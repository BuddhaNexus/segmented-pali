{
  "atk-s0513a43:0_0": "13. Terasakanipāto",
  "atk-s0513a43:2_0": "[474] 1. Ambajātakavaṇṇanā",
  "atk-s0513a43:3_0": "Ahāsime ambaphalāni pubbeti idaṁ satthā jetavane viharanto devadattaṁ ārabbha kathesi.",
  "atk-s0513a43:3_1": "Devadatto hi “ahaṁ buddho bhavissāmi,",
  "atk-s0513a43:3_2": "mayhaṁ samaṇo gotamo neva ācariyo na upajjhāyo”ti ācariyaṁ paccakkhāya jhānaparihīno saṅghaṁ bhinditvā",
  "atk-s0513a43:3_3": "anupubbena sāvatthiṁ āgacchanto bahijetavane pathaviyā vivare dinne avīciṁ pāvisi.",
  "atk-s0513a43:3_4": "Tadā bhikkhū dhammasabhāyaṁ kathaṁ samuṭṭhāpesuṁ “āvuso,",
  "atk-s0513a43:3_5": "devadatto ācariyaṁ paccakkhāya mahāvināsaṁ patto,",
  "atk-s0513a43:3_6": "avīcimahāniraye nibbatto”ti.",
  "atk-s0513a43:3_7": "Satthā āgantvā “kāya nuttha,",
  "atk-s0513a43:3_8": "bhikkhave,",
  "atk-s0513a43:3_9": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a43:3_10": "bhikkhave, idāneva,",
  "atk-s0513a43:3_11": "pubbepi devadatto ācariyaṁ paccakkhāya mahāvināsaṁ pattoyevā”ti vatvā atītaṁ āhari.",
  "atk-s0513a43:4_0": "Atīte bārāṇasiyaṁ brahmadatte rajjaṁ kārente tassa purohitakulaṁ ahivātarogena vinassi.",
  "atk-s0513a43:4_1": "Ekova putto bhittiṁ bhinditvā palāto.",
  "atk-s0513a43:4_2": "So takkasilaṁ gantvā disāpāmokkhassācariyassa santike tayo vede ca avasesasippāni ca uggahetvā ācariyaṁ",
  "atk-s0513a43:4_3": "vanditvā nikkhanto “desacārittaṁ jānissāmī”ti caranto ekaṁ paccantanagaraṁ pāpuṇi.",
  "atk-s0513a43:4_4": "Taṁ nissāya mahācaṇḍālagāmako ahosi.",
  "atk-s0513a43:4_5": "Tadā bodhisatto tasmiṁ gāme paṭivasati,",
  "atk-s0513a43:4_6": "paṇḍito byatto akāle phalaṁ gaṇhāpanamantaṁ jānāti.",
  "atk-s0513a43:4_7": "So pātova vuṭṭhāya kājaṁ ādāya tato gāmā nikkhimitvā araññe ekaṁ ambarukkhaṁ upasaṅkamitvā sattapadamatthake",
  "atk-s0513a43:4_8": "ṭhito taṁ mantaṁ parivattetvā ambarukkhaṁ ekena udakapasatena paharati.",
  "atk-s0513a43:4_9": "Rukkhato taṅkhaṇaññeva purāṇapaṇṇāni patanti,",
  "atk-s0513a43:4_10": "navāni uṭṭhahanti,",
  "atk-s0513a43:4_11": "pupphāni pupphitvā patanti,",
  "atk-s0513a43:4_12": "ambaphalāni uṭṭhāya muhutteneva paccitvā madhurāni ojavantāni dibbarasasadisāni hutvā rukkhato patanti.",
  "atk-s0513a43:4_13": "Mahāsatto tāni uccinitvā yāvadatthaṁ khāditvā kājaṁ pūrāpetvā gehaṁ gantvā tāni vikkiṇitvā puttadāraṁ posesi.",
  "atk-s0513a43:5_0": "So brāhmaṇakumāro mahāsattaṁ akāle ambapakkāni āharitvā vikkiṇantaṁ disvā “nissaṁsayena tehi mantabalena uppannehi bhavitabbaṁ,",
  "atk-s0513a43:5_1": "imaṁ purisaṁ nissāya idaṁ anagghamantaṁ labhissāmī”ti cintetvā mahāsattassa ambāni āharaṇaniyāmaṁ pariggaṇhanto",
  "atk-s0513a43:5_2": "tathato ñatvā tasmiṁ araññato anāgateyeva tassa gehaṁ gantvā ajānanto viya hutvā tassa bhariyaṁ “kuhiṁ ayyo,",
  "atk-s0513a43:5_3": "ācariyo”ti pucchitvā “araññaṁ gato”ti vutte taṁ āgataṁ āgamayamānova ṭhatvā āgacchantaṁ disvā hatthato pacchiṁ gahetvā āharitvā gehe ṭhapesi.",
  "atk-s0513a43:5_4": "Mahāsatto taṁ oloketvā bhariyaṁ āha – “bhadde,",
  "atk-s0513a43:5_5": "ayaṁ māṇavo mantatthāya āgato,",
  "atk-s0513a43:5_6": "tassa hatthe manto nassati,",
  "atk-s0513a43:5_7": "asappuriso eso”ti.",
  "atk-s0513a43:5_8": "Māṇavopi “ahaṁ imaṁ mantaṁ ācariyassa upakārako hutvā labhissāmī”ti cintetvā tato paṭṭhāya tassa gehe sabbakiccāni karoti.",
  "atk-s0513a43:5_9": "Dārūni āharati,",
  "atk-s0513a43:5_10": "vīhiṁ koṭṭeti,",
  "atk-s0513a43:5_11": "bhattaṁ pacati,",
  "atk-s0513a43:5_12": "dantakaṭṭhamukhadhovanādīni deti,",
  "atk-s0513a43:5_13": "pādaṁ dhovati.",
  "atk-s0513a43:6_0": "Ekadivasaṁ mahāsattena “tāta māṇava,",
  "atk-s0513a43:6_1": "mañcapādānaṁ me upadhānaṁ dehī”ti vutte aññaṁ apassitvā sabbarattiṁ ūrumhi ṭhapetvā nisīdi.",
  "atk-s0513a43:6_2": "Aparabhāge mahāsattassa bhariyā puttaṁ vijāyi.",
  "atk-s0513a43:6_3": "Tassā pasūtikāle parikammaṁ sabbamakāsi.",
  "atk-s0513a43:6_4": "Sā ekadivasaṁ mahāsattaṁ āha “sāmi,",
  "atk-s0513a43:6_5": "ayaṁ māṇavo jātisampanno hutvā mantatthāya amhākaṁ veyyāvaccaṁ karoti,",
  "atk-s0513a43:6_6": "etassa hatthe manto tiṭṭhatu vā mā vā,",
  "atk-s0513a43:6_7": "detha tassa manta”nti.",
  "atk-s0513a43:6_8": "So “sādhū”ti sampaṭicchitvā tassa mantaṁ datvā evamāha – “tāta,",
  "atk-s0513a43:6_9": "anagghoyaṁ manto,",
  "atk-s0513a43:6_10": "tava imaṁ nissāya mahālābhasakkāro bhavissati,",
  "atk-s0513a43:6_11": "raññā vā rājamahāmattena vā ‘ko te ācariyo’ti puṭṭhakāle mā maṁ nigūhittho,",
  "atk-s0513a43:6_12": "sace hi ‘caṇḍālassa me santikā manto gahito’ti lajjanto ‘brāhmaṇamahāsālo me ācariyo’ti kathessasi,",
  "atk-s0513a43:6_13": "imassa mantassa phalaṁ na labhissasī”ti.",
  "atk-s0513a43:6_14": "So “kiṁ kāraṇā taṁ nigūhissāmi,",
  "atk-s0513a43:6_15": "kenaci puṭṭhakāle tumheyeva kathessāmī”ti vatvā taṁ vanditvā caṇḍālagāmato nikkhamitvā mantaṁ vīmaṁsitvā",
  "atk-s0513a43:6_16": "anupubbena bārāṇasiṁ patvā ambāni vikkiṇitvā bahuṁ dhanaṁ labhi.",
  "atk-s0513a43:7_0": "Athekadivasaṁ uyyānapālo tassa hatthato ambaṁ kiṇitvā rañño adāsi.",
  "atk-s0513a43:7_1": "Rājā taṁ paribhuñjitvā “kuto samma,",
  "atk-s0513a43:7_2": "tayā evarūpaṁ ambaṁ laddha”nti pucchi. Deva,",
  "atk-s0513a43:7_3": "eko māṇavo akālaambaphalāni ānetvā vikkiṇāti,",
  "atk-s0513a43:7_4": "tato me gahitanti.",
  "atk-s0513a43:7_5": "Tena hi “ito paṭṭhāya idheva ambāni āharatū”ti naṁ vadehīti.",
  "atk-s0513a43:7_6": "So tathā akāsi.",
  "atk-s0513a43:7_7": "Māṇavopi tato paṭṭhāya ambāni rājakulaṁ harati.",
  "atk-s0513a43:7_8": "Atha raññā “upaṭṭhaha ma”nti vutte rājānaṁ upaṭṭhahanto bahuṁ dhanaṁ labhitvā anukkamena vissāsiko jāto.",
  "atk-s0513a43:7_9": "Atha naṁ ekadivasaṁ rājā pucchi “māṇava,",
  "atk-s0513a43:7_10": "kuto akāle evaṁ vaṇṇagandharasasampannāni ambāni labhasi,",
  "atk-s0513a43:7_11": "kiṁ te nāgo vā supaṇṇo vā devo vā koci deti,",
  "atk-s0513a43:7_12": "udāhu mantabalaṁ eta”nti?",
  "atk-s0513a43:7_13": "“Na me mahārāja,",
  "atk-s0513a43:7_14": "koci deti,",
  "atk-s0513a43:7_15": "anaggho pana me manto atthi,",
  "atk-s0513a43:7_16": "tasseva bala”nti.",
  "atk-s0513a43:7_17": "“Tena hi mayampi te ekadivasaṁ mantabalaṁ daṭṭhukāmā”ti. “Sādhu, deva,",
  "atk-s0513a43:7_18": "dassessāmī”ti.",
  "atk-s0513a43:7_19": "Rājā punadivase tena saddhiṁ uyyānaṁ gantvā “dassehī”ti āha.",
  "atk-s0513a43:7_20": "So “sādhū”ti ambarukkhaṁ upagantvā sattapadamatthake ṭhito mantaṁ parivattetvā rukkhaṁ udakena pahari.",
  "atk-s0513a43:7_21": "Taṅkhaṇaññeva ambarukkho heṭṭhā vuttaniyāmeneva phalaṁ gahetvā mahāmegho viya ambavassaṁ vassi.",
  "atk-s0513a43:7_22": "Mahājano sādhukāraṁ adāsi,",
  "atk-s0513a43:7_23": "celukkhepā pavattiṁsu.",
  "atk-s0513a43:8_0": "Rājā ambaphalāni khāditvā tassa bahuṁ dhanaṁ datvā “māṇavaka,",
  "atk-s0513a43:8_1": "evarūpo te acchariyamanto kassa santike gahito”ti pucchi.",
  "atk-s0513a43:8_2": "Māṇavo “sacāhaṁ ‘caṇḍālassa santike’ti vakkhāmi,",
  "atk-s0513a43:8_3": "lajjitabbakaṁ bhavissati,",
  "atk-s0513a43:8_4": "mañca garahissanti,",
  "atk-s0513a43:8_5": "manto kho pana me paguṇo,",
  "atk-s0513a43:8_6": "idāni na nassissati,",
  "atk-s0513a43:8_7": "disāpāmokkhaṁ ācariyaṁ apadisāmī”ti cintetvā musāvādaṁ katvā “takkasilāyaṁ disāpāmokkhācariyassa santike gahito me”ti vadanto ācariyaṁ paccakkhāsi.",
  "atk-s0513a43:8_8": "Taṅkhaṇaññeva manto antaradhāyi.",
  "atk-s0513a43:8_9": "Rājā somanassajāto taṁ ādāya nagaraṁ pavisitvā punadivase “ambāni khādissāmī”ti uyyānaṁ gantvā maṅgalasilāpaṭṭe nisīditvā māṇava,",
  "atk-s0513a43:8_10": "ambāni āharāti āha.",
  "atk-s0513a43:8_11": "So “sādhū”ti ambaṁ upagantvā sattapadamatthake ṭhito “mantaṁ parivattessāmī”ti mante anupaṭṭhahante antarahitabhāvaṁ ñatvā lajjito aṭṭhāsi.",
  "atk-s0513a43:8_12": "Rājā “ayaṁ pubbe parisamajjheyeva ambāni āharitvā amhākaṁ deti,",
  "atk-s0513a43:8_13": "ghanameghavassaṁ viya ambavassaṁ vassāpeti,",
  "atk-s0513a43:8_14": "idāni thaddho viya ṭhito,",
  "atk-s0513a43:8_15": "kiṁ nu kho kāraṇa”nti cintetvā taṁ pucchanto paṭhamaṁ gāthamāha –",
  "atk-s0513a43:9_0": "1.",
  "atk-s0513a43:10_0": "“Ahāsi me ambaphalāni pubbe, aṇūni thūlāni ca brahmacāri;",
  "atk-s0513a43:11_0": "Teheva mantehi na dāni tuyhaṁ, dumapphalā pātubhavanti brahme”ti.",
  "atk-s0513a43:12_0": "Tattha ahāsīti āhari. Dumapphalāti rukkhaphalāni.",
  "atk-s0513a43:13_0": "Taṁ sutvā māṇavo “sace ‘ajja ambaphalaṁ na gaṇhāmī’ti vakkhāmi,",
  "atk-s0513a43:13_1": "rājā me kujjhissati,",
  "atk-s0513a43:13_2": "musāvādena naṁ vañcessāmī”ti dutiyaṁ gāthamāha –",
  "atk-s0513a43:14_0": "2.",
  "atk-s0513a43:15_0": "“Nakkhattayogaṁ paṭimānayāmi, khaṇaṁ muhuttañca mante na passaṁ;",
  "atk-s0513a43:16_0": "Nakkhattayogañca khaṇañca laddhā, addhā harissambaphalaṁ pahūta”nti.",
  "atk-s0513a43:17_0": "Tattha addhāharissambaphalanti addhā ambaphalaṁ āharissāmi.",
  "atk-s0513a43:18_0": "Rājā “ayaṁ aññadā nakkhattayogaṁ na vadati, kiṁ nu kho eta”nti pucchanto dve gāthā abhāsi –",
  "atk-s0513a43:19_0": "3.",
  "atk-s0513a43:20_0": "“Nakkhattayogaṁ na pure abhāṇi, khaṇaṁ muhuttaṁ na pure asaṁsi;",
  "atk-s0513a43:21_0": "Sayaṁ harī ambaphalaṁ pahūtaṁ, vaṇṇena gandhena rasenupetaṁ.",
  "atk-s0513a43:22_0": "4.",
  "atk-s0513a43:23_0": "“Mantābhijappena pure hi tuyhaṁ, dumapphalā pātubhavanti brahme;",
  "atk-s0513a43:24_0": "Svājja na pāresi jappampi mantaṁ, ayaṁ so ko nāma tavajja dhammo”ti.",
  "atk-s0513a43:25_0": "Tattha na pāresīti na sakkosi.",
  "atk-s0513a43:25_1": "Jappampīti jappantopi parivattentopi.",
  "atk-s0513a43:25_2": "Ayaṁ soti ayameva so tava sabhāvo ajja ko nāma jātoti.",
  "atk-s0513a43:26_0": "Taṁ sutvā māṇavo “na sakkā rājānaṁ musāvādena vañcetuṁ,",
  "atk-s0513a43:26_1": "sacepi me sabhāve kathite āṇaṁ kareyya, karotu,",
  "atk-s0513a43:26_2": "sabhāvameva kathessāmī”ti cintetvā dve gāthā abhāsi –",
  "atk-s0513a43:27_0": "5.",
  "atk-s0513a43:28_0": "“Caṇḍālaputto mama sampadāsi, dhammena mante pakatiñca saṁsi;",
  "atk-s0513a43:29_0": "Mā cassu me pucchito nāmagottaṁ, guyhittho atthaṁ vijaheyya manto.",
  "atk-s0513a43:30_0": "6.",
  "atk-s0513a43:31_0": "“Sohaṁ janindena janamhi puṭṭho, makkhābhibhūto alikaṁ abhāṇiṁ;",
  "atk-s0513a43:32_0": "‘Mantā ime brāhmaṇassā’ti micchā, pahīnamanto kapaṇo rudāmī”ti.",
  "atk-s0513a43:33_0": "Tattha dhammenāti samena kāraṇena appaṭicchādetvāva adāsi.",
  "atk-s0513a43:33_1": "Pakatiñca saṁsīti “mā me pucchito nāmagottaṁ guyhittho,",
  "atk-s0513a43:33_2": "sace gūhasi,",
  "atk-s0513a43:33_3": "mantā te nassissantī”ti tesaṁ nassanapakatiñca mayhaṁ saṁsi.",
  "atk-s0513a43:33_4": "Brāhmaṇassāti micchāti “brāhmaṇassa santike mayā ime mantā gahitā”ti micchāya abhaṇiṁ,",
  "atk-s0513a43:33_5": "tena me te mantā naṭṭhā,",
  "atk-s0513a43:33_6": "svāhaṁ pahīnamanto idāni kapaṇo rudāmīti.",
  "atk-s0513a43:34_0": "Taṁ sutvā rājā “ayaṁ pāpadhammo evarūpaṁ ratanamantaṁ na olokesi,",
  "atk-s0513a43:34_1": "evarūpasmiñhi uttamaratanamante laddhe jāti kiṁ karissatī”ti kujjhitvā tassa garahanto –",
  "atk-s0513a43:35_0": "7.",
  "atk-s0513a43:36_0": "“Eraṇḍā pucimandā vā, atha vā pālibhaddakā;",
  "atk-s0513a43:37_0": "Madhuṁ madhutthiko vinde, so hi tassa dumuttamo.",
  "atk-s0513a43:38_0": "8.",
  "atk-s0513a43:39_0": "“Khattiyā brāhmaṇā vessā, suddā caṇḍālapukkusā;",
  "atk-s0513a43:40_0": "Yamhā dhammaṁ vijāneyya, so hi tassa naruttamo.",
  "atk-s0513a43:41_0": "9.",
  "atk-s0513a43:42_0": "“Imassa daṇḍañca vadhañca datvā, gale gahetvā khalayātha jammaṁ;",
  "atk-s0513a43:43_0": "Yo uttamatthaṁ kasirena laddhaṁ, mānātimānena vināsayitthā”ti. –",
  "atk-s0513a43:44_0": "Imā gāthā āha.",
  "atk-s0513a43:45_0": "Tattha madhutthikoti madhuatthiko puriso araññe madhuṁ olokento etesaṁ rukkhānaṁ yato madhuṁ labhati,",
  "atk-s0513a43:45_1": "sova dumo tassa dumuttamo nāma.",
  "atk-s0513a43:45_2": "Tatheva khattiyādīsu yamhā purisā dhammaṁ kāraṇaṁ yuttaṁ atthaṁ vijāneyya,",
  "atk-s0513a43:45_3": "sova tassa uttamo naro nāma.",
  "atk-s0513a43:45_4": "Imassa daṇḍañcāti imassa pāpadhammassa sabbassaharaṇadaṇḍañca veḷupesikādīhi piṭṭhicammaṁ uppāṭetvā vadhañca",
  "atk-s0513a43:45_5": "datvā imaṁ jammaṁ gale gahetvā khalayātha,",
  "atk-s0513a43:45_6": "khalikārattaṁ pāpetvā niddhamatha nikkaḍḍhatha,",
  "atk-s0513a43:45_7": "kiṁ iminā idha vasantenāti.",
  "atk-s0513a43:46_0": "Rājapurisā tathā katvā “tavācariyassa santikaṁ gantvā taṁ ārādhetvāva sace puna mante labhissasi,",
  "atk-s0513a43:46_1": "idha āgaccheyyāsi, no ce,",
  "atk-s0513a43:46_2": "imaṁ disaṁ mā olokeyyāsī”ti taṁ nibbisayamakaṁsu.",
  "atk-s0513a43:46_3": "So anātho hutvā “ṭhapetvā ācariyaṁ na me aññaṁ paṭisaraṇaṁ atthi,",
  "atk-s0513a43:46_4": "tasseva santikaṁ gantvā taṁ ārādhetvā puna mantaṁ yācissāmī”ti rodanto taṁ gāmaṁ agamāsi.",
  "atk-s0513a43:46_5": "Atha naṁ āgacchantaṁ disvā mahāsatto bhariyaṁ āmantetvā “bhadde,",
  "atk-s0513a43:46_6": "passa taṁ pāpadhammaṁ parihīnamantaṁ puna āgacchanta”nti āha.",
  "atk-s0513a43:46_7": "So mahāsattaṁ upasaṅkamitvā vanditvā ekamantaṁ nisinno “kiṁkāraṇā āgatosī”ti puṭṭho “ācariya,",
  "atk-s0513a43:46_8": "musāvādaṁ katvā ācariyaṁ paccakkhitvā mahāvināsaṁ pattomhī”ti vatvā accayaṁ dassetvā puna mante yācanto –",
  "atk-s0513a43:47_0": "10.",
  "atk-s0513a43:48_0": "“Yathā samaṁ maññamāno pateyya, sobbhaṁ guhaṁ narakaṁ pūtipādaṁ;",
  "atk-s0513a43:49_0": "Rajjūti vā akkame kaṇhasappaṁ, andho yathā jotimadhiṭṭhaheyya;",
  "atk-s0513a43:50_0": "Evampi maṁ taṁ khalitaṁ sapañña, pahīnamantassa punappadāhī”ti. – gāthamāha;",
  "atk-s0513a43:51_0": "Tattha yathā samanti yathā puriso idaṁ samaṁ ṭhānanti maññamāno sobbhaṁ vā guhaṁ vā bhūmiyā phalitaṭṭhānasaṅkhātaṁ narakaṁ vā pūtipādaṁ vā pateyya.",
  "atk-s0513a43:51_1": "Pūtipādoti himavantapadese mahārukkhe sussitvā mate tassa mūlesu pūtikesu jātesu tasmiṁ ṭhāne mahāāvāṭo hoti,",
  "atk-s0513a43:51_2": "tassa nāmaṁ.",
  "atk-s0513a43:51_3": "Jotimadhiṭṭhaheyyāti aggiṁ akkameyya.",
  "atk-s0513a43:51_4": "Evampīti evaṁ ahampi paññācakkhuno abhāvā andho tumhākaṁ visesaṁ ajānanto tumhesu khalito,",
  "atk-s0513a43:51_5": "taṁ maṁ khalitaṁ viditvā sapañña ñāṇasampanna pahīnamantassa mama punapi dethāti.",
  "atk-s0513a43:52_0": "Atha naṁ ācariyo “tāta,",
  "atk-s0513a43:52_1": "kiṁ kathesi,",
  "atk-s0513a43:52_2": "andho hi saññāya dinnāya sobbhādīni pariharati,",
  "atk-s0513a43:52_3": "mayā paṭhamameva tava kathitaṁ,",
  "atk-s0513a43:52_4": "idāni kimatthaṁ mama santikaṁ āgatosī”ti vatvā –",
  "atk-s0513a43:53_0": "11.",
  "atk-s0513a43:54_0": "“Dhammena mantaṁ tava sampadāsiṁ, tuvampi dhammena paṭiggahesi;",
  "atk-s0513a43:55_0": "Pakatimpi te attamano asaṁsiṁ, dhamme ṭhitaṁ taṁ na jaheyya manto.",
  "atk-s0513a43:56_0": "12.",
  "atk-s0513a43:57_0": "“Yo bāla-mantaṁ kasirena laddhaṁ, yaṁ dullabhaṁ ajja manussaloke;",
  "atk-s0513a43:58_0": "Kiñcāpi laddhā jīvituṁ appapañño, vināsayī alikaṁ bhāsamāno.",
  "atk-s0513a43:59_0": "13.",
  "atk-s0513a43:60_0": "“Bālassa mūḷhassa akataññuno ca, musā bhaṇantassa asaññatassa;",
  "atk-s0513a43:61_0": "Mante mayaṁ tādisake na dema, kuto mantā gaccha na mayhaṁ ruccasī”ti. –",
  "atk-s0513a43:62_0": "Imā gāthā āha.",
  "atk-s0513a43:63_0": "Tattha dhammenāti ahampi tava ācariyabhāgaṁ hiraññaṁ vā suvaṇṇaṁ vā aggahetvā dhammeneva mantaṁ sampadāsiṁ,",
  "atk-s0513a43:63_1": "tvampi kiñci adatvā dhammena sameneva paṭiggahesi.",
  "atk-s0513a43:63_2": "Dhamme ṭhitanti ācariyapūjakadhamme ṭhitaṁ.",
  "atk-s0513a43:63_3": "Tādisaketi tathārūpe akālaphalagaṇhāpake mante na dema,",
  "atk-s0513a43:63_4": "gaccha na me ruccasīti.",
  "atk-s0513a43:64_0": "So evaṁ ācariyena uyyojito “kiṁ mayhaṁ jīvitenā”ti araññaṁ pavisitvā anāthamaraṇaṁ mari.",
  "atk-s0513a43:65_0": "Satthā imaṁ dhammadesanaṁ āharitvā “na,",
  "atk-s0513a43:65_1": "bhikkhave, idāneva,",
  "atk-s0513a43:65_2": "pubbepi devadatto ācariyaṁ paccakkhāya mahāvināsaṁ patto”ti vatvā jātakaṁ samodhānesi –",
  "atk-s0513a43:65_3": "“tadā akataññū māṇavo devadatto ahosi,",
  "atk-s0513a43:65_4": "rājā ānando,",
  "atk-s0513a43:65_5": "caṇḍālaputto pana ahameva ahosi”nti.",
  "atk-s0513a43:66_0": "Ambajātakavaṇṇanā paṭhamā.",
  "atk-s0513a43:68_0": "[475] 2. Phandanajātakavaṇṇanā",
  "atk-s0513a43:69_0": "Kuṭhārihattho purisoti idaṁ satthā rohiṇīnadītīre viharanto ñātakānaṁ kalahaṁ ārabbha kathesi.",
  "atk-s0513a43:69_1": "Vatthu pana kuṇālajātake āvi bhavissati.",
  "atk-s0513a43:69_2": "Tadā pana satthā ñātake āmantetvā – mahārājā,",
  "atk-s0513a43:69_3": "atīte bārāṇasiyaṁ brahmadatte rajjaṁ kārente bahinagare vaḍḍhakigāmo ahosi.",
  "atk-s0513a43:69_4": "Tatreko brāhmaṇavaḍḍhakī araññato dārūni āharitvā rathaṁ katvā jīvikaṁ kappesi.",
  "atk-s0513a43:69_5": "Tadā himavantapadese mahāphandanarukkho ahosi.",
  "atk-s0513a43:69_6": "Eko kāḷasīho gocaraṁ pariyesitvā āgantvā tassa mūle nipajji.",
  "atk-s0513a43:69_7": "Athassa ekadivasaṁ vāte paharante eko sukkhadaṇḍako patitvā khandhe avatthāsi.",
  "atk-s0513a43:69_8": "So thokaṁ khandhena rujantena bhītatasito uṭṭhāya pakkhanditvā puna nivatto āgatamaggaṁ olokento kiñci",
  "atk-s0513a43:69_9": "adisvā “añño maṁ sīho vā byaggho vā anubandhanto natthi,",
  "atk-s0513a43:69_10": "imasmiṁ pana rukkhe nibbattadevatā maṁ ettha nipajjantaṁ na sahati maññe,",
  "atk-s0513a43:69_11": "hotu jānissāmī”ti aṭṭhāne kopaṁ bandhitvā rukkhaṁ paharitvā “neva tava rukkhassa pattaṁ khādāmi,",
  "atk-s0513a43:69_12": "na sākhaṁ bhañjāmi,",
  "atk-s0513a43:69_13": "idha aññe mige vasante sahasi,",
  "atk-s0513a43:69_14": "maṁ na sahasi,",
  "atk-s0513a43:69_15": "ko mayhaṁ doso atthi,",
  "atk-s0513a43:69_16": "katipāhaṁ āgamehi,",
  "atk-s0513a43:69_17": "samūlaṁ te rukkhaṁ uppāṭetvā khaṇḍākhaṇḍikaṁ chedāpessāmī”ti rukkhadevataṁ tajjetvā ekaṁ purisaṁ upadhārento vicari.",
  "atk-s0513a43:69_18": "Tadā so brāhmaṇavaḍḍhakī dve tayo manusse ādāya rathadārūnaṁ atthāya yānakena taṁ padesaṁ gantvā ekasmiṁ",
  "atk-s0513a43:69_19": "ṭhāne yānakaṁ ṭhapetvā vāsipharasuhattho rukkhe upadhārento phandanasamīpaṁ agamāsi.",
  "atk-s0513a43:69_20": "Kāḷasīho taṁ disvā “ajja,",
  "atk-s0513a43:69_21": "mayā paccāmittassa piṭṭhiṁ daṭṭhuṁ vaṭṭatī”ti gantvā rukkhamūle aṭṭhāsi.",
  "atk-s0513a43:69_22": "Vaḍḍhakī ca ito cito oloketvā phandanasamīpena pāyāsi.",
  "atk-s0513a43:69_23": "So “yāva eso nātikkamati,",
  "atk-s0513a43:69_24": "tāvadevassa kathessāmī”ti cintetvā paṭhamaṁ gāthamāha –",
  "atk-s0513a43:70_0": "14.",
  "atk-s0513a43:71_0": "“Kuṭhārihattho puriso, vanamogayha tiṭṭhasi;",
  "atk-s0513a43:72_0": "Puṭṭho me samma akkhāhi, kiṁ dāruṁ chetumicchasī”ti.",
  "atk-s0513a43:73_0": "Tattha purisoti tvaṁ kuṭhārihattho eko puriso imaṁ vanaṁ ogayha tiṭṭhasīti.",
  "atk-s0513a43:74_0": "So tassa vacanaṁ sutvā “acchariyaṁ vata bho,",
  "atk-s0513a43:74_1": "na vata me ito pubbe migo manussavācaṁ bhāsanto diṭṭhapubbo,",
  "atk-s0513a43:74_2": "esa rathānucchavikaṁ dāruṁ jānissati,",
  "atk-s0513a43:74_3": "pucchissāmi na”nti cintetvā dutiyaṁ gāthamāha –",
  "atk-s0513a43:75_0": "15.",
  "atk-s0513a43:76_0": "“Isso vanāni carasi, samāni visamāni ca;",
  "atk-s0513a43:77_0": "Puṭṭho me samma akkhāhi, kiṁ dāruṁ nemiyā daḷha”nti.",
  "atk-s0513a43:78_0": "Tattha issoti tvampi eko kāḷasīho vanāni carasi, tvaṁ rathānucchavikaṁ dāruṁ jānissasīti.",
  "atk-s0513a43:79_0": "Taṁ sutvā kāḷasīho “idāni me manoratho matthakaṁ pāpuṇissatī”ti cintetvā tatiyaṁ gāthamāha –",
  "atk-s0513a43:80_0": "16.",
  "atk-s0513a43:81_0": "“Neva sālo na khadiro, nāssakaṇṇo kuto dhavo;",
  "atk-s0513a43:82_0": "Rukkho ca phandano nāma, taṁ dāruṁ nemiyā daḷha”nti.",
  "atk-s0513a43:83_0": "So taṁ sutvā somanassajāto “sudivasena vatamhi ajja araññaṁ paviṭṭho,",
  "atk-s0513a43:83_1": "tiracchānagato me rathānucchavikaṁ dāruṁ ācikkhati,",
  "atk-s0513a43:83_2": "aho sādhū”ti pucchanto catutthaṁ gāthamāha –",
  "atk-s0513a43:84_0": "17.",
  "atk-s0513a43:85_0": "“Kīdisānissa pattāni, khandho vā pana kīdiso;",
  "atk-s0513a43:86_0": "Puṭṭho me samma akkhāhi, yathā jānemu phandana”nti.",
  "atk-s0513a43:87_0": "Athassa so ācikkhanto dve gāthā abhāsi –",
  "atk-s0513a43:88_0": "18.",
  "atk-s0513a43:89_0": "“Yassa sākhā palambanti, namanti na ca bhañjare;",
  "atk-s0513a43:90_0": "So rukkho phandano nāma, yassa mūle ahaṁ ṭhito.",
  "atk-s0513a43:91_0": "19.",
  "atk-s0513a43:92_0": "“Arānaṁ cakkanābhīnaṁ, īsānemirathassa ca;",
  "atk-s0513a43:93_0": "Sabbassa te kammaniyo, ayaṁ hessati phandano”ti.",
  "atk-s0513a43:94_0": "Tattha “arāna”nti idaṁ so “kadācesa imaṁ rukkhaṁ na gaṇheyya,",
  "atk-s0513a43:94_1": "guṇampissa kathessāmī”ti cintetvā evamāha.",
  "atk-s0513a43:94_2": "Tattha īsānemirathassa cāti īsāya ca nemiyā ca sesassa ca rathassa sabbassa te esa kammaniyo kammakkhamo bhavissatīti.",
  "atk-s0513a43:95_0": "So evaṁ ācikkhitvā tuṭṭhamānaso ekamante vicari,",
  "atk-s0513a43:95_1": "vaḍḍhakīpi rukkhaṁ chindituṁ ārabhi.",
  "atk-s0513a43:95_2": "Rukkhadevatā cintesi “mayā etassa upari na kiñci pātitaṁ,",
  "atk-s0513a43:95_3": "ayaṁ aṭṭhāne āghātaṁ bandhitvā mama vimānaṁ nāseti,",
  "atk-s0513a43:95_4": "ahañca vinassissāmi,",
  "atk-s0513a43:95_5": "ekenupāyena imañca issaṁ vināsessāmī”ti.",
  "atk-s0513a43:95_6": "Sā vanakammikapuriso viya hutvā tassa santikaṁ āgantvā pucchi “bho purisa manāpo te rukkho laddho,",
  "atk-s0513a43:95_7": "imaṁ chinditvā kiṁ karissasī”ti?",
  "atk-s0513a43:95_8": "“Rathanemiṁ karissāmī”ti.",
  "atk-s0513a43:95_9": "“Iminā rukkhena ratho bhavissatī”ti kena te akkhātanti.",
  "atk-s0513a43:95_10": "“Ekena kāḷasīhenā”ti.",
  "atk-s0513a43:95_11": "“Sādhu suṭṭhu tena akkhātaṁ,",
  "atk-s0513a43:95_12": "iminā rukkhena ratho sundaro bhavissati,",
  "atk-s0513a43:95_13": "kāḷasīhassa galacammaṁ uppāṭetvā caturaṅgulamatte ṭhāne ayapaṭṭena viya nemimaṇḍale parikkhitte nemi ca thirā bhavissati,",
  "atk-s0513a43:95_14": "bahuñca dhanaṁ labhissasī”ti.",
  "atk-s0513a43:95_15": "“Kāḷasīhacammaṁ kuto lacchāmī”ti?",
  "atk-s0513a43:95_16": "“Tvaṁ bālakosi,",
  "atk-s0513a43:95_17": "ayaṁ tava rukkho vane ṭhito na palāyati,",
  "atk-s0513a43:95_18": "tvaṁ yena te rukkho akkhāto,",
  "atk-s0513a43:95_19": "tassa santikaṁ gantvā ‘sāmi tayā dassitarukkhaṁ kataraṭṭhāne chindāmī’ti vañcetvā ānehi,",
  "atk-s0513a43:95_20": "atha naṁ nirāsaṅkaṁ ‘idha ca ettha ca chindā’ti mukhatuṇḍaṁ pasāretvā ācikkhantaṁ tikhiṇena mahāpharasunā",
  "atk-s0513a43:95_21": "koṭṭetvā jīvitakkhayaṁ pāpetvā cammaṁ ādāya varamaṁsaṁ khāditvā rukkhaṁ chindā”ti veraṁ appesi.",
  "atk-s0513a43:95_22": "Tamatthaṁ pakāsento satthā imā gāthā āha –",
  "atk-s0513a43:96_0": "20.",
  "atk-s0513a43:97_0": "“Iti phandanarukkhopi, tāvade ajjhabhāsatha;",
  "atk-s0513a43:98_0": "Mayhampi vacanaṁ atthi, bhāradvāja suṇohi me.",
  "atk-s0513a43:99_0": "21.",
  "atk-s0513a43:100_0": "“Issassa upakkhandhamhā, ukkacca caturaṅgulaṁ;",
  "atk-s0513a43:101_0": "Tena nemiṁ pasāresi, evaṁ daḷhataraṁ siyā.",
  "atk-s0513a43:102_0": "22.",
  "atk-s0513a43:103_0": "“Iti phandanarukkhopi, veraṁ appesi tāvade;",
  "atk-s0513a43:104_0": "Jātānañca ajātānaṁ, issānaṁ dukkhamāvahī”ti.",
  "atk-s0513a43:105_0": "Tattha bhāradvājāti taṁ gottena ālapati. Upakkhandhamhāti khandhato. Ukkaccāti ukkantitvā.",
  "atk-s0513a43:106_0": "Vaḍḍhakī rukkhadevatāya vacanaṁ sutvā “aho ajja mayhaṁ maṅgaladivaso”ti kāḷasīhaṁ ghātetvā rukkhaṁ chetvā pakkāmi.",
  "atk-s0513a43:106_1": "Tamatthaṁ pakāsento satthā āha –",
  "atk-s0513a43:107_0": "23.",
  "atk-s0513a43:108_0": "“Iccevaṁ phandano issaṁ, isso ca pana phandanaṁ;",
  "atk-s0513a43:109_0": "Aññamaññaṁ vivādena, aññamaññamaghātayuṁ.",
  "atk-s0513a43:110_0": "24.",
  "atk-s0513a43:111_0": "“Evameva manussānaṁ, vivādo yattha jāyati;",
  "atk-s0513a43:112_0": "Mayūranaccaṁ naccanti, yathā te issaphandanā.",
  "atk-s0513a43:113_0": "25.",
  "atk-s0513a43:114_0": "“Taṁ vo vadāmi bhaddaṁ vo, yāvantettha samāgatā;",
  "atk-s0513a43:115_0": "Sammodatha mā vivadatha, mā hotha issaphandanā.",
  "atk-s0513a43:116_0": "26.",
  "atk-s0513a43:117_0": "“Sāmaggimeva sikkhetha, buddhehetaṁ pasaṁsitaṁ;",
  "atk-s0513a43:118_0": "Sāmaggirato dhammaṭṭho, yogakkhemā na dhaṁsatī”ti.",
  "atk-s0513a43:119_0": "Tattha aghātayunti ghātāpesuṁ.",
  "atk-s0513a43:119_1": "Mayūranaccaṁ naccantīti mahārājā yattha hi manussānaṁ vivādo hoti,",
  "atk-s0513a43:119_2": "tattha yathā nāma mayūrā naccantā paṭicchādetabbaṁ rahassaṅgaṁ pākaṭaṁ karonti,",
  "atk-s0513a43:119_3": "evaṁ manussā aññamaññassa randhaṁ pakāsentā mayūranaccaṁ naccanti nāma.",
  "atk-s0513a43:119_4": "Yathā te issaphandanā aññamaññassa randhaṁ pakāsentā nacciṁsu nāma.",
  "atk-s0513a43:119_5": "Taṁ voti tena kāraṇena tumhe vadāmi.",
  "atk-s0513a43:119_6": "Bhaddaṁ voti bhaddaṁ tumhākaṁ hotu.",
  "atk-s0513a43:119_7": "Yāvantetthāti yāvanto ettha issaphandanasadisā mā ahuvattha.",
  "atk-s0513a43:119_8": "Sāmaggimeva sikkhethāti samaggabhāvameva tumhe sikkhatha,",
  "atk-s0513a43:119_9": "idaṁ paññāvuddhehi paṇḍitehi pasaṁsitaṁ.",
  "atk-s0513a43:119_10": "Dhammaṭṭhoti sucaritadhamme ṭhito.",
  "atk-s0513a43:119_11": "Yogakkhemā na dhaṁsatīti yogehi khemā nibbānā na parihāyatīti nibbānena desanākūṭaṁ gaṇhi.",
  "atk-s0513a43:119_12": "Sakyarājāno dhammakathaṁ sutvā samaggā jātā.",
  "atk-s0513a43:120_0": "Satthā imaṁ dhammadesanaṁ āharitvā jātakaṁ samodhānesi “tadā taṁ kāraṇaṁ viditvā tasmiṁ vanasaṇḍe nivutthadevatā ahameva ahosi”nti.",
  "atk-s0513a43:121_0": "Phandanajātakavaṇṇanā dutiyā.",
  "atk-s0513a43:123_0": "[476] 3. Javanahaṁsajātakavaṇṇanā",
  "atk-s0513a43:124_0": "Idhevahaṁsa nipatāti idaṁ satthā jetavane viharanto daḷhadhammadhanuggahasuttantadesanaṁ ārabbha kathesi.",
  "atk-s0513a43:124_1": "Bhagavatā hi –",
  "atk-s0513a43:125_0": "“Seyyathāpi,",
  "atk-s0513a43:125_1": "bhikkhave,",
  "atk-s0513a43:125_2": "cattāro daḷhadhammā dhanuggahā susikkhitā katahatthā katūpāsanā catuddisā ṭhitā assu,",
  "atk-s0513a43:125_3": "atha puriso āgaccheyya ‘ahaṁ imesaṁ catunnaṁ daḷhadhammānaṁ dhanuggahānaṁ susikkhitānaṁ katahatthānaṁ",
  "atk-s0513a43:125_4": "katūpāsanānaṁ catuddisā kaṇḍe khitte apatiṭṭhite pathaviyaṁ gahetvā āharissāmī’ti.",
  "atk-s0513a43:125_5": "“Taṁ kiṁ maññatha,",
  "atk-s0513a43:125_6": "bhikkhave,",
  "atk-s0513a43:125_7": "‘javano puriso paramena javena samannāgato’ti alaṁ vacanāyā”ti?",
  "atk-s0513a43:125_8": "“Evaṁ bhante”ti. Yathā ca,",
  "atk-s0513a43:125_9": "bhikkhave,",
  "atk-s0513a43:125_10": "tassa purisassa javo,",
  "atk-s0513a43:125_11": "yathā ca candimasūriyānaṁ javo,",
  "atk-s0513a43:125_12": "tato sīghataro. Yathā ca,",
  "atk-s0513a43:125_13": "bhikkhave,",
  "atk-s0513a43:125_14": "tassa purisassa javo,",
  "atk-s0513a43:125_15": "yathā ca candimasūriyānaṁ javo,",
  "atk-s0513a43:125_16": "yathā ca yā devatā candimasūriyānaṁ purato dhāvanti,",
  "atk-s0513a43:125_17": "tāsaṁ devatānaṁ javo,",
  "atk-s0513a43:125_18": "tato sīghataraṁ āyusaṅkhārā khīyanti,",
  "atk-s0513a43:125_19": "tasmātiha,",
  "atk-s0513a43:125_20": "bhikkhave,",
  "atk-s0513a43:125_21": "evaṁ sikkhitabbaṁ ‘appamattā viharissāmā’ti.",
  "atk-s0513a43:125_22": "Evañhi vo,",
  "atk-s0513a43:125_23": "bhikkhave,",
  "atk-s0513a43:125_24": "sikkhitabba”nti –",
  "atk-s0513a43:126_0": "Imassa suttassa kathitadivasato dutiyadivase bhikkhū dhammasabhāyaṁ kathaṁ samuṭṭhāpesuṁ “āvuso,",
  "atk-s0513a43:126_1": "satthā attano buddhavisaye ṭhatvā imesaṁ sattānaṁ āyusaṅkhāre ittare dubbale katvā paridīpento puthujjanabhikkhū ativiya santāsaṁ pāpesi,",
  "atk-s0513a43:126_2": "aho buddhabalaṁ nāmā”ti.",
  "atk-s0513a43:126_3": "Satthā āgantvā “kāya nuttha,",
  "atk-s0513a43:126_4": "bhikkhave,",
  "atk-s0513a43:126_5": "etarahi kathāya sannisinnā”ti pucchitvā “imāya nāmā”ti vutte “anacchariyaṁ,",
  "atk-s0513a43:126_6": "bhikkhave,",
  "atk-s0513a43:126_7": "svāhaṁ idāni sabbaññutaṁ patto āyusaṅkhārānaṁ ittarabhāvaṁ dassetvā bhikkhū saṁvejetvā dhammaṁ desemi,",
  "atk-s0513a43:126_8": "mayā hi pubbe ahetukahaṁsayoniyaṁ nibbattenapi āyusaṅkhārānaṁ ittarabhāvaṁ dassetvā bārāṇasirājānaṁ ādiṁ",
  "atk-s0513a43:126_9": "katvā sakalarājaparisaṁ saṁvejetvā dhammo desito”ti vatvā atītaṁ āhari.",
  "atk-s0513a43:127_0": "Atīte bārāṇasiyaṁ brahmadatte rajjaṁ kārente bodhisatto javanahaṁsayoniyaṁ nibbattitvā navutihaṁsasahassaparivuto cittakūṭe paṭivasati.",
  "atk-s0513a43:127_1": "So ekadivasaṁ jambudīpatale ekasmiṁ sare saparivāro sayaṁjātasāliṁ khāditvā ākāse suvaṇṇakilañjaṁ pattharanto",
  "atk-s0513a43:127_2": "viya mahantena parivārena bārāṇasinagarassa matthakena mandamandāya vilāsagatiyā cittakūṭaṁ gacchati.",
  "atk-s0513a43:127_3": "Atha naṁ bārāṇasirājā disvā “imināpi mādisena raññā bhavitabba”nti amaccānaṁ vatvā tasmiṁ sinehaṁ uppādetvā",
  "atk-s0513a43:127_4": "mālāgandhavilepanaṁ gahetvā mahāsattaṁ oloketvā sabbatūriyāni paggaṇhāpesi.",
  "atk-s0513a43:127_5": "Mahāsatto attano sakkāraṁ karontaṁ disvā haṁse pucchi “rājā,",
  "atk-s0513a43:127_6": "mama evarūpaṁ sakkāraṁ karonto kiṁ paccāsīsatī”ti?",
  "atk-s0513a43:127_7": "“Tumhehi saddhiṁ mittabhāvaṁ devā”ti.",
  "atk-s0513a43:127_8": "“Tena hi rañño amhehi saddhiṁ mittabhāvo hotū”ti raññā saddhiṁ mittabhāvaṁ katvā pakkāmi.",
  "atk-s0513a43:127_9": "Athekadivasaṁ rañño uyyānaṁ gatakāle anotattadahaṁ gantvā ekena pakkhena udakaṁ,",
  "atk-s0513a43:127_10": "ekena candanacuṇṇaṁ ādāya āgantvā rājānaṁ tena udakena nhāpetvā candanacuṇṇena okiritvā mahājanassa passantasseva saparivāro cittakūṭaṁ agamāsi.",
  "atk-s0513a43:127_11": "Tato paṭṭhāya rājā mahāsattaṁ daṭṭhukāmo hutvā “sahāyo me ajja āgamissati,",
  "atk-s0513a43:127_12": "sahāyo me ajja āgamissatī”ti āgamanamaggaṁ olokento acchati.",
  "atk-s0513a43:128_0": "Tadā mahāsattassa kaniṭṭhā dve haṁsapotakā “sūriyena saddhiṁ javissāmā”ti mantetvā mahāsattassa ārocesuṁ “mayaṁ sūriyena saddhiṁ javissāmā”ti. “Tātā,",
  "atk-s0513a43:128_1": "sūriyajavo nāma sīgho,",
  "atk-s0513a43:128_2": "sūriyena saddhiṁ javituṁ na sakkhissatha,",
  "atk-s0513a43:128_3": "antarāva vinassissatha,",
  "atk-s0513a43:128_4": "mā gamitthā”ti.",
  "atk-s0513a43:128_5": "Te dutiyampi tatiyampi yāciṁsu,",
  "atk-s0513a43:128_6": "bodhisattopi te yāvatatiyaṁ vāresiyeva.",
  "atk-s0513a43:128_7": "Te mānathaddhā attano balaṁ ajānantā mahāsattassa anācikkhitvāva “sūriyena saddhiṁ javissāmā”ti sūriye",
  "atk-s0513a43:128_8": "anuggateyeva gantvā yugandharamatthake nisīdiṁsu.",
  "atk-s0513a43:128_9": "Mahāsatto te adisvā “kahaṁ nu kho gatā”ti pucchitvā taṁ pavattiṁ sutvā cintesi “te sūriyena saddhiṁ javituṁ na sakkhissanti,",
  "atk-s0513a43:128_10": "antarāva vinassissanti,",
  "atk-s0513a43:128_11": "jīvitaṁ tesaṁ dassāmī”ti.",
  "atk-s0513a43:128_12": "Sopi gantvā yugandharamatthakeyeva nisīdi.",
  "atk-s0513a43:128_13": "Atha uggate sūriyamaṇḍale haṁsapotakā uppatitvā sūriyena saddhiṁ pakkhandiṁsu,",
  "atk-s0513a43:128_14": "mahāsattopi tehi saddhiṁ pakkhandi.",
  "atk-s0513a43:128_15": "Kaniṭṭhabhātiko yāva pubbaṇhasamayā javitvā kilami,",
  "atk-s0513a43:128_16": "pakkhasandhīsu aggiuṭṭhānakālo viya ahosi.",
  "atk-s0513a43:128_17": "So bodhisattassa saññaṁ adāsi “bhātika,",
  "atk-s0513a43:128_18": "na sakkomī”ti.",
  "atk-s0513a43:128_19": "Atha naṁ mahāsatto “mā bhāyi,",
  "atk-s0513a43:128_20": "jīvitaṁ te dassāmī”ti pakkhapañjarena parikkhipitvā assāsetvā cittakūṭapabbataṁ netvā haṁsānaṁ majjhe",
  "atk-s0513a43:128_21": "ṭhapetvā puna pakkhanditvā sūriyaṁ patvā itarena saddhiṁ pāyāsi.",
  "atk-s0513a43:128_22": "Sopi yāva upakaṭṭhamajjhanhikā sūriyena saddhiṁ javitvā kilami,",
  "atk-s0513a43:128_23": "pakkhasandhīsu aggiuṭṭhānakālo viya ahosi.",
  "atk-s0513a43:128_24": "Tadā bodhisattassa saññaṁ adāsi “bhātika,",
  "atk-s0513a43:128_25": "na sakkomī”ti.",
  "atk-s0513a43:128_26": "Tampi mahāsatto tatheva samassāsetvā pakkhapañjarenādāya cittakūṭameva agamāsi.",
  "atk-s0513a43:128_27": "Tasmiṁ khaṇe sūriyo nabhamajjhaṁ pāpuṇi.",
  "atk-s0513a43:129_0": "Atha mahāsatto “mama ajja sarīrabalaṁ vīmaṁsissāmī”ti cintetvā ekavegena pakkhanditvā yugandharamatthake",
  "atk-s0513a43:129_1": "nisīditvā tato uppatitvā ekavegena sūriyaṁ pāpuṇitvā kālena purato,",
  "atk-s0513a43:129_2": "kālena pacchato javitvā cintesi “mayhaṁ sūriyena saddhiṁ javanaṁ nāma niratthakaṁ ayonisomanasikārasambhūtaṁ,",
  "atk-s0513a43:129_3": "kiṁ me iminā,",
  "atk-s0513a43:129_4": "bārāṇasiṁ gantvā mama sahāyakassa rañño atthayuttaṁ dhammayuttaṁ kathaṁ kathessāmī”ti.",
  "atk-s0513a43:129_5": "So nivattitvā sūriye nabhamajjhaṁ anatikkanteyeva sakalacakkavāḷagabbhaṁ antantena anusaṁyāyitvā vegaṁ",
  "atk-s0513a43:129_6": "parihāpento sakalajambudīpaṁ antantena anusaṁyāyitvā bārāṇasiṁ pāpuṇi.",
  "atk-s0513a43:129_7": "Dvādasayojanikaṁ sakalanagaraṁ haṁsacchannaṁ viya ahosi,",
  "atk-s0513a43:129_8": "chiddaṁ nāma na paññāyi,",
  "atk-s0513a43:129_9": "anukkamena vege parihāyante ākāse chiddāni paññāyiṁsu.",
  "atk-s0513a43:129_10": "Mahāsatto vegaṁ parihāpetvā ākāsato otaritvā sīhapañjarassa abhimukhaṭṭhāne aṭṭhāsi.",
  "atk-s0513a43:129_11": "Rājā “āgato me sahāyo”ti somanassappatto tassa nisīdanatthāya kañcanapīṭhaṁ paññapetvā “samma, pavisa,",
  "atk-s0513a43:129_12": "idha nisīdā”ti vatvā paṭhamaṁ gāthamāha –",
  "atk-s0513a43:130_0": "27.",
  "atk-s0513a43:131_0": "“Idheva haṁsa nipata, piyaṁ me tava dassanaṁ;",
  "atk-s0513a43:132_0": "Issarosi anuppatto, yamidhatthi pavedayā”ti.",
  "atk-s0513a43:133_0": "Tattha “idhā”ti kañcanapīṭhaṁ sandhāyāha.",
  "atk-s0513a43:133_1": "Nipatāti nisīda.",
  "atk-s0513a43:133_2": "Issarosīti tvaṁ imassa ṭhānassa issaro sāmi hutvā āgatosīti vadati.",
  "atk-s0513a43:133_3": "Yamidhatthi pavedayāti yaṁ imasmiṁ nivesane atthi,",
  "atk-s0513a43:133_4": "taṁ aparisaṅkanto amhākaṁ kathehīti.",
  "atk-s0513a43:134_0": "Mahāsatto kañcanapīṭhe nisīdi.",
  "atk-s0513a43:134_1": "Rājā satapākasahassapākehi telehi tassa pakkhantarāni makkhetvā kañcanataṭṭake madhulāje ca madhurodakañca",
  "atk-s0513a43:134_2": "sakkharodakañca dāpetvā madhurapaṭisanthāraṁ katvā “samma,",
  "atk-s0513a43:134_3": "tvaṁ ekakova āgatosi,",
  "atk-s0513a43:134_4": "kuhiṁ agamitthā”ti pucchi.",
  "atk-s0513a43:134_5": "So taṁ pavattiṁ vitthārena kathesi.",
  "atk-s0513a43:134_6": "Atha naṁ rājā āha “samma,",
  "atk-s0513a43:134_7": "mamapi sūriyena saddhiṁ javitavegaṁ dassehī”ti. Mahārāja,",
  "atk-s0513a43:134_8": "na sakkā so vego dassetunti.",
  "atk-s0513a43:134_9": "Tena hi me sarikkhakamattaṁ dassehīti. Sādhu, mahārāja,",
  "atk-s0513a43:134_10": "sarikkhakamattaṁ dassessāmi,",
  "atk-s0513a43:134_11": "akkhaṇavedhī dhanuggahe sannipātehīti.",
  "atk-s0513a43:134_12": "Rājā sannipātesi.",
  "atk-s0513a43:134_13": "Mahāsatto cattāro dhanuggahe gahetvā nivesanā oruyha rājaṅgaṇe silāthambhaṁ nikhaṇāpetvā attano gīvāyaṁ",
  "atk-s0513a43:134_14": "ghaṇṭaṁ bandhāpetvā silāthambhamatthake nisīditvā cattāro dhanuggahe thambhaṁ nissāya catuddisābhimukhe",
  "atk-s0513a43:134_15": "ṭhapetvā “mahārāja,",
  "atk-s0513a43:134_16": "ime cattāro janā ekappahāreneva catuddisābhimukhā cattāri kaṇḍāni khipantu,",
  "atk-s0513a43:134_17": "tāni ahaṁ pathaviṁ appattāneva āharitvā etesaṁ pādamūle pātessāmi.",
  "atk-s0513a43:134_18": "Mama kaṇḍagahaṇatthāya gatabhāvaṁ ghaṇṭasaddasaññāya jāneyyāsi,",
  "atk-s0513a43:134_19": "maṁ pana na passissasī”ti vatvā tehi ekappahāreneva khittakaṇḍāni āharitvā tesaṁ pādamūle pātetvā silāthambhamatthake",
  "atk-s0513a43:134_20": "nisinnameva attānaṁ dassetvā “diṭṭho te, mahārāja,",
  "atk-s0513a43:134_21": "mayhaṁ vego”ti vatvā “mahārāja,",
  "atk-s0513a43:134_22": "ayaṁ vego mayhaṁ neva uttamo, majjhimo,",
  "atk-s0513a43:134_23": "paritto lāmakavego esa,",
  "atk-s0513a43:134_24": "evaṁ sīgho, mahārāja,",
  "atk-s0513a43:134_25": "amhākaṁ vego”ti āha.",
  "atk-s0513a43:135_0": "Atha naṁ rājā pucchi “samma,",
  "atk-s0513a43:135_1": "atthi pana tumhākaṁ vegato añño sīghataro vego”ti? “Āma, mahārāja,",
  "atk-s0513a43:135_2": "amhākaṁ uttamavegatopi sataguṇena sahassaguṇena satasahassaguṇena imesaṁ sattānaṁ āyusaṅkhārā sīghataraṁ khīyanti bhijjanti,",
  "atk-s0513a43:135_3": "khayaṁ gacchantī”ti khaṇikanirodhavasena rūpadhammānaṁ nirodhaṁ dasseti,",
  "atk-s0513a43:135_4": "tato nāmadhammānaṁ.",
  "atk-s0513a43:135_5": "Rājā mahāsattassa kathaṁ sutvā maraṇabhayabhīto satiṁ paccupaṭṭhāpetuṁ asakkonto bhūmiyaṁ pati,",
  "atk-s0513a43:135_6": "mahājano utrāsaṁ patto ahosi.",
  "atk-s0513a43:135_7": "Rañño mukhaṁ udakena siñcitvā satiṁ labhāpesi.",
  "atk-s0513a43:135_8": "Atha naṁ mahāsatto “mahārāja, mā bhāyi,",
  "atk-s0513a43:135_9": "maraṇassatiṁ bhāvehi,",
  "atk-s0513a43:135_10": "dhammaṁ carāhi,",
  "atk-s0513a43:135_11": "dānādīni puññāni karohi,",
  "atk-s0513a43:135_12": "appamatto hohi,",
  "atk-s0513a43:135_13": "devā”ti ovadi.",
  "atk-s0513a43:135_14": "Atha rājā “sāmi,",
  "atk-s0513a43:135_15": "mayaṁ tumhādisena ñāṇabalasampannena ācariyena vinā vasituṁ na sakkhissāma,",
  "atk-s0513a43:135_16": "cittakūṭaṁ agantvā mayhaṁ dhammaṁ desento mayhaṁ ovādācariyo hutvā idheva vasāhī”ti yācanto dve gāthā abhāsi –",
  "atk-s0513a43:136_0": "28.",
  "atk-s0513a43:137_0": "“Savanena ekassa piyā bhavanti, disvā panekassa viyeti chando;",
  "atk-s0513a43:138_0": "Disvā ca sutvā ca piyā bhavanti, kaccinnu me pīyasi dassanena.",
  "atk-s0513a43:139_0": "29.",
  "atk-s0513a43:140_0": "“Savanena piyo mesi, bhiyyo cāgamma dassanaṁ;",
  "atk-s0513a43:141_0": "Evaṁ piyadassano me, vasa haṁsa mamantike”ti.",
  "atk-s0513a43:142_0": "Tāsaṁ attho –",
  "atk-s0513a43:142_1": "samma haṁsarāja savanena ekassa ekacce piyā honti,",
  "atk-s0513a43:142_2": "“evaṁ guṇo nāmā”ti sutvā savanena piyāyati,",
  "atk-s0513a43:142_3": "ekassa pana ekacce disvāva chando vigacchati,",
  "atk-s0513a43:142_4": "pemaṁ antaradhāyati,",
  "atk-s0513a43:142_5": "khādituṁ āgatā yakkhā viya upaṭṭhahanti,",
  "atk-s0513a43:142_6": "ekassa ekacce disvā ca sutvā cāti ubhayathāpi piyā honti,",
  "atk-s0513a43:142_7": "tena taṁ pucchāmi.",
  "atk-s0513a43:142_8": "Kaccinnu me pīyasi dassanenāti kacci nu tvaṁ maṁ piyāyasi,",
  "atk-s0513a43:142_9": "mayhaṁ pana tvaṁ savanena piyova,",
  "atk-s0513a43:142_10": "dassanaṁ panāgamma atipiyova.",
  "atk-s0513a43:142_11": "Evaṁ mama piyadassano samāno cittakūṭaṁ agantvā idha mama santike vasāti.",
  "atk-s0513a43:143_0": "Bodhisatto āha –",
  "atk-s0513a43:144_0": "30.",
  "atk-s0513a43:145_0": "“Vaseyyāma tavāgāre, niccaṁ sakkatapūjitā;",
  "atk-s0513a43:146_0": "Matto ca ekadā vajje, haṁsarājaṁ pacantu me”ti.",
  "atk-s0513a43:147_0": "Tattha matto ca ekadāti mahārāja,",
  "atk-s0513a43:147_1": "mayaṁ tava ghare niccaṁ pūjitā vaseyyāma,",
  "atk-s0513a43:147_2": "tvaṁ pana kadāci surāmadamatto maṁsakhādanatthaṁ “haṁsarājaṁ pacantu me”ti vadeyyāsi,",
  "atk-s0513a43:147_3": "atha evaṁ tava anujīvino maṁ māretvā paceyyuṁ,",
  "atk-s0513a43:147_4": "tadāhaṁ kiṁ karissāmīti.",
  "atk-s0513a43:148_0": "Athassa rājā “tena hi majjameva na pivissāmī”ti paṭiññaṁ dātuṁ imaṁ gāthamāha –",
  "atk-s0513a43:149_0": "31.",
  "atk-s0513a43:150_0": "“Dhiratthu taṁ majjapānaṁ, yaṁ me piyataraṁ tayā;",
  "atk-s0513a43:151_0": "Na cāpi majjaṁ pissāmi, yāva me vacchasī ghare”ti.",
  "atk-s0513a43:152_0": "Tato paraṁ bodhisatto cha gāthā āha –",
  "atk-s0513a43:153_0": "32.",
  "atk-s0513a43:154_0": "“Suvijānaṁ siṅgālānaṁ, sakuṇānañca vassitaṁ;",
  "atk-s0513a43:155_0": "Manussavassitaṁ rāja, dubbijānataraṁ tato.",
  "atk-s0513a43:156_0": "33.",
  "atk-s0513a43:157_0": "“Api ce maññatī poso, ñāti mitto sakhāti vā;",
  "atk-s0513a43:158_0": "Yo pubbe sumano hutvā, pacchā sampajjate diso.",
  "atk-s0513a43:159_0": "34.",
  "atk-s0513a43:160_0": "“Yasmiṁ mano nivisati, avidūre sahāpi so;",
  "atk-s0513a43:161_0": "Santikepi hi so dūre, yasmiṁ nāvisate mano.",
  "atk-s0513a43:162_0": "35.",
  "atk-s0513a43:163_0": "“Antopi so hoti pasannacitto, pāraṁ samuddassa pasannacitto;",
  "atk-s0513a43:164_0": "Antopi so hoti paduṭṭhacitto, pāraṁ samuddassa paduṭṭhacitto.",
  "atk-s0513a43:165_0": "36.",
  "atk-s0513a43:166_0": "“Saṁvasantā vivasanti, ye disā te rathesabha;",
  "atk-s0513a43:167_0": "Ārā santo saṁvasanti, manasā raṭṭhavaḍḍhana.",
  "atk-s0513a43:168_0": "37.",
  "atk-s0513a43:169_0": "“Aticiraṁ nivāsena, piyo bhavati appiyo;",
  "atk-s0513a43:170_0": "Āmanta kho taṁ gacchāma, purā te homa appiyā”ti.",
  "atk-s0513a43:171_0": "Tattha vassitanti mahārāja,",
  "atk-s0513a43:171_1": "tiracchānagatā ujuhadayā,",
  "atk-s0513a43:171_2": "tena tesaṁ vassitaṁ suvijānaṁ,",
  "atk-s0513a43:171_3": "manussā pana kakkhaḷā,",
  "atk-s0513a43:171_4": "tasmā tesaṁ vacanaṁ dubbijānataranti attho.",
  "atk-s0513a43:171_5": "Yo pubbeti yo puggalo paṭhamameva attamano hutvā “tvaṁ mayhaṁ ñātako mitto pāṇasamo sakhā”ti api evaṁ maññati,",
  "atk-s0513a43:171_6": "sveva pacchā diso verī sampajjati,",
  "atk-s0513a43:171_7": "evaṁ dubbijānaṁ nāma manussahadayanti.",
  "atk-s0513a43:171_8": "Nivisatīti mahārāja,",
  "atk-s0513a43:171_9": "yasmiṁ puggale pemavasena mano nivisati,",
  "atk-s0513a43:171_10": "so dūre vasantopi avidūre sahāpi vasatiyeva nāma.",
  "atk-s0513a43:171_11": "Yasmiṁ pana puggale mano na nivisati apeti,",
  "atk-s0513a43:171_12": "so santike vasantopi dūreyeva.",
  "atk-s0513a43:172_0": "Antopi so hotīti mahārāja,",
  "atk-s0513a43:172_1": "yo sahāyo pasannacitto,",
  "atk-s0513a43:172_2": "so cittena allīnattā pāraṁ samuddassa vasantopi antoyeva hoti.",
  "atk-s0513a43:172_3": "Yo pana paduṭṭhacitto,",
  "atk-s0513a43:172_4": "so cittena anallīnattā anto vasantopi pāraṁ samuddassa nāma.",
  "atk-s0513a43:172_5": "Ye disā teti ye verino paccatthikā,",
  "atk-s0513a43:172_6": "te ekato vasantāpi dūre vasantiyeva nāma.",
  "atk-s0513a43:172_7": "Santo pana paṇḍitā ārā ṭhitāpi mettābhāvitena manasā āvajjentā saṁvasantiyeva.",
  "atk-s0513a43:172_8": "Purā te homāti yāva tava appiyā na homa,",
  "atk-s0513a43:172_9": "tāvadeva taṁ āmantetvā gacchāmāti vadati.",
  "atk-s0513a43:173_0": "Atha naṁ rājā āha –",
  "atk-s0513a43:174_0": "38.",
  "atk-s0513a43:175_0": "“Evaṁ ce yācamānānaṁ, añjaliṁ nāvabujjhasi;",
  "atk-s0513a43:176_0": "Paricārakānaṁ sataṁ, vacanaṁ na karosi no;",
  "atk-s0513a43:177_0": "Evaṁ taṁ abhiyācāma, puna kayirāsi pariyāya”nti.",
  "atk-s0513a43:178_0": "Tattha evaṁ ceti sace haṁsarāja,",
  "atk-s0513a43:178_1": "evaṁ añjaliṁ paggayha yācamānānaṁ amhākaṁ imaṁ añjaliṁ nāvabujjhasi,",
  "atk-s0513a43:178_2": "tava paricārakānaṁ samānānaṁ vacanaṁ na karosi,",
  "atk-s0513a43:178_3": "atha naṁ evaṁ yācāma.",
  "atk-s0513a43:178_4": "Puna kayirāsi pariyāyanti kālena kālaṁ idha āgamanāya vāraṁ kareyyāsīti attho.",
  "atk-s0513a43:179_0": "Tato bodhisatto āha –",
  "atk-s0513a43:180_0": "39.",
  "atk-s0513a43:181_0": "“Evaṁ ce no viharataṁ, antarāyo na hessati;",
  "atk-s0513a43:182_0": "Tuyhaṁ cāpi mahārāja, mayhañca raṭṭhavaḍḍhana;",
  "atk-s0513a43:183_0": "Appeva nāma passemu, ahorattānamaccaye”ti.",
  "atk-s0513a43:184_0": "Tattha evaṁ ce noti mahārāja,",
  "atk-s0513a43:184_1": "mā cintayittha,",
  "atk-s0513a43:184_2": "sace amhākampi evaṁ viharantānaṁ jīvitantarāyo na bhavissati,",
  "atk-s0513a43:184_3": "appeva nāma ubho aññamaññaṁ passissāma,",
  "atk-s0513a43:184_4": "apica tvaṁ mayā dinnaṁ ovādameva mama ṭhāne ṭhapetvā evaṁ ittarajīvite lokasannivāse appamatto hutvā",
  "atk-s0513a43:184_5": "dānādīni puññāni karonto dasa rājadhamme akopetvā dhammena rajjaṁ kārehi,",
  "atk-s0513a43:184_6": "evañhi me ovādaṁ karonto maṁ passissatiyevāti.",
  "atk-s0513a43:184_7": "Evaṁ mahāsatto rājānaṁ ovaditvā cittakūṭapabbatameva gato.",
  "atk-s0513a43:185_0": "Satthā imaṁ dhammadesanaṁ āharitvā “evaṁ,",
  "atk-s0513a43:185_1": "bhikkhave,",
  "atk-s0513a43:185_2": "pubbe tiracchānayoniyaṁ nibbattenapi mayā āyusaṅkhārānaṁ dubbalabhāvaṁ dassetvā dhammo desito”ti vatvā jātakaṁ samodhānesi –",
  "atk-s0513a43:185_3": "“tadā rājā ānando ahosi,",
  "atk-s0513a43:185_4": "kaniṭṭho moggallāno,",
  "atk-s0513a43:185_5": "majjhimo sāriputto,",
  "atk-s0513a43:185_6": "sesahaṁsagaṇā buddhaparisā,",
  "atk-s0513a43:185_7": "javanahaṁso pana ahameva ahosi”nti.",
  "atk-s0513a43:186_0": "Javanahaṁsajātakavaṇṇanā tatiyā.",
  "atk-s0513a43:188_0": "[477] 4. Cūḷanāradajātakavaṇṇanā",
  "atk-s0513a43:189_0": "Nate kaṭṭhāni bhinnānīti idaṁ satthā jetavane viharanto thullakumārikāpalobhanaṁ ārabbha kathesi.",
  "atk-s0513a43:189_1": "Sāvatthivāsino kirekassa kulassa pannarasasoḷasavassuddesikā dhītā ahosi sobhaggappattā,",
  "atk-s0513a43:189_2": "na ca naṁ koci vāresi.",
  "atk-s0513a43:189_3": "Athassā mātā cintesi “mama dhītā vayappattā,",
  "atk-s0513a43:189_4": "na ca naṁ koci vāreti,",
  "atk-s0513a43:189_5": "āmisena macchaṁ viya etāya ekaṁ sākiyabhikkhuṁ palobhetvā uppabbājetvā taṁ nissāya jīvissāmī”ti.",
  "atk-s0513a43:189_6": "Tadā ca sāvatthivāsī eko kulaputto sāsane uraṁ datvā pabbajitvā upasampannakālato paṭṭhāya sikkhākāmataṁ pahāya ālasiyo sarīramaṇḍanamanuyutto vihāsi.",
  "atk-s0513a43:189_7": "Mahāupāsikā gehe yāgukhādanīyabhojanīyāni sampādetvā dvāre ṭhatvā antaravīthiyā gacchantesu bhikkhūsu",
  "atk-s0513a43:189_8": "ekaṁ bhikkhuṁ rasataṇhāya bandhitvā gahetuṁ sakkuṇeyyarūpaṁ upadhārentī tepiṭakaābhidhammikavinayadharānaṁ",
  "atk-s0513a43:189_9": "mahantena parivārena gacchantānaṁ antare kañci gayhupagaṁ adisvā tesaṁ pacchato gacchantānaṁ madhuradhammakathikānaṁ",
  "atk-s0513a43:189_10": "acchinnavalāhakasadisānaṁ piṇḍapātikānampi antare kañci adisvāva ekaṁ yāva bahi apaṅgā akkhīni añjetvā",
  "atk-s0513a43:189_11": "kese osaṇhetvā dukūlantaravāsakaṁ nivāsetvā ghaṭitamaṭṭhaṁ cīvaraṁ pārupitvā maṇivaṇṇapattaṁ ādāya manoramaṁ",
  "atk-s0513a43:189_12": "chattaṁ dhārayamānaṁ vissaṭṭhindriyaṁ kāyadaḷhibahulaṁ āgacchantaṁ disvā “imaṁ sakkā gaṇhitu”nti gantvā",
  "atk-s0513a43:189_13": "vanditvā pattaṁ gahetvā “etha,",
  "atk-s0513a43:189_14": "bhante”ti gharaṁ ānetvā nisīdāpetvā yāguādīhi parivisitvā katabhattakiccaṁ taṁ bhikkhuṁ “bhante,",
  "atk-s0513a43:189_15": "ito paṭṭhāya idhevāgaccheyyāthā”ti āha.",
  "atk-s0513a43:189_16": "Sopi tato paṭṭhāya tattheva gantvā aparabhāge vissāsiko ahosi.",
  "atk-s0513a43:190_0": "Athekadivasaṁ mahāupāsikā tassa savanapathe ṭhatvā “imasmiṁ gehe upabhogaparibhogamattā atthi,",
  "atk-s0513a43:190_1": "tathārūpo pana me putto vā jāmātā vā gehaṁ vicārituṁ samattho natthī”ti āha.",
  "atk-s0513a43:190_2": "So tassā vacanaṁ sutvā “kimatthaṁ nu kho kathetī”ti thokaṁ hadaye viddho viya ahosi.",
  "atk-s0513a43:190_3": "Sā dhītaraṁ āha “imaṁ palobhetvā tava vase vattāpehī”ti.",
  "atk-s0513a43:190_4": "Sā tato paṭṭhāya maṇḍitapasādhitā itthikuttavilāsehi taṁ palobhesi.",
  "atk-s0513a43:190_5": "Thullakumārikāti na ca thūlasarīrā daṭṭhabbā,",
  "atk-s0513a43:190_6": "thūlā vā hotu kisā vā,",
  "atk-s0513a43:190_7": "pañcakāmaguṇikarāgena pana thūlatāya “thullakumārikā”ti vuccati.",
  "atk-s0513a43:190_8": "So daharo kilesavasiko hutvā “na dānāhaṁ buddhasāsane patiṭṭhātuṁ sakkhissāmī”ti cintetvā “vihāraṁ gantvā",
  "atk-s0513a43:190_9": "pattacīvaraṁ niyyādetvā asukaṭṭhānaṁ nāma gamissāmi,",
  "atk-s0513a43:190_10": "tatra me vatthāni pesethā”ti vatvā vihāraṁ gantvā pattacīvaraṁ niyyādetvā “ukkaṇṭhitosmī”ti ācariyupajjhāye āha.",
  "atk-s0513a43:190_11": "Te taṁ ādāya satthu santikaṁ netvā “ayaṁ bhikkhu ukkaṇṭhito”ti ārocesuṁ.",
  "atk-s0513a43:190_12": "Satthā “saccaṁ kira tvaṁ bhikkhu ukkaṇṭhitosī”ti pucchitvā “saccaṁ,",
  "atk-s0513a43:190_13": "bhante”ti vutte “kena ukkaṇṭhāpitosī”ti vatvā “thullakumārikāya,",
  "atk-s0513a43:190_14": "bhante”ti vutte “bhikkhu pubbepesā tava araññe vasantassa brahmacariyantarāyaṁ katvā mahantaṁ anatthamakāsi,",
  "atk-s0513a43:190_15": "puna tvaṁ etameva nissāya kasmā ukkaṇṭhitosī”ti vatvā bhikkhūhi yācito atītaṁ āhari.",
  "atk-s0513a43:191_0": "Atīte bārāṇasiyaṁ brahmadatte rajjaṁ kārente bodhisatto kāsiraṭṭhe mahābhoge brāhmaṇakule nibbattitvā uggahitasippo kuṭumbaṁ saṇṭhapesi,",
  "atk-s0513a43:191_1": "athassa bhariyā ekaṁ puttaṁ vijāyitvā kālamakāsi.",
  "atk-s0513a43:191_2": "So “yatheva me piyabhariyāya,",
  "atk-s0513a43:191_3": "evaṁ mayipi maraṇaṁ āgamissati,",
  "atk-s0513a43:191_4": "kiṁ me gharāvāsena,",
  "atk-s0513a43:191_5": "pabbajissāmī”ti cintetvā kāme pahāya puttaṁ ādāya himavantaṁ pavisitvā tena saddhiṁ isipabbajjaṁ pabbajitvā",
  "atk-s0513a43:191_6": "jhānābhiññā nibbattetvā vanamūlaphalāhāro araññe vihāsi.",
  "atk-s0513a43:191_7": "Tadā paccantavāsino corā janapadaṁ pavisitvā gāmaṁ paharitvā karamare gahetvā bhaṇḍikaṁ ukkhipāpetvā puna paccantaṁ pāpayiṁsu.",
  "atk-s0513a43:191_8": "Tesaṁ antare ekā abhirūpā kumārikā kerāṭikapaññāya samannāgatā cintesi “ime amhe gahetvā dāsibhogena paribhuñjissanti,",
  "atk-s0513a43:191_9": "ekena upāyena palāyituṁ vaṭṭatī”ti. Sā “sāmi,",
  "atk-s0513a43:191_10": "sarīrakiccaṁ kātukāmāmhi,",
  "atk-s0513a43:191_11": "thokaṁ paṭikkamitvā tiṭṭhathā”ti vatvā core vañcetvā palāyitvā araññaṁ pavisantī bodhisattassa puttaṁ",
  "atk-s0513a43:191_12": "assame ṭhapetvā phalāphalatthāya gatakāle pubbaṇhasamaye taṁ assamaṁ pāpuṇitvā taṁ tāpasakumāraṁ kāmaratiyā",
  "atk-s0513a43:191_13": "palobhetvā sīlamassa bhinditvā attano vase vattetvā “kiṁ te araññavāsena,",
  "atk-s0513a43:191_14": "ehi gāmaṁ gantvā vasissāma,",
  "atk-s0513a43:191_15": "tatra hi rūpādayo kāmaguṇā sulabhā”ti āha.",
  "atk-s0513a43:191_16": "Sopi “sādhū”ti sampaṭicchitvā “pitā tāva me araññato phalāphalaṁ āharituṁ gato,",
  "atk-s0513a43:191_17": "taṁ disvā ubhopi ekatova gamissāmā”ti āha.",
  "atk-s0513a43:192_0": "Sā cintesi –",
  "atk-s0513a43:192_1": "“ayaṁ taruṇadārako na kiñci jānāti,",
  "atk-s0513a43:192_2": "pitarā panassa mahallakakāle pabbajitena bhavitabbaṁ,",
  "atk-s0513a43:192_3": "so āgantvā ‘idha kiṁ karosī’ti maṁ pothetvā pāde gahetvā kaḍḍhetvā araññe khipissati,",
  "atk-s0513a43:192_4": "tasmiṁ anāgateyeva palāyissāmī”ti.",
  "atk-s0513a43:192_5": "Atha naṁ “ahaṁ purato gacchāmi,",
  "atk-s0513a43:192_6": "tvaṁ pacchā āgaccheyyāsī”ti vatvā maggasaññaṁ ācikkhitvā pakkāmi.",
  "atk-s0513a43:192_7": "So tassā gatakālato paṭṭhāya uppannadomanasso yathā pure kiñci vattaṁ akatvā sasīsaṁ pārupitvā antopaṇṇasālāya pajjhāyanto nipajji.",
  "atk-s0513a43:192_8": "Mahāsatto phalāphalaṁ ādāya āgantvā tassā padavalañjaṁ disvā “ayaṁ mātugāmassa padavalañjo,",
  "atk-s0513a43:192_9": "“puttassa mama sīlaṁ bhinnaṁ bhavissatī”ti cintento paṇṇasālaṁ pavisitvā phalāphalaṁ otāretvā puttaṁ pucchanto paṭhamaṁ gāthamāha –",
  "atk-s0513a43:193_0": "40.",
  "atk-s0513a43:194_0": "“Na te kaṭṭhāni bhinnāni, na te udakamābhataṁ;",
  "atk-s0513a43:195_0": "Aggīpi te na hāpito, kiṁ nu mandova jhāyasī”ti.",
  "atk-s0513a43:196_0": "Tattha aggīpi te na hāpitoti aggipi te na jālito. Mandovāti nippañño andhabālo viya.",
  "atk-s0513a43:197_0": "So pitu kathaṁ sutvā uṭṭhāya pitaraṁ vanditvā gāraveneva araññavāse anussāhaṁ pavedento gāthādvayamāha –",
  "atk-s0513a43:198_0": "41.",
  "atk-s0513a43:199_0": "“Na ussahe vane vatthuṁ, kassapāmantayāmi taṁ;",
  "atk-s0513a43:200_0": "Dukkho vāso araññamhi, raṭṭhaṁ icchāmi gantave.",
  "atk-s0513a43:201_0": "42.",
  "atk-s0513a43:202_0": "“Yathā ahaṁ ito gantvā, yasmiṁ janapade vasaṁ;",
  "atk-s0513a43:203_0": "Ācāraṁ brahme sikkheyyaṁ, taṁ dhammaṁ anusāsa ma”nti.",
  "atk-s0513a43:204_0": "Tattha kassapāmantayāmi tanti kassapa āmantayāmi taṁ.",
  "atk-s0513a43:204_1": "Gantaveti gantuṁ.",
  "atk-s0513a43:204_2": "Ācāranti yasmiṁ janapade vasāmi,",
  "atk-s0513a43:204_3": "tattha vasanto yathā ācāraṁ janapadacārittaṁ sikkheyyaṁ jāneyyaṁ,",
  "atk-s0513a43:204_4": "taṁ dhammaṁ anusāsa ovadāhīti vadati.",
  "atk-s0513a43:205_0": "Mahāsatto “sādhu, tāta, desacārittaṁ te kathessāmī”ti vatvā gāthādvayamāha –",
  "atk-s0513a43:206_0": "43.",
  "atk-s0513a43:207_0": "“Sace araññaṁ hitvāna, vanamūlaphalāni ca;",
  "atk-s0513a43:208_0": "Raṭṭhe rocayase vāsaṁ, taṁ dhammaṁ nisāmehi me.",
  "atk-s0513a43:209_0": "44.",
  "atk-s0513a43:210_0": "“Visaṁ mā paṭisevittho, papātaṁ parivajjaya;",
  "atk-s0513a43:211_0": "Paṅke ca mā visīdittho, yatto cāsīvise care”ti.",
  "atk-s0513a43:212_0": "Tattha dhammanti sace raṭṭhavāsaṁ rocesi,",
  "atk-s0513a43:212_1": "tena hi tvaṁ janapadacārittaṁ dhammaṁ nisāmehi.",
  "atk-s0513a43:212_2": "Yatto cāsīviseti āsīvisassa santike yatto paṭiyatto careyyāsi,",
  "atk-s0513a43:212_3": "sakkonto āsīvisaṁ parivajjeyyāsīti attho.",
  "atk-s0513a43:213_0": "Tāpasakumāro saṁkhittena bhāsitassa atthaṁ ajānanto pucchi –",
  "atk-s0513a43:214_0": "45.",
  "atk-s0513a43:215_0": "“Kiṁ nu visaṁ papāto vā, paṅko vā brahmacārinaṁ;",
  "atk-s0513a43:216_0": "Kaṁ tvaṁ āsīvisaṁ brūsi, taṁ me akkhāhi pucchito”ti.",
  "atk-s0513a43:217_0": "Itaropissa byākāsi –",
  "atk-s0513a43:218_0": "46.",
  "atk-s0513a43:219_0": "“Āsavo tāta lokasmiṁ, surā nāma pavuccati;",
  "atk-s0513a43:220_0": "Manuñño surabhī vaggu, sādu khuddarasūpamo;",
  "atk-s0513a43:221_0": "Visaṁ tadāhu ariyā se, brahmacariyassa nārada.",
  "atk-s0513a43:222_0": "47.",
  "atk-s0513a43:223_0": "“Itthiyo tāta lokasmiṁ, pamattaṁ pamathenti tā;",
  "atk-s0513a43:224_0": "Haranti yuvino cittaṁ, tūlaṁ bhaṭṭhaṁva māluto;",
  "atk-s0513a43:225_0": "Papāto eso akkhāto, brahmacariyassa nārada.",
  "atk-s0513a43:226_0": "48.",
  "atk-s0513a43:227_0": "“Lābho siloko sakkāro, pūjā parakulesu ca;",
  "atk-s0513a43:228_0": "Paṅko eso ca akkhāto, brahmacariyassa nārada.",
  "atk-s0513a43:229_0": "49.",
  "atk-s0513a43:230_0": "“Sasatthā tāta rājāno, āvasanti mahiṁ imaṁ;",
  "atk-s0513a43:231_0": "Te tādise manussinde, mahante tāta nārada.",
  "atk-s0513a43:232_0": "50.",
  "atk-s0513a43:233_0": "“Issarānaṁ adhipatīnaṁ, na tesaṁ pādato care;",
  "atk-s0513a43:234_0": "Āsīvisoti akkhāto, brahmacariyassa nārada.",
  "atk-s0513a43:235_0": "51.",
  "atk-s0513a43:236_0": "“Bhattattho bhattakāle ca, yaṁ gehamupasaṅkame;",
  "atk-s0513a43:237_0": "Yadettha kusalaṁ jaññā, tattha ghāsesanaṁ care.",
  "atk-s0513a43:238_0": "52.",
  "atk-s0513a43:239_0": "“Pavisitvā parakulaṁ, pānatthaṁ bhojanāya vā;",
  "atk-s0513a43:240_0": "Mitaṁ khāde mitaṁ bhuñje, na ca rūpe manaṁ kare.",
  "atk-s0513a43:241_0": "53.",
  "atk-s0513a43:242_0": "“Goṭṭhaṁ majjaṁ kirāṭañca, sabhā nikiraṇāni ca;",
  "atk-s0513a43:243_0": "Ārakā parivajjehi, yānīva visamaṁ patha”nti.",
  "atk-s0513a43:244_0": "Tattha āsavoti pupphāsavādi.",
  "atk-s0513a43:244_1": "Visaṁ tadāhūti taṁ āsavasaṅkhātaṁ suraṁ ariyā “brahmacariyassa visa”nti vadanti.",
  "atk-s0513a43:244_2": "Pamattanti muṭṭhassatiṁ.",
  "atk-s0513a43:244_3": "Tūlaṁ bhaṭṭhaṁvāti rukkhā bhassitvā patitatūlaṁ viya.",
  "atk-s0513a43:244_4": "Akkhātoti buddhādīhi kathito.",
  "atk-s0513a43:244_5": "Silokoti kittivaṇṇo.",
  "atk-s0513a43:244_6": "Sakkāroti añjalikammādi.",
  "atk-s0513a43:244_7": "Pūjāti gandhamālādīhi pūjā.",
  "atk-s0513a43:244_8": "Paṅkoti esa osīdāpanaṭṭhena “paṅko”ti akkhāto.",
  "atk-s0513a43:244_9": "Mahanteti mahantabhāvappatte.",
  "atk-s0513a43:244_10": "Na tesaṁ pādato careti tesaṁ santike na care,",
  "atk-s0513a43:244_11": "rājakulūpako na bhaveyyāsīti attho.",
  "atk-s0513a43:244_12": "Rājāno hi āsīvisā viya muhutteneva kujjhitvā anayabyasanaṁ pāpenti.",
  "atk-s0513a43:244_13": "Apica antepurappavesane vuttādīnavavasenapettha attho veditabbo.",
  "atk-s0513a43:245_0": "Bhattatthoti bhattena atthiko hutvā.",
  "atk-s0513a43:245_1": "Yadettha kusalanti yaṁ tesu upasaṅkamitabbesu gehesu kusalaṁ anavajjaṁ pañcaagocararahitaṁ jāneyyāsi,",
  "atk-s0513a43:245_2": "tattha ghāsesanaṁ careyyāsīti attho.",
  "atk-s0513a43:245_3": "Na ca rūpe manaṁ kareti parakule mattaññū hutvā bhojanaṁ bhuñjantopi tattha itthirūpe manaṁ mā kareyyāsi,",
  "atk-s0513a43:245_4": "mā cakkhuṁ ummīletvā itthirūpe nimittaṁ gaṇheyyāsīti vadati.",
  "atk-s0513a43:245_5": "Goṭṭhaṁ majjaṁ kirāṭanti ayaṁ potthakesu pāṭho,",
  "atk-s0513a43:245_6": "aṭṭhakathāyaṁ pana “goṭṭhaṁ majjaṁ kirāsañcā”ti vatvā “goṭṭhanti gunnaṁ ṭhitaṭṭhānaṁ.",
  "atk-s0513a43:245_7": "Majjanti pānāgāraṁ.",
  "atk-s0513a43:245_8": "Kirāsanti dhuttakerāṭikajana”nti vuttaṁ.",
  "atk-s0513a43:245_9": "Sabhā nikiraṇāni cāti sabhāyo ca hiraññasuvaṇṇānaṁ nikiraṇaṭṭhānāni ca.",
  "atk-s0513a43:245_10": "Ārakāti etāni sabbāni dūrato parivajjeyyāsi.",
  "atk-s0513a43:245_11": "Yānīvāti sappitelayānena gacchanto visamaṁ maggaṁ viya.",
  "atk-s0513a43:246_0": "Māṇavo pitu kathentasseva satiṁ paṭilabhitvā “tāta,",
  "atk-s0513a43:246_1": "alaṁ me manussapathenā”ti āha.",
  "atk-s0513a43:246_2": "Athassa pitā mettādibhāvanaṁ ācikkhi.",
  "atk-s0513a43:246_3": "So tassovāde ṭhatvā na cirasseva jhānābhiññā nibbattesi.",
  "atk-s0513a43:246_4": "Ubhopi pitāputtā aparihīnajjhānā kālaṁ katvā brahmaloke nibbattiṁsu.",
  "atk-s0513a43:247_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a43:247_1": "“tadā sā kumārikā ayaṁ kumārikā ahosi,",
  "atk-s0513a43:247_2": "tāpasakumāro ukkaṇṭhitabhikkhu,",
  "atk-s0513a43:247_3": "pitā pana ahameva ahosi”nti.",
  "atk-s0513a43:248_0": "Cūḷanāradajātakavaṇṇanā catutthā.",
  "atk-s0513a43:250_0": "[478] 5. Dūtajātakavaṇṇanā",
  "atk-s0513a43:251_0": "Dūte te brahme pāhesinti idaṁ satthā jetavane viharanto attano paññāpasaṁsanaṁ ārabbha kathesi.",
  "atk-s0513a43:251_1": "Dhammasabhāyaṁ bhikkhū kathaṁ samuṭṭhāpesuṁ “passatha, āvuso,",
  "atk-s0513a43:251_2": "dasabalassa upāyakosallaṁ,",
  "atk-s0513a43:251_3": "nandassa sakyaputtassa accharāgaṇaṁ dassetvā arahattaṁ adāsi,",
  "atk-s0513a43:251_4": "cūḷapanthakassa pilotikaṁ datvā saha paṭisambhidāhi arahattaṁ adāsi,",
  "atk-s0513a43:251_5": "kammāraputtassa padumaṁ dassetvā arahattaṁ adāsi,",
  "atk-s0513a43:251_6": "evaṁ nānāupāyehi satte vinetī”ti.",
  "atk-s0513a43:251_7": "Satthā āgantvā “kāya nuttha,",
  "atk-s0513a43:251_8": "bhikkhave,",
  "atk-s0513a43:251_9": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a43:251_10": "bhikkhave,",
  "atk-s0513a43:251_11": "tathāgato idāneva ‘iminā idaṁ hotī’ti upāyakusalo,",
  "atk-s0513a43:251_12": "pubbepi upāyakusaloyevā”ti vatvā atītaṁ āhari.",
  "atk-s0513a43:252_0": "Atīte bārāṇasiyaṁ brahmadatte rajjaṁ kārente janapado ahirañño ahosi.",
  "atk-s0513a43:252_1": "So hi janapadaṁ pīḷetvā dhanameva saṁkaḍḍhi.",
  "atk-s0513a43:252_2": "Tadā bodhisatto kāsigāme brāhmaṇakule nibbattitvā vayappatto takkasilaṁ gantvā “pacchā dhammena bhikkhaṁ",
  "atk-s0513a43:252_3": "caritvā ācariyadhanaṁ āharissāmī”ti vatvā sippaṁ paṭṭhapetvā niṭṭhitasippo anuyogaṁ datvā “ācariya,",
  "atk-s0513a43:252_4": "tumhākaṁ dhanaṁ āharissāmī”ti āpucchitvā nikkhamma janapade caranto dhammena samena pariyesitvā satta",
  "atk-s0513a43:252_5": "nikkhe labhitvā “ācariyassa dassāmī”ti gacchanto antarāmagge gaṅgaṁ otarituṁ nāvaṁ abhiruhi.",
  "atk-s0513a43:252_6": "Tassa tattha nāvāya viparivattamānāya taṁ suvaṇṇaṁ udake pati.",
  "atk-s0513a43:252_7": "So cintesi “dullabhaṁ hiraññaṁ,",
  "atk-s0513a43:252_8": "janapade puna ācariyadhane pariyesiyamāne papañco bhavissati,",
  "atk-s0513a43:252_9": "yaṁnūnāhaṁ gaṅgātīreyeva nirāhāro nisīdeyyaṁ,",
  "atk-s0513a43:252_10": "tassa me nisinnabhāvaṁ anupubbena rājā jānissati,",
  "atk-s0513a43:252_11": "tato amacce pesessati,",
  "atk-s0513a43:252_12": "ahaṁ tehi saddhiṁ na mantessāmi,",
  "atk-s0513a43:252_13": "tato rājā sayaṁ āgamissati,",
  "atk-s0513a43:252_14": "iminā upāyena tassa santike ācariyadhanaṁ labhissāmī”ti.",
  "atk-s0513a43:252_15": "So gaṅgātīre uttarisāṭakaṁ pārupitvā yaññasuttaṁ bahi ṭhapetvā rajatapaṭṭavaṇṇe vālukatale suvaṇṇapaṭimā viya nisīdi.",
  "atk-s0513a43:252_16": "Taṁ nirāhāraṁ nisinnaṁ disvā mahājano “kasmā nisinnosī”ti pucchi,",
  "atk-s0513a43:252_17": "kassaci na kathesi.",
  "atk-s0513a43:252_18": "Punadivase dvāragāmavāsino tassa tattha nisinnabhāvaṁ sutvā āgantvā pucchiṁsu,",
  "atk-s0513a43:252_19": "tesampi na kathesi.",
  "atk-s0513a43:252_20": "Te tassa kilamathaṁ disvā paridevantā pakkamiṁsu.",
  "atk-s0513a43:252_21": "Tatiyadivase nagaravāsino āgamiṁsu,",
  "atk-s0513a43:252_22": "catutthadivase nagarato issarajanā,",
  "atk-s0513a43:252_23": "pañcamadivase rājapurisā.",
  "atk-s0513a43:252_24": "Chaṭṭhadivase rājā amacce pesesi,",
  "atk-s0513a43:252_25": "tehipi saddhiṁ na kathesi.",
  "atk-s0513a43:252_26": "Sattamadivase rājā bhayaṭṭito hutvā tassa santikaṁ gantvā pucchanto paṭhamaṁ gāthamāha –",
  "atk-s0513a43:253_0": "54.",
  "atk-s0513a43:254_0": "“Dūte te brahme pāhesiṁ, gaṅgātīrasmi jhāyato;",
  "atk-s0513a43:255_0": "Tesaṁ puṭṭho na byākāsi, dukkhaṁ guyhamataṁ nu te”ti.",
  "atk-s0513a43:256_0": "Tattha dukkhaṁ guyhamataṁ nu teti kiṁ nu kho, brāhmaṇa,",
  "atk-s0513a43:256_1": "yaṁ tava dukkhaṁ uppannaṁ,",
  "atk-s0513a43:256_2": "taṁ te guyhameva mataṁ,",
  "atk-s0513a43:256_3": "na aññassa ācikkhitabbanti.",
  "atk-s0513a43:257_0": "Taṁ sutvā mahāsatto “mahārāja,",
  "atk-s0513a43:257_1": "dukkhaṁ nāma harituṁ samatthasseva ācikkhitabbaṁ,",
  "atk-s0513a43:257_2": "na aññassā”ti vatvā satta gāthā abhāsi –",
  "atk-s0513a43:258_0": "55.",
  "atk-s0513a43:259_0": "“Sace te dukkhamuppajje, kāsīnaṁ raṭṭhavaḍḍhana;",
  "atk-s0513a43:260_0": "Mā kho naṁ tassa akkhāhi, yo taṁ dukkhā na mocaye.",
  "atk-s0513a43:261_0": "56.",
  "atk-s0513a43:262_0": "“Yo tassa dukkhajātassa, ekaṅgamapi bhāgaso;",
  "atk-s0513a43:263_0": "Vippamoceyya dhammena, kāmaṁ tassa pavedaya.",
  "atk-s0513a43:264_0": "57.",
  "atk-s0513a43:265_0": "“Suvijānaṁ siṅgālānaṁ, sakuṇānañca vassitaṁ;",
  "atk-s0513a43:266_0": "Manussavassitaṁ rāja, dubbijānataraṁ tato.",
  "atk-s0513a43:267_0": "58.",
  "atk-s0513a43:268_0": "“Api ce maññatī poso, ñāti mitto sakhāti vā;",
  "atk-s0513a43:269_0": "Yo pubbe sumano hutvā, pacchā sampajjate diso.",
  "atk-s0513a43:270_0": "59.",
  "atk-s0513a43:271_0": "“Yo attano dukkhamanānupuṭṭho, pavedaye jantu akālarūpe;",
  "atk-s0513a43:272_0": "Ānandino tassa bhavanti mittā, hitesino tassa dukhī bhavanti.",
  "atk-s0513a43:273_0": "60.",
  "atk-s0513a43:274_0": "“Kālañca ñatvāna tathāvidhassa, medhāvinaṁ ekamanaṁ viditvā;",
  "atk-s0513a43:275_0": "Akkheyya tibbāni parassa dhīro, saṇhaṁ giraṁ atthavatiṁ pamuñce.",
  "atk-s0513a43:276_0": "61.",
  "atk-s0513a43:277_0": "“Sace ca jaññā avisayhamattano, na te hi mayhaṁ sukhāgamāya;",
  "atk-s0513a43:278_0": "Ekova tibbāni saheyya dhīro, saccaṁ hirottappamapekkhamāno”ti.",
  "atk-s0513a43:279_0": "Tattha uppajjeti sace tava uppajjeyya.",
  "atk-s0513a43:279_1": "Mā akkhāhīti mā kathehi.",
  "atk-s0513a43:279_2": "Dubbijānataraṁ tatoti tato tiracchānagatavassitatopi dubbijānataraṁ,",
  "atk-s0513a43:279_3": "tasmā tathato ajānitvā harituṁ asamatthassa attano dukkhaṁ na kathetabbamevāti.",
  "atk-s0513a43:279_4": "Api ceti gāthā vuttatthāva.",
  "atk-s0513a43:279_5": "Anānupuṭṭhoti punappunaṁ puṭṭho.",
  "atk-s0513a43:279_6": "Pavedayeti katheti.",
  "atk-s0513a43:279_7": "Akālarūpeti akāle.",
  "atk-s0513a43:279_8": "Kālanti attano guyhassa kathanakālaṁ.",
  "atk-s0513a43:279_9": "Tathāvidhassāti paṇḍitapurisaṁ attanā saddhiṁ ekamanaṁ viditvā tathāvidhassa ācikkheyya.",
  "atk-s0513a43:279_10": "Tibbānīti dukkhāni.",
  "atk-s0513a43:280_0": "Saceti yadi attano dukkhaṁ avisayhaṁ attano vā paresaṁ vā purisakārena atekicchaṁ jāneyya.",
  "atk-s0513a43:280_1": "Te hīti te eva lokapaveṇikā,",
  "atk-s0513a43:280_2": "aṭṭhalokadhammāti attho.",
  "atk-s0513a43:280_3": "Idaṁ vuttaṁ hoti –",
  "atk-s0513a43:280_4": "atha ayaṁ lokapaveṇī na mayhaṁ eva sukhāgamāya uppannā,",
  "atk-s0513a43:280_5": "aṭṭhahi lokadhammehi parimutto nāma natthi,",
  "atk-s0513a43:280_6": "evaṁ sante sukhameva patthentena parassa dukkhāropanaṁ nāma na yuttaṁ,",
  "atk-s0513a43:280_7": "netaṁ hirottappasampannena kattabbaṁ,",
  "atk-s0513a43:280_8": "atthi ca me hirī ottappanti saccaṁ saṁvijjamānaṁ attani hirottappaṁ apekkhamānova aññassa anārocetvā ekova tibbāni saheyya dhīroti.",
  "atk-s0513a43:281_0": "Evaṁ mahāsatto sattahi gāthāhi rañño dhammaṁ desetvā attano ācariyadhanassa pariyesitabhāvaṁ dassento catasso gāthā abhāsi –",
  "atk-s0513a43:282_0": "62.",
  "atk-s0513a43:283_0": "“Ahaṁ raṭṭhe vicaranto, nigame rājadhāniyo;",
  "atk-s0513a43:284_0": "Bhikkhamāno mahārāja, ācariyassa dhanatthiko.",
  "atk-s0513a43:285_0": "63.",
  "atk-s0513a43:286_0": "“Gahapatī rājapurise, mahāsāle ca brāhmaṇe;",
  "atk-s0513a43:287_0": "Alatthaṁ satta nikkhāni, suvaṇṇassa janādhipa;",
  "atk-s0513a43:288_0": "Te me naṭṭhā mahārāja, tasmā socāmahaṁ bhusaṁ.",
  "atk-s0513a43:289_0": "64.",
  "atk-s0513a43:290_0": "“Purisā te mahārāja, manasānuvicintitā;",
  "atk-s0513a43:291_0": "Nālaṁ dukkhā pamocetuṁ, tasmā tesaṁ na byāhariṁ.",
  "atk-s0513a43:292_0": "65.",
  "atk-s0513a43:293_0": "“Tvañca kho me mahārāja, manasānuvicintito;",
  "atk-s0513a43:294_0": "Alaṁ dukkhā pamocetuṁ, tasmā tuyhaṁ pavedayi”nti.",
  "atk-s0513a43:295_0": "Tattha bhikkhamānoti ete gahapatiādayo yācamāno.",
  "atk-s0513a43:295_1": "Te meti te satta nikkhā mama gaṅgaṁ tarantassa naṭṭhā,",
  "atk-s0513a43:295_2": "gaṅgāyaṁ patitā.",
  "atk-s0513a43:295_3": "Purisā teti mahārāja,",
  "atk-s0513a43:295_4": "tava dūtapurisā.",
  "atk-s0513a43:295_5": "Anuvicintitāti “nālaṁ ime maṁ dukkhā mocetu”nti mayā ñātā.",
  "atk-s0513a43:295_6": "Tasmāti tena kāraṇena tesaṁ attano dukkhaṁ nācikkhiṁ.",
  "atk-s0513a43:295_7": "Pavedayinti kathesiṁ.",
  "atk-s0513a43:296_0": "Rājā tassa dhammakathaṁ sutvā “mā cintayi, brāhmaṇa,",
  "atk-s0513a43:296_1": "ahaṁ te ācariyadhanaṁ dassāmī”ti dviguṇadhanamadāsi.",
  "atk-s0513a43:296_2": "Tamatthaṁ pakāsento satthā osānagāthamāha –",
  "atk-s0513a43:297_0": "66.",
  "atk-s0513a43:298_0": "“Tassādāsi pasannatto, kāsīnaṁ raṭṭhavaḍḍhano;",
  "atk-s0513a43:299_0": "Jātarūpamaye nikkhe, suvaṇṇassa catuddasā”ti.",
  "atk-s0513a43:300_0": "Tattha jātarūpamayeti te suvaṇṇassa catuddasa nikkhe jātarūpamayeyeva adāsi,",
  "atk-s0513a43:300_1": "na yassa vā tassa vā suvaṇṇassāti attho.",
  "atk-s0513a43:301_0": "Mahāsatto rañño ovādaṁ datvā ācariyassa dhanaṁ datvā dānādīni puññāni katvā rājāpi tassovāde ṭhito dhammena rajjaṁ kāretvā ubhopi yathākammaṁ gatā.",
  "atk-s0513a43:302_0": "Satthā imaṁ dhammadesanaṁ āharitvā “na,",
  "atk-s0513a43:302_1": "bhikkhave, idāneva,",
  "atk-s0513a43:302_2": "pubbepi tathāgato upāyakusaloyevā”ti vatvā jātakaṁ samodhānesi –",
  "atk-s0513a43:302_3": "“tadā rājā ānando ahosi,",
  "atk-s0513a43:302_4": "ācariyo sāriputto,",
  "atk-s0513a43:302_5": "brāhmaṇamāṇavo pana ahameva ahosi”nti.",
  "atk-s0513a43:303_0": "Dūtajātakavaṇṇanā pañcamā.",
  "atk-s0513a43:305_0": "[479] 6. Kāliṅgabodhijātakavaṇṇanā",
  "atk-s0513a43:306_0": "Rājā kāliṅgo cakkavattīti idaṁ satthā jetavane viharanto ānandattherena kataṁ mahābodhipūjaṁ ārabbha kathesi.",
  "atk-s0513a43:306_1": "Veneyyasaṅgahatthāya hi tathāgate janapadacārikaṁ pakkante sāvatthivāsino gandhamālādihatthā jetavanaṁ",
  "atk-s0513a43:306_2": "gantvā aññaṁ pūjanīyaṭṭhānaṁ alabhitvā gandhakuṭidvāre pātetvā gacchanti,",
  "atk-s0513a43:306_3": "te uḷārapāmojjā na honti.",
  "atk-s0513a43:306_4": "Taṁ kāraṇaṁ ñatvā anāthapiṇḍiko tathāgatassa jetavanaṁ āgatakāle ānandattherassa santikaṁ gantvā “bhante,",
  "atk-s0513a43:306_5": "ayaṁ vihāro tathāgate cārikaṁ pakkante nipaccayo hoti,",
  "atk-s0513a43:306_6": "manussānaṁ gandhamālādīhi pūjanīyaṭṭhānaṁ na hoti, sādhu, bhante,",
  "atk-s0513a43:306_7": "tathāgatassa imamatthaṁ ārocetvā ekassa pūjanīyaṭṭhānassa sakkuṇeyyabhāvaṁ jānāthā”ti āha.",
  "atk-s0513a43:306_8": "So “sādhū”ti sampaṭicchitvā tathāgataṁ pucchi “kati nu kho, bhante,",
  "atk-s0513a43:306_9": "cetiyānī”ti?",
  "atk-s0513a43:306_10": "“Tīṇi ānandā”ti.",
  "atk-s0513a43:306_11": "“Katamāni, bhante, tīṇī”ti?",
  "atk-s0513a43:306_12": "“Sārīrikaṁ pāribhogikaṁ uddissaka”nti.",
  "atk-s0513a43:306_13": "“Sakkā pana, bhante,",
  "atk-s0513a43:306_14": "tumhesu dharantesuyeva cetiyaṁ kātu”nti. “Ānanda,",
  "atk-s0513a43:306_15": "sārīrikaṁ na sakkā kātuṁ.",
  "atk-s0513a43:306_16": "Tañhi buddhānaṁ parinibbānakāle hoti,",
  "atk-s0513a43:306_17": "uddissakaṁ avatthukaṁ mamāyanamattameva hoti,",
  "atk-s0513a43:306_18": "buddhehi paribhutto mahābodhirukkho buddhesu dharantesupi cetiyamevā”ti. “Bhante,",
  "atk-s0513a43:306_19": "tumhesu pakkantesu jetavanavihāro appaṭisaraṇo hoti,",
  "atk-s0513a43:306_20": "mahājano pūjanīyaṭṭhānaṁ na labhati,",
  "atk-s0513a43:306_21": "mahābodhito bījaṁ āharitvā jetavanadvāre ropessāmi,",
  "atk-s0513a43:306_22": "bhante”ti. “Sādhu, ānanda, ropehi,",
  "atk-s0513a43:306_23": "evaṁ sante jetavane mama nibaddhavāso viya bhavissatī”ti.",
  "atk-s0513a43:307_0": "Thero kosalanarindassa anāthapiṇḍikassa visākhādīnañca ārocetvā jetavanadvāre bodhiropanaṭṭhāne āvāṭaṁ khaṇāpetvā mahāmoggallānattheraṁ āha – “bhante,",
  "atk-s0513a43:307_1": "ahaṁ jetavanadvāre bodhiṁ ropessāmi,",
  "atk-s0513a43:307_2": "mahābodhito me bodhipakkaṁ āharathā”ti.",
  "atk-s0513a43:307_3": "Thero “sādhū”ti sampaṭicchitvā ākāsena bodhimaṇḍaṁ gantvā vaṇṭā parigalantaṁ pakkaṁ bhūmiṁ asampattameva",
  "atk-s0513a43:307_4": "cīvarena sampaṭicchitvā gahetvā ānandattherassa adāsi.",
  "atk-s0513a43:307_5": "Ānandatthero “ajja bodhiṁ ropessāmī”ti kosalarājādīnaṁ ārocesi.",
  "atk-s0513a43:307_6": "Rājā sāyanhasamaye mahantena parivārena sabbūpakaraṇāni gāhāpetvā āgami,",
  "atk-s0513a43:307_7": "tathā anāthapiṇḍiko visākhā ca añño ca saddho jano.",
  "atk-s0513a43:307_8": "Thero mahābodhiropanaṭṭhāne mahantaṁ suvaṇṇakaṭāhaṁ ṭhapetvā heṭṭhā chiddaṁ kāretvā gandhakalalassa pūretvā “idaṁ bodhipakkaṁ ropehi,",
  "atk-s0513a43:307_9": "mahārājā”ti rañño adāsi.",
  "atk-s0513a43:307_10": "So cintesi “rajjaṁ nāma na sabbakālaṁ amhākaṁ hatthe tiṭṭhati,",
  "atk-s0513a43:307_11": "idaṁ mayā anāthapiṇḍikena ropāpetuṁ vaṭṭatī”ti.",
  "atk-s0513a43:307_12": "So taṁ bodhipakkaṁ mahāseṭṭhissa hatthe ṭhapesi.",
  "atk-s0513a43:307_13": "Anāthapiṇḍiko gandhakalalaṁ viyūhitvā tattha pātesi.",
  "atk-s0513a43:307_14": "Tasmiṁ tassa hatthato muttamatteyeva sabbesaṁ passantānaññeva naṅgalasīsappamāṇo bodhikhandho paṇṇāsahatthubbedho uṭṭhahi,",
  "atk-s0513a43:307_15": "catūsu disāsu uddhañcāti pañca mahāsākhā paṇṇāsahatthāva nikkhamiṁsu.",
  "atk-s0513a43:307_16": "Iti so taṅkhaṇaññeva vanappatijeṭṭhako hutvā aṭṭhāsi.",
  "atk-s0513a43:307_17": "Rājā aṭṭhārasamatte suvaṇṇarajataghaṭe gandhodakena pūretvā nīluppalahatthakādipaṭimaṇḍite mahābodhiṁ parikkhipitvā puṇṇaghaṭe paṭipāṭiyā ṭhapesi,",
  "atk-s0513a43:307_18": "sattaratanamayaṁ vedikaṁ kāresi,",
  "atk-s0513a43:307_19": "suvaṇṇamissakaṁ vālukaṁ okiri,",
  "atk-s0513a43:307_20": "pākāraparikkhepaṁ kāresi,",
  "atk-s0513a43:307_21": "sattaratanamayaṁ dvārakoṭṭhakaṁ kāresi,",
  "atk-s0513a43:307_22": "sakkāro mahā ahosi.",
  "atk-s0513a43:308_0": "Thero tathāgataṁ upasaṅkamitvā “bhante,",
  "atk-s0513a43:308_1": "tumhehi mahābodhimūle samāpannasamāpattiṁ mayā ropitabodhimūle nisīditvā mahājanassa hitatthāya samāpajjathā”ti āha. “Ānanda,",
  "atk-s0513a43:308_2": "kiṁ kathesi,",
  "atk-s0513a43:308_3": "mayi mahābodhimūle samāpannasamāpattiṁ samāpajjitvā nisinne añño padeso dhāretuṁ na sakkotī”ti. “Bhante,",
  "atk-s0513a43:308_4": "mahājanassa hitatthāya imassa bhūmippadesassa dhuvaniyāmena samāpattisukhena taṁ bodhimūlaṁ paribhuñjathā”ti.",
  "atk-s0513a43:308_5": "Satthā ekarattiṁ samāpattisukhena paribhuñji.",
  "atk-s0513a43:308_6": "Thero kosalarājādīnaṁ kathetvā bodhimahaṁ nāma kāresi.",
  "atk-s0513a43:308_7": "Sopi kho bodhirukkho ānandattherena ropitattā ānandabodhiyevāti paññāyittha.",
  "atk-s0513a43:308_8": "Tadā bhikkhū dhammasabhāyaṁ kathaṁ samuṭṭhāpesuṁ “āvuso āyasmā ānando dharanteyeva tathāgate bodhiṁ ropetvā mahāpūjaṁ kāresi,",
  "atk-s0513a43:308_9": "aho mahāguṇo thero”ti.",
  "atk-s0513a43:308_10": "Satthā āgantvā “kāya nuttha,",
  "atk-s0513a43:308_11": "bhikkhave,",
  "atk-s0513a43:308_12": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a43:308_13": "bhikkhave, idāneva,",
  "atk-s0513a43:308_14": "pubbepi ānando saparivāresu catūsu mahādīpesu manusse gahetvā bahugandhamālādīni āharitvā mahābodhimaṇḍe bodhimahaṁ kāresiyevā”ti vatvā atītaṁ āhari.",
  "atk-s0513a43:309_0": "Atīte kaliṅgaraṭṭhe dantapuranagare kāliṅgo nāma rājā rajjaṁ kāresi.",
  "atk-s0513a43:309_1": "Tassa mahākāliṅgo,",
  "atk-s0513a43:309_2": "cūḷakāliṅgoti dve puttā ahesuṁ.",
  "atk-s0513a43:309_3": "Nemittakā “jeṭṭhaputto pitu accayena rajjaṁ kāressati,",
  "atk-s0513a43:309_4": "kaniṭṭho pana isipabbajjaṁ pabbajitvā bhikkhāya carissati,",
  "atk-s0513a43:309_5": "putto panassa cakkavattī bhavissatī”ti byākariṁsu.",
  "atk-s0513a43:309_6": "Aparabhāge jeṭṭhaputto pitu accayena rājā ahosi,",
  "atk-s0513a43:309_7": "kaniṭṭho pana uparājā.",
  "atk-s0513a43:309_8": "So “putto kira me cakkavattī bhavissatī”ti puttaṁ nissāya mānaṁ akāsi.",
  "atk-s0513a43:309_9": "Rājā asahanto “cūḷakāliṅgaṁ gaṇhā”ti ekaṁ atthacarakaṁ āṇāpesi.",
  "atk-s0513a43:309_10": "So gantvā “kumāra,",
  "atk-s0513a43:309_11": "rājā taṁ gaṇhāpetukāmo,",
  "atk-s0513a43:309_12": "tava jīvitaṁ rakkhāhī”ti āha.",
  "atk-s0513a43:309_13": "So attano lañjanamuddikañca sukhumakambalañca khaggañcāti imāni tīṇi atthacarakāmaccassa dassetvā “imāya",
  "atk-s0513a43:309_14": "saññāya mama puttassa rajjaṁ dadeyyāthā”ti vatvā araññaṁ pavisitvā ramaṇīye bhūmibhāge assamaṁ katvā",
  "atk-s0513a43:309_15": "isipabbajjaṁ pabbajitvā nadītīre vāsaṁ kappesi.",
  "atk-s0513a43:310_0": "Maddaraṭṭhepi sāgalanagare maddarañño aggamahesī dhītaraṁ vijāyi.",
  "atk-s0513a43:310_1": "Taṁ nemittakā “ayaṁ bhikkhaṁ caritvā jīvikaṁ kappessati,",
  "atk-s0513a43:310_2": "putto panassā cakkavattī bhavissatī”ti byākariṁsu.",
  "atk-s0513a43:310_3": "Sakalajambudīpe rājāno taṁ pavattiṁ sutvā ekappahāreneva āgantvā sāgalanagaraṁ rundhiṁsu.",
  "atk-s0513a43:310_4": "Maddarājā cintesi “sacāhaṁ imaṁ ekassa dassāmi,",
  "atk-s0513a43:310_5": "sesarājāno kujjhissanti,",
  "atk-s0513a43:310_6": "mama dhītaraṁ rakkhissāmī”ti dhītarañca bhariyañca gahetvā aññātakavesena palāyitvā araññaṁ pavisitvā",
  "atk-s0513a43:310_7": "cūḷakāliṅgakumārassa assamapadato uparibhāge assamaṁ katvā pabbajitvā uñchācariyāya jīvikaṁ kappento",
  "atk-s0513a43:310_8": "tattha paṭivasati.",
  "atk-s0513a43:310_9": "Mātāpitaro “dhītaraṁ rakkhissāmā”ti taṁ assamapade katvā phalāphalatthāya gacchanti.",
  "atk-s0513a43:310_10": "Sā tesaṁ gatakāle nānāpupphāni gahetvā pupphacumbaṭakaṁ katvā gaṅgātīre ṭhapitasopānapanti viya jāto eko supupphito ambarukkho atthi,",
  "atk-s0513a43:310_11": "taṁ abhiruhitvā kīḷitvā pupphacumbaṭakaṁ udake khipi.",
  "atk-s0513a43:310_12": "Taṁ ekadivasaṁ gaṅgāyaṁ nhāyantassa cūḷakāliṅgakumārassa sīse laggi.",
  "atk-s0513a43:310_13": "So taṁ oloketvā “idaṁ ekāya itthiyā kataṁ,",
  "atk-s0513a43:310_14": "no ca kho mahallikāya,",
  "atk-s0513a43:310_15": "taruṇakumārikāya katakammaṁ,",
  "atk-s0513a43:310_16": "vīmaṁsissāmi tāva na”nti kilesavasena uparigaṅgaṁ gantvā tassā ambarukkhe nisīditvā madhurena sarena",
  "atk-s0513a43:310_17": "gāyantiyā saddaṁ sutvā rukkhamūlaṁ gantvā taṁ disvā “bhadde,",
  "atk-s0513a43:310_18": "kā nāma tva”nti āha.",
  "atk-s0513a43:310_19": "“Manussitthīhamasmi sāmī”ti.",
  "atk-s0513a43:310_20": "“Tena hi otarāhī”ti.",
  "atk-s0513a43:310_21": "“Na sakkā sāmi,",
  "atk-s0513a43:310_22": "ahaṁ khattiyā”ti. “Bhadde,",
  "atk-s0513a43:310_23": "ahampi khattiyoyeva,",
  "atk-s0513a43:310_24": "otarāhī”ti. Sāmi,",
  "atk-s0513a43:310_25": "na vacanamatteneva khattiyo hoti,",
  "atk-s0513a43:310_26": "yadisi khattiyo,",
  "atk-s0513a43:310_27": "khattiyamāyaṁ kathehī”ti.",
  "atk-s0513a43:310_28": "Te ubhopi aññamaññaṁ khattiyamāyaṁ kathayiṁsu.",
  "atk-s0513a43:310_29": "Rājadhītā otari.",
  "atk-s0513a43:311_0": "Te aññamaññaṁ ajjhācāraṁ cariṁsu.",
  "atk-s0513a43:311_1": "Sā mātāpitūsu āgatesu tassa kāliṅgarājaputtabhāvañceva araññaṁ paviṭṭhakāraṇañca vitthārena tesaṁ kathesi.",
  "atk-s0513a43:311_2": "Te “sādhū”ti sampaṭicchitvā taṁ tassa adaṁsu.",
  "atk-s0513a43:311_3": "Tesaṁ piyasaṁvāsena vasantānaṁ rājadhītā gabbhaṁ labhitvā dasamāsaccayena dhaññapuññalakkhaṇasampannaṁ puttaṁ vijāyi,",
  "atk-s0513a43:311_4": "“kāliṅgo”tissa nāmaṁ akaṁsu.",
  "atk-s0513a43:311_5": "So vayappatto pitu ceva ayyakassa ca santike sabbasippānaṁ nipphattiṁ pāpuṇi.",
  "atk-s0513a43:311_6": "Athassa pitā nakkhattayogavasena bhātu matabhāvaṁ ñatvā “tāta,",
  "atk-s0513a43:311_7": "mā tvaṁ araññe vasa,",
  "atk-s0513a43:311_8": "petteyyo te mahākāliṅgo kālakato,",
  "atk-s0513a43:311_9": "tvaṁ dantapuranagaraṁ gantvā kulasantakaṁ sakalarajjaṁ gaṇhāhī”ti vatvā attanā ānītaṁ muddikañca kambalañca khaggañca datvā “tāta,",
  "atk-s0513a43:311_10": "dantapuranagare asukavīthiyaṁ amhākaṁ atthacarako amacco atthi,",
  "atk-s0513a43:311_11": "tassa gehe sayanamajjhe otaritvā imāni tīṇi ratanāni tassa dassetvā mama puttabhāvaṁ ācikkha,",
  "atk-s0513a43:311_12": "so taṁ rajje patiṭṭhāpessatī”ti uyyojesi.",
  "atk-s0513a43:311_13": "So mātāpitaro ca ayyakāyyike ca vanditvā puññamahiddhiyā ākāsena gantvā amaccassa sayanapiṭṭheyeva otaritvā",
  "atk-s0513a43:311_14": "“kosi tva”nti puṭṭho “cūḷakāliṅgassa puttomhī”ti ācikkhitvā tāni ratanāni dassesi.",
  "atk-s0513a43:311_15": "Amacco rājaparisāya ārocesi.",
  "atk-s0513a43:311_16": "Amaccā nagaraṁ alaṅkārāpetvā tassa setacchattaṁ ussāpayiṁsu.",
  "atk-s0513a43:312_0": "Athassa kāliṅgabhāradvājo nāma purohito tassa dasa cakkavattivattāni ācikkhi.",
  "atk-s0513a43:312_1": "So taṁ vattaṁ pūresi.",
  "atk-s0513a43:312_2": "Athassa pannarasauposathadivase cakkadahato cakkaratanaṁ,",
  "atk-s0513a43:312_3": "uposathakulato hatthiratanaṁ,",
  "atk-s0513a43:312_4": "valāhakakulato assaratanaṁ,",
  "atk-s0513a43:312_5": "vepullapabbatato maṇiratanaṁ āgami,",
  "atk-s0513a43:312_6": "itthiratanagahapatiratanapariṇāyakaratanāni pātubhavanti.",
  "atk-s0513a43:312_7": "So sakalacakkavāḷagabbhe rajjaṁ gaṇhitvā ekadivasañca chattiṁsayojanāya parisāya parivuto sabbasetaṁ",
  "atk-s0513a43:312_8": "kelāsakūṭapaṭibhāgaṁ hatthiṁ āruyha mahantena sirivilāsena mātāpitūnaṁ santikaṁ pāyāsi.",
  "atk-s0513a43:312_9": "Athassa sabbabuddhānaṁ jayapallaṅkassa pathavīnābhibhūtassa mahābodhimaṇḍassa uparibhāge nāgo gantuṁ nāsakkhi.",
  "atk-s0513a43:312_10": "Rājā punappunaṁ codesi,",
  "atk-s0513a43:312_11": "so nāsakkhiyeva.",
  "atk-s0513a43:312_12": "Tamatthaṁ pakāsento satthā paṭhamaṁ gāthamāha –",
  "atk-s0513a43:313_0": "67.",
  "atk-s0513a43:314_0": "“Rājā kāliṅgo cakkavatti, dhammena pathavimanusāsaṁ;",
  "atk-s0513a43:315_0": "Agamā bodhisamīpaṁ, nāgena mahānubhāvenā”ti.",
  "atk-s0513a43:316_0": "Atha rañño purohito raññā saddhiṁ gacchanto “ākāse āvaraṇaṁ nāma natthi,",
  "atk-s0513a43:316_1": "kiṁ nu kho rājā hatthiṁ pesetuṁ na sakkoti,",
  "atk-s0513a43:316_2": "vīmaṁsissāmī”ti ākāsato oruyha sabbabuddhānaṁyeva jayapallaṅkaṁ pathavīnābhimaṇḍalabhūtaṁ bhūmibhāgaṁ passi.",
  "atk-s0513a43:316_3": "Tadā kira tattha aṭṭharājakarīsamatte ṭhāne kesamassumattampi tiṇaṁ nāma natthi,",
  "atk-s0513a43:316_4": "rajatapaṭṭavaṇṇavālukā vippakiṇṇā honti,",
  "atk-s0513a43:316_5": "samantā tiṇalatāvanappatiyo bodhimaṇḍaṁ padakkhiṇaṁ katvā āvaṭṭetvā bodhimaṇḍābhimukhāva aṭṭhaṁsu.",
  "atk-s0513a43:316_6": "Brāhmaṇo taṁ bhūmibhāgaṁ oloketvā “idañhi sabbabuddhānaṁ sabbakilesaviddhaṁsanaṭṭhānaṁ,",
  "atk-s0513a43:316_7": "imassa uparibhāge sakkādīhipi na sakkā gantu”nti cintetvā kāliṅgarañño santikaṁ gantvā bodhimaṇḍassa vaṇṇaṁ kathetvā rājānaṁ “otarā”ti āha.",
  "atk-s0513a43:316_8": "Tamatthaṁ pakāsento satthā imā gāthā āha –",
  "atk-s0513a43:317_0": "68.",
  "atk-s0513a43:318_0": "“Kāliṅgo bhāradvājo ca, rājānaṁ kāliṅgaṁ samaṇakolaññaṁ;",
  "atk-s0513a43:319_0": "Cakkaṁ vattayato pariggahetvā, pañjalī idamavoca.",
  "atk-s0513a43:320_0": "69.",
  "atk-s0513a43:321_0": "“Paccoroha mahārāja, bhūmibhāgo yathā samaṇuggato;",
  "atk-s0513a43:322_0": "Idha anadhivarā buddhā, abhisambuddhā virocanti.",
  "atk-s0513a43:323_0": "70.",
  "atk-s0513a43:324_0": "“Padakkhiṇato āvaṭṭā, tiṇalatā asmiṁ bhūmibhāgasmiṁ;",
  "atk-s0513a43:325_0": "Pathaviyā nābhiyaṁ maṇḍo, iti no sutaṁ mante mahārāja.",
  "atk-s0513a43:326_0": "71.",
  "atk-s0513a43:327_0": "“Sāgarapariyantāya, mediniyā sabbabhūtadharaṇiyā;",
  "atk-s0513a43:328_0": "Pathaviyā ayaṁ maṇḍo, orohitvā namo karohi.",
  "atk-s0513a43:329_0": "72.",
  "atk-s0513a43:330_0": "“Ye te bhavanti nāgā ca, abhijātā ca kuñjarā;",
  "atk-s0513a43:331_0": "Ettāvatā padesaṁ te, nāgā neva mupayanti.",
  "atk-s0513a43:332_0": "73.",
  "atk-s0513a43:333_0": "“Abhijāto nāgo kāmaṁ, pesehi kuñjaraṁ dantiṁ;",
  "atk-s0513a43:334_0": "Ettāvatā padeso, sakkā nāgena mupagantuṁ.",
  "atk-s0513a43:335_0": "74.",
  "atk-s0513a43:336_0": "“Taṁ sutvā rājā kāliṅgo, veyyañjanikavaco nisāmetvā;",
  "atk-s0513a43:337_0": "Sampesesi nāgaṁ ñassāma, mayaṁ yathimassidaṁ vacanaṁ.",
  "atk-s0513a43:338_0": "75.",
  "atk-s0513a43:339_0": "“Sampesito ca raññā, nāgo koñcova abhinaditvāna;",
  "atk-s0513a43:340_0": "Paṭisakkitvā nisīdi, garuṁva bhāraṁ asahamāno”ti.",
  "atk-s0513a43:341_0": "Tattha samaṇakolaññanti tāpasānaṁ puttaṁ.",
  "atk-s0513a43:341_1": "Cakkaṁ vattayatoti cakkaṁ vattayamānaṁ,",
  "atk-s0513a43:341_2": "cakkavattinti attho.",
  "atk-s0513a43:341_3": "Pariggahetvāti bhūmibhāgaṁ vīmaṁsitvā.",
  "atk-s0513a43:341_4": "Samaṇuggatoti sabbabuddhehi vaṇṇito.",
  "atk-s0513a43:341_5": "Anadhivarāti atulyā appameyyā.",
  "atk-s0513a43:341_6": "Virocantīti vihatasabbakilesandhakārā taruṇasūriyā viya idha nisinnā virocanti.",
  "atk-s0513a43:341_7": "Tiṇalatāti tiṇāni ca latāyo ca.",
  "atk-s0513a43:341_8": "Maṇḍoti catunahutādhikadviyojanasatasahassabahalāya pathaviyā maṇḍo sāro nābhibhūto acalaṭṭhānaṁ,",
  "atk-s0513a43:341_9": "kappe saṇṭhahante paṭhamaṁ saṇṭhahati,",
  "atk-s0513a43:341_10": "vinassante pacchā vinassati.",
  "atk-s0513a43:341_11": "Iti no sutanti evaṁ amhehi lakkhaṇamantavasena sutaṁ.",
  "atk-s0513a43:341_12": "Orohitvāti ākāsato otaritvā imassa sabbabuddhānaṁ kilesaviddhaṁsanaṭṭhānassa namo karohi,",
  "atk-s0513a43:341_13": "pūjāsakkāraṁ karohi.",
  "atk-s0513a43:342_0": "Ye teti ye cakkavattirañño hatthiratanasaṅkhātā uposathakule nibbattanāgā.",
  "atk-s0513a43:342_1": "Ettāvatāti sabbepi te ettakaṁ padesaṁ neva upayanti,",
  "atk-s0513a43:342_2": "koṭṭiyamānāpi na upagacchantiyeva.",
  "atk-s0513a43:342_3": "Abhijātoti gocariyādīni aṭṭha hatthikulāni abhibhavitvā atikkamitvā uposathakule jāto.",
  "atk-s0513a43:342_4": "Kuñjaranti uttamaṁ.",
  "atk-s0513a43:342_5": "Ettāvatāti ettako padeso sakkā etena nāgena upagantuṁ,",
  "atk-s0513a43:342_6": "ito uttari na sakkā,",
  "atk-s0513a43:342_7": "abhikaṅkhanto vajiraṅkusena saññaṁ datvā pesehīti.",
  "atk-s0513a43:342_8": "Veyyañjanikavaco nisāmetvāti bhikkhave,",
  "atk-s0513a43:342_9": "so rājā tassa lakkhaṇapāṭhakassa veyyañjanikassa kāliṅgabhāradvājassa vaco nisāmetvā upadhāretvā “ñassāma",
  "atk-s0513a43:342_10": "mayaṁ yathā imassa vacanaṁ yadi vā saccaṁ yadi vā alika”nti vīmaṁsanto nāgaṁ pesesīti attho.",
  "atk-s0513a43:342_11": "Koñcova abhinaditvānāti bhikkhave,",
  "atk-s0513a43:342_12": "so nāgo tena raññā vajiraṅkusena codetvā pesito koñcasakuṇo viya naditvā paṭisakkitvā soṇḍaṁ ukkhipitvā",
  "atk-s0513a43:342_13": "gīvaṁ unnāmetvā garuṁ bhāraṁ vahituṁ asakkonto viya ākāseyeva nisīdi.",
  "atk-s0513a43:343_0": "So tena punappunaṁ vijjhiyamāno vedanaṁ sahituṁ asakkonto kālamakāsi.",
  "atk-s0513a43:343_1": "Rājā panassa matabhāvaṁ ajānanto piṭṭhe nisinnova ahosi.",
  "atk-s0513a43:343_2": "Kāliṅgabhāradvājo “mahārāja,",
  "atk-s0513a43:343_3": "tava nāgo niruddho,",
  "atk-s0513a43:343_4": "aññaṁ hatthiṁ saṅkamā”ti āha.",
  "atk-s0513a43:343_5": "Tamatthaṁ pakāsento satthā dasamaṁ gāthamāha –",
  "atk-s0513a43:344_0": "76.",
  "atk-s0513a43:345_0": "“Kāliṅgabhāradvājo, nāgaṁ khīṇāyukaṁ viditvāna;",
  "atk-s0513a43:346_0": "Rājānaṁ kāliṅgaṁ, taramāno ajjhabhāsittha;",
  "atk-s0513a43:347_0": "Aññaṁ saṅkama nāgaṁ, nāgo khīṇāyuko mahārājā”ti.",
  "atk-s0513a43:348_0": "Tattha nāgo khīṇāyukoti nāgo te jīvitakkhayaṁ patto,",
  "atk-s0513a43:348_1": "yaṁ kiñci karontena na sakkā piṭṭhe nisinnena bodhimaṇḍamatthakena gantuṁ.",
  "atk-s0513a43:348_2": "Aññaṁ nāgaṁ saṅkamāti rañño puññiddhibalena añño nāgo uposathakulato āgantvā piṭṭhiṁ upanāmesi.",
  "atk-s0513a43:349_0": "Rājā tassa piṭṭhiyaṁ nisīdi.",
  "atk-s0513a43:349_1": "Tasmiṁ khaṇe matahatthī bhūmiyaṁ pati.",
  "atk-s0513a43:349_2": "Tamatthaṁ pakāsento satthā itaraṁ gāthamāha –",
  "atk-s0513a43:350_0": "77.",
  "atk-s0513a43:351_0": "“Taṁ sutvā kāliṅgo, taramāno saṅkamī nāgaṁ;",
  "atk-s0513a43:352_0": "Saṅkanteva raññe nāgo, tattheva pati bhumyā;",
  "atk-s0513a43:353_0": "Veyyañjanikavaco, yathā tathā ahu nāgo”ti.",
  "atk-s0513a43:354_0": "Atha rājā ākāsato oruyha bodhimaṇḍaṁ oloketvā pāṭihāriyaṁ disvā bhāradvājassa thutiṁ karonto āha –",
  "atk-s0513a43:355_0": "78.",
  "atk-s0513a43:356_0": "“Kāliṅgo rājā kāliṅgaṁ, brāhmaṇaṁ etadavoca;",
  "atk-s0513a43:357_0": "Tvameva asi sambuddho, sabbaññū sabbadassāvī”ti.",
  "atk-s0513a43:358_0": "Brāhmaṇo taṁ anadhivāsento attānaṁ nīcaṭṭhāne ṭhapetvā buddheyeva ukkhipitvā vaṇṇesi.",
  "atk-s0513a43:358_1": "Tamatthaṁ pakāsento satthā imā gāthā abhāsi –",
  "atk-s0513a43:359_0": "79.",
  "atk-s0513a43:360_0": "“Taṁ anadhivāsento kāliṅga, brāhmaṇo idamavoca;",
  "atk-s0513a43:361_0": "Veyyañjanikā hi mayaṁ, buddhā sabbaññuno mahārāja.",
  "atk-s0513a43:362_0": "80.",
  "atk-s0513a43:363_0": "“Sabbaññū sabbavidū ca, buddhā na lakkhaṇena jānanti;",
  "atk-s0513a43:364_0": "Āgamabalasā hi mayaṁ, buddhā sabbaṁ pajānantī”ti.",
  "atk-s0513a43:365_0": "Tattha veyyañjanikāti mahārāja,",
  "atk-s0513a43:365_1": "mayaṁ byañjanaṁ disvā byākaraṇasamatthā sutabuddhā nāma,",
  "atk-s0513a43:365_2": "buddhā pana sabbaññū sabbavidū.",
  "atk-s0513a43:365_3": "Buddhā hi atītādibhedaṁ sabbaṁ jānanti ceva passanti ca,",
  "atk-s0513a43:365_4": "sabbaññutaññāṇena te sabbaṁ jānanti,",
  "atk-s0513a43:365_5": "na lakkhaṇena.",
  "atk-s0513a43:365_6": "Mayaṁ pana āgamabalasā attano sippabaleneva jānāma,",
  "atk-s0513a43:365_7": "tañca ekadesameva,",
  "atk-s0513a43:365_8": "buddhā pana sabbaṁ pajānantīti.",
  "atk-s0513a43:366_0": "Rājā buddhaguṇe sutvā somanassappatto hutvā sakalacakkavāḷavāsikehi bahugandhamālaṁ āharāpetvā mahābodhimaṇḍe sattāhaṁ vasitvā mahābodhipūjaṁ kāresi.",
  "atk-s0513a43:366_1": "Tamatthaṁ pakāsento satthā imaṁ gāthādvayamāha –",
  "atk-s0513a43:367_0": "81.",
  "atk-s0513a43:368_0": "“Mahayitvā sambodhiṁ, nānāturiyehi vajjamānehi;",
  "atk-s0513a43:369_0": "Mālāvilepanaṁ abhiharitvā, atha rājā manupāyāsi.",
  "atk-s0513a43:370_0": "82.",
  "atk-s0513a43:371_0": "“Saṭṭhi vāhasahassāni, pupphānaṁ sannipātayi;",
  "atk-s0513a43:372_0": "Pūjesi rājā kāliṅgo, bodhimaṇḍamanuttara”nti.",
  "atk-s0513a43:373_0": "Tattha manupāyāsīti mātāpitūnaṁ santikaṁ agamāsi.",
  "atk-s0513a43:373_1": "So mahābodhimaṇḍe aṭṭhārasahatthaṁ suvaṇṇatthambhaṁ ussāpesi.",
  "atk-s0513a43:373_2": "Tassa sattaratanamayā vedikā kāresi,",
  "atk-s0513a43:373_3": "ratanamissakaṁ vālukaṁ okirāpetvā pākāraparikkhittaṁ kāresi,",
  "atk-s0513a43:373_4": "sattaratanamayaṁ dvārakoṭṭhakaṁ kāresi,",
  "atk-s0513a43:373_5": "devasikaṁ pupphānaṁ saṭṭhivāhasahassāni sannipātayi,",
  "atk-s0513a43:373_6": "evaṁ bodhimaṇḍaṁ pūjesi.",
  "atk-s0513a43:373_7": "Pāḷiyaṁ pana “saṭṭhi vāhasahassāni pupphāna”nti ettakameva āgataṁ.",
  "atk-s0513a43:374_0": "Evaṁ mahābodhipūjaṁ katvā mātāpitaro ayyakāyyike ca ādāya dantapurameva ānetvā dānādīni puññāni katvā tāvatiṁsabhavane nibbatti.",
  "atk-s0513a43:375_0": "Satthā imaṁ dhammadesanaṁ āharitvā “na,",
  "atk-s0513a43:375_1": "bhikkhave, idāneva,",
  "atk-s0513a43:375_2": "pubbepi ānando bodhipūjaṁ kāresiyevā”ti vatvā jātakaṁ samodhānesi –",
  "atk-s0513a43:375_3": "“tadā māṇavakakāliṅgo ānando ahosi,",
  "atk-s0513a43:375_4": "kāliṅgabhāradvājo pana ahameva ahosi”nti.",
  "atk-s0513a43:376_0": "Kāliṅgabodhijātakavaṇṇanā chaṭṭhā.",
  "atk-s0513a43:378_0": "[480] 7. Akittijātakavaṇṇanā",
  "atk-s0513a43:379_0": "Akittiṁdisvā sammantanti idaṁ satthā jetavane viharanto ekaṁ sāvatthivāsiṁ dānapatiṁ upāsakaṁ ārabbha kathesi.",
  "atk-s0513a43:379_1": "So kira satthāraṁ nimantetvā sattāhaṁ buddhappamukhassa bhikkhusaṅghassa mahādānaṁ datvā pariyosānadivase ariyasaṅghassa sabbaparikkhāre adāsi.",
  "atk-s0513a43:379_2": "Athassa satthā parisamajjheyeva anumodanaṁ karonto “upāsaka,",
  "atk-s0513a43:379_3": "mahā te pariccāgo,",
  "atk-s0513a43:379_4": "aho dukkaraṁ tayā kataṁ,",
  "atk-s0513a43:379_5": "ayañhi dānavaṁso nāma porāṇakapaṇḍitānaṁ vaṁso,",
  "atk-s0513a43:379_6": "dānaṁ nāma gihināpi pabbajitenāpi dātabbameva.",
  "atk-s0513a43:379_7": "Porāṇakapaṇḍitā pana pabbajitvā araññe vasantāpi aloṇakaṁ vidhūpanaṁ udakamattasittaṁ kārapaṇṇaṁ khādamānāpi",
  "atk-s0513a43:379_8": "sampattayācakānaṁ yāvadatthaṁ datvā sayaṁ pītisukhena yāpayiṁsū”ti vatvā “bhante,",
  "atk-s0513a43:379_9": "idaṁ tāva sabbaparikkhāradānaṁ mahājanassa pākaṭaṁ,",
  "atk-s0513a43:379_10": "tumhehi vuttaṁ apākaṭaṁ,",
  "atk-s0513a43:379_11": "taṁ no kathethā”ti tena yācito atītaṁ āhari.",
  "atk-s0513a43:380_0": "Atīte bārāṇasiyaṁ brahmadatte rajjaṁ kārente bodhisatto asītikoṭivibhavassa brāhmaṇamahāsālassa kule nibbatti,",
  "atk-s0513a43:380_1": "“akittī”tissa nāmaṁ kariṁsu.",
  "atk-s0513a43:380_2": "Tassa padasā gamanakāle bhaginīpi jāyi,",
  "atk-s0513a43:380_3": "“yasavatī”tissā nāmaṁ kariṁsu.",
  "atk-s0513a43:380_4": "Mahāsatto soḷasavassakāle takkasilaṁ gantvā sabbasippāni uggaṇhitvā paccāgami.",
  "atk-s0513a43:380_5": "Athassa mātāpitaro kālamakaṁsu.",
  "atk-s0513a43:380_6": "So tesaṁ petakiccāni kāretvā dhanavilokanaṁ karonto “asuko nāma ettakaṁ dhanaṁ saṇṭhapetvā atīto,",
  "atk-s0513a43:380_7": "asuko ettaka”nti vacanaṁ sutvā saṁviggamānaso hutvā “idaṁ dhanameva paññāyati,",
  "atk-s0513a43:380_8": "na dhanassa saṁhārakā,",
  "atk-s0513a43:380_9": "sabbe imaṁ dhanaṁ pahāyeva gatā,",
  "atk-s0513a43:380_10": "ahaṁ pana taṁ ādāya gamissāmī”ti bhaginiṁ pakkosāpetvā “tvaṁ imaṁ dhanaṁ paṭipajjāhī”ti āha.",
  "atk-s0513a43:380_11": "“Tumhākaṁ pana ko ajjhāsayo”ti?",
  "atk-s0513a43:380_12": "“Pabbajitukāmomhī”ti. “Bhātika,",
  "atk-s0513a43:380_13": "ahaṁ tumhehi chaḍḍitaṁ kheḷaṁ na sirasā sampaṭicchāmi,",
  "atk-s0513a43:380_14": "na me iminā attho,",
  "atk-s0513a43:380_15": "ahampi pabbajissāmī”ti.",
  "atk-s0513a43:380_16": "So rājānaṁ āpucchitvā bheriṁ carāpesi “dhanena atthikā akittipaṇḍitassa gehaṁ āgacchantū”ti.",
  "atk-s0513a43:381_0": "So sattāhaṁ mahādānaṁ pavattetvā dhane akhīyamāne cintesi “ime saṅkhārā khīyanti,",
  "atk-s0513a43:381_1": "kiṁ me dhanakīḷāya,",
  "atk-s0513a43:381_2": "atthikā taṁ gaṇhissantī”ti nivesanadvāraṁ vivaritvā “dinnaññeva harantū”ti sahiraññasuvaṇṇaṁ gehaṁ pahāya",
  "atk-s0513a43:381_3": "ñātimaṇḍalassa paridevantassa bhaginiṁ gahetvā bārāṇasito nikkhami.",
  "atk-s0513a43:381_4": "Yena dvārena nikkhami,",
  "atk-s0513a43:381_5": "taṁ akittidvāraṁ nāma jātaṁ,",
  "atk-s0513a43:381_6": "yena titthena nadiṁ otiṇṇo,",
  "atk-s0513a43:381_7": "tampi akittititthaṁ nāma jātaṁ.",
  "atk-s0513a43:381_8": "So dve tīṇi yojanāni gantvā ramaṇīye ṭhāne paṇṇasālaṁ katvā bhaginiyā saddhiṁ pabbaji.",
  "atk-s0513a43:381_9": "Tassa pabbajitakālato paṭṭhāya bahugāmanigamarājadhānivāsino pabbajiṁsu.",
  "atk-s0513a43:381_10": "Mahāparivāro ahosi,",
  "atk-s0513a43:381_11": "mahālābhasakkāro nibbatti,",
  "atk-s0513a43:381_12": "buddhuppādakālo viya pavatti.",
  "atk-s0513a43:381_13": "Atha mahāsatto “ayaṁ lābhasakkāro mahā,",
  "atk-s0513a43:381_14": "parivāropi mahanto,",
  "atk-s0513a43:381_15": "mayā ekakeneva viharituṁ vaṭṭatī”ti cintetvā avelāya antamaso bhaginimpi ajānāpetvā ekakova nikkhamitvā",
  "atk-s0513a43:381_16": "anupubbena damiḷaraṭṭhaṁ patvā kāvīrapaṭṭanasamīpe uyyāne viharanto jhānābhiññāyo nibbattesi.",
  "atk-s0513a43:381_17": "Tatrāpissa mahālābhasakkāro uppajji.",
  "atk-s0513a43:381_18": "So taṁ jigucchitvā chaḍḍetvā ākāsena gantvā nāgadīpasamīpe kāradīpe otari.",
  "atk-s0513a43:381_19": "Tadā kāradīpo ahidīpo nāma ahosi.",
  "atk-s0513a43:381_20": "So tattha mahantaṁ kārarukkhaṁ upanissāya paṇṇasālaṁ māpetvā vāsaṁ kappesi.",
  "atk-s0513a43:381_21": "Tattha tassa vasanabhāvaṁ na koci jānāti.",
  "atk-s0513a43:381_22": "Athassa bhaginī bhātaraṁ gavesamānā anupubbena damiḷaraṭṭhaṁ patvā taṁ adisvā tena vasitaṭṭhāneyeva vasi,",
  "atk-s0513a43:381_23": "jhānaṁ pana nibbattetuṁ nāsakkhi.",
  "atk-s0513a43:382_0": "Mahāsatto appicchatāya katthaci agantvā tassa rukkhassa phalakāle phalāni khādati,",
  "atk-s0513a43:382_1": "pattakāle pattāni udakasittāni khādati.",
  "atk-s0513a43:382_2": "Tassa sīlatejena sakkassa paṇḍukambalasilāsanaṁ uṇhākāraṁ dassesi.",
  "atk-s0513a43:382_3": "Sakko “ko nu kho maṁ ṭhānā cāvetukāmo”ti āvajjento akittipaṇḍitaṁ disvā “kimatthaṁ esa tāpaso sīlāni rakkhati,",
  "atk-s0513a43:382_4": "sakkattaṁ nu kho pattheti,",
  "atk-s0513a43:382_5": "udāhu aññaṁ,",
  "atk-s0513a43:382_6": "vīmiṁsissāmi naṁ.",
  "atk-s0513a43:382_7": "Ayañhi dukkhena jīvikaṁ kappesi,",
  "atk-s0513a43:382_8": "udakasittāni kārapaṇṇāni khādati,",
  "atk-s0513a43:382_9": "sace sakkattaṁ pattheti,",
  "atk-s0513a43:382_10": "attano sittapattāni mayhaṁ dassati, no ce,",
  "atk-s0513a43:382_11": "na dassatī”ti brāhmaṇavaṇṇena tassa santikaṁ agamāsi.",
  "atk-s0513a43:382_12": "Bodhisatto kārapaṇṇāni sedetvā otāretvā “sītalabhūtāni khādissāmī”ti paṇṇasāladvāre nisīdi.",
  "atk-s0513a43:382_13": "Athassa purato sakko bhikkhāya aṭṭhāsi.",
  "atk-s0513a43:382_14": "Mahāsatto taṁ disvā somanassappatto hutvā “lābhā vata me,",
  "atk-s0513a43:382_15": "yohaṁ yācakaṁ passāmi,",
  "atk-s0513a43:382_16": "ajja me manorathaṁ matthakaṁ pāpetvā dānaṁ dassāmī”ti pakkabhājaneneva ādāya gantvā “idaṁ me dānaṁ sabbaññutaññāṇassa",
  "atk-s0513a43:382_17": "paccayo hotū”ti attano asesetvāva tassa bhājane pakkhipi.",
  "atk-s0513a43:382_18": "Brāhmaṇo taṁ gahetvā thokaṁ gantvā antaradhāyi.",
  "atk-s0513a43:382_19": "Mahāsattopi tassa datvā puna apacitvā pītisukheneva vītināmetvā punadivase pacitvā tattheva paṇṇasāladvāre nisīdi.",
  "atk-s0513a43:383_0": "Sakko puna brāhmaṇavesena agamāsi.",
  "atk-s0513a43:383_1": "Punapissa datvā mahāsatto tatheva vītināmesi.",
  "atk-s0513a43:383_2": "Tatiyadivasepi tatheva datvā “aho me lābhā vata,",
  "atk-s0513a43:383_3": "kārapaṇṇāni nissāya mahantaṁ puññaṁ pasuta”nti somanassappatto tayo divase anāhāratāya dubbalopi samāno",
  "atk-s0513a43:383_4": "majjhanhikasamaye paṇṇasālato nikkhamitvā dānaṁ āvajjento paṇṇasāladvāre nisīdi.",
  "atk-s0513a43:383_5": "Sakkopi cintesi “ayaṁ brāhmaṇo tayo divase nirāhāro hutvā evaṁ dubbalopi dānaṁ dento tuṭṭhacittova deti,",
  "atk-s0513a43:383_6": "cittassa aññathattampi natthi,",
  "atk-s0513a43:383_7": "ahaṁ imaṁ ‘idaṁ nāma patthetvā detī’ti na jānāmi,",
  "atk-s0513a43:383_8": "pucchitvā ajjhāsayamassa sutvā dānakāraṇaṁ jānissāmī”ti.",
  "atk-s0513a43:383_9": "So majjhanhike vītivatte mahantena sirisobhaggena gaganatale taruṇasūriyo viya jalamāno āgantvā mahāsattassa puratova ṭhatvā “ambho tāpasa,",
  "atk-s0513a43:383_10": "evaṁ uṇhavāte paharante evarūpe loṇajalaparikkhitte araññe kimatthaṁ tapokammaṁ karosī”ti pucchi.",
  "atk-s0513a43:383_11": "Tamatthaṁ pakāsento satthā paṭhamaṁ gāthamāha –",
  "atk-s0513a43:384_0": "83.",
  "atk-s0513a43:385_0": "“Akittiṁ disvā sammantaṁ, sakko bhūtapatī bravi;",
  "atk-s0513a43:386_0": "Kiṁ patthayaṁ mahābrahme, eko sammasi ghammanī”ti.",
  "atk-s0513a43:387_0": "Tattha kiṁ patthayanti kiṁ manussasampattiṁ patthento, udāhu sakkasampattiādīnaṁ aññataranti.",
  "atk-s0513a43:388_0": "Mahāsatto taṁ sutvā sakkabhāvañcassa ñatvā “nāhaṁ etā sampattiyo patthemi,",
  "atk-s0513a43:388_1": "sabbaññutaṁ pana patthento tapokammaṁ karomī”ti pakāsetuṁ dutiyaṁ gāthamāha –",
  "atk-s0513a43:389_0": "84.",
  "atk-s0513a43:390_0": "“Dukkho punabbhavo sakka, sarīrassa ca bhedanaṁ;",
  "atk-s0513a43:391_0": "Sammohamaraṇaṁ dukkhaṁ, tasmā sammāmi vāsavā”ti.",
  "atk-s0513a43:392_0": "Tattha tasmāti yasmā punappunaṁ jāti khandhānaṁ bhedanaṁ sammohamaraṇañca dukkhaṁ,",
  "atk-s0513a43:392_1": "tasmā yatthetāni natthi,",
  "atk-s0513a43:392_2": "taṁ nibbānaṁ patthento idha sammāmīti evaṁ attano nibbānajjhāsayataṁ dīpeti.",
  "atk-s0513a43:393_0": "Taṁ sutvā sakko tuṭṭhamānaso “sabbabhavesu kirāyaṁ ukkaṇṭhito nibbānatthāya araññe viharati,",
  "atk-s0513a43:393_1": "varamassa dassāmī”ti varena nimantento tatiyaṁ gāthamāha –",
  "atk-s0513a43:394_0": "85.",
  "atk-s0513a43:395_0": "“Etasmiṁ te sulapite, patirūpe subhāsite;",
  "atk-s0513a43:396_0": "Varaṁ kassapa te dammi, yaṁ kiñci manasicchasī”ti.",
  "atk-s0513a43:397_0": "Tattha yaṁ kiñci manasicchasīti yaṁ manasā icchasi, taṁ dammi, varaṁ gaṇhāhīti.",
  "atk-s0513a43:398_0": "Mahāsatto varaṁ gaṇhanto catutthaṁ gāthamāha –",
  "atk-s0513a43:399_0": "86.",
  "atk-s0513a43:400_0": "“Varañce me ado sakka, sabbabhūtānamissara;",
  "atk-s0513a43:401_0": "Yena putte ca dāre ca, dhanadhaññaṁ piyāni ca;",
  "atk-s0513a43:402_0": "Laddhā narā na tappanti, so lobho na mayī vase”ti.",
  "atk-s0513a43:403_0": "Tattha varañce me adoti sace varaṁ mayhaṁ desi.",
  "atk-s0513a43:403_1": "Piyāni cāti aññāni ca yāni piyabhaṇḍāni.",
  "atk-s0513a43:403_2": "Na tappantīti punappunaṁ puttādayo patthentiyeva,",
  "atk-s0513a43:403_3": "na tittiṁ upagacchanti.",
  "atk-s0513a43:403_4": "Na mayī vaseti mayi mā vasatu mā uppajjatu.",
  "atk-s0513a43:404_0": "Athassa sakko tussitvā uttarimpi varaṁ dento mahāsatto ca varaṁ gaṇhanto imā gāthā abhāsiṁsu –",
  "atk-s0513a43:405_0": "87.",
  "atk-s0513a43:406_0": "“Etasmiṁ te sulapite, patirūpe subhāsite;",
  "atk-s0513a43:407_0": "Varaṁ kassapa te dammi, yaṁ kiñci manasicchasi.",
  "atk-s0513a43:408_0": "88.",
  "atk-s0513a43:409_0": "“Varañce me ado sakka, sabbabhūtānamissara;",
  "atk-s0513a43:410_0": "Khettaṁ vatthuṁ hiraññañca, gavāssaṁ dāsaporisaṁ;",
  "atk-s0513a43:411_0": "Yena jātena jīyanti, so doso na mayī vase.",
  "atk-s0513a43:412_0": "89.",
  "atk-s0513a43:413_0": "“Etasmiṁ te sulapite, patirūpe subhāsite;",
  "atk-s0513a43:414_0": "Varaṁ kassapa te dammi, yaṁ kiñci manasicchasi.",
  "atk-s0513a43:415_0": "90.",
  "atk-s0513a43:416_0": "“Varañce me ado sakka, sabbabhūtānamissara;",
  "atk-s0513a43:417_0": "Bālaṁ na passe na suṇe, na ca bālena saṁvase;",
  "atk-s0513a43:418_0": "Bālenallāpasallāpaṁ, na kare na ca rocaye.",
  "atk-s0513a43:419_0": "91.",
  "atk-s0513a43:420_0": "“Kiṁ nu te akaraṁ bālo, vada kassapa kāraṇaṁ;",
  "atk-s0513a43:421_0": "Kena kassapa bālassa, dassanaṁ nābhikaṅkhasi.",
  "atk-s0513a43:422_0": "92.",
  "atk-s0513a43:423_0": "“Anayaṁ nayati dummedho, adhurāyaṁ niyuñjati;",
  "atk-s0513a43:424_0": "Dunnayo seyyaso hoti, sammā vutto pakuppati;",
  "atk-s0513a43:425_0": "Vinayaṁ so na jānāti, sādhu tassa adassanaṁ.",
  "atk-s0513a43:426_0": "93.",
  "atk-s0513a43:427_0": "“Etasmiṁ te sulapite, patirūpe subhāsite;",
  "atk-s0513a43:428_0": "Varaṁ kassapa te dammi, yaṁ kiñci manasicchasi.",
  "atk-s0513a43:429_0": "94.",
  "atk-s0513a43:430_0": "“Varañce me ado sakka, sabbabhūtānamissara;",
  "atk-s0513a43:431_0": "Dhīraṁ passe suṇe dhīraṁ, dhīrena saha saṁvase;",
  "atk-s0513a43:432_0": "Dhīrenallāpasallāpaṁ, taṁ kare tañca rocaye.",
  "atk-s0513a43:433_0": "95.",
  "atk-s0513a43:434_0": "“Kiṁ nu te akaraṁ dhīro, vada kassapa kāraṇaṁ;",
  "atk-s0513a43:435_0": "Kena kassapa dhīrassa, dassanaṁ abhikaṅkhasi.",
  "atk-s0513a43:436_0": "96.",
  "atk-s0513a43:437_0": "“Nayaṁ nayati medhāvī, adhurāyaṁ na yuñjati;",
  "atk-s0513a43:438_0": "Sunayo seyyaso hoti, sammā vutto na kuppati;",
  "atk-s0513a43:439_0": "Vinayaṁ so pajānāti, sādhu tena samāgamo.",
  "atk-s0513a43:440_0": "97.",
  "atk-s0513a43:441_0": "“Etasmiṁ te sulapite, patirūpe subhāsite;",
  "atk-s0513a43:442_0": "Varaṁ kassapa te dammi, yaṁ kiñci manasicchasi.",
  "atk-s0513a43:443_0": "98.",
  "atk-s0513a43:444_0": "“Varañce me ado sakka, sabbabhūtānamissara;",
  "atk-s0513a43:445_0": "Tato ratyā vivasāne, sūriyuggamanaṁ pati;",
  "atk-s0513a43:446_0": "Dibbā bhakkhā pātubhaveyyuṁ, sīlavanto ca yācakā.",
  "atk-s0513a43:447_0": "99.",
  "atk-s0513a43:448_0": "“Dadato me na khīyetha, datvā nānutapeyyahaṁ;",
  "atk-s0513a43:449_0": "Dadaṁ cittaṁ pasādeyyaṁ, etaṁ sakka varaṁ vare.",
  "atk-s0513a43:450_0": "100.",
  "atk-s0513a43:451_0": "“Etasmiṁ te sulapite, patirūpe subhāsite;",
  "atk-s0513a43:452_0": "Varaṁ kassapa te dammi, yaṁ kiñci manasicchasi.",
  "atk-s0513a43:453_0": "101.",
  "atk-s0513a43:454_0": "“Varañce me ado sakka, sabbabhūtānamissara;",
  "atk-s0513a43:455_0": "Na maṁ puna upeyyāsi, etaṁ sakka varaṁ vare.",
  "atk-s0513a43:456_0": "102.",
  "atk-s0513a43:457_0": "“Bahūhi vatacariyāhi, narā ca atha nāriyo;",
  "atk-s0513a43:458_0": "Dassanaṁ abhikaṅkhanti, kiṁ nu me dassane bhayaṁ.",
  "atk-s0513a43:459_0": "103.",
  "atk-s0513a43:460_0": "“Taṁ tādisaṁ devavaṇṇaṁ, sabbakāmasamiddhinaṁ;",
  "atk-s0513a43:461_0": "Disvā tapo pamajjeyyaṁ, etaṁ te dassane bhaya”nti.",
  "atk-s0513a43:462_0": "Tattha yena jātenāti yena cittena jātena kuddhā sattā pāṇavadhādīnaṁ katattā rājadaṇḍavasena visakhādanādīhi",
  "atk-s0513a43:462_1": "vā attano maraṇavasena etāni khettādīni jīyanti,",
  "atk-s0513a43:462_2": "so doso mayi na vaseyyāti yācati.",
  "atk-s0513a43:462_3": "Na suṇeti asukaṭṭhāne nāma vasatītipi imehi kāraṇehi na suṇeyyaṁ.",
  "atk-s0513a43:462_4": "Kiṁ nu te akaranti kiṁ nu tava bālena mātā māritā,",
  "atk-s0513a43:462_5": "udāhu tava pitā,",
  "atk-s0513a43:462_6": "aññaṁ vā pana te kiṁ nāma anatthaṁ bālo akaraṁ.",
  "atk-s0513a43:463_0": "Anayaṁ nayatīti akāraṇaṁ “kāraṇa”nti gaṇhāti,",
  "atk-s0513a43:463_1": "pāṇātipātādīni katvā jīvikaṁ kappessāmīti evarūpāni anatthakammāni cinteti.",
  "atk-s0513a43:463_2": "Adhurāyanti saddhādhurasīladhurapaññādhuresu ayojetvā ayoge niyuñjati.",
  "atk-s0513a43:463_3": "Dunnayo seyyaso hotīti dunnayova tassa seyyo hoti.",
  "atk-s0513a43:463_4": "Pañca dussīlakammāni samādāya vattanameva seyyoti gaṇhāti,",
  "atk-s0513a43:463_5": "hitapaṭipattiyā vā dunnayo hoti netuṁ asakkuṇeyyo.",
  "atk-s0513a43:463_6": "Sammā vuttoti hetunā kāraṇena vutto kuppati.",
  "atk-s0513a43:463_7": "Vinayanti “evaṁ abhikkamitabba”ntiādikaṁ ācāravinayaṁ na jānāti,",
  "atk-s0513a43:463_8": "ovādañca na sampaṭicchati.",
  "atk-s0513a43:463_9": "Sādhu tassāti etehi kāraṇehi tassa adassanameva sādhu.",
  "atk-s0513a43:464_0": "Sūriyuggamanaṁ patīti sūriyuggamanavelāya.",
  "atk-s0513a43:464_1": "Dibbā bhakkhāti dibbabhojanaṁ yācakāti tassa dibbabhojanassa paṭiggāhakā.",
  "atk-s0513a43:464_2": "Vatacariyāhīti dānasīlauposathakammehi.",
  "atk-s0513a43:464_3": "Dassanaṁ abhikaṅkhantīti dassanaṁ mama abhikaṅkhanti.",
  "atk-s0513a43:464_4": "Taṁ tādisanti evarūpaṁ dibbālaṅkāravibhūsitaṁ.",
  "atk-s0513a43:464_5": "Pamajjeyyanti pamādaṁ āpajjeyyaṁ.",
  "atk-s0513a43:464_6": "Tava sirisampattiṁ pattheyyaṁ,",
  "atk-s0513a43:464_7": "evaṁ nibbānatthāya pavattite tapokamme sakkaṭṭhānaṁ patthento pamatto nāma bhaveyyaṁ,",
  "atk-s0513a43:464_8": "etaṁ tava dassane mayhaṁ bhayanti.",
  "atk-s0513a43:465_0": "Sakko “sādhu, bhante,",
  "atk-s0513a43:465_1": "ito paṭṭhāya na te santikaṁ āgamissāmā”ti taṁ vanditvā khamāpetvā pakkāmi.",
  "atk-s0513a43:465_2": "Mahāsatto yāvajīvaṁ tattheva vasanto brahmavihāre bhāvetvā brahmaloke nibbatti.",
  "atk-s0513a43:466_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a43:466_1": "“tadā sakko anuruddho ahosi,",
  "atk-s0513a43:466_2": "akittipaṇḍito pana ahameva ahosi”nti.",
  "atk-s0513a43:467_0": "Akittijātakavaṇṇanā sattamā.",
  "atk-s0513a43:469_0": "[481] 8. Takkāriyajātakavaṇṇanā",
  "atk-s0513a43:470_0": "Ahameva dubbhāsitaṁ bhāsi bāloti idaṁ satthā jetavane viharanto kokālikaṁ ārabbha kathesi.",
  "atk-s0513a43:470_1": "Ekasmiñhi antovasse dve aggasāvakā gaṇaṁ pahāya vivittāvāsaṁ vasitukāmā satthāraṁ āpucchitvā kokālikaraṭṭhe",
  "atk-s0513a43:470_2": "kokālikassa vasanaṭṭhānaṁ gantvā taṁ evamāhaṁsu “āvuso kokālika,",
  "atk-s0513a43:470_3": "taṁ nissāya amhākaṁ,",
  "atk-s0513a43:470_4": "amhe ca nissāya tava phāsuvihāro bhavissati,",
  "atk-s0513a43:470_5": "imaṁ temāsaṁ idha vaseyyāmā”ti.",
  "atk-s0513a43:470_6": "“Ko panāvuso,",
  "atk-s0513a43:470_7": "maṁ nissāya tumhākaṁ phāsuvihāro”ti.",
  "atk-s0513a43:470_8": "Sace tvaṁ āvuso “dve aggasāvakā idha viharantī”ti kassaci nāroceyyāsi,",
  "atk-s0513a43:470_9": "mayaṁ sukhaṁ vihareyyāma,",
  "atk-s0513a43:470_10": "ayaṁ taṁ nissāya amhākaṁ phāsuvihāroti.",
  "atk-s0513a43:470_11": "“Atha tumhe nissāya mayhaṁ ko phāsuvihāro”ti?",
  "atk-s0513a43:470_12": "“Mayaṁ tuyhaṁ antotemāsaṁ dhammaṁ vācessāma,",
  "atk-s0513a43:470_13": "dhammakathaṁ kathessāma,",
  "atk-s0513a43:470_14": "esa tuyhaṁ amhe nissāya phāsuvihāro”ti.",
  "atk-s0513a43:470_15": "“Vasathāvuso,",
  "atk-s0513a43:470_16": "yathājjhāsayenā”ti.",
  "atk-s0513a43:470_17": "So tesaṁ patirūpaṁ senāsanaṁ adāsi.",
  "atk-s0513a43:470_18": "Te phalasamāpattisukhena sukhaṁ vasiṁsu.",
  "atk-s0513a43:470_19": "Koci nesaṁ tattha vasanabhāvaṁ na jānāti.",
  "atk-s0513a43:471_0": "Te vutthavassā pavāretvā “āvuso,",
  "atk-s0513a43:471_1": "taṁ nissāya sukhaṁ vutthāmha,",
  "atk-s0513a43:471_2": "satthāraṁ vandituṁ gacchāmā”ti taṁ āpucchiṁsu.",
  "atk-s0513a43:471_3": "So “sādhū”ti sampaṭicchitvā te ādāya dhuragāme piṇḍāya cari.",
  "atk-s0513a43:471_4": "Therā katabhattakiccā gāmato nikkhamiṁsu.",
  "atk-s0513a43:471_5": "Kokāliko te uyyojetvā nivattitvā manussānaṁ ārocesi “upāsakā,",
  "atk-s0513a43:471_6": "tumhe tiracchānasadisā,",
  "atk-s0513a43:471_7": "dve aggasāvake temāsaṁ dhuravihāre vasante na jānittha,",
  "atk-s0513a43:471_8": "idāni te gatā”ti.",
  "atk-s0513a43:471_9": "Manussā “kasmā pana, bhante,",
  "atk-s0513a43:471_10": "amhākaṁ nārocitthā”ti vatvā bahuṁ sappitelādibhesajjañceva vatthacchādanañca gahetvā there upasaṅkamitvā vanditvā “khamatha no, bhante,",
  "atk-s0513a43:471_11": "mayaṁ tumhākaṁ aggasāvakabhāvaṁ na jānāma,",
  "atk-s0513a43:471_12": "ajja no kokālikabhadantassa vacanena ñātā,",
  "atk-s0513a43:471_13": "amhākaṁ anukampāya imāni bhesajjavatthacchādanāni gaṇhathā”ti āhaṁsu.",
  "atk-s0513a43:472_0": "Kokāliko “therā appicchā santuṭṭhā,",
  "atk-s0513a43:472_1": "imāni vatthāni attanā aggahetvā mayhaṁ dassantī”ti cintetvā upāsakehi saddhiṁyeva therānaṁ santikaṁ gato.",
  "atk-s0513a43:472_2": "Therā bhikkhuparipācitattā tato kiñci neva attanā gaṇhiṁsu,",
  "atk-s0513a43:472_3": "na kokālikassa dāpesuṁ.",
  "atk-s0513a43:472_4": "Upāsakā “bhante,",
  "atk-s0513a43:472_5": "idāni agaṇhantā puna amhākaṁ anukampāya idha āgaccheyyāthā”ti yāciṁsu.",
  "atk-s0513a43:472_6": "Therā anadhivāsetvā satthu santikaṁ agamiṁsu.",
  "atk-s0513a43:472_7": "Kokāliko “ime therā attanā agaṇhantā mayhaṁ na dāpesu”nti āghātaṁ bandhi.",
  "atk-s0513a43:472_8": "Therāpi satthu santike thokaṁ vasitvā attano parivāre pañcabhikkhusate ca ādāya bhikkhusahassena saddhiṁ cārikaṁ caramānā kokālikaraṭṭhaṁ pattā.",
  "atk-s0513a43:472_9": "Te upāsakā paccuggamanaṁ katvā there ādāya tameva vihāraṁ netvā devasikaṁ mahāsakkāraṁ kariṁsu.",
  "atk-s0513a43:472_10": "Pahutaṁ bhesajjavatthacchādanaṁ uppajji,",
  "atk-s0513a43:472_11": "therehi saddhiṁ āgatabhikkhū cīvarāni vicārentā saddhiṁ āgatānaṁ bhikkhūnaññeva denti,",
  "atk-s0513a43:472_12": "kokālikassa na denti,",
  "atk-s0513a43:472_13": "therāpi tassa na dāpenti.",
  "atk-s0513a43:472_14": "Kokāliko cīvaraṁ alabhitvā “pāpicchā sāriputtamoggallānā,",
  "atk-s0513a43:472_15": "pubbe dīyamānaṁ lābhaṁ aggahetvā idāni gaṇhanti,",
  "atk-s0513a43:472_16": "pūretuṁ na sakkā,",
  "atk-s0513a43:472_17": "aññe na olokentī”ti there akkosati paribhāsati.",
  "atk-s0513a43:472_18": "Therā “ayaṁ amhe nissāya akusalaṁ pasavatī”ti saparivārā nikkhamitvā “aññaṁ, bhante,",
  "atk-s0513a43:472_19": "katipāhaṁ vasathā”ti manussehi yāciyamānāpi nivattituṁ na icchiṁsu.",
  "atk-s0513a43:473_0": "Atheko daharo bhikkhu āha – “upāsakā,",
  "atk-s0513a43:473_1": "kathaṁ therā vasissanti,",
  "atk-s0513a43:473_2": "tumhākaṁ kulūpako thero idha imesaṁ vāsaṁ na sahatī”ti.",
  "atk-s0513a43:473_3": "Te tassa santikaṁ gantvā “bhante,",
  "atk-s0513a43:473_4": "tumhe kira therānaṁ idha vāsaṁ na sahatha,",
  "atk-s0513a43:473_5": "gacchatha ne khamāpetvā nivattetha,",
  "atk-s0513a43:473_6": "sace na nivattetha,",
  "atk-s0513a43:473_7": "palāyitvā aññattha vasathā”ti āhaṁsu.",
  "atk-s0513a43:473_8": "So upāsakānaṁ bhayena gantvā there yāci.",
  "atk-s0513a43:473_9": "Therā “gacchāvuso,",
  "atk-s0513a43:473_10": "na mayaṁ nivattāmā”ti pakkamiṁsu.",
  "atk-s0513a43:473_11": "So there nivattetuṁ asakkonto vihārameva paccāgato.",
  "atk-s0513a43:473_12": "Atha naṁ upāsakā pucchiṁsu “nivattitā te, bhante, therā”ti.",
  "atk-s0513a43:473_13": "“Nivattetuṁ nāsakkhiṁ āvuso”ti.",
  "atk-s0513a43:473_14": "Atha naṁ “imasmiṁ pāpadhamme vasante idha pesalā bhikkhū na vasissanti,",
  "atk-s0513a43:473_15": "nikkaḍḍhāma na”nti cintetvā “bhante,",
  "atk-s0513a43:473_16": "mā tvaṁ idha vasi,",
  "atk-s0513a43:473_17": "amhe nissāya tuyhaṁ kiñci natthī”ti āhaṁsu.",
  "atk-s0513a43:473_18": "So tehi nikkaḍḍhito pattacīvaramādāya jetavanaṁ gantvā satthāraṁ upasaṅkamitvā “pāpicchā, bhante,",
  "atk-s0513a43:473_19": "sāriputtamoggallānā,",
  "atk-s0513a43:473_20": "pāpikānaṁ icchānaṁ vasaṁ gatā”ti āha.",
  "atk-s0513a43:473_21": "Atha naṁ satthā “mā hevaṁ kokālika, avaca,",
  "atk-s0513a43:473_22": "mā hevaṁ kokālika avaca,",
  "atk-s0513a43:473_23": "pasādehi kokālika,",
  "atk-s0513a43:473_24": "sāriputtamoggallānesu cittaṁ,",
  "atk-s0513a43:473_25": "te pesalā bhikkhū”ti vāreti.",
  "atk-s0513a43:473_26": "Vāritopi kokāliko “tumhe, bhante,",
  "atk-s0513a43:473_27": "tumhākaṁ aggasāvakānaṁ saddahatha,",
  "atk-s0513a43:473_28": "ahaṁ paccakkhato addasaṁ,",
  "atk-s0513a43:473_29": "pāpicchā ete paṭicchannakammantā dussīlā”ti vatvā yāvatatiyaṁ satthārā vāritopi tatheva vatvā uṭṭhāyāsanā pakkāmi.",
  "atk-s0513a43:473_30": "Tassa pakkantamattasseva sakalasarīre sāsapamattā piḷakā uṭṭhahitvā anupubbena vaḍḍhitvā beḷuvapakkamattā hutvā bhijjitvā pubbalohitāni pagghariṁsu.",
  "atk-s0513a43:473_31": "So nitthunanto vedanāppatto jetavanadvārakoṭṭhake nipajji.",
  "atk-s0513a43:473_32": "“Kokālikena dve aggasāvakā akkuṭṭhā”ti yāva brahmalokā ekakolāhalaṁ ahosi.",
  "atk-s0513a43:474_0": "Athassa upajjhāyo turū nāma brahmā taṁ kāraṇaṁ ñatvā “there khamāpessāmī”ti āgantvā ākāse ṭhatvā “kokālika,",
  "atk-s0513a43:474_1": "pharusaṁ te kammaṁ kataṁ,",
  "atk-s0513a43:474_2": "aggasāvake pasādehī”ti āha.",
  "atk-s0513a43:474_3": "“Ko pana tvaṁ āvuso”ti?",
  "atk-s0513a43:474_4": "“Turū brahmā nāmāha”nti.",
  "atk-s0513a43:474_5": "“Nanu tvaṁ, āvuso,",
  "atk-s0513a43:474_6": "bhagavatā anāgāmīti byākato,",
  "atk-s0513a43:474_7": "anāgāmī ca anāvattidhammo asmā lokāti vuttaṁ,",
  "atk-s0513a43:474_8": "tvaṁ saṅkāraṭṭhāne yakkho bhavissasī”ti mahābrahmaṁ apasādesi.",
  "atk-s0513a43:474_9": "So taṁ attano vacanaṁ gāhāpetuṁ asakkonto “tava vācāya tvaññeva paññāyissasī”ti vatvā suddhāvāsameva gato.",
  "atk-s0513a43:474_10": "Kokālikopi kālaṁ katvā padumaniraye uppajji.",
  "atk-s0513a43:474_11": "Tassa tattha nibbattabhāvaṁ ñatvā sahampatibrahmā tathāgatassa ārocesi,",
  "atk-s0513a43:474_12": "satthā bhikkhūnaṁ ārocesi.",
  "atk-s0513a43:474_13": "Bhikkhū tassa aguṇaṁ kathentā dhammasabhāyaṁ kathaṁ samuṭṭhāpesuṁ “āvuso,",
  "atk-s0513a43:474_14": "kokāliko kira sāriputtamoggallāne akkositvā attano mukhaṁ nissāya padumaniraye uppanno”ti.",
  "atk-s0513a43:474_15": "Satthā āgantvā “kāya nuttha,",
  "atk-s0513a43:474_16": "bhikkhave,",
  "atk-s0513a43:474_17": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a43:474_18": "bhikkhave,",
  "atk-s0513a43:474_19": "idāneva kokāliko vacanena hato attano mukhaṁ nissāya dukkhaṁ anubhoti,",
  "atk-s0513a43:474_20": "pubbepi esa attano mukhaṁ nissāya dukkhaṁ anubhosiyevā”ti vatvā atītaṁ āhari.",
  "atk-s0513a43:475_0": "Atīte bārāṇasiyaṁ brahmadatte rajjaṁ kārente tassa purohito piṅgalo nikkhantadāṭho ahosi.",
  "atk-s0513a43:475_1": "Tassa brāhmaṇī aññena brāhmaṇena saddhiṁ aticari,",
  "atk-s0513a43:475_2": "sopi tādisova.",
  "atk-s0513a43:475_3": "Purohito brāhmaṇiṁ punappunaṁ vārentopi vāretuṁ asakkonto cintesi “imaṁ mama veriṁ sahatthā māretuṁ na sakkā,",
  "atk-s0513a43:475_4": "upāyena naṁ māressāmī”ti.",
  "atk-s0513a43:475_5": "So rājānaṁ upasaṅkamitvā āha “mahārāja,",
  "atk-s0513a43:475_6": "tava nagaraṁ sakalajambudīpe agganagaraṁ,",
  "atk-s0513a43:475_7": "tvaṁ aggarājā,",
  "atk-s0513a43:475_8": "evaṁ aggarañño nāma tava dakkhiṇadvāraṁ duyuttaṁ avamaṅgala”nti. “Ācariya,",
  "atk-s0513a43:475_9": "idāni kiṁ kātabba”nti?",
  "atk-s0513a43:475_10": "“Maṅgalaṁ katvā yojetabba”nti.",
  "atk-s0513a43:475_11": "“Kiṁ laddhuṁ vaṭṭatī”ti.",
  "atk-s0513a43:475_12": "“Purāṇadvāraṁ hāretvā maṅgalayuttāni dārūni gahetvā nagarapariggāhakānaṁ bhūtānaṁ baliṁ datvā maṅgalanakkhattena patiṭṭhāpetuṁ vaṭṭatī”ti.",
  "atk-s0513a43:475_13": "“Tena hi evaṁ karothā”ti.",
  "atk-s0513a43:475_14": "Tadā bodhisatto takkāriyo nāma māṇavo hutvā tassa santike sippaṁ uggaṇhāti.",
  "atk-s0513a43:475_15": "Purohito purāṇadvāraṁ hāretvā navaṁ niṭṭhāpetvā rājānaṁ āha –",
  "atk-s0513a43:475_16": "“niṭṭhitaṁ, deva, dvāraṁ,",
  "atk-s0513a43:475_17": "sve bhaddakaṁ nakkhattaṁ,",
  "atk-s0513a43:475_18": "taṁ anatikkamitvā baliṁ katvā dvāraṁ patiṭṭhāpetuṁ vaṭṭatī”ti. “Ācariya,",
  "atk-s0513a43:475_19": "balikammatthāya kiṁ laddhuṁ vaṭṭatī”ti? “Deva,",
  "atk-s0513a43:475_20": "mahesakkhaṁ dvāraṁ mahesakkhāhi devatāhi pariggahitaṁ,",
  "atk-s0513a43:475_21": "ekaṁ piṅgalaṁ nikkhantadāṭhaṁ ubhatovisuddhaṁ brāhmaṇaṁ māretvā tassa maṁsalohitena baliṁ katvā sarīraṁ heṭṭhā khipitvā dvāraṁ patiṭṭhāpetabbaṁ,",
  "atk-s0513a43:475_22": "evaṁ tumhākañca nagarassa ca vuḍḍhi bhavissatī”ti.",
  "atk-s0513a43:475_23": "“Sādhu ācariya,",
  "atk-s0513a43:475_24": "evarūpaṁ brāhmaṇaṁ māretvā dvāraṁ patiṭṭhāpehī”ti.",
  "atk-s0513a43:476_0": "So tuṭṭhamānaso “sve paccāmittassa piṭṭhiṁ passissāmī”ti ussāhajāto attano gehaṁ gantvā mukhaṁ rakkhituṁ asakkonto turitaturito bhariyaṁ āha –",
  "atk-s0513a43:476_1": "“pāpe caṇḍāli ito paṭṭhāya kena saddhiṁ abhiramissasi,",
  "atk-s0513a43:476_2": "sve te jāraṁ māretvā balikammaṁ karissāmī”ti.",
  "atk-s0513a43:476_3": "“Niraparādhaṁ kiṁkāraṇā māressasī”ti?",
  "atk-s0513a43:476_4": "Rājā “kaḷārapiṅgalassa brāhmaṇassa maṁsalohitena balikammaṁ katvā nagaradvāraṁ patiṭṭhāpehī”ti āha,",
  "atk-s0513a43:476_5": "“jāro ca te kaḷārapiṅgalo,",
  "atk-s0513a43:476_6": "taṁ māretvā balikammaṁ karissāmī”ti.",
  "atk-s0513a43:476_7": "Sā jārassa santikaṁ sāsanaṁ pāhesi “rājā kira kaḷārapiṅgalaṁ brāhmaṇaṁ māretvā baliṁ kātukāmo,",
  "atk-s0513a43:476_8": "sace jīvitukāmo,",
  "atk-s0513a43:476_9": "aññepi tayā sadise brāhmaṇe gahetvā kālasseva palāyassū”ti.",
  "atk-s0513a43:476_10": "So tathā akāsi.",
  "atk-s0513a43:476_11": "Taṁ nagare pākaṭaṁ ahosi,",
  "atk-s0513a43:476_12": "sakalanagarato sabbe kaḷārapiṅgalā palāyiṁsu.",
  "atk-s0513a43:477_0": "Purohito paccāmittassa palātabhāvaṁ ajānitvā pātova rājānaṁ upasaṅkamitvā “deva,",
  "atk-s0513a43:477_1": "asukaṭṭhāne kaḷārapiṅgalo brāhmaṇo atthi,",
  "atk-s0513a43:477_2": "taṁ gaṇhāpethā”ti āha.",
  "atk-s0513a43:477_3": "Rājā amacce pesesi.",
  "atk-s0513a43:477_4": "Te taṁ apassantā āgantvā “palāto kirā”ti ārocesuṁ.",
  "atk-s0513a43:477_5": "“Aññattha upadhārethā”ti sakalanagaraṁ upadhārentāpi na passiṁsu.",
  "atk-s0513a43:477_6": "Tato “aññaṁ upadhārethā”ti vutte “deva,",
  "atk-s0513a43:477_7": "ṭhapetvā purohitaṁ añño evarūpo natthī”ti vadiṁsu.",
  "atk-s0513a43:477_8": "Purohitaṁ na sakkā māretunti. “Deva,",
  "atk-s0513a43:477_9": "kiṁ kathetha,",
  "atk-s0513a43:477_10": "purohitassa kāraṇā ajja dvāre appatiṭṭhāpite nagaraṁ aguttaṁ bhavissati,",
  "atk-s0513a43:477_11": "ācariyo kathento “ajja nakkhattaṁ atikkamitvā ito saṁvaccharaccayena nakkhattaṁ labhissatī”ti kathesi,",
  "atk-s0513a43:477_12": "saṁvaccharaṁ nagare advārake paccatthikānaṁ okāso bhavissati,",
  "atk-s0513a43:477_13": "imaṁ māretvā aññena byattena brāhmaṇena balikammaṁ kāretvā dvāraṁ patiṭṭhāpessāmā”ti.",
  "atk-s0513a43:477_14": "“Atthi pana añño ācariyasadiso paṇḍito brāhmaṇo”ti?",
  "atk-s0513a43:477_15": "“Atthi deva,",
  "atk-s0513a43:477_16": "tassa antevāsī takkāriyamāṇavo nāma,",
  "atk-s0513a43:477_17": "tassa purohitaṭṭhānaṁ datvā maṅgalaṁ karothā”ti.",
  "atk-s0513a43:478_0": "Rājā taṁ pakkosāpetvā sammānaṁ kāretvā purohitaṭṭhānaṁ datvā tathā kātuṁ āṇāpesi.",
  "atk-s0513a43:478_1": "So mahantena parivārena nagaradvāraṁ agamāsi.",
  "atk-s0513a43:478_2": "Purohitaṁ rājānubhāvena bandhitvā ānayiṁsu.",
  "atk-s0513a43:478_3": "Mahāsatto dvāraṭṭhapanaṭṭhāne āvāṭaṁ khaṇāpetvā sāṇiṁ parikkhipāpetvā ācariyena saddhiṁ antosāṇiyaṁ aṭṭhāsi.",
  "atk-s0513a43:478_4": "Ācariyo āvāṭaṁ oloketvā attano patiṭṭhaṁ alabhanto “attho tāva me nipphādito ahosi,",
  "atk-s0513a43:478_5": "bālattā pana mukhaṁ rakkhituṁ asakkonto vegena pāpitthiyā kathesiṁ,",
  "atk-s0513a43:478_6": "attanāva attano vadho ābhato”ti mahāsattaṁ ālapanto paṭhamaṁ gāthamāha –",
  "atk-s0513a43:479_0": "104.",
  "atk-s0513a43:480_0": "“Ahameva dubbhāsitaṁ bhāsi bālo, bhekovaraññe ahimavhāyamāno;",
  "atk-s0513a43:481_0": "Takkāriye sobbhamimaṁ patāmi, na kireva sādhu ativelabhāṇī”ti.",
  "atk-s0513a43:482_0": "Tattha dubbhāsitaṁ bhāsīti dubbhāsitaṁ bhāsiṁ.",
  "atk-s0513a43:482_1": "Bhekovāti yathā araññe maṇḍūko vassanto attano khādakaṁ ahiṁ avhāyamāno dubbhāsitaṁ bhāsati nāma,",
  "atk-s0513a43:482_2": "evaṁ ahameva dubbhāsitaṁ bhāsiṁ.",
  "atk-s0513a43:482_3": "Takkāriyeti tassa nāmaṁ,",
  "atk-s0513a43:482_4": "takkāriyāti itthiliṅgaṁ nāmaṁ,",
  "atk-s0513a43:482_5": "teneva taṁ ālapanto evamāha.",
  "atk-s0513a43:483_0": "Taṁ sutvā mahāsatto dutiyaṁ gāthamāha –",
  "atk-s0513a43:484_0": "105.",
  "atk-s0513a43:485_0": "“Pappoti macco ativelabhāṇī, bandhaṁ vadhaṁ sokapariddavañca;",
  "atk-s0513a43:486_0": "Attānameva garahāsi ettha, ācera yaṁ taṁ nikhaṇanti sobbhe”ti.",
  "atk-s0513a43:487_0": "Tattha ativelabhāṇīti velātikkantaṁ pamāṇātikkantaṁ katvā kathanaṁ nāma na sādhu,",
  "atk-s0513a43:487_1": "ativelabhāṇī puriso na sādhūti attho.",
  "atk-s0513a43:487_2": "Sokapariddavañcāti ācariya,",
  "atk-s0513a43:487_3": "evameva ativelabhāṇī puriso vadhaṁ bandhañca sokañca mahantena saddena paridevañca pappoti.",
  "atk-s0513a43:487_4": "Garahāsīti paraṁ agarahitvā attānaṁyeva garaheyyāsi.",
  "atk-s0513a43:487_5": "Etthāti etasmiṁ kāraṇe.",
  "atk-s0513a43:487_6": "Ācera yaṁ tanti ācariya,",
  "atk-s0513a43:487_7": "yena kāraṇena taṁ nikhaṇanti sobbhe,",
  "atk-s0513a43:487_8": "taṁ tayāva kataṁ,",
  "atk-s0513a43:487_9": "tasmā attānameva garaheyyāsīti vadati.",
  "atk-s0513a43:488_0": "Evañca pana vatvā “ācariya,",
  "atk-s0513a43:488_1": "vācaṁ arakkhitvā na kevalaṁ tvameva dukkhappatto,",
  "atk-s0513a43:488_2": "aññopi dukkhappattoyevā”ti vatvā atītaṁ āharitvā dassesi.",
  "atk-s0513a43:489_0": "Pubbe kira bārāṇasiyaṁ kāḷī nāma gaṇikā ahosi,",
  "atk-s0513a43:489_1": "tassā tuṇḍilo nāma bhātā.",
  "atk-s0513a43:489_2": "Kāḷī ekadivasaṁ sahassaṁ gaṇhāti.",
  "atk-s0513a43:489_3": "Tuṇḍilo pana itthidhutto surādhutto akkhadhutto ahosi.",
  "atk-s0513a43:489_4": "Sā tassa dhanaṁ deti,",
  "atk-s0513a43:489_5": "so laddhaṁ laddhaṁ vināseti.",
  "atk-s0513a43:489_6": "Sā taṁ vārentīpi vāretuṁ nāsakkhi.",
  "atk-s0513a43:489_7": "So ekadivasaṁ jūtaparājito nivatthavatthāni datvā kaṭasārakakhaṇḍaṁ nivāsetvā tassā gehaṁ āgami.",
  "atk-s0513a43:489_8": "Tāya ca dāsiyo āṇattā honti “tuṇḍilassa āgatakāle kiñci adatvā gīvāyaṁ naṁ gahetvā nīhareyyāthā”ti.",
  "atk-s0513a43:489_9": "Tā tathā kariṁsu.",
  "atk-s0513a43:489_10": "So dvāramūle rodanto aṭṭhāsi.",
  "atk-s0513a43:490_0": "Atheko seṭṭhiputto niccakālaṁ kāḷiyā sahassaṁ āharāpento disvā “kasmā tuṇḍila rodasī”ti pucchi. “Sāmi,",
  "atk-s0513a43:490_1": "jūtaparājito mama bhaginiyā santikaṁ āgatomhi,",
  "atk-s0513a43:490_2": "taṁ maṁ dāsiyo gīvāyaṁ gahetvā nīhariṁsū”ti.",
  "atk-s0513a43:490_3": "“Tena hi tiṭṭha,",
  "atk-s0513a43:490_4": "bhaginiyā te kathessāmī”ti so gantvā “bhātā te kaṭasārakakhaṇḍaṁ nivāsetvā dvāramūle ṭhito,",
  "atk-s0513a43:490_5": "vatthānissa kimatthaṁ na desī”ti āha.",
  "atk-s0513a43:490_6": "“Ahaṁ tāva na demi,",
  "atk-s0513a43:490_7": "sace pana te sineho atthi,",
  "atk-s0513a43:490_8": "tvaṁ dehī”ti.",
  "atk-s0513a43:490_9": "Tasmiṁ pana gaṇikāya ghare idaṁcārittaṁ –",
  "atk-s0513a43:490_10": "ābhatasahassato pañcasatāni gaṇikāya honti,",
  "atk-s0513a43:490_11": "pañcasatāni vatthagandhamālamūlāni honti.",
  "atk-s0513a43:490_12": "Āgatapurisā tasmiṁ ghare laddhavatthāni nivāsetvā rattiṁ vasitvā punadivase gacchantā ābhatavatthāneva nivāsetvā gacchanti.",
  "atk-s0513a43:490_13": "Tasmā so seṭṭhiputto tāya dinnavatthāni nivāsetvā attano sāṭake tuṇḍilassa dāpesi.",
  "atk-s0513a43:490_14": "So nivāsetvā nadanto gajjanto gantvā surāgehaṁ pāvisi.",
  "atk-s0513a43:490_15": "Kāḷīpi dāsiyo āṇāpesi “sve etassa gamanakāle vatthāni acchindeyyāthā”ti.",
  "atk-s0513a43:490_16": "Tā tassa nikkhamanakāle ito cito ca upadhāvitvā vilumpamānā sāṭake gahetvā “idāni yāhi kumārā”ti naggaṁ katvā vissajjesuṁ.",
  "atk-s0513a43:490_17": "So naggova nikkhami.",
  "atk-s0513a43:490_18": "Jano parihāsaṁ karoti.",
  "atk-s0513a43:490_19": "So lajjitvā “mayāvetaṁ kataṁ,",
  "atk-s0513a43:490_20": "ahameva attano mukhaṁ rakkhituṁ nāsakkhi”nti paridevi.",
  "atk-s0513a43:490_21": "Idaṁ tāva dassetuṁ tatiyaṁ gāthamāha –",
  "atk-s0513a43:491_0": "106.",
  "atk-s0513a43:492_0": "“Kimevahaṁ tuṇḍilamanupucchiṁ, kareyya saṁ bhātaraṁ kāḷikāyaṁ;",
  "atk-s0513a43:493_0": "Naggovahaṁ vatthayugañca jīno, ayampi attho bahutādisovā”ti.",
  "atk-s0513a43:494_0": "Tattha bahutādisovāti seṭṭhiputto hi attanā katena dukkhaṁ patto,",
  "atk-s0513a43:494_1": "tvampi tasmā ayampi tuyhaṁ dukkhappatti attho.",
  "atk-s0513a43:494_2": "Bahūhi kāraṇehi tādisova.",
  "atk-s0513a43:495_0": "Aparopi bārāṇasiyaṁ ajapālānaṁ pamādena gocarabhūmiyaṁ dvīsu meṇḍesu yujjhantesu eko kuliṅgasakuṇo “ime dāni bhinnehi sīsehi marissanti,",
  "atk-s0513a43:495_1": "vāressāmi teti mātulā mā yujjhathā”ti vāretvā tesaṁ kathaṁ aggahetvā yujjhantānaññeva piṭṭhiyampi sīsepi",
  "atk-s0513a43:495_2": "nisīditvā yācitvā vāretuṁ asakkonto “tena hi maṁ māretvā yujjhathā”ti ubhinnampi sīsantaraṁ pāvisi.",
  "atk-s0513a43:495_3": "Te aññamaññaṁ yujjhiṁsuyeva.",
  "atk-s0513a43:495_4": "So saṇhakaraṇiyaṁ pisito viya attanā kateneva vināsaṁ patto.",
  "atk-s0513a43:495_5": "Idampi aparaṁ kāraṇaṁ dassetuṁ catutthaṁ gāthamāha –",
  "atk-s0513a43:496_0": "107.",
  "atk-s0513a43:497_0": "“Yo yujjhamānānamayujjhamāno, meṇḍantaraṁ accupatī kuliṅgo;",
  "atk-s0513a43:498_0": "So piṁsito meṇḍasirehi tattha, ayampi attho bahutādisovā”ti.",
  "atk-s0513a43:499_0": "Tattha meṇḍantaranti meṇḍānaṁ antaraṁ.",
  "atk-s0513a43:499_1": "Accupatīti atigantvā uppati,",
  "atk-s0513a43:499_2": "ākāse sīsānaṁ vemajjhe aṭṭhāsīti attho.",
  "atk-s0513a43:499_3": "Piṁsitoti pīḷito.",
  "atk-s0513a43:500_0": "Aparepi bārāṇasivāsino gopālakā phalitaṁ tālarukkhaṁ disvā ekaṁ tālaphalatthāya rukkhaṁ āropesuṁ.",
  "atk-s0513a43:500_1": "Tasmiṁ phalāni pātente eko kaṇhasappo vammikā nikkhamitvā tālarukkhaṁ āruhi.",
  "atk-s0513a43:500_2": "Heṭṭhā patiṭṭhitā daṇḍehi paharantā nivāretuṁ nāsakkhiṁsu.",
  "atk-s0513a43:500_3": "Te “sappo tālaṁ abhiruhatī”ti itarassa ācikkhiṁsu.",
  "atk-s0513a43:500_4": "So bhīto mahāviravaṁ viravi.",
  "atk-s0513a43:500_5": "Heṭṭhā ṭhitā ekaṁ thirasāṭakaṁ catūsu kaṇṇesu gahetvā “imasmiṁ sāṭake patā”ti āhaṁsu.",
  "atk-s0513a43:500_6": "So patanto catunnampi antare sāṭakamajjhe pati.",
  "atk-s0513a43:500_7": "Tassa pana pātanavegena te sandhāretuṁ asakkontā aññamaññaṁ sīsehi paharitvā bhinnehi sīsehi jīvitakkhayaṁ pattā.",
  "atk-s0513a43:500_8": "Idampi kāraṇaṁ dassento pañcamaṁ gāthamāha –",
  "atk-s0513a43:501_0": "108.",
  "atk-s0513a43:502_0": "“Caturo janā potthakamaggahesuṁ, ekañca posaṁ anurakkhamānā;",
  "atk-s0513a43:503_0": "Sabbeva te bhinnasirā sayiṁsu, ayampi attho bahutādisovā”ti.",
  "atk-s0513a43:504_0": "Tattha potthakanti sāṇasāṭakaṁ. Sabbeva teti tepi cattāro janā attanā kateneva bhinnasīsā sayiṁsu.",
  "atk-s0513a43:505_0": "Aparepi bārāṇasivāsino eḷakacorā rattiṁ ekaṁ ajaṁ thenetvā “divā araññe khādissāmā”ti tassā avassanatthāya mukhaṁ bandhitvā veḷugumbe ṭhapesuṁ.",
  "atk-s0513a43:505_1": "Punadivase taṁ khādituṁ gacchantā āvudhaṁ pamussitvā agamaṁsu.",
  "atk-s0513a43:505_2": "Te “ajaṁ māretvā maṁsaṁ pacitvā khādissāma,",
  "atk-s0513a43:505_3": "āharathāvudha”nti ekassapi hatthe āvudhaṁ adisvā “vinā āvudhena etaṁ māretvāpi maṁsaṁ gahetuṁ na sakkā,",
  "atk-s0513a43:505_4": "vissajjetha naṁ,",
  "atk-s0513a43:505_5": "puññamassa atthī”ti vissajjesuṁ.",
  "atk-s0513a43:505_6": "Tadā eko naḷakāro veḷuṁ gahetvā “punapi āgantvā gahessāmī”ti naḷakārasatthaṁ veḷugumbantare ṭhapetvā pakkāmi.",
  "atk-s0513a43:505_7": "Ajā “muttāmhī”ti tussitvā veḷumūle kīḷamānā pacchimapādehi paharitvā taṁ satthaṁ pātesi.",
  "atk-s0513a43:505_8": "Corā satthasaddaṁ sutvā upadhārentā taṁ disvā tuṭṭhamānasā ajaṁ māretvā maṁsaṁ khādiṁsu.",
  "atk-s0513a43:505_9": "Iti “sāpi ajā attanā kateneva matā”ti dassetuṁ chaṭṭhaṁ gāthamāha –",
  "atk-s0513a43:506_0": "109.",
  "atk-s0513a43:507_0": "“Ajā yathā veḷugumbasmiṁ baddhā, avakkhipantī asimajjhagacchi;",
  "atk-s0513a43:508_0": "Teneva tassā galakāvakantaṁ, ayampi attho bahutādisovā”ti.",
  "atk-s0513a43:509_0": "Tattha avakkhipantīti kīḷamānā pacchimapāde khipantī.",
  "atk-s0513a43:510_0": "Evañca pana vatvā “attano vacanaṁ rakkhitvā mitabhāṇino nāma maraṇadukkhā muccantī”ti dassetvā kinnaravatthuṁ āhari.",
  "atk-s0513a43:511_0": "Bārāṇasivāsī kireko luddako himavantaṁ gantvā ekenupāyena jayampatike dve kinnare gahetvā ānetvā rañño adāsi.",
  "atk-s0513a43:511_1": "Rājā adiṭṭhapubbe kinnare disvā tussitvā “ludda,",
  "atk-s0513a43:511_2": "imesaṁ ko guṇo”ti pucchi. “Deva,",
  "atk-s0513a43:511_3": "ete madhurena saddena gāyanti,",
  "atk-s0513a43:511_4": "manuññaṁ naccanti,",
  "atk-s0513a43:511_5": "manussā evaṁ gāyituñca naccituñca na jānantī”ti.",
  "atk-s0513a43:511_6": "Rājā luddassa bahuṁ dhanaṁ datvā kinnare “gāyatha naccathā”ti āha.",
  "atk-s0513a43:511_7": "Kinnarā “sace mayaṁ gāyantā byañjanaṁ paripuṇṇaṁ kātuṁ na sakkhissāma,",
  "atk-s0513a43:511_8": "duggītaṁ hoti,",
  "atk-s0513a43:511_9": "amhe garahissanti vadhissanti,",
  "atk-s0513a43:511_10": "bahuṁ kathentānañca pana musāvādopi hotī”ti musāvādabhayena raññā punappunaṁ vuttāpi na gāyiṁsu na nacciṁsu.",
  "atk-s0513a43:511_11": "Rājā kujjhitvā “ime māretvā maṁsaṁ pacitvā āharathā”ti āṇāpento sattamaṁ gāthamāha –",
  "atk-s0513a43:512_0": "110.",
  "atk-s0513a43:513_0": "“Ime na devā na gandhabbaputtā, migā ime atthavasaṁ gatā me;",
  "atk-s0513a43:514_0": "Ekañca naṁ sāyamāse pacantu, ekaṁ punappātarāse pacantū”ti.",
  "atk-s0513a43:515_0": "Tattha migā imeti ime sace devā gandhabbā vā bhaveyyuṁ,",
  "atk-s0513a43:515_1": "nacceyyuñceva gāyeyyuñca,",
  "atk-s0513a43:515_2": "ime pana migā tiracchānagatā.",
  "atk-s0513a43:515_3": "Atthavasaṁ gatā meti atthaṁ paccāsīsantena luddena ānītattā atthavasena mama hatthaṁ gatā.",
  "atk-s0513a43:515_4": "Etesu ekaṁ sāyamāse,",
  "atk-s0513a43:515_5": "ekaṁ pātarāse pacantūti.",
  "atk-s0513a43:516_0": "Kinnarī cintesi “rājā kuddho nissaṁsayaṁ māressati, idāni kathetuṁ kālo”ti aṭṭhamaṁ gāthamāha –",
  "atk-s0513a43:517_0": "111.",
  "atk-s0513a43:518_0": "“Sataṁ sahassāni dubhāsitāni, kalampi nāgghanti subhāsitassa;",
  "atk-s0513a43:519_0": "Dubbhāsitaṁ saṅkamāno kileso, tasmā tuṇhī kimpurisā na bālyā”ti.",
  "atk-s0513a43:520_0": "Tattha saṅkamāno kilesoti kadāci ahaṁ bhāsamāno dubbhāsitaṁ bhāseyyaṁ,",
  "atk-s0513a43:520_1": "evaṁ dubbhāsitaṁ saṅkamāno kilissati kilamati.",
  "atk-s0513a43:520_2": "Tasmāti tena kāraṇena tumhākaṁ na gāyiṁ,",
  "atk-s0513a43:520_3": "na bālabhāvenāti.",
  "atk-s0513a43:521_0": "Rājā kinnariyā tussitvā anantaraṁ gāthamāha –",
  "atk-s0513a43:522_0": "112.",
  "atk-s0513a43:523_0": "“Yā mesā byāhāsi pamuñcathetaṁ, giriñca naṁ himavantaṁ nayantu;",
  "atk-s0513a43:524_0": "Imañca kho dentu mahānasāya, pātova naṁ pātarāse pacantū”ti.",
  "atk-s0513a43:525_0": "Tattha yā mesāti yā me esā. Dentūti mahānasatthāya dentu.",
  "atk-s0513a43:526_0": "Kinnaro rañño vacanaṁ sutvā “ayaṁ maṁ akathentaṁ avassaṁ māressati,",
  "atk-s0513a43:526_1": "idāni kathetuṁ vaṭṭatī”ti itaraṁ gāthamāha –",
  "atk-s0513a43:527_0": "113.",
  "atk-s0513a43:528_0": "“Pajjunnanāthā pasavo, pasunāthā ayaṁ pajā;",
  "atk-s0513a43:529_0": "Tvaṁ nāthosi mahārāja, nāthohaṁ bhariyāya me;",
  "atk-s0513a43:530_0": "Dvinnamaññataraṁ ñatvā, mutto gaccheyya pabbata”nti.",
  "atk-s0513a43:531_0": "Tattha pajjunnanāthā pasavoti tiṇabhakkhā pasavo meghanāthā nāma.",
  "atk-s0513a43:531_1": "Pasunāthā ayaṁ pajāti ayaṁ pana manussapajā pañcagorasena upajīvantī pasunāthā pasupatiṭṭhā.",
  "atk-s0513a43:531_2": "Tvaṁ nāthosīti tvaṁ mama patiṭṭhā asi.",
  "atk-s0513a43:531_3": "Nāthohanti mama bhariyāya ahaṁ nātho,",
  "atk-s0513a43:531_4": "ahamassā patiṭṭhā.",
  "atk-s0513a43:531_5": "Dvinnamaññataraṁ ñatvā,",
  "atk-s0513a43:531_6": "mutto gaccheyya pabbatanti amhākaṁ dvinnaṁ antare eko ekaṁ mataṁ ñatvā sayaṁ maraṇato mutto himavantaṁ gaccheyya,",
  "atk-s0513a43:531_7": "jīvamānā pana mayaṁ aññamaññaṁ na jahāma,",
  "atk-s0513a43:531_8": "tasmā sacepi imaṁ himavantaṁ pesetukāmo,",
  "atk-s0513a43:531_9": "maṁ paṭhamaṁ māretvā pacchā pesehīti.",
  "atk-s0513a43:532_0": "Evañca pana vatvā “mahārāja,",
  "atk-s0513a43:532_1": "na mayaṁ tava vacanaṁ akātukāmatāya tuṇhī ahumha,",
  "atk-s0513a43:532_2": "mayaṁ kathāya pana dosaṁ disvā na kathayimhā”ti dīpento imaṁ gāthādvayamāha –",
  "atk-s0513a43:533_0": "114.",
  "atk-s0513a43:534_0": "“Na ve nindā suparivajjayetha, nānā janā sevitabbā janinda;",
  "atk-s0513a43:535_0": "Yeneva eko labhate pasaṁsaṁ, teneva añño labhate ninditāraṁ.",
  "atk-s0513a43:536_0": "115.",
  "atk-s0513a43:537_0": "“Sabbo loko paricitto aticitto, sabbo loko cittavā samhi citte;",
  "atk-s0513a43:538_0": "Paccekacittā puthu sabbasattā, kassīdha cittassa vasena vatte”ti.",
  "atk-s0513a43:539_0": "Tattha suparivajjayethāti mahārāja,",
  "atk-s0513a43:539_1": "nindā nāma sukhena parivajjetuṁ na sakkā.",
  "atk-s0513a43:539_2": "Nānā janāti nānāchandā janā.",
  "atk-s0513a43:539_3": "Yenevāti yena sīlādiguṇena eko pasaṁsaṁ labhati,",
  "atk-s0513a43:539_4": "teneva añño ninditāraṁ labhati.",
  "atk-s0513a43:539_5": "Amhākañhi kinnarānaṁ antare kathanena pasaṁsaṁ labhati,",
  "atk-s0513a43:539_6": "manussānaṁ antare nindaṁ,",
  "atk-s0513a43:539_7": "iti nindā nāma dupparivajjiyā,",
  "atk-s0513a43:539_8": "svāhaṁ kathaṁ tava santikā pasaṁsaṁ labhissāmīti.",
  "atk-s0513a43:540_0": "Sabbo loko paricittoti mahārāja,",
  "atk-s0513a43:540_1": "asappuriso nāma pāṇātipātādicittena,",
  "atk-s0513a43:540_2": "sappuriso pāṇātipātā veramaṇi ādicittena aticittoti,",
  "atk-s0513a43:540_3": "evaṁ sabbo loko paricitto aticittoti attho.",
  "atk-s0513a43:540_4": "Cittavā samhi citteti sabbo pana loko attano hīnena vā paṇītena vā cittena cittavā nāma.",
  "atk-s0513a43:540_5": "Paccekacittāti pāṭiyekkacittā puthuppabhedā sabbe sattā.",
  "atk-s0513a43:540_6": "Tesu kassekassa tava vā aññassa vā cittena kinnarī vā mādiso vā añño vā vatteyya,",
  "atk-s0513a43:540_7": "tasmā “ayaṁ mama cittavasena na vattatī”ti,",
  "atk-s0513a43:540_8": "mā mayhaṁ kujjhi.",
  "atk-s0513a43:540_9": "Sabbasattā hi attano cittavasena gacchanti, devāti.",
  "atk-s0513a43:540_10": "Kimpuriso rañño dhammaṁ desesi.",
  "atk-s0513a43:541_0": "Rājā “sabhāvameva katheti paṇḍito kinnaro”ti somanassappatto hutvā osānagāthamāha –",
  "atk-s0513a43:542_0": "116.",
  "atk-s0513a43:543_0": "“Tuṇhī ahū kimpuriso sabhariyo, yo dāni byāhāsi bhayassa bhīto;",
  "atk-s0513a43:544_0": "So dāni mutto sukhito arogo, vācākirevatthavatī narāna”nti.",
  "atk-s0513a43:545_0": "Tattha vācākirevatthavatī narānanti vācāgirā eva imesaṁ sattānaṁ atthavatī hitāvahā hotīti attho.",
  "atk-s0513a43:546_0": "Rājā kinnare suvaṇṇapañjare nisīdāpetvā tameva luddaṁ pakkosāpetvā “gaccha bhaṇe,",
  "atk-s0513a43:546_1": "gahitaṭṭhāneyeva vissajjehī”ti vissajjāpesi.",
  "atk-s0513a43:546_2": "Mahāsattopi “ācariya,",
  "atk-s0513a43:546_3": "evaṁ kinnarā vācaṁ rakkhitvā pattakāle kathitena subhāsiteneva muttā,",
  "atk-s0513a43:546_4": "tvaṁ pana dukkathitena mahādukkhaṁ patto”ti idaṁ udāharaṇaṁ dassetvā “ācariya, mā bhāyi,",
  "atk-s0513a43:546_5": "jīvitaṁ te ahaṁ dassāmī”ti assāsesi,",
  "atk-s0513a43:546_6": "“apica kho pana tumhe maṁ rakkheyyāthā”tivutte “na tāva nakkhattayogo labbhatī”ti divasaṁ vītināmetvā",
  "atk-s0513a43:546_7": "majjhimayāmasamanantare mataṁ eḷakaṁ āharāpetvā “brāhmaṇa,",
  "atk-s0513a43:546_8": "yattha katthaci gantvā jīvāhī”ti kañci ajānāpetvā uyyojetvā eḷakamaṁsena baliṁ katvā dvāraṁ patiṭṭhāpesi.",
  "atk-s0513a43:547_0": "Satthā imaṁ dhammadesanaṁ āharitvā “na,",
  "atk-s0513a43:547_1": "bhikkhave, idāneva,",
  "atk-s0513a43:547_2": "pubbepi kokāliko vācāya hatoyevā”ti vatvā jātakaṁ samodhānesi –",
  "atk-s0513a43:547_3": "“tadā kaḷārapiṅgalo kokāliko ahosi,",
  "atk-s0513a43:547_4": "takkāriyapaṇḍito pana ahameva ahosi”nti.",
  "atk-s0513a43:548_0": "Takkāriyajātakavaṇṇanā aṭṭhamā.",
  "atk-s0513a43:550_0": "[482] 9. Rurumigarājajātakavaṇṇanā",
  "atk-s0513a43:551_0": "Tassagāmavaraṁ dammīti idaṁ satthā veḷuvane viharanto devadattaṁ ārabbha kathesi.",
  "atk-s0513a43:551_1": "So kira bhikkhūhi “bahūpakāro te āvuso,",
  "atk-s0513a43:551_2": "devadattasatthā,",
  "atk-s0513a43:551_3": "tvaṁ tathāgataṁ nissāya pabbajjaṁ labhi,",
  "atk-s0513a43:551_4": "tīṇi piṭakāni uggaṇhi,",
  "atk-s0513a43:551_5": "lābhasakkāraṁ pāpuṇī”ti vutto “āvuso,",
  "atk-s0513a43:551_6": "satthārā mama tiṇaggamattopi upakāro na kato,",
  "atk-s0513a43:551_7": "ahaṁ sayameva pabbajiṁ,",
  "atk-s0513a43:551_8": "sayaṁ tīṇi piṭakāni uggaṇhiṁ,",
  "atk-s0513a43:551_9": "sayaṁ lābhasakkāraṁ pāpuṇi”nti kathesi.",
  "atk-s0513a43:551_10": "Bhikkhū dhammasabhāyaṁ kathaṁ samuṭṭhāpesuṁ “akataññū āvuso,",
  "atk-s0513a43:551_11": "devadatto akatavedī”ti.",
  "atk-s0513a43:551_12": "Satthā āgantvā “kāya nuttha,",
  "atk-s0513a43:551_13": "bhikkhave,",
  "atk-s0513a43:551_14": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a43:551_15": "bhikkhave,",
  "atk-s0513a43:551_16": "devadatto idāneva akataññū,",
  "atk-s0513a43:551_17": "pubbepi akataññūyeva,",
  "atk-s0513a43:551_18": "pubbepesa mayā jīvite dinnepi mama guṇamattaṁ na jānātī”ti vatvā atītaṁ āhari.",
  "atk-s0513a43:552_0": "Atīte bārāṇasiyaṁ brahmadatte rajjaṁ kārente eko asītikoṭivibhavo seṭṭhi puttaṁ labhitvā “mahādhanako”tissa,",
  "atk-s0513a43:552_1": "nāmaṁ katvā “sippaṁ uggaṇhanto mama putto kilamissatī”ti na kiñci sippaṁ uggaṇhāpesi.",
  "atk-s0513a43:552_2": "So gītanaccavāditakhādanabhojanato uddhaṁ na kiñci aññāsi.",
  "atk-s0513a43:552_3": "Taṁ vayappattaṁ patirūpena dārena saṁyojetvā mātāpitaro kālamakaṁsu.",
  "atk-s0513a43:552_4": "So tesaṁ accayena itthidhuttasurādhuttādīhi parivuto nānābyasanamukhehi iṇaṁ ādāya taṁ dātuṁ asakkonto",
  "atk-s0513a43:552_5": "iṇāyikehi codiyamāno cintesi “kiṁ mayhaṁ jīvitena,",
  "atk-s0513a43:552_6": "ekenamhi attabhāvena añño viya jāto,",
  "atk-s0513a43:552_7": "mataṁ me seyyo”ti.",
  "atk-s0513a43:552_8": "So iṇāyike āha –",
  "atk-s0513a43:552_9": "“tumhākaṁ iṇapaṇṇāni gahetvā āgacchatha,",
  "atk-s0513a43:552_10": "gaṅgātīre me nidahitaṁ kulasantakaṁ dhanaṁ atthi,",
  "atk-s0513a43:552_11": "taṁ vo dassāmī”ti.",
  "atk-s0513a43:552_12": "Te tena saddhiṁ agamaṁsu.",
  "atk-s0513a43:552_13": "So “idha dhana”nti nidhiṭṭhānaṁ ācikkhanto viya “gaṅgāyaṁ patitvā marissāmī”ti palāyitvā gaṅgāyaṁ pati.",
  "atk-s0513a43:552_14": "So caṇḍasotena vuyhanto kāruññaravaṁ viravi.",
  "atk-s0513a43:553_0": "Tadā mahāsatto rurumigayoniyaṁ nibbattitvā parivāraṁ chaḍḍetvā ekakova gaṅgānivattane ramaṇīye sālamissake",
  "atk-s0513a43:553_1": "supupphitaambavane vasati uposathaṁ upavutthāya.",
  "atk-s0513a43:553_2": "Tassa sarīracchavi sumajjitakañcanapaṭṭavaṇṇā ahosi,",
  "atk-s0513a43:553_3": "hatthapādā lākhārasaparikammakatā viya,",
  "atk-s0513a43:553_4": "naṅguṭṭhaṁ cāmarīnaṅguṭṭhaṁ viya,",
  "atk-s0513a43:553_5": "siṅgāni rajatadāmasadisāni,",
  "atk-s0513a43:553_6": "akkhīni sumajjitamaṇiguḷikā viya,",
  "atk-s0513a43:553_7": "mukhaṁ odahitvā ṭhapitarattakambalageṇḍukaṁ viya.",
  "atk-s0513a43:553_8": "Evarūpaṁ tassa rūpaṁ ahosi.",
  "atk-s0513a43:553_9": "So aḍḍharattasamaye tassa kāruññasaddaṁ sutvā “manussasaddo sūyati,",
  "atk-s0513a43:553_10": "mā mayi dharante maratu,",
  "atk-s0513a43:553_11": "jīvitamassa dassāmī”ti cintetvā sayanagumbā uṭṭhāya nadītīraṁ gantvā “ambho purisa, mā bhāyi,",
  "atk-s0513a43:553_12": "jīvitaṁ te dassāmī”ti assāsetvā sotaṁ chindanto gantvā taṁ piṭṭhiyaṁ āropetvā tīraṁ pāpetvā attano vasanaṭṭhānaṁ",
  "atk-s0513a43:553_13": "netvā phalāphalāni datvā dvīhatīhaccayena “bho purisa,",
  "atk-s0513a43:553_14": "ahaṁ taṁ ito araññato nīharitvā bārāṇasimagge ṭhapessāmi,",
  "atk-s0513a43:553_15": "tvaṁ sotthinā gamissasi,",
  "atk-s0513a43:553_16": "apica kho pana tvaṁ ‘asukaṭṭhāne nāma kañcanamigo vasatī’ti dhanakāraṇā maṁ rañño ceva rājamahāmattassa ca mā ācikkhāhī”ti āha.",
  "atk-s0513a43:553_17": "So “sādhu sāmī”ti sampaṭicchi.",
  "atk-s0513a43:554_0": "Mahāsatto tassa paṭiññaṁ gahetvā taṁ attano piṭṭhiyaṁ āropetvā bārāṇasimagge otāretvā nivatti.",
  "atk-s0513a43:554_1": "Tassa bārāṇasipavisanadivaseyeva khemā nāma rañño aggamahesī paccūsakāle supinante suvaṇṇavaṇṇaṁ migaṁ",
  "atk-s0513a43:554_2": "attano dhammaṁ desentaṁ disvā cintesi “sace evarūpo migo na bhaveyya,",
  "atk-s0513a43:554_3": "nāhaṁ supine passeyyaṁ,",
  "atk-s0513a43:554_4": "addhā bhavissati,",
  "atk-s0513a43:554_5": "rañño ārocessāmī”ti.",
  "atk-s0513a43:554_6": "Sā rājānaṁ upasaṅkamitvā “mahārāja,",
  "atk-s0513a43:554_7": "ahaṁ suvaṇṇavaṇṇaṁ migaṁ passituṁ icchāmi,",
  "atk-s0513a43:554_8": "suvaṇṇavaṇṇamigassa dhammaṁ sotukāmāmhi,",
  "atk-s0513a43:554_9": "labhissāmi ce, jīveyyaṁ, no ce,",
  "atk-s0513a43:554_10": "natthi me jīvita”nti āha.",
  "atk-s0513a43:554_11": "Rājā taṁ assāsetvā “sace manussaloke atthi,",
  "atk-s0513a43:554_12": "labhissasī”ti vatvā brāhmaṇe pakkosāpetvā “suvaṇṇavaṇṇā migā nāma hontī”ti pucchitvā “āma, deva,",
  "atk-s0513a43:554_13": "hontī”ti sutvā alaṅkatahatthikkhandhe suvaṇṇacaṅkoṭake sahassathavikaṁ ṭhapetvā yo suvaṇṇavaṇṇaṁ migaṁ ācikkhissati,",
  "atk-s0513a43:554_14": "tassa saddhiṁ sahassathavikasuvaṇṇacaṅkoṭakena tañca hatthiṁ tato ca uttari dātukāmo hutvā suvaṇṇapaṭṭe",
  "atk-s0513a43:554_15": "gāthaṁ likhāpetvā ekaṁ amaccaṁ pakkosāpetvā “ehi tāta,",
  "atk-s0513a43:554_16": "mama vacanena imaṁ gāthaṁ nagaravāsīnaṁ kathehī”ti imasmiṁ jātake paṭhamaṁ gāthamāha –",
  "atk-s0513a43:555_0": "117.",
  "atk-s0513a43:556_0": "“Tassa gāmavaraṁ dammi, nāriyo ca alaṅkatā;",
  "atk-s0513a43:557_0": "Yo me taṁ migamakkhāti, migānaṁ migamuttama”nti.",
  "atk-s0513a43:558_0": "Amacco suvaṇṇapaṭṭaṁ gahetvā sakalanagare vācāpesi.",
  "atk-s0513a43:558_1": "Atha so seṭṭhiputto bārāṇasiṁ pavisantova taṁ kathaṁ sutvā amaccassa santikaṁ gantvā “ahaṁ rañño evarūpaṁ migaṁ ācikkhissāmi,",
  "atk-s0513a43:558_2": "maṁ rañño dassehī”ti āha.",
  "atk-s0513a43:558_3": "Amacco hatthikkhandhato otaritvā taṁ rañño santikaṁ netvā “ayaṁ kira, deva,",
  "atk-s0513a43:558_4": "taṁ migaṁ ācikkhissatī”ti dassesi.",
  "atk-s0513a43:558_5": "Rājā “saccaṁ ambho purisā”ti pucchi.",
  "atk-s0513a43:558_6": "So “saccaṁ mahārāja,",
  "atk-s0513a43:558_7": "tvaṁ etaṁ yasaṁ mayhaṁ dehī”ti vadanto dutiyaṁ gāthamāha –",
  "atk-s0513a43:559_0": "118.",
  "atk-s0513a43:560_0": "“Mayhaṁ gāmavaraṁ dehi, nāriyo ca alaṅkatā;",
  "atk-s0513a43:561_0": "Ahaṁ te migamakkhissaṁ, migānaṁ migamuttama”nti.",
  "atk-s0513a43:562_0": "Taṁ sutvā rājā tassa mittadubbhissa tussitvā “abbho kuhiṁ so migo vasatī”ti pucchitvā “asukaṭṭhāne nāma",
  "atk-s0513a43:562_1": "devā”ti vutte tameva maggadesakaṁ katvā mahantena parivārena taṁ ṭhānaṁ agamāsi.",
  "atk-s0513a43:562_2": "Atha naṁ so mittadubbhī “senaṁ, deva,",
  "atk-s0513a43:562_3": "sannisīdāpehī”ti vatvā sannisinnāya senāya eso, deva,",
  "atk-s0513a43:562_4": "suvaṇṇamigo etasmiṁ vane vasatī”ti hatthaṁ pasāretvā ācikkhanto tatiyaṁ gāthamāha –",
  "atk-s0513a43:563_0": "119.",
  "atk-s0513a43:564_0": "“Etasmiṁ vanasaṇḍasmiṁ, ambā sālā ca pupphitā;",
  "atk-s0513a43:565_0": "Indagopakasañchannā, ettheso tiṭṭhate migo”ti.",
  "atk-s0513a43:566_0": "Tattha indagopakasañchannāti etassa vanasaṇḍassa bhūmi indagopakavaṇṇāya rattāya sukhasamphassāya tiṇajātiyā sañchannā,",
  "atk-s0513a43:566_1": "sasakucchi viya mudukā,",
  "atk-s0513a43:566_2": "ettha etasmiṁ ramaṇīye vanasaṇḍe eso tiṭṭhatīti dasseti.",
  "atk-s0513a43:567_0": "Rājā tassa vacanaṁ sutvā amacce āṇāpesi “tassa migassa palāyituṁ adatvā khippaṁ āvudhahatthehi purisehi saddhiṁ vanasaṇḍaṁ parivārethā”ti.",
  "atk-s0513a43:567_1": "Te tathā katvā unnadiṁsu.",
  "atk-s0513a43:567_2": "Rājā katipayehi janehi saddhiṁ ekamantaṁ aṭṭhāsi,",
  "atk-s0513a43:567_3": "sopissa avidūre aṭṭhāsi.",
  "atk-s0513a43:567_4": "Mahāsatto taṁ saddaṁ sutvā cintesi “mahanto balakāyasaddo,",
  "atk-s0513a43:567_5": "tamhā me purisā bhayena uppannena bhavitabba”nti.",
  "atk-s0513a43:567_6": "So uṭṭhāya sakalaparisaṁ oloketvā rañño ṭhitaṭṭhānaṁ disvā “rañño ṭhitaṭṭhāneyeva me sotthi bhavissati,",
  "atk-s0513a43:567_7": "ettheva mayā gantuṁ vaṭṭatī”ti cintetvā rājābhimukho pāyāsi.",
  "atk-s0513a43:567_8": "Rājā taṁ āgacchantaṁ disvā “nāgabalo migo avattharanto viya āgaccheyya,",
  "atk-s0513a43:567_9": "saraṁ sannayhitvā imaṁ migaṁ santāsetvā sace palāyati,",
  "atk-s0513a43:567_10": "vijjhitvā dubbalaṁ katvā gaṇhissāmī”ti dhanuṁ āropetvā bodhisattābhimukho ahosi.",
  "atk-s0513a43:567_11": "Tamatthaṁ pakāsento satthā imaṁ gāthādvayamāha –",
  "atk-s0513a43:568_0": "120.",
  "atk-s0513a43:569_0": "“Dhanuṁ advejjhaṁ katvāna, usuṁ sannayhupāgami;",
  "atk-s0513a43:570_0": "Migo ca disvā rājānaṁ, dūrato ajjhabhāsatha.",
  "atk-s0513a43:571_0": "121.",
  "atk-s0513a43:572_0": "“Āgamehi mahārāja, mā maṁ vijjhi rathesabha;",
  "atk-s0513a43:573_0": "Ko nu te idamakkhāsi, ettheso tiṭṭhate migo”ti.",
  "atk-s0513a43:574_0": "Tattha advejjhaṁ katvānāti jiyāya ca sarena ca saddhiṁ ekameva katvā.",
  "atk-s0513a43:574_1": "Sannayhāti sannayhitvā.",
  "atk-s0513a43:574_2": "Āgamehīti “tiṭṭha, mahārāja,",
  "atk-s0513a43:574_3": "mā maṁ vijjhi,",
  "atk-s0513a43:574_4": "jīvaggāhameva gaṇhāhī”ti madhurāya manussavācāya abhāsi.",
  "atk-s0513a43:575_0": "Rājā tassa madhurakathāya bandhitvā dhanuṁ otāretvā gāravena aṭṭhāsi.",
  "atk-s0513a43:575_1": "Mahāsattopi rājānaṁ upasaṅkamitvā madhurapaṭisanthāraṁ katvā ekamantaṁ aṭṭhāsi.",
  "atk-s0513a43:575_2": "Mahājanopi sabbāvudhāni chaḍḍetvā āgantvā rājānaṁ parivāresi.",
  "atk-s0513a43:575_3": "Tasmiṁ khaṇe mahāsatto suvaṇṇakiṅkiṇikaṁ cālento viya madhurena sarena rājānaṁ pucchi “ko nu te idamakkhāsi,",
  "atk-s0513a43:575_4": "ettheso tiṭṭhate migo”ti?",
  "atk-s0513a43:575_5": "Tasmiṁ khaṇe pāpapuriso thokaṁ paṭikkamitvā sotapatheva aṭṭhāsi.",
  "atk-s0513a43:575_6": "Rājā “iminā me dassito”ti kathento chaṭṭhaṁ gāthamāha –",
  "atk-s0513a43:576_0": "122.",
  "atk-s0513a43:577_0": "“Esa pāpacaro poso, samma tiṭṭhati ārakā;",
  "atk-s0513a43:578_0": "Soyaṁ me idamakkhāsi, ettheso tiṭṭhate migo”ti.",
  "atk-s0513a43:579_0": "Tattha pāpacaroti vissaṭṭhācāro.",
  "atk-s0513a43:580_0": "Taṁ sutvā mahāsatto taṁ mittadubbhiṁ garahitvā raññā saddhiṁ sallapanto sattamaṁ gāthamāha –",
  "atk-s0513a43:581_0": "123.",
  "atk-s0513a43:582_0": "“Saccaṁ kireva māhaṁsu, narā ekacciyā idha;",
  "atk-s0513a43:583_0": "Kaṭṭhaṁ niplavitaṁ seyyo, na tvevekacciyo naro”ti.",
  "atk-s0513a43:584_0": "Tattha niplavitanti uttāritaṁ.",
  "atk-s0513a43:584_1": "Ekacciyoti ekacco pana mittadubbhī pāpapuggalo udake patantopi uttārito na tveva seyyo.",
  "atk-s0513a43:584_2": "Kaṭṭhañhi nānappakārena upakārāya saṁvattati,",
  "atk-s0513a43:584_3": "mittadubbhī pana pāpapuggalo vināsāya,",
  "atk-s0513a43:584_4": "tasmā tato kaṭṭhameva varataranti porāṇakapaṇḍitā kathayiṁsu,",
  "atk-s0513a43:584_5": "mayā pana tesaṁ vacanaṁ na katanti.",
  "atk-s0513a43:585_0": "Taṁ sutvā rājā itaraṁ gāthamāha –",
  "atk-s0513a43:586_0": "124.",
  "atk-s0513a43:587_0": "“Kiṁ nu ruru garahasi migānaṁ, kiṁ pakkhīnaṁ kiṁ pana mānusānaṁ;",
  "atk-s0513a43:588_0": "Bhayaṁ hi maṁ vindatinapparūpaṁ, sutvāna taṁ mānusiṁ bhāsamāna”nti.",
  "atk-s0513a43:589_0": "Tattha migānanti migānamaññataraṁ garahasi,",
  "atk-s0513a43:589_1": "udāhu pakkhīnaṁ,",
  "atk-s0513a43:589_2": "mānusānanti pucchi.",
  "atk-s0513a43:589_3": "Bhayañhi maṁ vindatīti bhayaṁ maṁ paṭilabhati,",
  "atk-s0513a43:589_4": "ahaṁ attani anissaro bhayasantako viya homi.",
  "atk-s0513a43:589_5": "Anapparūpanti mahantaṁ.",
  "atk-s0513a43:590_0": "Tato mahāsatto “mahārāja, na migaṁ,",
  "atk-s0513a43:590_1": "na pakkhiṁ garahāmi,",
  "atk-s0513a43:590_2": "manussaṁ pana garahāmī”ti dassento navamaṁ gāthamāha –",
  "atk-s0513a43:591_0": "125.",
  "atk-s0513a43:592_0": "“Yamuddhariṁ vāhane vuyhamānaṁ, mahodake salile sīghasote;",
  "atk-s0513a43:593_0": "Tatonidānaṁ bhayamāgataṁ mama, dukkho have rāja asabbhi saṅgamo”ti.",
  "atk-s0513a43:594_0": "Tattha vāhaneti patitapatite vahituṁ samatthe gaṅgāvahe.",
  "atk-s0513a43:594_1": "Mahodake salileti mahāudake mahāsalileti attho.",
  "atk-s0513a43:594_2": "Ubhayenāpi gaṅgāvahasseva bahuudakataṁ dasseti.",
  "atk-s0513a43:594_3": "Tatonidānanti mahārāja,",
  "atk-s0513a43:594_4": "yo mayhaṁ tayā dassito puriso,",
  "atk-s0513a43:594_5": "eso mayā gaṅgāya vuyhamāno aḍḍharattasamaye kāruññaravaṁ viravanto uddharito,",
  "atk-s0513a43:594_6": "tatonidānaṁ me idamajja bhayaṁ āgataṁ,",
  "atk-s0513a43:594_7": "asappurisehi samāgamo nāma dukkho,",
  "atk-s0513a43:594_8": "mahārājāti.",
  "atk-s0513a43:595_0": "Taṁ sutvā rājā tassa kujjhitvā “evaṁ bahūpakārassa nāma guṇaṁ na jānāti,",
  "atk-s0513a43:595_1": "vijjhitvā naṁ jīvitakkhayaṁ pāpessāmī”ti dasamaṁ gāthamāha –",
  "atk-s0513a43:596_0": "126.",
  "atk-s0513a43:597_0": "“Sohaṁ catuppattamimaṁ vihaṅgamaṁ, tanucchidaṁ hadaye ossajāmi;",
  "atk-s0513a43:598_0": "Hanāmi taṁ mittadubbhiṁ akiccakāriṁ, yo tādisaṁ kammakataṁ na jāne”ti.",
  "atk-s0513a43:599_0": "Tattha catuppattanti catūhi vājapattehi samannāgataṁ.",
  "atk-s0513a43:599_1": "Vihaṅgamanti ākāsagāmiṁ.",
  "atk-s0513a43:599_2": "Tanucchidanti sarīrachindanaṁ.",
  "atk-s0513a43:599_3": "Ossajāmīti etassa hadaye vissajjemi.",
  "atk-s0513a43:600_0": "Tato mahāsatto “mā esa maṁ nissāya nassatū”ti cintetvā ekādasamaṁ gāthamāha –",
  "atk-s0513a43:601_0": "127.",
  "atk-s0513a43:602_0": "“Dhīrassa bālassa have janinda, santo vadhaṁ nappasaṁsanti jātu;",
  "atk-s0513a43:603_0": "Kāmaṁ gharaṁ gacchatu pāpadhammo, yañcassa bhaṭṭhaṁ tadetassa dehi;",
  "atk-s0513a43:604_0": "Ahañca te kāmakaro bhavāmī”ti.",
  "atk-s0513a43:605_0": "Tattha kāmanti kāmena yathāruciyā attano gharaṁ gacchatu.",
  "atk-s0513a43:605_1": "Yañcassa bhaṭṭhaṁ tadetassa dehīti yañca tassa “idaṁ nāma te dassāmī”ti tayā kathitaṁ,",
  "atk-s0513a43:605_2": "taṁ tassa dehi.",
  "atk-s0513a43:605_3": "Kāmakaroti icchākaro,",
  "atk-s0513a43:605_4": "yaṁ icchasi,",
  "atk-s0513a43:605_5": "taṁ karohi,",
  "atk-s0513a43:605_6": "maṁsaṁ vā me khāda,",
  "atk-s0513a43:605_7": "kīḷāmigaṁ vā karohi,",
  "atk-s0513a43:605_8": "sabbattha te anukūlavattī bhavissāmīti attho.",
  "atk-s0513a43:606_0": "Taṁ sutvā rājā tuṭṭhamānaso mahāsattassa thutiṁ karonto anantaraṁ gāthamāha –",
  "atk-s0513a43:607_0": "128.",
  "atk-s0513a43:608_0": "“Addhā rurū aññataro sataṁ so, yo dubbhato mānusassa na dubbhi;",
  "atk-s0513a43:609_0": "Kāmaṁ gharaṁ gacchatu pāpadhammo, yañcassa bhaṭṭhaṁ tadetassa dammi;",
  "atk-s0513a43:610_0": "Ahañca te kāmacāraṁ dadāmī”ti.",
  "atk-s0513a43:611_0": "Tattha sataṁ soti addhā tvaṁ sataṁ paṇḍitānaṁ aññataro.",
  "atk-s0513a43:611_1": "Kāmacāranti ahaṁ tava dhammakathāya pasīditvā tuyhaṁ kāmacāraṁ abhayaṁ dadāmi,",
  "atk-s0513a43:611_2": "ito paṭṭhāya tumhe nibbhayā yathāruciyā viharathāti mahāsattassa varaṁ adāsi.",
  "atk-s0513a43:612_0": "Atha naṁ mahāsatto “mahārāja,",
  "atk-s0513a43:612_1": "manussā nāma aññaṁ mukhena bhāsanti,",
  "atk-s0513a43:612_2": "aññaṁ kāyena karontī”ti pariggaṇhanto dve gāthā abhāsi –",
  "atk-s0513a43:613_0": "129.",
  "atk-s0513a43:614_0": "“Suvijānaṁ siṅgālānaṁ, sakuṇānañca vassitaṁ;",
  "atk-s0513a43:615_0": "Manussavassitaṁ rāja, dubbijānataraṁ tato.",
  "atk-s0513a43:616_0": "130.",
  "atk-s0513a43:617_0": "“Api ce maññatī poso, ñāti mitto sakhāti vā;",
  "atk-s0513a43:618_0": "Yo pubbe sumano hutvā, pacchā sampajjate diso”ti.",
  "atk-s0513a43:619_0": "Taṁ sutvā rājā “migarāja,",
  "atk-s0513a43:619_1": "mā maṁ evaṁ maññi,",
  "atk-s0513a43:619_2": "ahañhi rajjaṁ jahantopi na tuyhaṁ dinnavaraṁ jahissaṁ,",
  "atk-s0513a43:619_3": "saddahatha,",
  "atk-s0513a43:619_4": "mayha”nti varaṁ adāsi.",
  "atk-s0513a43:619_5": "Mahāsatto tassa santike varaṁ gaṇhanto attānaṁ ādiṁ katvā sabbasattānaṁ abhayadānaṁ varaṁ gaṇhi.",
  "atk-s0513a43:619_6": "Rājāpi taṁ varaṁ datvā bodhisattaṁ nagaraṁ netvā mahāsattañca nagarañca alaṅkārāpetvā deviyā dhammaṁ desāpesi.",
  "atk-s0513a43:619_7": "Mahāsatto deviṁ ādiṁ katvā rañño ca rājaparisāya ca madhurāya manussabhāsāya dhammaṁ desetvā rājānaṁ",
  "atk-s0513a43:619_8": "dasahi rājadhammehi ovaditvā mahājanaṁ anusāsitvā araññaṁ pavisitvā migagaṇaparivuto vāsaṁ kappesi.",
  "atk-s0513a43:619_9": "Rājā “sabbesaṁ sattānaṁ abhayaṁ dammī”ti nagare bheriṁ carāpesi.",
  "atk-s0513a43:619_10": "Tato paṭṭhāya migapakkhīnaṁ koci hatthaṁ pasāretuṁ samattho nāma nāhosi.",
  "atk-s0513a43:619_11": "Migagaṇo manussānaṁ sassāni khādati,",
  "atk-s0513a43:619_12": "koci vāretuṁ na sakkoti.",
  "atk-s0513a43:619_13": "Mahājano rājaṅgaṇaṁ gantvā upakkosi.",
  "atk-s0513a43:619_14": "Tamatthaṁ pakāsento satthā imaṁ gāthamāha –",
  "atk-s0513a43:620_0": "131.",
  "atk-s0513a43:621_0": "“Samāgatā jānapadā, negamā ca samāgatā;",
  "atk-s0513a43:622_0": "Migā sassāni khādanti, taṁ devo paṭisedhatū”ti.",
  "atk-s0513a43:623_0": "Tattha taṁ devoti taṁ migagaṇaṁ devo paṭisedhatūti.",
  "atk-s0513a43:624_0": "Taṁ sutvā rājā gāthādvayamāha –",
  "atk-s0513a43:625_0": "132.",
  "atk-s0513a43:626_0": "“Kāmaṁ janapado māsi, raṭṭhañcāpi vinassatu;",
  "atk-s0513a43:627_0": "Na tvevāhaṁ ruruṁ dubbhe, datvā abhayadakkhiṇaṁ.",
  "atk-s0513a43:628_0": "133.",
  "atk-s0513a43:629_0": "“Mā me janapado āsi, raṭṭhañcāpi vinassatu;",
  "atk-s0513a43:630_0": "Na tvevāhaṁ migarājassa, varaṁ datvā musā bhaṇe”ti.",
  "atk-s0513a43:631_0": "Tattha māsīti kāmaṁ mayhaṁ janapado mā hotu.",
  "atk-s0513a43:631_1": "Rurunti na tveva ahaṁ suvaṇṇavaṇṇassa rurumigarājassa abhayadakkhiṇaṁ datvā dubbhissāmīti.",
  "atk-s0513a43:632_0": "Mahājano rañño vacanaṁ sutvā kiñci vattuṁ avisahanto paṭikkami.",
  "atk-s0513a43:632_1": "Sā kathā vitthārikā ahosi.",
  "atk-s0513a43:632_2": "Taṁ sutvā mahāsatto migagaṇaṁ sannipātāpetvā “ito paṭṭhāya manussānaṁ sassāni mā khādathā”ti ovaditvā",
  "atk-s0513a43:632_3": "“attano khettesu paṇṇasaññaṁ bandhantū”ti manussānaṁ ghosāpesi.",
  "atk-s0513a43:632_4": "Te tathā bandhiṁsu,",
  "atk-s0513a43:632_5": "tāya saññāya migā yāvajjatanā sassāni na khādanti.",
  "atk-s0513a43:633_0": "Satthā imaṁ dhammadesanaṁ āharitvā “na,",
  "atk-s0513a43:633_1": "bhikkhave, idāneva,",
  "atk-s0513a43:633_2": "pubbepi devadatto akataññūyevā”ti vatvā jātakaṁ samodhānesi “tadā seṭṭhiputto devadatto ahosi,",
  "atk-s0513a43:633_3": "rājā ānando,",
  "atk-s0513a43:633_4": "rurumigarājā pana ahameva ahosi”nti.",
  "atk-s0513a43:634_0": "Rurumigarājajātakavaṇṇanā navamā.",
  "atk-s0513a43:636_0": "[483] 10. Sarabhamigajātakavaṇṇanā",
  "atk-s0513a43:637_0": "Āsīsetheva purisoti idaṁ satthā jetavane viharanto attanā saṁkhittena pucchitapañhassa dhammasenāpatino vitthārena byākaraṇaṁ ārabbha kathesi.",
  "atk-s0513a43:637_1": "Kadā pana satthā theraṁ saṁkhittena pañhaṁ pucchīti?",
  "atk-s0513a43:637_2": "Devorohane.",
  "atk-s0513a43:637_3": "Tatrāyaṁ saṅkhepato anupubbikathā.",
  "atk-s0513a43:637_4": "Rājagahaseṭṭhino hi santake candanapatte āyasmatā piṇḍolabhāradvājena iddhiyā gahite satthā bhikkhūnaṁ iddhipāṭihāriyakaraṇaṁ paṭikkhipi.",
  "atk-s0513a43:637_5": "Tadā titthiyā “paṭikkhittaṁ samaṇena gotamena iddhipāṭihāriyakaraṇaṁ,",
  "atk-s0513a43:637_6": "idāni sayampi na karissatī”ti cintetvā maṅkubhūtehi attano sāvakehi “kiṁ, bhante,",
  "atk-s0513a43:637_7": "iddhiyā pattaṁ na gaṇhathā”ti vuccamānā “netaṁ āvuso,",
  "atk-s0513a43:637_8": "amhākaṁ dukkaraṁ,",
  "atk-s0513a43:637_9": "chavassa pana dārupattassatthāya attano saṇhasukhumaguṇaṁ ko gihīnaṁ pakāsessatīti na gaṇhimha,",
  "atk-s0513a43:637_10": "samaṇā pana sakyaputtiyā lolatāya iddhiṁ dassetvā gaṇhiṁsu.",
  "atk-s0513a43:637_11": "Mā ‘amhākaṁ iddhikaraṇaṁ bhāro’ti cintayittha,",
  "atk-s0513a43:637_12": "mayañhi tiṭṭhantu samaṇassa gotamassa sāvakā,",
  "atk-s0513a43:637_13": "ākaṅkhamānā pana samaṇena gotamena saddhiṁ iddhiṁ dassessāma,",
  "atk-s0513a43:637_14": "sace hi samaṇo gotamo ekaṁ pāṭihāriyaṁ karissati,",
  "atk-s0513a43:637_15": "mayaṁ dviguṇaṁ karissāmā”ti kathayiṁsu.",
  "atk-s0513a43:638_0": "Taṁ sutvā bhikkhū bhagavato ārocesuṁ “bhante,",
  "atk-s0513a43:638_1": "titthiyā kira pāṭihāriyaṁ karissantī”ti.",
  "atk-s0513a43:638_2": "Satthā “bhikkhave, karontu,",
  "atk-s0513a43:638_3": "ahampi karissāmī”ti āha.",
  "atk-s0513a43:638_4": "Taṁ sutvā bimbisāro āgantvā bhagavantaṁ pucchi “bhante,",
  "atk-s0513a43:638_5": "pāṭihāriyaṁ kira karissathā”ti? “Āma,",
  "atk-s0513a43:638_6": "mahārājā”ti. “Nanu, bhante,",
  "atk-s0513a43:638_7": "sikkhāpadaṁ paññatta”nti.",
  "atk-s0513a43:638_8": "“Mahārāja,",
  "atk-s0513a43:638_9": "taṁ mayā sāvakānaṁ paññattaṁ,",
  "atk-s0513a43:638_10": "buddhānaṁ pana sikkhāpadaṁ nāma natthi.",
  "atk-s0513a43:638_11": "“Yathā hi, mahārāja,",
  "atk-s0513a43:638_12": "tava uyyāne pupphaphalaṁ aññesaṁ vāritaṁ, na tava,",
  "atk-s0513a43:638_13": "evaṁsampadamidaṁ daṭṭhabba”nti.",
  "atk-s0513a43:638_14": "“Kattha pana, bhante,",
  "atk-s0513a43:638_15": "pāṭihāriyaṁ karissathā”ti?",
  "atk-s0513a43:638_16": "“Sāvatthinagaradvāre kaṇḍambarukkhamūle”ti.",
  "atk-s0513a43:638_17": "“Amhehi tattha kiṁ kattabba”nti?",
  "atk-s0513a43:638_18": "“Natthi kiñci mahārājā”ti.",
  "atk-s0513a43:638_19": "Punadivase satthā katabhattakicco cārikaṁ pakkāmi.",
  "atk-s0513a43:638_20": "Manussā “kuhiṁ, bhante,",
  "atk-s0513a43:638_21": "satthā gacchatī”ti pucchanti.",
  "atk-s0513a43:638_22": "“Sāvatthinagaradvāre kaṇḍambarukkhamūle titthiyamaddanaṁ yamakapāṭihāriyaṁ kātu”nti tesaṁ bhikkhū kathayanti.",
  "atk-s0513a43:638_23": "Mahājano “acchariyarūpaṁ kira pāṭihāriyaṁ bhavissati,",
  "atk-s0513a43:638_24": "passissāma na”nti gharadvārāni chaḍḍetvā satthārā saddhiṁyeva agamāsi.",
  "atk-s0513a43:639_0": "Aññatitthiyā “mayampi samaṇassa gotamassa pāṭihāriyakaraṇaṭṭhāne pāṭihāriyaṁ karissāmā”ti upaṭṭhākehi saddhiṁ satthārameva anubandhiṁsu.",
  "atk-s0513a43:639_1": "Satthā anupubbena sāvatthiṁ gantvā raññā “pāṭihāriyaṁ kira, bhante,",
  "atk-s0513a43:639_2": "karissathā”ti pucchito “karissāmī”ti vatvā “kadā,",
  "atk-s0513a43:639_3": "bhante”ti vutte “ito sattame divase āsāḷhipuṇṇamāsiya”nti āha.",
  "atk-s0513a43:639_4": "“Maṇḍapaṁ karomi bhante”ti?",
  "atk-s0513a43:639_5": "“Alaṁ mahārāja,",
  "atk-s0513a43:639_6": "mama pāṭihāriyakaraṇaṭṭhāne sakko devarājā dvādasayojanikaṁ ratanamaṇḍapaṁ karissatī”ti.",
  "atk-s0513a43:639_7": "“Etaṁ kāraṇaṁ nagare ugghosāpemi,",
  "atk-s0513a43:639_8": "bhante”ti?",
  "atk-s0513a43:639_9": "“Ugghosāpehi mahārājā”ti.",
  "atk-s0513a43:639_10": "Rājā dhammaghosakaṁ alaṅkatahatthipiṭṭhiṁ āropetvā “bhagavā kira sāvatthinagaradvāre kaṇḍambarukkhamūle",
  "atk-s0513a43:639_11": "titthiyamaddanaṁ pāṭihāriyaṁ karissati ito sattame divase”ti yāva chaṭṭhadivasā devasikaṁ ghosanaṁ kāresi.",
  "atk-s0513a43:639_12": "Titthiyā “kaṇḍambarukkhamūle kira karissatī”ti sāmikānaṁ dhanaṁ datvā sāvatthisāmante ambarukkhe chindāpayiṁsu.",
  "atk-s0513a43:639_13": "Dhammaghosako puṇṇamīdivase pātova “ajja,",
  "atk-s0513a43:639_14": "bhagavato pāṭihāriyaṁ bhavissatī”ti ugghosesi.",
  "atk-s0513a43:639_15": "Devatānubhāvena sakalajambudīpe dvāre ṭhatvā ugghositaṁ viya ahosi.",
  "atk-s0513a43:639_16": "Ye ye gantuṁ cittaṁ uppādenti,",
  "atk-s0513a43:639_17": "te te sāvatthiṁ pattameva attānaṁ passiṁsu,",
  "atk-s0513a43:639_18": "dvādasayojanikā parisā ahosi.",
  "atk-s0513a43:640_0": "Satthā pātova sāvatthiṁ piṇḍāya pavisituṁ nikkhami.",
  "atk-s0513a43:640_1": "Kaṇḍo nāma uyyānapālo piṇḍipakkameva kumbhapamāṇaṁ mahantaṁ ambapakkaṁ rañño haranto satthāraṁ nagaradvāre",
  "atk-s0513a43:640_2": "disvā “idaṁ tathāgatasseva anucchavika”nti adāsi.",
  "atk-s0513a43:640_3": "Satthā paṭiggahetvā tattheva ekamantaṁ nisinno paribhuñjitvā “ānanda,",
  "atk-s0513a43:640_4": "imaṁ ambaṭṭhiṁ uyyānapālakassa imasmiṁ ṭhāne ropanatthāya dehi,",
  "atk-s0513a43:640_5": "esa kaṇḍambo nāma bhavissatī”ti āha.",
  "atk-s0513a43:640_6": "Thero tathā akāsi.",
  "atk-s0513a43:640_7": "Uyyānapālo paṁsuṁ viyūhitvā ropesi.",
  "atk-s0513a43:640_8": "Taṅkhaṇaññeva aṭṭhiṁ bhinditvā mūlāni otariṁsu,",
  "atk-s0513a43:640_9": "naṅgalasīsapamāṇo rattaṅkuro uṭṭhahi,",
  "atk-s0513a43:640_10": "mahājanassa olokentasseva paṇṇāsahatthakkhandho paṇṇāsahatthasākho ubbedhato ca hatthasatiko ambarukkho sampajji,",
  "atk-s0513a43:640_11": "tāvadevassa pupphāni ca phalāni ca uṭṭhahiṁsu.",
  "atk-s0513a43:640_12": "So madhukaraparivuto suvaṇṇavaṇṇaphalabharito nabhaṁ pūretvā aṭṭhāsi,",
  "atk-s0513a43:640_13": "vātappaharaṇakāle madhurapakkāni patiṁsu.",
  "atk-s0513a43:640_14": "Pacchā āgacchantā bhikkhū paribhuñjitvāva āgamiṁsu.",
  "atk-s0513a43:641_0": "Sāyanhasamaye sakko devarājā āvajjento “satthu ratanamaṇḍapakaraṇaṁ amhākaṁ bhāro”ti ñatvā vissakammadevaputtaṁ",
  "atk-s0513a43:641_1": "pesetvā dvādasayojanikaṁ nīluppalasañchannaṁ sattaratanamaṇḍapaṁ kāresi.",
  "atk-s0513a43:641_2": "Evaṁ dasasahassacakkavāḷadevatā sannipatiṁsu.",
  "atk-s0513a43:641_3": "Satthā titthiyamaddanaṁ asādhāraṇaṁ sāvakehi yamakapāṭihāriyaṁ katvā bahujanassa pasannabhāvaṁ ñatvā oruyha buddhāsane nisinno dhammaṁ desesi.",
  "atk-s0513a43:641_4": "Vīsati pāṇakoṭiyo amatapānaṁ piviṁsu.",
  "atk-s0513a43:641_5": "Tato “purimabuddhā pana pāṭihāriyaṁ katvā kattha gacchantī”ti āvajjento “tāvatiṁsabhavana”nti ñatvā buddhāsanā",
  "atk-s0513a43:641_6": "uṭṭhāya dakkhiṇapādaṁ yugandharamuddhani ṭhapetvā vāmapādena sinerumatthakaṁ akkamitvā pāricchattakamūle",
  "atk-s0513a43:641_7": "paṇḍukambalasilāyaṁ vassaṁ upagantvā antotemāsaṁ devānaṁ abhidhammapiṭakaṁ kathesi.",
  "atk-s0513a43:641_8": "Parisā satthu gataṭṭhānaṁ ajānantī “disvāva gamissāmā”ti tattheva temāsaṁ vasi.",
  "atk-s0513a43:641_9": "Upakaṭṭhāya pavāraṇāya mahāmoggallānatthero gantvā bhagavato ārocesi.",
  "atk-s0513a43:641_10": "Atha naṁ satthā pucchi “kahaṁ pana etarahi sāriputto”ti? “Eso, bhante,",
  "atk-s0513a43:641_11": "pāṭihāriye pasīditvā pabbajitehi pañcahi bhikkhusatehi saddhiṁ saṅkassanagaradvāre vasī”ti.",
  "atk-s0513a43:641_12": "“Moggallāna,",
  "atk-s0513a43:641_13": "ahaṁ ito sattame divase saṅkassanagaradvāre otarissāmi,",
  "atk-s0513a43:641_14": "tathāgataṁ daṭṭhukāmā saṅkassanagare ekato sannipatantū”ti.",
  "atk-s0513a43:641_15": "Thero “sādhū”ti paṭissuṇitvā āgantvā parisāya ārocetvā sakalaparisaṁ sāvatthito tiṁsayojanaṁ saṅkassanagaraṁ ekamuhutteneva pāpesi.",
  "atk-s0513a43:642_0": "Satthā vutthavasso pavāretvā “mahārāja,",
  "atk-s0513a43:642_1": "manussalokaṁ gamissāmī”ti sakkassa ārocesi.",
  "atk-s0513a43:642_2": "Sakko vissakammaṁ āmantetvā “dasabalassa manussalokagamanatthāya tīṇi sopānāni karohī”ti āha.",
  "atk-s0513a43:642_3": "So sinerumatthake sopānasīsaṁ saṅkassanagaradvāre dhurasopānaṁ katvā majjhe maṇimayaṁ,",
  "atk-s0513a43:642_4": "ekasmiṁ passe rajatamayaṁ,",
  "atk-s0513a43:642_5": "ekasmiṁ passe suvaṇṇamayanti tīṇi sopānāni māpesi,",
  "atk-s0513a43:642_6": "sattaratanamayā vedikāparikkhepā.",
  "atk-s0513a43:642_7": "Satthā lokavivaraṇaṁ pāṭihāriyaṁ katvā majjhe maṇimayena sopānena otari.",
  "atk-s0513a43:642_8": "Sakko pattacīvaraṁ aggahesi,",
  "atk-s0513a43:642_9": "suyāmo vālabījaniṁ,",
  "atk-s0513a43:642_10": "sahampati mahābrahmā chattaṁ dhāresi,",
  "atk-s0513a43:642_11": "dasasahassacakkavāḷadevatā dibbagandhamālādīhi pūjayiṁsu.",
  "atk-s0513a43:642_12": "Satthāraṁ dhurasopāne patiṭṭhitaṁ paṭhamameva sāriputtatthero vandi,",
  "atk-s0513a43:642_13": "pacchā sesaparisā.",
  "atk-s0513a43:642_14": "Tasmiṁ samāgame satthā cintesi “moggallāno “iddhimā’ti pākaṭo,",
  "atk-s0513a43:642_15": "upāli ‘vinayadharo’ti.",
  "atk-s0513a43:642_16": "Sāriputtassa pana mahāpaññaguṇo apākaṭo,",
  "atk-s0513a43:642_17": "ṭhapetvā maṁ añño etena sadiso samapañño nāma natthi,",
  "atk-s0513a43:642_18": "paññāguṇamassa pākaṭaṁ karissāmī”ti paṭhamaṁ tāva puthujjanānaṁ visaye pañhaṁ pucchi,",
  "atk-s0513a43:642_19": "taṁ puthujjanāva kathayiṁsu tato sotāpannānaṁ visaye pañhaṁ pucchi,",
  "atk-s0513a43:642_20": "tampi sotāpannāva kathayiṁsu,",
  "atk-s0513a43:642_21": "puthujjanā na jāniṁsu.",
  "atk-s0513a43:642_22": "Evaṁ sakadāgāmivisaye anāgāmivisaye khīṇāsavavisaye mahāsāvakavisaye ca pañhaṁ pucchi,",
  "atk-s0513a43:642_23": "tampi heṭṭhimā heṭṭhimā na jāniṁsu,",
  "atk-s0513a43:642_24": "uparimā uparimāva kathayiṁsu.",
  "atk-s0513a43:642_25": "Aggasāvakavisaye puṭṭhapañhampi aggasāvakāva kathayiṁsu,",
  "atk-s0513a43:642_26": "aññe na jāniṁsu.",
  "atk-s0513a43:642_27": "Tato sāriputtattherassa visaye pañhaṁ pucchi,",
  "atk-s0513a43:642_28": "taṁ therova kathesi,",
  "atk-s0513a43:642_29": "aññe na jāniṁsu.",
  "atk-s0513a43:643_0": "Manussā “ko nāma esa thero satthārā saddhiṁ kathesī”ti pucchitvā “dhammasenāpati sāriputtatthero nāmā”ti sutvā “aho mahāpañño”ti vadiṁsu.",
  "atk-s0513a43:643_1": "Tato paṭṭhāya devamanussānaṁ antare therassa mahāpaññaguṇo pākaṭo jāto.",
  "atk-s0513a43:643_2": "Atha naṁ satthā –",
  "atk-s0513a43:644_0": "“Ye ca saṅkhātadhammāse, ye ca sekhā puthū idha;",
  "atk-s0513a43:645_0": "Tesaṁ me nipako iriyaṁ, puṭṭho pabrūhi mārisā”ti. –",
  "atk-s0513a43:646_0": "Buddhavisaye pañhaṁ pucchitvā “imassa nu kho sāriputta,",
  "atk-s0513a43:646_1": "saṁkhittena bhāsitassa kathaṁ vitthārena attho daṭṭhabbo”ti āha.",
  "atk-s0513a43:646_2": "Thero pañhaṁ oloketvā “satthā maṁ sekhāsekhānaṁ bhikkhūnaṁ āgamanapaṭipadaṁ pucchatī”ti pañhe nikkaṅkho",
  "atk-s0513a43:646_3": "hutvā “āgamanapaṭipadā nāma khandhādivasena bahūhi mukhehi sakkā kathetuṁ,",
  "atk-s0513a43:646_4": "kataṁ nu kho kathento satthu ajjhāsayaṁ gaṇhituṁ sakkhissāmī”ti ajjhāsaye kaṅkhi.",
  "atk-s0513a43:646_5": "Satthā “sāriputto pañhe nikkaṅkho,",
  "atk-s0513a43:646_6": "ajjhāsaye pana me kaṅkhati,",
  "atk-s0513a43:646_7": "mayā naye adinne kathetuṁ na sakkhissati,",
  "atk-s0513a43:646_8": "nayamassa dassāmī”ti nayaṁ dadanto “bhūtamidaṁ sāriputta samanupassā”ti āha.",
  "atk-s0513a43:646_9": "Evaṁ kirassa ahosi “sāriputto mama ajjhāsayaṁ gahetvā kathento khandhavasena kathessatī”ti.",
  "atk-s0513a43:646_10": "Therassa saha nayadānena so pañho nayasatena nayasahassena upaṭṭhāsi.",
  "atk-s0513a43:646_11": "So satthārā dinnanaye ṭhatvā buddhavisaye pañhaṁ kathesi.",
  "atk-s0513a43:647_0": "Satthā dvādasayojanikāya parisāya dhammaṁ desesi.",
  "atk-s0513a43:647_1": "Tiṁsa pāṇakoṭiyo amatapānaṁ piviṁsu.",
  "atk-s0513a43:647_2": "Satthā parisaṁ uyyojetvā cārikaṁ caranto anupubbena sāvatthiṁ gantvā punadivase sāvatthiyaṁ piṇḍāya caritvā",
  "atk-s0513a43:647_3": "piṇḍapātapaṭikkanto bhikkhūhi vatte dassite gandhakuṭiṁ pāvisi.",
  "atk-s0513a43:647_4": "Sāyanhasamaye bhikkhū therassa guṇakathaṁ kathentā dhammasabhāyaṁ nisīdiṁsu “mahāpañño, āvuso,",
  "atk-s0513a43:647_5": "sāriputto puthupañño javanapañño tikkhapañño nibbedhikapañño dasabalena saṁkhittena pucchitapañhaṁ vitthārena kathesī”ti.",
  "atk-s0513a43:647_6": "Satthā āgantvā “kāya nuttha,",
  "atk-s0513a43:647_7": "bhikkhave,",
  "atk-s0513a43:647_8": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a43:647_9": "bhikkhave, idāneva,",
  "atk-s0513a43:647_10": "pubbepi esa saṁkhittena bhāsitassa vitthārena atthaṁ kathesiyevā”ti vatvā atītaṁ āhari.",
  "atk-s0513a43:648_0": "Atīte bārāṇasiyaṁ brahmadatte rajjaṁ kārente bodhisatto sarabhamigayoniyaṁ nibbattitvā araññe vasati.",
  "atk-s0513a43:648_1": "Rājā migavittako ahosi thāmasampanno,",
  "atk-s0513a43:648_2": "aññaṁ manussaṁ “manusso”tipi na gaṇeti.",
  "atk-s0513a43:648_3": "So ekadivasaṁ migavaṁ gantvā amacce āha –",
  "atk-s0513a43:648_4": "“yassa passena migo palāyati,",
  "atk-s0513a43:648_5": "tena so daṇḍo dātabbo”ti.",
  "atk-s0513a43:648_6": "Te cintayiṁsu “kadāci vemajjhe ṭhitamigaṁ vijjhanti,",
  "atk-s0513a43:648_7": "kadāci uṭṭhitaṁ,",
  "atk-s0513a43:648_8": "kadāci palāyantampi,",
  "atk-s0513a43:648_9": "ajja pana yena kenaci upāyena rañño ṭhitaṭṭhānaññeva āropessāmā”ti.",
  "atk-s0513a43:648_10": "Cintetvā ca pana katikaṁ katvā rañño dhuramaggaṁ adaṁsu.",
  "atk-s0513a43:648_11": "Te mahantaṁ gumbaṁ parikkhipitvā muggarādīhi bhūmiṁ pothayiṁsu.",
  "atk-s0513a43:648_12": "Paṭhamameva sarabhamigo uṭṭhāya tikkhattuṁ gubbhaṁ anuparigantvā palāyanokāsaṁ olokento sesadisāsu manusse",
  "atk-s0513a43:648_13": "bāhāya bāhaṁ dhanunā dhanuṁ āhacca nirantare ṭhite disvā rañño ṭhitaṭṭhāneyeva okāsaṁ addasa.",
  "atk-s0513a43:648_14": "So ummīlitesu akkhīsu vālukaṁ khipamāno viya rājānaṁ abhimukho agamāsi.",
  "atk-s0513a43:648_15": "Rājā taṁ lahusampattaṁ disvā saraṁ ukkhipitvā vijjhi.",
  "atk-s0513a43:648_16": "Sarabhamigā nāma saraṁ vañcetuṁ chekā honti,",
  "atk-s0513a43:648_17": "sare abhimukhaṁ āgacchante vegaṁ hāpetvā tiṭṭhanti,",
  "atk-s0513a43:648_18": "pacchato āgacchante vegena purato javanti,",
  "atk-s0513a43:648_19": "uparibhāgenāgacchante piṭṭhiṁ nāmenti,",
  "atk-s0513a43:648_20": "passenāgacchante thokaṁ apagacchanti,",
  "atk-s0513a43:648_21": "kucchiṁ sandhāyāgacchante parivattitvā patanti,",
  "atk-s0513a43:648_22": "sare atikkante vātacchinnavalāhakavegena palāyanti.",
  "atk-s0513a43:649_0": "Sopi rājā tasmiṁ parivattitvā patite “sarabhamigo me viddho”ti nādaṁ muñci.",
  "atk-s0513a43:649_1": "Sarabho uṭṭhāya vātavegena palāyi.",
  "atk-s0513a43:649_2": "Balamaṇḍalaṁ bhijjitvā ubhosu passesu ṭhitaamaccā sarabhaṁ palāyamānaṁ disvā ekato hutvā pucchiṁsu “migo kassa ṭhitaṭṭhānaṁ abhiruhī”ti?",
  "atk-s0513a43:649_3": "“Rañño ṭhitaṭṭhāna”nti.",
  "atk-s0513a43:649_4": "“Rājā ‘viddho me’ti vadati,",
  "atk-s0513a43:649_5": "konena viddho,",
  "atk-s0513a43:649_6": "nibbirajjho bho amhākaṁ rājā,",
  "atk-s0513a43:649_7": "bhūminena viddhā”ti te nānappakārena raññā saddhiṁ keḷiṁ kariṁsu.",
  "atk-s0513a43:649_8": "Rājā cintesi “ime maṁ parihasanti,",
  "atk-s0513a43:649_9": "na mama pamāṇaṁ jānantī”ti gāḷhaṁ nivāsetvā pattikova khaggaṁ ādāya “sarabhaṁ gaṇhissāmī”ti vegena pakkhandi.",
  "atk-s0513a43:649_10": "Atha naṁ disvā tīṇi yojanāni anubandhi.",
  "atk-s0513a43:649_11": "Sarabho araññaṁ pāvisi,",
  "atk-s0513a43:649_12": "rājāpi pāvisi.",
  "atk-s0513a43:649_13": "Tattha sarabhamigassa gamanamagge saṭṭhihatthamatto mahāpūtipādanarakāvāṭo atthi,",
  "atk-s0513a43:649_14": "so tiṁsahatthamattaṁ udakena puṇṇo tiṇehi ca paṭicchanno.",
  "atk-s0513a43:649_15": "Sarabho udakagandhaṁ ghāyitvāva āvāṭabhāvaṁ ñatvā thokaṁ osakkitvā gato.",
  "atk-s0513a43:649_16": "Rājā pana ujukameva gacchanto tasmiṁ pati.",
  "atk-s0513a43:650_0": "Sarabho tassa padasaddaṁ asuṇanto nivattitvā taṁ apassanto “narakāvāṭe patito bhavissatī”ti ñatvā āgantvā",
  "atk-s0513a43:650_1": "olokento taṁ gambhīraudake apatiṭṭhaṁ kilamantaṁ disvā tena kataṁ aparādhaṁ hadaye akatvā sañjātakāruñño",
  "atk-s0513a43:650_2": "“mā mayi passanteva rājā nassatu,",
  "atk-s0513a43:650_3": "imamhā dukkhā naṁ mocessāmī”ti āvāṭatīre ṭhito “mā bhāyi, mahārāja,",
  "atk-s0513a43:650_4": "mahantā dukkhā taṁ mocessāmī”ti vatvā attano piyaputtaṁ uddharituṁ ussāhaṁ karonto viya tassuddharaṇatthāya",
  "atk-s0513a43:650_5": "silāya yoggaṁ katvāva “vijjhissāmī”ti āgataṁ rājānaṁ saṭṭhihatthā narakā uddharitvā assāsetvā piṭṭhiṁ",
  "atk-s0513a43:650_6": "āropetvā araññā nīharitvā senāya avidūre otāretvā ovādamassa datvā pañcasu sīlesu patiṭṭhāpesi.",
  "atk-s0513a43:650_7": "Rājā mahāsattaṁ vinā vasituṁ asakkonto āha “sāmi sarabhamigarāja,",
  "atk-s0513a43:650_8": "mayā saddhiṁ bārāṇasiṁ ehi,",
  "atk-s0513a43:650_9": "dvādasayojanikāya te bārāṇasiyaṁ rajjaṁ dammi,",
  "atk-s0513a43:650_10": "taṁ kārehī”ti.",
  "atk-s0513a43:650_11": "“Mahārāja,",
  "atk-s0513a43:650_12": "mayaṁ tiracchānagatā,",
  "atk-s0513a43:650_13": "na me rajjenattho,",
  "atk-s0513a43:650_14": "sace te mayi sineho atthi,",
  "atk-s0513a43:650_15": "mayā dinnāni sīlāni rakkhanto raṭṭhavāsinopi sīlaṁ rakkhāpehī”ti taṁ ovaditvā araññameva pāvisi.",
  "atk-s0513a43:651_0": "So assupuṇṇehi nettehi tassa guṇaṁ sarantova senaṁ pāpuṇitvā senaṅgaparivuto nagaraṁ gantvā “ito paṭṭhāya",
  "atk-s0513a43:651_1": "sakalanagaravāsino pañca sīlāni rakkhantū”ti dhammabheriṁ carāpesi.",
  "atk-s0513a43:651_2": "Mahāsattena pana attano kataguṇaṁ kassaci akathetvā sāyanhe nānaggarasabhojanaṁ bhuñjitvā alaṅkatasayane",
  "atk-s0513a43:651_3": "sayitvā paccūsakāle mahāsattassa guṇaṁ saritvā uṭṭhāya sayanapiṭṭhe pallaṅkena nisīditvā pītipuṇṇena",
  "atk-s0513a43:651_4": "hadayena chahi gāthāhi udānesi –",
  "atk-s0513a43:652_0": "134.",
  "atk-s0513a43:653_0": "“Āsīsetheva puriso, na nibbindeyya paṇḍito;",
  "atk-s0513a43:654_0": "Passāmi vohaṁ attānaṁ, yathā icchiṁ tathā ahu.",
  "atk-s0513a43:655_0": "135.",
  "atk-s0513a43:656_0": "“Āsīsetheva puriso, na nibbindeyya paṇḍito;",
  "atk-s0513a43:657_0": "Passāmi vohaṁ attānaṁ, udakā thalamubbhataṁ.",
  "atk-s0513a43:658_0": "136.",
  "atk-s0513a43:659_0": "“Vāyametheva puriso, na nibbindeyya paṇḍito;",
  "atk-s0513a43:660_0": "Passāmi vohaṁ attānaṁ, yathā icchiṁ tathā ahu.",
  "atk-s0513a43:661_0": "137.",
  "atk-s0513a43:662_0": "“Vāyametheva puriso, na nibbindeyya paṇḍito;",
  "atk-s0513a43:663_0": "Passāmi vohaṁ attānaṁ, udakā thalamubbhataṁ.",
  "atk-s0513a43:664_0": "138.",
  "atk-s0513a43:665_0": "“Dukkhūpanītopi naro sapañño, āsaṁ na chindeyya sukhāgamāya;",
  "atk-s0513a43:666_0": "Bahū hi phassā ahitā hitā ca, avitakkitā maccumupabbajanti.",
  "atk-s0513a43:667_0": "139.",
  "atk-s0513a43:668_0": "“Acintitampi bhavati, cintitampi vinassati;",
  "atk-s0513a43:669_0": "Na hi cintāmayā bhogā, itthiyā purisassa vā”ti.",
  "atk-s0513a43:670_0": "Tattha āsīsetheva purisoti āsacchedakakammaṁ akatvā attano kammesu āsaṁ karotheva na ukkaṇṭheyya.",
  "atk-s0513a43:670_1": "Yathā icchinti ahañhi saṭṭhihatthā narakā uṭṭhānaṁ icchiṁ,",
  "atk-s0513a43:670_2": "somhi tatheva jāto,",
  "atk-s0513a43:670_3": "tato uṭṭhitoyevāti dīpeti.",
  "atk-s0513a43:670_4": "Ahitā hitā cāti dukkhaphassā ca sukhaphassā ca,",
  "atk-s0513a43:670_5": "“maraṇaphassā jīvitaphassā cā”tipi attho,",
  "atk-s0513a43:670_6": "sattānañhi maraṇaphasso ahito jīvitaphasso hito,",
  "atk-s0513a43:670_7": "tesaṁ avitakkito acintitopi maraṇaphasso āgacchatīti dasseti.",
  "atk-s0513a43:670_8": "Acinti tampīti mayā “āvāṭe patissāmī”ti na cintitaṁ,",
  "atk-s0513a43:670_9": "“sarabhaṁ māressāmī”ti cintitaṁ,",
  "atk-s0513a43:670_10": "idāni pana me cintitaṁ naṭṭhaṁ,",
  "atk-s0513a43:670_11": "acintitameva jātaṁ.",
  "atk-s0513a43:670_12": "Bhogāti yasaparivārā.",
  "atk-s0513a43:670_13": "Ete cintāmayā na honti,",
  "atk-s0513a43:670_14": "tasmā ñāṇavatā vīriyameva kātabbaṁ.",
  "atk-s0513a43:670_15": "Vīriyavato hi acintitampi hotiyeva.",
  "atk-s0513a43:671_0": "Tassevaṁ udānaṁ udānentasseva aruṇaṁ uṭṭhahi.",
  "atk-s0513a43:671_1": "Purohito ca pātova sukhaseyyapucchanatthaṁ āgantvā rājadvāre ṭhito tassa udānagītasaddaṁ sutvā cintesi “rājā hiyyo migavaṁ agamāsi,",
  "atk-s0513a43:671_2": "tattha sarabhamigaṁ viraddho bhavissati,",
  "atk-s0513a43:671_3": "tato amaccehi avahasiyamāno ‘māretvā naṁ āharissāmī’ti khattiyamānena taṁ anubandhanto saṭṭhihatthe narake patito bhavissati,",
  "atk-s0513a43:671_4": "dayālunā sarabharājena rañño dosaṁ acintetvā rājā uddharito bhavissati,",
  "atk-s0513a43:671_5": "tena maññe udānaṁ udānetī”ti.",
  "atk-s0513a43:671_6": "Evaṁ brāhmaṇassa rañño paripuṇṇabyañjanaṁ udānaṁ sutvā sumajjite ādāse mukhaṁ olokentassa chāyā viya raññā ca sarabhena ca katakāraṇaṁ pākaṭaṁ ahosi.",
  "atk-s0513a43:671_7": "So nakhaggena dvāraṁ ākoṭesi.",
  "atk-s0513a43:671_8": "Rājā “ko eso”ti pucchi.",
  "atk-s0513a43:671_9": "“Ahaṁ deva purohito”ti.",
  "atk-s0513a43:671_10": "Athassa dvāraṁ vivaritvā “ito ehācariyā”ti āha.",
  "atk-s0513a43:671_11": "So pavisitvā rājānaṁ jayāpetvā ekamantaṁ ṭhito “ahaṁ, mahārāja,",
  "atk-s0513a43:671_12": "tayā araññe katakāraṇaṁ jānāmi,",
  "atk-s0513a43:671_13": "tvaṁ ekaṁ sarabhamigaṁ anubandhanto narake patito,",
  "atk-s0513a43:671_14": "atha naṁ so sarabho silāya yoggaṁ katvā narakato uddhari,",
  "atk-s0513a43:671_15": "so tvaṁ tassa guṇaṁ anussaritvā udānaṁ udānesī”ti vatvā dve gāthā abhāsi –",
  "atk-s0513a43:672_0": "140.",
  "atk-s0513a43:673_0": "“Sarabhaṁ giriduggasmiṁ, yaṁ tvaṁ anusarī pure;",
  "atk-s0513a43:674_0": "Alīnacittassa tuvaṁ, vikkantamanujīvasi.",
  "atk-s0513a43:675_0": "141.",
  "atk-s0513a43:676_0": "“Yo taṁ viduggā narakā samuddhari, silāya yoggaṁ sarabho karitvā;",
  "atk-s0513a43:677_0": "Dukkhūpanītaṁ maccumukhā pamocayi, alīnacittaṁ ta migaṁ vadesī”ti.",
  "atk-s0513a43:678_0": "Tattha anusarīti anubandhi.",
  "atk-s0513a43:678_1": "Vikkantanti uddharaṇatthāya kataparakkamaṁ.",
  "atk-s0513a43:678_2": "Anujīvasīti upajīvasi,",
  "atk-s0513a43:678_3": "tassānubhāvena tayā jīvitaṁ laddhanti attho.",
  "atk-s0513a43:678_4": "Samuddharīti uddhari.",
  "atk-s0513a43:678_5": "Ta migaṁ vadesīti taṁ suvaṇṇasarabhamigaṁ idha sirisayane nisinno vaṇṇesi.",
  "atk-s0513a43:679_0": "Taṁ sutvā rājā “ayaṁ mayā saddhiṁ na migavaṁ gato,",
  "atk-s0513a43:679_1": "sabbaṁ pavattiṁ jānāti,",
  "atk-s0513a43:679_2": "kathaṁ nu kho jānāti,",
  "atk-s0513a43:679_3": "pucchissāmi na”nti cintetvā navamaṁ gāthamāha –",
  "atk-s0513a43:680_0": "142.",
  "atk-s0513a43:681_0": "“Kiṁ tvaṁ nu tattheva tadā ahosi, udāhu te koci naṁ etadakkhā;",
  "atk-s0513a43:682_0": "Vivaṭacchaddo nusi sabbadassī, ñāṇaṁ nu te brāhmaṇa bhiṁsarūpa”nti.",
  "atk-s0513a43:683_0": "Tattha bhiṁsarūpanti kiṁ nu te ñāṇaṁ balavajātikaṁ, tenetaṁ jānāsīti.",
  "atk-s0513a43:684_0": "Brāhmaṇo “nāhaṁ sabbaññubuddho,",
  "atk-s0513a43:684_1": "byañjanaṁ amakkhetvā tayā kathitagāthānaṁ pana mayhaṁ attho upaṭṭhātī”ti dīpento dasamaṁ gāthamāha –",
  "atk-s0513a43:685_0": "143.",
  "atk-s0513a43:686_0": "“Na cevahaṁ tattha tadā ahosiṁ, na cāpi me koci naṁ etadakkhā;",
  "atk-s0513a43:687_0": "Gāthāpadānañca subhāsitānaṁ, atthaṁ tadānenti janinda dhīrā”ti.",
  "atk-s0513a43:688_0": "Tattha subhāsitānanti byañjanaṁ amakkhetvā suṭṭhu bhāsitānaṁ.",
  "atk-s0513a43:688_1": "Atthaṁ tadānentīti yo tesaṁ attho,",
  "atk-s0513a43:688_2": "taṁ ānenti upadhārentīti.",
  "atk-s0513a43:689_0": "Rājā tassa tussitvā bahuṁ dhanaṁ adāsi.",
  "atk-s0513a43:689_1": "Tato paṭṭhāya dānādipuññābhirato ahosi,",
  "atk-s0513a43:689_2": "manussāpi puññābhiratā hutvā matamatā saggameva pūrayiṁsu.",
  "atk-s0513a43:689_3": "Athekadivasaṁ rājā “lakkhaṁ vijjhissāmī”ti purohitamādāya uyyānaṁ gato.",
  "atk-s0513a43:689_4": "Tadā sakko devarājā bahū nave deve ca devakaññāyo ca disvā “kiṁ nu kho kāraṇa”nti āvajjento sarabhamigena",
  "atk-s0513a43:689_5": "narakā uddharitvā rañño sīlesu patiṭṭhāpitabhāvaṁ ñatvā “rañño ānubhāvena mahājano puññāni karoti,",
  "atk-s0513a43:689_6": "tena devaloko paripūrati,",
  "atk-s0513a43:689_7": "idāni kho pana rājā lakkhaṁ vijjhituṁ uyyānaṁ gato,",
  "atk-s0513a43:689_8": "taṁ vīmaṁsitvā sīhanādaṁ nadāpetvā sarabhamigassa guṇaṁ kathāpetvā attano ca sakkabhāvaṁ jānāpetvā ākāse",
  "atk-s0513a43:689_9": "ṭhito dhammaṁ desetvā mettāya ceva pañcannaṁ sīlānañca guṇaṁ kathetvā āgamissāmī”ti cintetvā uyyānaṁ agamāsi.",
  "atk-s0513a43:689_10": "Rājāpi “lakkhaṁ vijjhissāmī”ti dhanuṁ āropetvā saraṁ sannayhi.",
  "atk-s0513a43:689_11": "Tasmiṁ khaṇe sakko rañño ca lakkhassa ca antare attano ānubhāvena sarabhaṁ dassesi.",
  "atk-s0513a43:689_12": "Rājā taṁ disvā saraṁ na muñci.",
  "atk-s0513a43:689_13": "Atha naṁ sakko purohitassa sarīre adhimuccitvā gāthaṁ abhāsi –",
  "atk-s0513a43:690_0": "144.",
  "atk-s0513a43:691_0": "“Ādāya pattiṁ paraviriyaghātiṁ, cāpe saraṁ kiṁ vicikicchase tuvaṁ;",
  "atk-s0513a43:692_0": "Nunno saro sarabhaṁ hantu khippaṁ, annañhi etaṁ varapañña rañño”ti.",
  "atk-s0513a43:693_0": "Tattha pattinti vājapattehi samannāgataṁ.",
  "atk-s0513a43:693_1": "Paraviriyaghātinti paresaṁ vīriyaghātakaṁ.",
  "atk-s0513a43:693_2": "Cāpe saranti etaṁ pattasahitaṁ saraṁ cāpe ādāya sannayhitvā idāni tvaṁ kiṁ vicikicchasi.",
  "atk-s0513a43:693_3": "Hantūti tayā vissaṭṭho hutvā esa saro khippaṁ imaṁ sarabhaṁ hanatu.",
  "atk-s0513a43:693_4": "Annañhi etanti varapañña, mahārāja,",
  "atk-s0513a43:693_5": "sarabho nāma rañño āhāro bhakkhoti attho.",
  "atk-s0513a43:694_0": "Tato rājā gāthamāha –",
  "atk-s0513a43:695_0": "145.",
  "atk-s0513a43:696_0": "“Addhā pajānāmi ahampi etaṁ, annaṁ migo brāhmaṇa khattiyassa;",
  "atk-s0513a43:697_0": "Pubbe katañca apacāyamāno, tasmā migaṁ sarabhaṁ no hanāmī”ti.",
  "atk-s0513a43:698_0": "Tattha pubbe katañcāti brāhmaṇa,",
  "atk-s0513a43:698_1": "ahametaṁ ekaṁsena jānāmi yathā migo khattiyassa annaṁ,",
  "atk-s0513a43:698_2": "pubbe pana iminā mayhaṁ kataguṇaṁ pūjemi,",
  "atk-s0513a43:698_3": "tasmā taṁ na hanāmīti.",
  "atk-s0513a43:699_0": "Tato sakko gāthādvayamāha –",
  "atk-s0513a43:700_0": "146.",
  "atk-s0513a43:701_0": "“Neso migo mahārāja, asureso disampati;",
  "atk-s0513a43:702_0": "Etaṁ hantvā manussinda, bhavassu amarādhipo.",
  "atk-s0513a43:703_0": "147.",
  "atk-s0513a43:704_0": "“Sace ca rājā vicikicchase tuvaṁ, hantuṁ migaṁ sarabhaṁ sahāyakaṁ;",
  "atk-s0513a43:705_0": "Saputtadāro naravīraseṭṭha, gantā tuvaṁ vetaraṇiṁ yamassā”ti.",
  "atk-s0513a43:706_0": "Tattha asuresoti asuro eso,",
  "atk-s0513a43:706_1": "asurajeṭṭhako sakko esoti adhippāyena vadati.",
  "atk-s0513a43:706_2": "Amarādhipoti tvaṁ etaṁ sakkaṁ māretvā sayaṁ sakko devarājā hohīti vadati.",
  "atk-s0513a43:706_3": "Vetaraṇiṁ yamassāti “sace etaṁ ‘sahāyo me’ti cintetvā na māressasi,",
  "atk-s0513a43:706_4": "saputtadāro yamassa vetaraṇinirayaṁ gato bhavissasī”ti naṁ tāsesi.",
  "atk-s0513a43:707_0": "Tato rājā dve gāthā abhāsi –",
  "atk-s0513a43:708_0": "148.",
  "atk-s0513a43:709_0": "“Kāmaṁ ahaṁ jānapadā ca sabbe, puttā ca dārā ca sahāyasaṅghā;",
  "atk-s0513a43:710_0": "Gacchemu taṁ vetaraṇiṁ yamassa, na tveva hañño mama pāṇado yo.",
  "atk-s0513a43:711_0": "149.",
  "atk-s0513a43:712_0": "“Ayaṁ migo kicchagatassa mayhaṁ, ekassa kattā vivanasmi ghore;",
  "atk-s0513a43:713_0": "Taṁ tādisaṁ pubbakiccaṁ saranto, jānaṁ mahābrahme kathaṁ haneyya”nti.",
  "atk-s0513a43:714_0": "Tattha mama pāṇado yoti brāhmaṇa,",
  "atk-s0513a43:714_1": "yo mama pāṇadado yena me piyaṁ jīvitaṁ dinnaṁ,",
  "atk-s0513a43:714_2": "narakaṁ pavisantena mayā so na tveva hañño na hanitabbo,",
  "atk-s0513a43:714_3": "avajjho esoti vadati.",
  "atk-s0513a43:714_4": "Ekassa kattā vivanasmi ghoreti dāruṇe araññe paviṭṭhassa sato ekassa asahāyakassa mama kattā kārako jīvitassa dāyako,",
  "atk-s0513a43:714_5": "svāhaṁ taṁ iminā kataṁ tādisaṁ pubbakiccaṁ sarantoyeva taṁ guṇaṁ jānantoyeva kathaṁ haneyyaṁ.",
  "atk-s0513a43:715_0": "Atha sakko purohitassa sarīrato apagantvā sakkattabhāvaṁ māpetvā ākāse ṭhatvā rañño guṇaṁ pakāsento gāthādvayamāha –",
  "atk-s0513a43:716_0": "150.",
  "atk-s0513a43:717_0": "“Mittābhirādhī cirameva jīva, rajjaṁ imaṁ dhammaguṇe pasāsa;",
  "atk-s0513a43:718_0": "Nārīgaṇehi paricāriyanto, modassu raṭṭhe tidiveva vāsavo.",
  "atk-s0513a43:719_0": "151.",
  "atk-s0513a43:720_0": "“Akkodhano niccapasannacitto, sabbātithī yācayogo bhavitvā;",
  "atk-s0513a43:721_0": "Datvā ca bhutvā ca yathānubhāvaṁ, anindito saggamupehi ṭhāna”nti.",
  "atk-s0513a43:722_0": "Tattha mittābhirādhīti mitte ārādhento tosento tesu adubbhamāno.",
  "atk-s0513a43:722_1": "Sabbātithīti sabbe dhammikasamaṇabrāhmaṇe atithī pāhunakeyeva katvā pariharanto yācitabbayuttako hutvā.",
  "atk-s0513a43:722_2": "Aninditoti dānādīni puññāni karaṇena pamudito devalokena abhinandito hutvā saggaṭṭhānaṁ upehīti.",
  "atk-s0513a43:723_0": "Evaṁ vatvā sakko “ahaṁ mahārājaṁ taṁ pariggaṇhituṁ āgato,",
  "atk-s0513a43:723_1": "tvaṁ attānaṁ pariggaṇhituṁ nādāsi,",
  "atk-s0513a43:723_2": "appamatto hohī”ti taṁ ovaditvā sakaṭṭhānameva gato.",
  "atk-s0513a43:724_0": "Satthā imaṁ dhammadesanaṁ āharitvā “na,",
  "atk-s0513a43:724_1": "bhikkhave, idāneva,",
  "atk-s0513a43:724_2": "pubbepi sāriputto saṁkhittena bhāsitassa vitthārena atthaṁ jānātiyevā”ti vatvā jātakaṁ samodhānesi –",
  "atk-s0513a43:724_3": "“tadā rājā ānando ahosi,",
  "atk-s0513a43:724_4": "purohito sāriputto,",
  "atk-s0513a43:724_5": "sarabhamigo pana ahameva ahosi”nti.",
  "atk-s0513a43:725_0": "Sarabhamigajātakavaṇṇanā dasamā.",
  "atk-s0513a43:726_0": "Jātakuddānaṁ –",
  "atk-s0513a43:727_0": "Amba phandana javana, nārada dūta kaliṅgā;",
  "atk-s0513a43:728_0": "Akitti takkāriyaṁ ruru, sarabhaṁ dasa terase.",
  "atk-s0513a43:729_0": "Terasakanipātavaṇṇanā niṭṭhitā."
}