{
  "tika-vin04t12:0.1_0": "Bhikkhunīpātimokkhavaṇṇanā",
  "tika-vin04t12:0.2_0": "Pārājikakaṇḍo",
  "tika-vin04t12:1_0": "Bhikkhunīnaṁ hitatthāya, pātimokkhaṁ pakāsayi;",
  "tika-vin04t12:2_0": "Yaṁ nātho, tassa dāneso, sampatto vaṇṇanākkamo.",
  "tika-vin04t12:3_0": "Sādhāraṇapārājikaṁ",
  "tika-vin04t12:4_0": "1…Pe…4. methunadhammasikkhāpadavaṇṇanā",
  "tika-vin04t12:5_0": "Tattha suṇātu metiādīnaṁ bhikkhupātimokkhavaṇṇanāyaṁ vuttanayeneva attho veditabbo.",
  "tika-vin04t12:5_1": "Kevalañhi, bhante,",
  "tika-vin04t12:5_2": "ayyetiādivasena tasmiñca idha ca abhilāpamattameva liṅgabhedamattañca viseso.",
  "tika-vin04t12:5_3": "Yasmā ca bhikkhuniyā sikkhāpaccakkhānaṁ nāma natthi,",
  "tika-vin04t12:5_4": "tasmā bhikkhunīnaṁ “sikkhāsājīvasamāpannā sikkhaṁ apaccakkhāya dubbalyaṁ anāvikatvā”ti avatvā yā pana",
  "tika-vin04t12:5_5": "bhikkhunī chandaso methunaṁ dhammaṁ paṭiseveyyāti vuttaṁ.",
  "tika-vin04t12:5_6": "Tattha chandasoti methunarāgappaṭisaṁyuttena chandena ceva ruciyā ca.",
  "tika-vin04t12:5_7": "Chande pana asati balakkārena padhaṁsitāya anāpatti,",
  "tika-vin04t12:5_8": "tasmā yā paripuṇṇūpasampadā bhikkhunī manussāmanussatiracchānajātīsu purisaubhatobyañjanakapaṇḍakānaṁ",
  "tika-vin04t12:5_9": "yassa kassaci sajīvassa vā nijjīvassa vā santhatassa vā asanthatassa vā akkhāyitassa vā yebhuyyena akkhāyitassa",
  "tika-vin04t12:5_10": "vā aṅgajātassa attano vaccamaggapassāvamaggamukhesu tīsu yatthakatthaci santhate vā asanthate vā pakativātena",
  "tika-vin04t12:5_11": "asaṁphuṭṭhe allokāse antamaso tilaphalamattampi padesaṁ chandaso paveseti,",
  "tika-vin04t12:5_12": "parena vā pavesiyamānā pavesanapaviṭṭhaṭṭhitauddharaṇesu yaṁkiñci sādiyati,",
  "tika-vin04t12:5_13": "ayaṁ pārājikā hoti.",
  "tika-vin04t12:5_14": "Sesamettha ito paresu ca sādhāraṇasikkhāpadesu vuttanayānusāreneva veditabbaṁ.",
  "tika-vin04t12:6_0": "Asādhāraṇapārājikaṁ",
  "tika-vin04t12:7_0": "5. Ubbhajāṇumaṇḍalikāsikkhāpadavaṇṇanā",
  "tika-vin04t12:8_0": "Asādhāraṇesu pana catunnaṁ tāva pārājikānaṁ paṭhame avassutāti kāyasaṁsaggarāgena tintā,",
  "tika-vin04t12:8_1": "kilinnāti attho.",
  "tika-vin04t12:8_2": "Dutiyapadepi eseva nayo.",
  "tika-vin04t12:8_3": "Purisapuggalassāti kāyasaṁsaggaṁ samāpajjituṁ viññussa manussajātikassa purisasaṅkhātassa puggalassa.",
  "tika-vin04t12:8_4": "Adhakkhakanti attano akkhakānaṁ adho.",
  "tika-vin04t12:8_5": "Ubbhajāṇumaṇḍalanti jāṇumaṇḍalānaṁ upari,",
  "tika-vin04t12:8_6": "ettha ca ubbhakapparampi ubbhajāṇumaṇḍaleneva saṅgahitaṁ.",
  "tika-vin04t12:8_7": "Āmasananti āmajjanaṁ phuṭṭhokāsaṁ anatikkamitvā tattheva saṅghaṭṭanaṁ.",
  "tika-vin04t12:8_8": "Parāmasananti ito cito ca sañcaraṇaṁ.",
  "tika-vin04t12:8_9": "Gahaṇanti gahitamattaṁ.",
  "tika-vin04t12:8_10": "Chupananti asaṅghaṭṭetvā phuṭṭhamattaṁ.",
  "tika-vin04t12:8_11": "Paṭipīḷananti aṅge gahetvā nippīḷanaṁ.",
  "tika-vin04t12:8_12": "Sādiyeyyāti yā bhikkhunī attano yathāparicchinne kāye purisassa etaṁ āmasanādiṁ sādiyati,",
  "tika-vin04t12:8_13": "sayaṁ vā pana tena kāyena purisassa yaṁkiñci kāyappadesaṁ sādayamānā chupati,",
  "tika-vin04t12:8_14": "ayaṁ ubbhajāṇumaṇḍalikā nāma pārājikāti ayamettha saṅkhepo.",
  "tika-vin04t12:9_0": "“Nidānaṁ puggalaṁ vatthu”ntiādike tena vitthāravinicchaye yasmā sabbāneva asādhāraṇapaññattiyo honti,",
  "tika-vin04t12:9_1": "tasmā ito paṭṭhāya santiṁ anupaññattiṁ vatvā sādhāraṇapaññattīti vā asādhāraṇapaññattīti vā na vakkhāma,",
  "tika-vin04t12:9_2": "āṇattiyaṁ yattha āṇatti natthi,",
  "tika-vin04t12:9_3": "tattha kiñci avatvā yattha atthi,",
  "tika-vin04t12:9_4": "tattheva vakkhāma,",
  "tika-vin04t12:9_5": "vipattivicāraṇā vuttāyeva.",
  "tika-vin04t12:10_0": "Avasesaṁ pana sabbattha vattabbaṁ,",
  "tika-vin04t12:10_1": "tayidaṁ vuccati,",
  "tika-vin04t12:10_2": "idaṁ tāva sikkhāpadaṁ sāvatthiyaṁ sundarīnandaṁ ārabbha kāyasaṁsaggaṁ samāpajjanavatthusmiṁ paññattaṁ,",
  "tika-vin04t12:10_3": "ekatoavassute yathāparicchinnena kāyena purisassa kāyaṁ,",
  "tika-vin04t12:10_4": "ubhatoavassutepi kāyena kāyappaṭibaddhaṁ,",
  "tika-vin04t12:10_5": "yathāparicchinnakāyappaṭibaddhena vā avasesakāyena vā tassa kāyaṁ āmasantiyā thullaccayaṁ,",
  "tika-vin04t12:10_6": "yakkhapetapaṇḍakatiracchānagatamanussaviggahānaṁ ubhatoavassute yathāparicchinnena kāyena kāyaṁ āmasantiyāpi thullaccayaṁ,",
  "tika-vin04t12:10_7": "sace pana purisassa kāyasaṁsaggarāgo natthi,",
  "tika-vin04t12:10_8": "pārājikakkhettepi thullaccayameva.",
  "tika-vin04t12:10_9": "Avasese pana kāyappaṭibaddhena kāyappaṭibaddhādibhede,",
  "tika-vin04t12:10_10": "methunarāgagehasitapemesu ca sabbattha dukkaṭaṁ.",
  "tika-vin04t12:10_11": "Asañcicca, assatiyā,",
  "tika-vin04t12:10_12": "ajānantiyā,",
  "tika-vin04t12:10_13": "asādiyantiyā,",
  "tika-vin04t12:10_14": "ummattikādīnañca anāpatti.",
  "tika-vin04t12:10_15": "Aṅgāni samuṭṭhānādīni ca bhikkhupātimokkhe kāyasaṁsagge vuttanayeneva veditabbānīti.",
  "tika-vin04t12:11_0": "Ubbhajāṇumaṇḍalikāsikkhāpadavaṇṇanā niṭṭhitā.",
  "tika-vin04t12:12_0": "6. Vajjappaṭicchādikāsikkhāpadavaṇṇanā",
  "tika-vin04t12:13_0": "Dutiye gaṇassāti aññāsaṁ bhikkhunīnaṁ.",
  "tika-vin04t12:13_1": "Ṭhitāti saliṅge ṭhitā.",
  "tika-vin04t12:13_2": "Cutāti kālaṅkatā.",
  "tika-vin04t12:13_3": "Nāsitāti liṅganāsanāya sayaṁ vā naṭṭhā,",
  "tika-vin04t12:13_4": "aññehi vā nāsitā.",
  "tika-vin04t12:13_5": "Avassaṭāti titthāyatanaṁ saṅkantā.",
  "tika-vin04t12:13_6": "Pubbevāhaṁ ayye aññāsinti idaṁ tassā vacanakāladassanaṁ,",
  "tika-vin04t12:13_7": "saliṅge ṭhitāya pana pārājikabhāvaṁ ñatvā “na dāni naṁ kassaci ārocessāmī”ti dhure nikkhittamatteyeva ayaṁ vajjappaṭicchādikā nāma pārājikā hotīti.",
  "tika-vin04t12:14_0": "Sāvatthiyaṁ thullanandaṁ ārabbha nevaattanāpaṭicodanā nagaṇassa ārocanavatthusmiṁ paññattaṁ,",
  "tika-vin04t12:14_1": "sesamettha sappāṇakavaggamhi duṭṭhullāpattippaṭicchādanasikkhāpade vuttanayeneva veditabbaṁ.",
  "tika-vin04t12:14_2": "Tatra hi pācittiyaṁ,",
  "tika-vin04t12:14_3": "idha pārājikanti ayameva viseso,",
  "tika-vin04t12:14_4": "sesaṁ tādisamevāti.",
  "tika-vin04t12:15_0": "Vajjappaṭicchādikāsikkhāpadavaṇṇanā niṭṭhitā.",
  "tika-vin04t12:16_0": "7. Ukkhittānuvattikāsikkhāpadavaṇṇanā",
  "tika-vin04t12:17_0": "Tatiye ukkhittanti āpattiyā adassanādīsu ukkhittaṁ.",
  "tika-vin04t12:17_1": "Dhammenāti bhūtena vatthunā.",
  "tika-vin04t12:17_2": "Vinayenāti codetvā sāretvā.",
  "tika-vin04t12:17_3": "Satthusāsanenāti idhāpi codetvā sāretvā karaṇameva satthusāsanaṁ nāma.",
  "tika-vin04t12:17_4": "Anādaranti yena saṅghena ukkhepaniyakammaṁ kataṁ,",
  "tika-vin04t12:17_5": "tasmiṁ vā,",
  "tika-vin04t12:17_6": "tattha pariyāpannagaṇe vā ekapuggale vā tasmiṁ vā kamme ādaravirahitaṁ,",
  "tika-vin04t12:17_7": "sammāvattanāya avattamānanti attho.",
  "tika-vin04t12:17_8": "Appaṭikāranti paṭikārarahitaṁ,",
  "tika-vin04t12:17_9": "anosāritanti attho.",
  "tika-vin04t12:17_10": "Akatasahāyanti ekakammādike saṁvāse saha ayanabhāvena samānasaṁvāsakā bhikkhū sahāyā nāma,",
  "tika-vin04t12:17_11": "yassa pana so saṁvāso tehi saddhiṁ natthi na tena te sahāyā katā honti,",
  "tika-vin04t12:17_12": "iti so akatasahāyo nāma,",
  "tika-vin04t12:17_13": "taṁ akatasahāyaṁ,",
  "tika-vin04t12:17_14": "samānasaṁvāsakabhāvaṁ anupagatanti attho.",
  "tika-vin04t12:17_15": "Tamanuvatteyyāti taṁ ukkhittakaṁ ukkhittakabhāveyeva ṭhitaṁ bhikkhuṁ yā bhikkhunī yaṁdiṭṭhiko so hoti,",
  "tika-vin04t12:17_16": "tāya diṭṭhiyā gahaṇabhāvena anuvatteyya.",
  "tika-vin04t12:17_17": "Sā bhikkhunī bhikkhunīhi saṅghabhedasikkhāpadādīsu vuttanayena visuṁ saṅghamajjhe ca vuccamānā taṁ vatthuṁ",
  "tika-vin04t12:17_18": "appaṭinissajjantī samanubhāsanakammapariyosāne ukkhittānuvattikā nāma pārājikā hotīti.",
  "tika-vin04t12:18_0": "Sāvatthiyaṁ thullanandaṁ ārabbha ukkhittānuvattanavatthusmiṁ paññattaṁ,",
  "tika-vin04t12:18_1": "ñattiyā dukkaṭaṁ,",
  "tika-vin04t12:18_2": "dvīhi kammavācāhi dve thullaccayā,",
  "tika-vin04t12:18_3": "“yassā nakkhamati,",
  "tika-vin04t12:18_4": "sā bhāseyyā”ti evaṁ yya-",
  "tika-vin04t12:18_5": "kārappattāya tatiyakammavācāya pārājikaṁ,",
  "tika-vin04t12:18_6": "adhammakamme tikadukkaṭaṁ,",
  "tika-vin04t12:18_7": "sesaṁ saṅghabhedasikkhāpadādīsu vuttanayeneva veditabbaṁ.",
  "tika-vin04t12:19_0": "Ukkhittānuvattikāsikkhāpadavaṇṇanā niṭṭhitā.",
  "tika-vin04t12:20_0": "8. Aṭṭhavatthukāsikkhāpadavaṇṇanā",
  "tika-vin04t12:21_0": "Catutthe avassutāti lokassādamittasanthavavasena kāyasaṁsaggarāgena tintā.",
  "tika-vin04t12:21_1": "Ayameva hi attho sīhaḷamātikāṭṭhakathāyaṁ vutto,",
  "tika-vin04t12:21_2": "samantapāsādikāyaṁ panassa vicāraṇā katā,",
  "tika-vin04t12:21_3": "dutiyapadepi eseva nayo.",
  "tika-vin04t12:21_4": "Purisapuggalassa hatthaggahaṇaṁ vātiādīsu pana yaṁ purisapuggalena hatthe gahaṇaṁ kataṁ,",
  "tika-vin04t12:21_5": "taṁ “purisapuggalassa hatthaggahaṇa”nti vuttaṁ,",
  "tika-vin04t12:21_6": "eseva nayo saṅghāṭikaṇṇaggahaṇepi.",
  "tika-vin04t12:21_7": "Hatthaggahaṇanti ettha ca yassa kassaci apārājikakkhettabhūtassa aṅgassa gahaṇaṁ hatthaggahaṇaṁ,",
  "tika-vin04t12:21_8": "yassa kassaci nivatthassa vā pārutassa vā gahaṇaṁ saṅghāṭikaṇṇaggahaṇaṁ.",
  "tika-vin04t12:21_9": "Santiṭṭheyya vātiādīsu kāyasaṁsaggasaṅkhātassa asaddhammassa paṭisevanatthāya purisassa hatthapāse santiṭṭheyya vā,",
  "tika-vin04t12:21_10": "tattha ṭhitā sallapeyya vā,",
  "tika-vin04t12:21_11": "purisena vā “itthannāmaṁ ṭhānaṁ āgacchā”ti vuttā taṁ saṅketaṁ gaccheyya,",
  "tika-vin04t12:21_12": "tassa vā purisassa abbhāgamanaṁ sādiyeyya,",
  "tika-vin04t12:21_13": "yena kenaci vā paṭicchannaṁ okāsaṁ paviseyya,",
  "tika-vin04t12:21_14": "purisassa hatthapāse ṭhatvā kāyaṁ upasaṁhareyyāti evamattho daṭṭhabbo.",
  "tika-vin04t12:21_15": "Ayampi pārājikāti yathā purimāyo,",
  "tika-vin04t12:21_16": "evaṁ ayampi bhikkhunī etassa kāyasaṁsaggasaṅkhātassa asaddhammassa paṭisevanatthāya etāni aṭṭha vatthūni",
  "tika-vin04t12:21_17": "paṭipāṭiyā vā uppaṭipāṭiyā vā pūretvā aṭṭhavatthukā nāma pārājikā hotīti.",
  "tika-vin04t12:22_0": "Sāvatthiyaṁ chabbaggiyā bhikkhuniyo ārabbha aṭṭhamaṁ vatthuṁ paripūraṇavatthusmiṁ paññattaṁ,",
  "tika-vin04t12:22_1": "saṅketagamane pade pade dukkaṭaṁ,",
  "tika-vin04t12:22_2": "purisassa hatthapāsaṁ okkantamatte thullaccayaṁ,",
  "tika-vin04t12:22_3": "purisassa abbhāgamanasādayamānepi dukkaṭaṁ.",
  "tika-vin04t12:22_4": "Hatthapāsokkamane thullaccayaṁ,",
  "tika-vin04t12:22_5": "sesesu ekekasmiṁ thullaccayameva,",
  "tika-vin04t12:22_6": "aṭṭhame paripuṇṇe pārājikaṁ.",
  "tika-vin04t12:22_7": "Ekekasmiṁ pana vatthusmiṁ satakkhattumpi vītikkante tā āpattiyo desetvā muccati,",
  "tika-vin04t12:22_8": "apicettha gaṇanūpikā āpatti veditabbā,",
  "tika-vin04t12:22_9": "“idāni nāpajjissāmī”ti hi dhuranikkhepaṁ katvā desitā gaṇanūpikā,",
  "tika-vin04t12:22_10": "desitagaṇanaṁ upeti,",
  "tika-vin04t12:22_11": "pārājikassa aṅgaṁ na hoti.",
  "tika-vin04t12:22_12": "Tasmā yā ekaṁ āpannā dhuranikkhepaṁ katvā desetvā puna kilesavasena āpajjati,",
  "tika-vin04t12:22_13": "punapi deseti,",
  "tika-vin04t12:22_14": "evaṁ aṭṭhamaṁ paripūrentīpi pārājikā na hoti.",
  "tika-vin04t12:22_15": "Yā pana āpajjitvā “punapi aññaṁ vatthuṁ āpajjissāmī”ti saussāhāva deseti,",
  "tika-vin04t12:22_16": "tassā sā āpatti agaṇanūpikā,",
  "tika-vin04t12:22_17": "desitāpi adesitā hoti,",
  "tika-vin04t12:22_18": "pārājikassa aṅgaṁ hoti.",
  "tika-vin04t12:22_19": "Asañcicca, assatiyā,",
  "tika-vin04t12:22_20": "ajānantiyā asādiyantiyā,",
  "tika-vin04t12:22_21": "ummattikādīnañca anāpatti.",
  "tika-vin04t12:22_22": "Kāyasaṁsaggarāgo,",
  "tika-vin04t12:22_23": "saussāhatā,",
  "tika-vin04t12:22_24": "aṭṭhamassa vatthussa pūraṇanti imānettha tīṇi aṅgāni.",
  "tika-vin04t12:22_25": "Samanubhāsanasamuṭṭhānaṁ,",
  "tika-vin04t12:22_26": "kiriyākiriyaṁ,",
  "tika-vin04t12:22_27": "saññāvimokkhaṁ,",
  "tika-vin04t12:22_28": "sacittakaṁ,",
  "tika-vin04t12:22_29": "lokavajjaṁ,",
  "tika-vin04t12:22_30": "kāyakammaṁ,",
  "tika-vin04t12:22_31": "vacīkammaṁ,",
  "tika-vin04t12:22_32": "akusalacittaṁ,",
  "tika-vin04t12:22_33": "dvivedananti.",
  "tika-vin04t12:23_0": "Aṭṭhavatthukāsikkhāpadavaṇṇanā niṭṭhitā.",
  "tika-vin04t12:24_0": "Uddiṭṭhā kho ayyāyo aṭṭha pārājikā dhammāti bhikkhū ārabbha paññattā sādhāraṇā cattāro,",
  "tika-vin04t12:24_1": "ime cattāroti evaṁ pātimokkhuddesamaggena aṭṭha pārājikā dhammā uddiṭṭhāti evamettha attho veditabbo,",
  "tika-vin04t12:24_2": "sesaṁ bhikkhupātimokkhavaṇṇanāyaṁ vuttanayamevāti.",
  "tika-vin04t12:25_0": "Kaṅkhāvitaraṇiyā pātimokkhavaṇṇanāya",
  "tika-vin04t12:26_0": "Bhikkhunipātimokkhe",
  "tika-vin04t12:27_0": "Pārājikavaṇṇanā niṭṭhitā."
}