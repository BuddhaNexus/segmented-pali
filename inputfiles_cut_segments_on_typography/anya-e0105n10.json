{
  "anya-e0105n10:0_0": "Piṭakattayassa potthakāropanaṁ",
  "anya-e0105n10:1_0": "Mahāvihāravāsino pana porāṇikaṁ pāḷibhāsāya saṇṭhitaṁ parisuddhapiṭakameva paṭiggaṇhanti,",
  "anya-e0105n10:1_1": "tañca mukhapāṭheneva dhārenti.",
  "anya-e0105n10:1_2": "Tadā pana therā pacchimajanānaṁ satipaññāhāniṁ disvā buddhakālato paṭṭhāya yāva taṁkālā mukhapāṭhenābhataṁ",
  "anya-e0105n10:1_3": "sāṭṭhakathaṁ piṭakattayaṁ potthake āropetuṁ samārabhiṁsu.",
  "anya-e0105n10:1_4": "Samārabhamānā ca te anurādharājadhānipurato aṭṭhasaṭṭhimilappamāṇe malayajanapade mātulamātale iti etarahi",
  "anya-e0105n10:1_5": "vohāro nagare ālokaleṇe vasantā ekassa tandesikassa janapadādhipatino ārakkhaṁ gahetvā taṁ potthakāropanakammamakaṁsu",
  "anya-e0105n10:1_6": "mahāvaṁse 33, 100- 101- gāthāsu.",
  "anya-e0105n10:1_7": "Tenidaṁ ñāyati “tadā mahāvihāravāsino therā rājarājamahāmattehi aladdhūpakārā hutvā attano baleneva piṭakattayassa potthakāropanakammamakaṁsū”ti ca,",
  "anya-e0105n10:1_8": "“tañca yatheva pacchimajanānaṁ satipaññāhāniṁ disvā kataṁ,",
  "anya-e0105n10:1_9": "tatheva dubbhikkharaṭṭhakkhobhādibhayupaddutakālesu duddharabhāvampi disvā”ti ca,",
  "anya-e0105n10:1_10": "tathā “abhayagirivāsīnaṁ sampaṭicchitasamayantaravādehi anākulanatthampi kata”nti ca.",
  "anya-e0105n10:1_11": "Evaṁ mahāvihāravāsino therā parisuddhattheravādapiṭakaṁ samayantarehi asammissanatthāya yathā pure,",
  "anya-e0105n10:1_12": "tathā pāḷibhāsāya eva potthake āropetvāpi surakkhitaṁ rakkhiṁsu.",
  "anya-e0105n10:1_13": "Yadi hi tadā tepiṭakaṁ potthakesu anāropitamassa,",
  "anya-e0105n10:1_14": "pacchākālesu samayantarato āgatasuttāni “netāni amhāka”nti paṭikkhipituṁ na sukarāni bhaveyyuṁ.",
  "anya-e0105n10:1_15": "Yato ca kho tadā sāṭṭhakathaṁ tepiṭakaṁ potthakesu āropitaṁ,",
  "anya-e0105n10:1_16": "tatoyeva anāgatakālesu samayantarāgatasuttāni tehi potthakehi saṁsandetvā paṭikkhipituṁ sukarāni honti.",
  "anya-e0105n10:2_0": "Tathā hi bhātiyarājakāle (524- 552- bu-",
  "anya-e0105n10:2_1": "va) mahāvihāravāsīnaṁ abhayagirivāsīhi vinaye vivādo uppajji.",
  "anya-e0105n10:2_2": "Tadā rājā dīghakārāyanaṁ nāma brāhmaṇajātikaṁ amaccaṁ therānaṁ santikaṁ pesesi.",
  "anya-e0105n10:2_3": "So ubhinnaṁ suttaṁ sutvā vinicchayaṁ adāsi pārā. aṭṭha. 2.384.",
  "anya-e0105n10:2_4": "Tathā vohārakatissarājakāle ca (758- 780 bu-",
  "anya-e0105n10:2_5": "va) goṭhābhayarājakāle ca (797- 810 bu-",
  "anya-e0105n10:2_6": "va) theravādikā potthakārūḷhena dhammavinayena saṁsandetvā adhammavādaṁ paṭikkhipiṁsu nikāyasaṅgahe 12- piṭṭhe."
}