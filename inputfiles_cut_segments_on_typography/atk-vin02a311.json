{
  "atk-vin02a311:0_0": "12. Sattasatikakkhandhakaṁ",
  "atk-vin02a311:1_0": "Dasavatthukathā",
  "atk-vin02a311:2_0": "446.",
  "atk-vin02a311:2_1": "Sattasatikakkhandhake –",
  "atk-vin02a311:2_2": "bhikkhaggenāti bhikkhuaggena,",
  "atk-vin02a311:2_3": "bhikkhū gaṇetvā tattake paṭivīse ṭhapesunti attho.",
  "atk-vin02a311:2_4": "Mahiyāti himapātasamaye himavalāhakā.",
  "atk-vin02a311:3_0": "447.Avijjānivuṭāti avijjāpaṭicchannā.",
  "atk-vin02a311:3_1": "Posāti purisā.",
  "atk-vin02a311:3_2": "Piyarūpaṁ abhinandanti patthentīti piyarūpābhinandino.",
  "atk-vin02a311:3_3": "Aviddasūti avijānantā.",
  "atk-vin02a311:3_4": "Rāgarajehi sarajā.",
  "atk-vin02a311:3_5": "Magasadisāti magā.",
  "atk-vin02a311:3_6": "Saha nettiyāti sanettikā.",
  "atk-vin02a311:3_7": "Vaḍḍhenti kaṭasinti punappunaṁ kaḷevaraṁ nikkhipamānā bhūmiṁ vaḍḍhenti.",
  "atk-vin02a311:3_8": "Evaṁ vaḍḍhentāva ghoraṁ ādiyanti punabbhavaṁ.",
  "atk-vin02a311:4_0": "454.Pāpakaṁ no āvuso katanti āvuso amhehi pāpakaṁ katanti attho.",
  "atk-vin02a311:5_0": "455.Katamena tvaṁ bhūmi vihārenāti ettha bhūmīti piyavacanametaṁ.",
  "atk-vin02a311:5_1": "Piyaṁ vattukāmo kira āyasmā sabbakāmī navake bhikkhū evaṁ āmanteti.",
  "atk-vin02a311:5_2": "Kullakavihārenāti uttānavihārena.",
  "atk-vin02a311:6_0": "457.Sāvatthiyā suttavibhaṅgeti kathaṁ suttavibhaṅge paṭikkhittaṁ hoti?",
  "atk-vin02a311:6_1": "Tatra hi “sannidhi nāma ajja paṭiggahitaṁ aparajjū”ti vatvā puna “sannidhikārake asannidhikārakasaññī",
  "atk-vin02a311:6_2": "khādanīyaṁ vā bhojanīyaṁ vā khādati vā bhuñjati vā āpatti pācittiyassā”ti āpattiṁ vadantena paṭikkhittaṁ hoti.",
  "atk-vin02a311:6_3": "Tatreke maññanti “yo pana bhikkhu sannidhikārakaṁ khādanīyaṁ vā bhojanīyaṁ vā”ti hi vuttaṁ,",
  "atk-vin02a311:6_4": "idañca loṇaṁ nāma yāvajīvikattā sannidhibhāvaṁ nāpajjati.",
  "atk-vin02a311:6_5": "Yampi aloṇakaṁ āmisaṁ paṭiggahetvā tena saddhiṁ paribhuñjati,",
  "atk-vin02a311:6_6": "taṁ tadahupaṭiggahitameva,",
  "atk-vin02a311:6_7": "tasmā “‘yāvakālikena,",
  "atk-vin02a311:6_8": "bhikkhave,",
  "atk-vin02a311:6_9": "yāvajīvikaṁ tadahupaṭiggahitaṁ kāle kappati,",
  "atk-vin02a311:6_10": "vikāle na kappatī’ti vacanato dukkaṭenettha bhavitabba”nti.",
  "atk-vin02a311:6_11": "Te vattabbā –",
  "atk-vin02a311:6_12": "“tumhākaṁ matena dukkaṭenapi na bhavitabbaṁ,",
  "atk-vin02a311:6_13": "na hi ettha yāvajīvikaṁ tadahupaṭiggahitaṁ,",
  "atk-vin02a311:6_14": "yāvakālikameva tadahupaṭiggahitaṁ,",
  "atk-vin02a311:6_15": "na ca taṁ vikāle paribhuttaṁ.",
  "atk-vin02a311:6_16": "Yadi vā “vikāle na kappatī”ti vacanena tumhe dukkaṭaṁ maññetha,",
  "atk-vin02a311:6_17": "yāvajīvikamissaṁ yāvakālikaṁ vikāle bhuñjantassa vikālabhojanapācittiyaṁ na bhaveyya.",
  "atk-vin02a311:6_18": "Tasmā na byañjanamattaṁ gahetabbaṁ,",
  "atk-vin02a311:6_19": "attho upaparikkhitabbo.",
  "atk-vin02a311:7_0": "Ayañhettha attho –",
  "atk-vin02a311:7_1": "yāvakālikena yāvajīvikaṁ tadahupaṭiggahitaṁ yadi sambhinnarasaṁ hoti,",
  "atk-vin02a311:7_2": "yāvakālikagatikameva hoti.",
  "atk-vin02a311:7_3": "Tasmā “yo pana bhikkhu vikāle khādanīyaṁ vā bhojanīyaṁ vā”ti iminā sikkhāpadena kāle kappati,",
  "atk-vin02a311:7_4": "vikāle na kappati.",
  "atk-vin02a311:7_5": "Na idha “na kappatī”ti vacanamattenettha dukkaṭaṁ hoti.",
  "atk-vin02a311:7_6": "Yatheva yāvajīvikaṁ tadahupaṭiggahitaṁ yāvakālikena sambhinnarasaṁ vikāle na kappati,",
  "atk-vin02a311:7_7": "vikālabhojanapācittiyāvahaṁ hoti.",
  "atk-vin02a311:7_8": "Evaṁ ajja paṭiggahitampi aparajju yāvakālikena sambhinnarasaṁ na kappati,",
  "atk-vin02a311:7_9": "sannidhibhojanapācittiyāvahaṁ hoti.",
  "atk-vin02a311:7_10": "Taṁ “sannidhikataṁ ida”nti ajānantopi na muccati.",
  "atk-vin02a311:7_11": "Vuttañhetaṁ –",
  "atk-vin02a311:7_12": "“sannidhikārake asannidhikārakasaññī khādanīyaṁ vā bhojanīyaṁ vā khādati vā bhuñjati vā āpatti pācittiyassā”ti.",
  "atk-vin02a311:7_13": "Tasmā “kattha paṭikkhitta”nti imissā pucchāya “parisuddhamidaṁ byākaraṇaṁ sāvatthiyā suttavibhaṅge”ti.",
  "atk-vin02a311:8_0": "Rājagahe uposathasaṁyutteti idaṁ “na bhikkhave ekasmiṁ āvāse dve uposathāgārāni sammannitabbāni;",
  "atk-vin02a311:8_1": "yo sammanneyya,",
  "atk-vin02a311:8_2": "āpatti dukkaṭassā”ti etaṁ sandhāya vuttaṁ.",
  "atk-vin02a311:8_3": "Vinayātisāre dukkaṭanti “na bhikkhave ekasmiṁ āvāse dve uposathāgārāni sammannitabbānī”ti etassa vinayassa atisāre dukkaṭaṁ.",
  "atk-vin02a311:8_4": "Campeyyake vinayavatthusminti idaṁ “adhammena ce bhikkhave vaggakammaṁ,",
  "atk-vin02a311:8_5": "akammaṁ na ca karaṇīya”nti evamādiṁ katvā campeyyakkhandhake āgataṁ vinayavatthuṁ sandhāya vuttaṁ.",
  "atk-vin02a311:9_0": "Ekaccokappatīti idaṁ dhammikaṁ āciṇṇaṁ sandhāya vuttaṁ.",
  "atk-vin02a311:9_1": "Chedanake pācittiyanti suttavibhaṅge hi “nisīdanaṁ nāma sadasaṁ vuccatī”ti āgataṁ,",
  "atk-vin02a311:9_2": "tasmā dvinnaṁ sugatavidatthīnaṁ upari dasāyeva vidatthimattā labbhati.",
  "atk-vin02a311:9_3": "Dasāya vinā taṁ pamāṇaṁ karontassa idaṁ āgatameva hoti –",
  "atk-vin02a311:9_4": "“taṁ atikkāmayato chedanakaṁ pācittiya”nti.",
  "atk-vin02a311:9_5": "Tasmā “kiṁ āpajjatī”ti puṭṭho “chedanake pācittiya”nti āha.",
  "atk-vin02a311:9_6": "Chedanakasikkhāpade vuttapācittiyaṁ āpajjatīti attho.",
  "atk-vin02a311:9_7": "Sesaṁ sabbattha uttānamevāti.",
  "atk-vin02a311:10_0": "Dasavatthukathā niṭṭhitā.",
  "atk-vin02a311:11_0": "Samantapāsādikāya vinayasaṁvaṇṇanāya",
  "atk-vin02a311:12_0": "Sattasatikakkhandhakavaṇṇanā niṭṭhitā.",
  "atk-vin02a311:13_0": "Dvivaggasaṅgahā vuttā, dvāvīsatipabhedanā;",
  "atk-vin02a311:14_0": "Khandhakā sāsane pañcakkhandhadukkhappahāyino.",
  "atk-vin02a311:15_0": "Yā tesaṁ vaṇṇanā esā, antarāyaṁ vinā yathā;",
  "atk-vin02a311:16_0": "Siddhā sijjhantu kalyāṇā, evaṁ āsāpi pāṇinanti.",
  "atk-vin02a311:17_0": "Cūḷavagga-aṭṭhakathā niṭṭhitā."
}