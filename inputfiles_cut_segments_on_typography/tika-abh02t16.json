{
  "tika-abh02t16:0_0": "17. Khuddakavatthuvibhaṅgo",
  "tika-abh02t16:1_0": "1. Ekakamātikādivaṇṇanā",
  "tika-abh02t16:2_0": "832.",
  "tika-abh02t16:2_1": "“Tettiṁsati tikā”ti vuttaṁ,",
  "tika-abh02t16:2_2": "te pana pañcatiṁsa.",
  "tika-abh02t16:2_3": "Tathā “purisamalādayo aṭṭha navakā”ti vuttaṁ,",
  "tika-abh02t16:2_4": "te pana āghātavatthuādayo nava.",
  "tika-abh02t16:2_5": "Ye “dve aṭṭhārasakā”tiādimhi vuttā,",
  "tika-abh02t16:2_6": "te eva “iti atītāni chattiṁsā”tiādinā tayo chattiṁsakā katāti āha “cha aṭṭhārasakā”ti,",
  "tika-abh02t16:2_7": "dvāsaṭṭhi pana diṭṭhigatāni aññattha vuttabhāveneva idha nikkhittānīti na gahitānīti daṭṭhabbāni.",
  "tika-abh02t16:3_0": "Ekakamātikādivaṇṇanā niṭṭhitā.",
  "tika-abh02t16:4_0": "(1.) Ekakaniddesavaṇṇanā",
  "tika-abh02t16:5_0": "843-",
  "tika-abh02t16:5_1": "844.Atthi paṭiccaṁ nāmāti yathā “cakkhuñca paṭiccā”tiādīsu nissayādipaccayabhāvena paṭiccāti vuttaṁ,",
  "tika-abh02t16:5_2": "na tathā idha khattiyādijātīnaṁ paramatthato avijjamānānaṁ nissayādipaccayattassa abhāvā.",
  "tika-abh02t16:5_3": "Yesu pana khandhesu santesu khattiyādisammuti hoti,",
  "tika-abh02t16:5_4": "tesaṁ abbocchinnatāva khattiyādijātiyā atthitā,",
  "tika-abh02t16:5_5": "sā idha paṭicca-",
  "tika-abh02t16:5_6": "saddena vibhāvitāti attho.",
  "tika-abh02t16:5_7": "Ekissā seṇiyāti asambhinnāyāti attho.",
  "tika-abh02t16:6_0": "Pañhavissajjanādikiriyāsu purato karaṇaṁ purekkhāro.",
  "tika-abh02t16:6_1": "Nikkheparāsīti nidhānarāsi.",
  "tika-abh02t16:6_2": "Patthaṭākittinoti vitthiṇṇākittino.",
  "tika-abh02t16:6_3": "Rattaññumadoti purāṇaññutāmadoti vadanti.",
  "tika-abh02t16:6_4": "Cirarattijātena,",
  "tika-abh02t16:6_5": "cirarattipabbajitena vā jānitabbassa,",
  "tika-abh02t16:6_6": "rattīnameva vā jānanamado.",
  "tika-abh02t16:6_7": "Upaṭṭhāpakamānoti āṇākaraṇamāno.",
  "tika-abh02t16:6_8": "Āṇākaraṇañhi vicāraṇaṁ idha “yaso”ti vuttanti.",
  "tika-abh02t16:6_9": "Parimaṇḍalattabhāvanissito māno pariṇāhamado.",
  "tika-abh02t16:6_10": "Sarīrasampattipāripūriyā mado pāripūrimado.",
  "tika-abh02t16:7_0": "845. Vatthunā vināpi vattabbatāya avatthukaṁ, na vatthuno abhāvā.",
  "tika-abh02t16:8_0": "846.Cittassa vossajjananti cittassa satito muccanaṁ,",
  "tika-abh02t16:8_1": "kāyaduccaritādīsu pakkhandanaṁ vā vossaggo.",
  "tika-abh02t16:8_2": "Patiṭṭhābhāvoti kusalakaraṇe aṭṭhānaṁ,",
  "tika-abh02t16:8_3": "anuṭṭhānanti attho.",
  "tika-abh02t16:8_4": "Pamādasaṅkhātassa atthassa kāyaduccarite cittassa vossaggo pāṇātipāte micchādiṭṭhiyaṁ kodhe upanāheti evamādiko pariyāyo apariyanto,",
  "tika-abh02t16:8_5": "tadatthatappariyāyappakāsako vossagganissaggādiko byañjanapariyāyo cāti sabbaṁ taṁ saṅkhipitvā evarūpoti",
  "tika-abh02t16:8_6": "idaṁ ākāranidassanaṁ sabbapariyāyassa vattuṁ asakkuṇeyyattā katanti dassento āha “pariyantābhāvato”ti.",
  "tika-abh02t16:8_7": "Vissaṭṭhākāroti satiyā paccanīkabhūte cattāro khandhe dasseti.",
  "tika-abh02t16:9_0": "847.Cittassa thaddhatā tathāpavattacittamevāti vadanti,",
  "tika-abh02t16:9_1": "mānaviseso vā daṭṭhabbo.",
  "tika-abh02t16:9_2": "Upasaṅkamane vanditabbaṁ hotīti pariyanteneva carati.",
  "tika-abh02t16:10_0": "848.",
  "tika-abh02t16:10_1": "“Āpattiṁ āpannosī”ti vutte “āvuso,",
  "tika-abh02t16:10_2": "tvaṁ āpannosī”tiādinā tena vuttaṁ tasseva upari khipanavasena “paṭippharitvā”ti vadanti.",
  "tika-abh02t16:10_3": "“Tasmiṁ nāma dalidde,",
  "tika-abh02t16:10_4": "akusale vā idaṁ karonte ahaṁ kasmā na karomī”ti evaṁ idha paṭippharaṇaṁ yuttaṁ.",
  "tika-abh02t16:10_5": "Karaṇassa uttarakiriyā karaṇuttariyaṁ.",
  "tika-abh02t16:10_6": "Akusalapakkho esāti sārambhoti adhippāyo.",
  "tika-abh02t16:11_0": "849.",
  "tika-abh02t16:11_1": "Aticca icchatīti aticciccho,",
  "tika-abh02t16:11_2": "tassa bhāvo aticcicchatāti vattabbe cci-",
  "tika-abh02t16:11_3": "kāralopaṁ katvā “aticchatā”ti vuttaṁ.",
  "tika-abh02t16:11_4": "Atricchatāti ca sā eva vuccatīti.",
  "tika-abh02t16:11_5": "Tatrāpi neruttikavidhānena padasiddhi veditabbā.",
  "tika-abh02t16:11_6": "Yathāladdhaṁ vā atikkamitvā atra atra icchanaṁ atricchatā,",
  "tika-abh02t16:11_7": "sā eva ra-",
  "tika-abh02t16:11_8": "kārassa ta-",
  "tika-abh02t16:11_9": "kāraṁ katvā “aticchatā”ti vuttā.",
  "tika-abh02t16:12_0": "Atricchanti aticchaṁ,",
  "tika-abh02t16:12_1": "atra vā icchanto. Kena?",
  "tika-abh02t16:12_2": "Atilobhena atilobhamicchāsaṅkhātena atilobhamadena ca.",
  "tika-abh02t16:12_3": "Attano hitaṁ attāti vuttaṁ.",
  "tika-abh02t16:12_4": "Hāyati jīrati,",
  "tika-abh02t16:12_5": "ādiṇṇo vā attā,",
  "tika-abh02t16:12_6": "patto vā attā,",
  "tika-abh02t16:12_7": "naṁ jīrati candakinnariṁ patthayitvā asitābhūdeviyā vihīno viya.",
  "tika-abh02t16:13_0": "Icchāhatassāti icchāya upaddutassa, mudditassa vā.",
  "tika-abh02t16:14_0": "Atihīḷayānoti avamaññamāno.",
  "tika-abh02t16:14_1": "Malakanti evaṁnāmakaṁ janapadaṁ,",
  "tika-abh02t16:14_2": "abbhokāsaṁ vā.",
  "tika-abh02t16:14_3": "Kodaṇḍakenāti kudaṇḍakena rassadaṇḍakena.",
  "tika-abh02t16:14_4": "Gaddulenāti ca vadanti.",
  "tika-abh02t16:14_5": "Ruhiramakkhitaṅgoti ruhirasinnagatto.",
  "tika-abh02t16:15_0": "850. Jānantasseva bhiyyo bhiyyo codento viya sambhāvetukāmo hoti. Paccayeti upādānādipaccaye.",
  "tika-abh02t16:16_0": "851.",
  "tika-abh02t16:16_1": "Ye patirūpena vañcenti,",
  "tika-abh02t16:16_2": "te gaṇṭhikā,",
  "tika-abh02t16:16_3": "durācārena vā gaṇṭhibhūtā.",
  "tika-abh02t16:16_4": "Gaṇṭhikaputtā nāma gaṇṭhikā eva honti,",
  "tika-abh02t16:16_5": "tena saddhivihārikā gaṇṭhikabhāvena “thero…pe…",
  "tika-abh02t16:16_6": "dīghacaṅkame viharatī”ti vadanti.",
  "tika-abh02t16:17_0": "Vaṭṭati bhanteti ayampi eko pakāro,",
  "tika-abh02t16:17_1": "lābhinā eva pana sakkā ñātunti attano samāpattilābhitaṁ sūcetīti attho.",
  "tika-abh02t16:17_2": "Pañcattayaṁ nāma uparipaṇṇāsake dutiyasuttaṁ.",
  "tika-abh02t16:17_3": "Tassa gambhīrattā vadati “pañcattayaṁ olokentassā”ti.",
  "tika-abh02t16:18_0": "852.Siṅganti siṅgāraṁ.",
  "tika-abh02t16:18_1": "Tañhi kusalassa vijjhanato samāsevitatāya sīse parikkhataṁ sunikhataṁ visāṇaṁ viya,",
  "tika-abh02t16:18_2": "thirattā ca siṅgaṁ viyāti siṅgaṁ,",
  "tika-abh02t16:18_3": "taṁ panatthato rāgo.",
  "tika-abh02t16:19_0": "853.",
  "tika-abh02t16:19_1": "Temanakaraṇatthe tintiṇa-",
  "tika-abh02t16:19_2": "saddo daṭṭhabbo.",
  "tika-abh02t16:19_3": "Khīyananti ca yena lobhena paraṁ mamanti vadantaṁ khīyati, so vutto.",
  "tika-abh02t16:19_4": "Khīyanaṁ bhaṇḍananti ca vadanti.",
  "tika-abh02t16:19_5": "Tintiṇanti vā loluppamicceva vuttaṁ hoti. Saññā-",
  "tika-abh02t16:19_6": "saddo hi eso loluppavācakoti.",
  "tika-abh02t16:20_0": "854.Ūruppamāṇāpīti etena mahantaghanabhāvena apūtitaṁ dasseti.",
  "tika-abh02t16:20_1": "Athavātiādinā cīvaramaṇḍanādīnaṁ visesanāni “imassa vā pūtikāyassa bāhirānaṁ vā parikkhārānaṁ maṇḍanā”tiādīnīti dasseti.",
  "tika-abh02t16:20_2": "Cīvarena hi maṇḍanā cīvaramaṇḍanā,",
  "tika-abh02t16:20_3": "cīvarassa vā maṇḍanā cīvaramaṇḍanā,",
  "tika-abh02t16:20_4": "evaṁ pattamaṇḍanā senāsanamaṇḍanā cāti adhippāyo.",
  "tika-abh02t16:20_5": "Ūnaṭṭhānapūraṇaṁ chavirāgasusaṇṭhānādikaraṇañca cīvarādīsu kāye ca yathāyogaṁ yojetabbaṁ.",
  "tika-abh02t16:20_6": "Tadahujātadārako viya hotīti dārakacāpalyaṁ na muñcatīti attho.",
  "tika-abh02t16:21_0": "855.",
  "tika-abh02t16:21_1": "Sadisā anurūpā bhatti sabhāgo,",
  "tika-abh02t16:21_2": "na sabhāgo asabhāgo,",
  "tika-abh02t16:21_3": "mānathaddhatā,",
  "tika-abh02t16:21_4": "virodho vā.",
  "tika-abh02t16:21_5": "Tenassa mātādīsu vattanaṁ asabhāgavuttitā.",
  "tika-abh02t16:21_6": "Evaṁvidhānaṁ mānādhikānaṁ akusalānamidaṁ nāmaṁ.",
  "tika-abh02t16:22_0": "856.Paritassitāti saṅkampanā, ukkaṇṭhitassa vā tassa tassa taṇhāyanā.",
  "tika-abh02t16:23_0": "857.",
  "tika-abh02t16:23_1": "Kusalakaraṇe kāyassa avipphārikatā līnatā jātiālasyaṁ,",
  "tika-abh02t16:23_2": "na rogautubhojanādīhi kāyagelaññaṁ tandī nāma,",
  "tika-abh02t16:23_3": "atha kho pakatiālasyanti attho.",
  "tika-abh02t16:23_4": "Kāyālasiyanti nāmakāyassa ālasiyaṁ,",
  "tika-abh02t16:23_5": "tadeva rūpakāyassāpīti daṭṭhabbaṁ.",
  "tika-abh02t16:24_0": "858. Accasanādīhi uppannadhātukkhobhanimittaṁ ālasiyaṁ vijambhitā.",
  "tika-abh02t16:25_0": "859. Bhattanimittena uppannaṁ ālasyaṁ bhattasammado.",
  "tika-abh02t16:26_0": "860.Imehi panāti cittassa akalyatādīhi.",
  "tika-abh02t16:26_1": "Sabbattha kilesavasenāti thinamiddhakāraṇānaṁ rāgādīnaṁ vasenāti daṭṭhabbaṁ.",
  "tika-abh02t16:27_0": "861.",
  "tika-abh02t16:27_1": "Sammāājīvato apeto katoti apakato.",
  "tika-abh02t16:27_2": "So ājīvupaddavena upaddutoti katvā āha “upaddutassāti attho”ti.",
  "tika-abh02t16:28_0": "Tividhampi taṁ tattha āgataṁ tassa nissayabhūtāya imāya pāḷiyā dassetunti evamattho daṭṭhabbo.",
  "tika-abh02t16:29_0": "Pāpaṇikānīti āpaṇato chaḍḍitāni.",
  "tika-abh02t16:29_1": "Nantakānīti antarahitāni,",
  "tika-abh02t16:29_2": "cīrāni vā.",
  "tika-abh02t16:29_3": "Gilānassa paccayabhūtā bhesajjasaṅkhātā jīvitaparikkhārā gilānapaccayabhesajjaparikkhārā.",
  "tika-abh02t16:29_4": "Pūtimuttanti purāṇassa apurāṇassa ca sabbassa gomuttassetaṁ nāmaṁ.",
  "tika-abh02t16:29_5": "Pūtibhāvena chaḍḍitosadhantipi keci.",
  "tika-abh02t16:30_0": "Agabbhikā ekadvārā dīghasālā kira uddaṇḍo.",
  "tika-abh02t16:30_1": "Kucchitarajabhūtāya pāpicchatāya niratthakakāyavacīvipphandaniggahaṇaṁ korajaṁ,",
  "tika-abh02t16:30_2": "taṁ etassa atthīti korajiko,",
  "tika-abh02t16:30_3": "ativiya korajiko korajikakorajiko.",
  "tika-abh02t16:30_4": "Atiparisaṅkitoti keci.",
  "tika-abh02t16:30_5": "Mukhasambhāvitoti korajikakorajikādibhāvena pavattavacanehi attano mukhamattena aññehi sambhāvito.",
  "tika-abh02t16:30_6": "So evarūpo evarūpatāya eva attānaṁ paraṁ viya katvā “ayaṁ samaṇo”tiādiṁ katheti.",
  "tika-abh02t16:31_0": "Paṇidhāyāti “arahāti maṁ jānantū”ti cittaṁ ṭhapetvā,",
  "tika-abh02t16:31_1": "patthetvā vā.",
  "tika-abh02t16:31_2": "Āpāthakajjhāyīti manussānaṁ āpāthaṭṭhāne samādhiṁ samāpanno viya nisīdanto āpāthake janassa pākaṭaṭṭhāne jhāyī.",
  "tika-abh02t16:32_0": "Aññaṁ viya katvā attano samīpe bhaṇanaṁ sāmantajappitaṁ.",
  "tika-abh02t16:32_1": "Ākārassa rassattaṁ katvā “aṭhapanā”ti vuttaṁ.",
  "tika-abh02t16:32_2": "Kuhanaṁ kuho,",
  "tika-abh02t16:32_3": "tassa ayanā pavatti kuhāyanā,",
  "tika-abh02t16:32_4": "kuhassa vā puggalassa ayanā gatikiriyā kuhāyanā.",
  "tika-abh02t16:33_0": "862.Puṭṭhassāti “ko tisso, ko rājapūjito”ti puṭṭhassa. Nahanāti bandhanā pariveṭhanā.",
  "tika-abh02t16:34_0": "863.",
  "tika-abh02t16:34_1": "Nimittena caranto jīvanto nimittakārako nemittiko,",
  "tika-abh02t16:34_2": "tassa bhāvo nemittikatā.",
  "tika-abh02t16:34_3": "Attano icchāya pakāsanaṁ obhāso.",
  "tika-abh02t16:34_4": "Ko pana soti?",
  "tika-abh02t16:34_5": "“Ajja bhikkhūnaṁ paccayā dullabhā jātā”tiādikā paccayapaṭisaṁyuttakathā.",
  "tika-abh02t16:34_6": "Icchitavatthussa samīpe kathanaṁ sāmantajappā.",
  "tika-abh02t16:35_0": "864.",
  "tika-abh02t16:35_1": "Bahi chaḍḍanaṁ ukkhepanā.",
  "tika-abh02t16:35_2": "Parapiṭṭhimaṁsakhādanasīlo parapiṭṭhimaṁsiko,",
  "tika-abh02t16:35_3": "tassa bhāvo parapiṭṭhimaṁsikatā.",
  "tika-abh02t16:36_0": "865.",
  "tika-abh02t16:36_1": "Nikattuṁ appena lābhena bahukaṁ vañcetvā gahetuṁ icchanaṁ nijigīsanaṁ,",
  "tika-abh02t16:36_2": "tassa bhāvo nijigīsanatā.",
  "tika-abh02t16:36_3": "Tasseva icchanassa pavattiākāro,",
  "tika-abh02t16:36_4": "taṁsahajātaṁ vā gavesanakammaṁ.",
  "tika-abh02t16:37_0": "866.",
  "tika-abh02t16:37_1": "Vaṇṇasampannaṁ pokkharaṁ vaṇṇapokkharanti uttarapadalopo pubbapadassa daṭṭhabbo,",
  "tika-abh02t16:37_2": "vaṇṇapāripūrī vā vaṇṇapokkharatā.",
  "tika-abh02t16:37_3": "“Atthajāpikā”ti ettha viya japa-",
  "tika-abh02t16:37_4": "saddo uppattivācakoti āha “pavattetī”ti.",
  "tika-abh02t16:38_0": "867. Seyyasadisamānā unnativasena pavattāti ubhayatthāpi “mānaṁ jappetī”ti vuttaṁ.",
  "tika-abh02t16:39_0": "868.",
  "tika-abh02t16:39_1": "Hīnamāno pana onativasena pavattito kevalena mānasaddena niddesaṁ nārahatīti taṁniddese “omānaṁ jappetī”ti vuttaṁ.",
  "tika-abh02t16:40_0": "872. Rājabhogena raṭṭhabhuñjanako rājanissito raṭṭhiyo.",
  "tika-abh02t16:41_0": "879.Puggalaṁ anāmasitvāti yathā seyyassa seyyamānādiniddesesu “parehi seyyaṁ attānaṁ dahatī”ti seyyādipuggalo mānuppādako āmaṭṭho,",
  "tika-abh02t16:41_1": "evametassa seyyamānabhāvepi mānuppādakapuggalavisesaṁ anāmasitvā “pare atimaññati”cceva vuttanti attho.",
  "tika-abh02t16:41_2": "Pare atikkamitvā maññanañhi yassa kassaci atimānoti.",
  "tika-abh02t16:42_0": "880.",
  "tika-abh02t16:42_1": "Purimamānassa uparimāno mānātimāno, ati-",
  "tika-abh02t16:42_2": "saddo upari-",
  "tika-abh02t16:42_3": "saddassa atthaṁ vadatīti daṭṭhabbo.",
  "tika-abh02t16:42_4": "Purimamānaṁ vā atikkanto māno mānātimāno.",
  "tika-abh02t16:43_0": "881. Pakkhijātīsu vāyaso anto lāmakoti katvā “kākajāti viyā”ti vuttaṁ.",
  "tika-abh02t16:44_0": "882.",
  "tika-abh02t16:44_1": "Thero kira dosacarito ahosi,",
  "tika-abh02t16:44_2": "tasmā āditova “tumhe akhīṇāsavā”ti avatvā upāyena kathesīti vadanti,",
  "tika-abh02t16:44_3": "dosacaritattā vā khippaṁ tatiyapadavāre virāgaṁ uppādesīti adhippāyo.",
  "tika-abh02t16:45_0": "883.Mānaṁanugatacchandoti mānasampayuttachando, mānasabhāvaṁ anugato mānacchando vā.",
  "tika-abh02t16:46_0": "884.",
  "tika-abh02t16:46_1": "“Vilambana”nti ca itthipurisasammānanādikiriyādivilambanapaṭisaṁyuttaṁ kattabbaṁ daṭṭhabbaṁ.",
  "tika-abh02t16:46_2": "Tattha yuttamuttasiliṭṭhaṁ paṭibhānaṁ vilambanapaṭibhānaṁ.",
  "tika-abh02t16:47_0": "887. Amaravādapaṭisaṁyutto vitakko, attano amaraṇatthāya devabhāvatthāya vā vitakko amaravitakko.",
  "tika-abh02t16:48_0": "888.",
  "tika-abh02t16:48_1": "Paresu anuddayā rāgavasena anuddayakaraṇaṁ etassāti parānuddayo,",
  "tika-abh02t16:48_2": "tassa bhāvo parānuddayatā,",
  "tika-abh02t16:48_3": "paresu vā anuddayasseva sahananditādikassa bhāvo parānuddayatā,",
  "tika-abh02t16:48_4": "tādiso rāgo.",
  "tika-abh02t16:48_5": "Tatthāti parānuddayatāya saṁsaṭṭhavihārena dassitāyāti attho yujjati.",
  "tika-abh02t16:49_0": "890.",
  "tika-abh02t16:49_1": "Anavaññattiṁ patthento anavaññattatthameva kāmaguṇe ca patthetīti āha “pañcakāma…pe…",
  "tika-abh02t16:49_2": "nissito hutvā”ti.",
  "tika-abh02t16:50_0": "Ekakaniddesavaṇṇanā niṭṭhitā.",
  "tika-abh02t16:51_0": "(2.) Dukaniddesavaṇṇanā",
  "tika-abh02t16:52_0": "891.Upanayhatīti bandhati. A-",
  "tika-abh02t16:52_1": "kāro anantaratthavācako,",
  "tika-abh02t16:52_2": "mariyādavācakassa vā ākārassa rassattaṁ katvā “aṭṭhapanā”ti vuttanti “anantaraṭṭhapanā”tiādimāha.",
  "tika-abh02t16:52_3": "Tattha paṭhamuppannassa pavattākāro mariyādā,",
  "tika-abh02t16:52_4": "taṁ anatikkamitvā tasseva daḷhīkaraṇavasena ṭhapanā mariyādaṭṭhapanā.",
  "tika-abh02t16:52_5": "Pakatiṭṭhapanāmattameva,",
  "tika-abh02t16:52_6": "visesanarahitāti attho.",
  "tika-abh02t16:53_0": "892.",
  "tika-abh02t16:53_1": "Niṭṭhuriyaṁ kheḷapātanaṁ,",
  "tika-abh02t16:53_2": "niṭṭhuriyaṁ viya niṭṭhuriyaṁ.",
  "tika-abh02t16:53_3": "Dassetvāti dantehi chinditvā.",
  "tika-abh02t16:53_4": "Tena pana dassanaṁ paḷāsoti dasseti.",
  "tika-abh02t16:53_5": "Paḷāsassa āyanāti yugaggāhappavatti.",
  "tika-abh02t16:53_6": "Samabhāvadahanaṁ jayo,",
  "tika-abh02t16:53_7": "tassa āharaṇato āhāro.",
  "tika-abh02t16:53_8": "Dhuraṁ na detīti pāmokkhaṁ na deti.",
  "tika-abh02t16:54_0": "894.",
  "tika-abh02t16:54_1": "Kāyena cetiyaṅgaṇādivattaṁ karoti “evaṁ vattasampanno saddho kathaṁ kāyaduccaritādīni karissatī”ti paresaṁ ñāpanatthaṁ.",
  "tika-abh02t16:54_2": "Aticcāti accayaṁ katvā.",
  "tika-abh02t16:54_3": "Āsarantīti āgacchanti,",
  "tika-abh02t16:54_4": "puna paṭicchādane pavattantīti attho.",
  "tika-abh02t16:54_5": "Konāmevaṁ karotīti vocchindanacchādanā vā vocchādanā.",
  "tika-abh02t16:55_0": "Na sammā bhāsitāti yo na sammā bhāsati,",
  "tika-abh02t16:55_1": "so saṭhoti dasseti.",
  "tika-abh02t16:55_2": "Kucchi vā piṭṭhi vā jānituṁ na sakkāti asantaguṇasambhāvaneneva cittānurūpakiriyāvirahato “evaṁcitto evaṁkiriyo”ti jānituṁ na sakkāti attho.",
  "tika-abh02t16:56_0": "Ajo eva ajāmigo.",
  "tika-abh02t16:56_1": "Nelakoti taruṇavaccho.",
  "tika-abh02t16:56_2": "Yathā so yakkho tādisaṁ rūpaṁ dassetvā “ajā”ti saññāya āgatāgate khādati,",
  "tika-abh02t16:56_3": "evamayampi taṁtaṁsadisaguṇasambhāvanena te te vañceti.",
  "tika-abh02t16:56_4": "Tenetaṁ sāṭheyyaṁ māyāto balavatarā vañcanāti daṭṭhabbaṁ.",
  "tika-abh02t16:56_5": "Teneva “parikkhattatā”ti vuttaṁ.",
  "tika-abh02t16:57_0": "908.",
  "tika-abh02t16:57_1": "Sakkāyadiṭṭhādīnaṁ abhāvepi yaṁ saṁyojanaṁ hoti,",
  "tika-abh02t16:57_2": "taṁ bahiddhā saṁyojanato bahiddhāsaṁyojanassa puggalassa visesanabhūtaṁ bahiddhāsaṁyojanaṁ nāma.",
  "tika-abh02t16:58_0": "Dukaniddesavaṇṇanā niṭṭhitā.",
  "tika-abh02t16:59_0": "(3.) Tikaniddesavaṇṇanā",
  "tika-abh02t16:60_0": "909.",
  "tika-abh02t16:60_1": "Akusalamūlāneva vaṭṭamūlānīti tehi kathitehi vaṭṭamūlasamudācāro kathito hotīti āha “tīhi…pe…",
  "tika-abh02t16:60_2": "kathito”ti.",
  "tika-abh02t16:61_0": "919.Sassatolokotiādidassanameva brahmacariyaṁ mokkhasampāpakaṁ uttamacariyanti diṭṭhigatikehi sammatanti āha “diṭṭhigatikasammatassā”ti.",
  "tika-abh02t16:61_1": "Rūpārūpāvacaravipākesu sātisayo bhavarāgoti adhippāyena vuttaṁ “mahābrahmāna”nti.",
  "tika-abh02t16:62_0": "920.Kathaṁvidhanti kenākārena saṇṭhitanti atthoti katvā āha “ākārasaṇṭhāna”nti.",
  "tika-abh02t16:62_1": "Mānaṭhapanāti seyyādivasena mānena ṭhapanā,",
  "tika-abh02t16:62_2": "mānasaṅkhātā vā ṭhapanā.",
  "tika-abh02t16:63_0": "921.Cetaso utrāso domanassaṁ, doso vā, taṁsampayuttā vā cetanādayo.",
  "tika-abh02t16:64_0": "922.Desanāsukhatāyāti tiṇṇaṁ addhānaṁ vasena vicikicchāya desanā sukhā “kaṅkhati vicikicchatī”ti,",
  "tika-abh02t16:64_1": "na pana tathā mohenāti adhippāyo.",
  "tika-abh02t16:64_2": "Vaṇṇādibhedaṁ sutvāti keci kira vadanti “khattiyajīvo paṇḍuvaṇṇo. Kasmā?",
  "tika-abh02t16:64_3": "So hi pubbaṇhe ramati,",
  "tika-abh02t16:64_4": "pubbaṇhe ca chāyā paṇḍuvaṇṇā.",
  "tika-abh02t16:64_5": "Brāhmaṇavessasuddajīvā odātapītakāḷavaṇṇā.",
  "tika-abh02t16:64_6": "Te hi majjhanhasāyanharattīsu odātapītakāḷachāyā kāḷatamakālesu ramantī”ti tesaṁ vaṇṇabhedaṁ,",
  "tika-abh02t16:64_7": "“byāpī parimaṇḍalo”tiādinā kathentānaṁ saṇṭhānabhedañca sutvā.",
  "tika-abh02t16:65_0": "923.Purisapuggaloti padadvayaṁ ekapadaṁ katvā jānantānaṁ vasenāyaṁ sammutikathā pavattā,",
  "tika-abh02t16:65_1": "padantarameva vā idaṁ puggalavācakanti dassento “ayaṁ panā”tiādimāha.",
  "tika-abh02t16:65_2": "Atha vā purisoti vutto ca puggalo eva,",
  "tika-abh02t16:65_3": "na purisindriyayuttovāti dassanatthampi “purisapuggalo”ti vuttanti veditabbaṁ.",
  "tika-abh02t16:65_4": "Aṭṭhasu ābādhesūti pittasemhavātasamuṭṭhānautuvipariṇāmajaopakkamikavisamaparihārajasannipātajakammasamuṭṭhānesu.",
  "tika-abh02t16:65_5": "Pubbe katanti purāṇatarakammaṁ icchantīti upapajjavedanīyañca kira paṭikkhipanti.",
  "tika-abh02t16:65_6": "Āṇattimūlakena vāti yopi āṇāpetvā vadhabandhādidukkhaṁ uppādeti,",
  "tika-abh02t16:65_7": "tampi taṁmūlakaṁ na hoti,",
  "tika-abh02t16:65_8": "issaranimmānamūlamevāti adhippāyo.",
  "tika-abh02t16:66_0": "924.Mohassaanudahanaṁ dāhakāraṇatāya vuttaṁ,",
  "tika-abh02t16:66_1": "sabhāvatopi pana asampaṭivedho sampaṭivedhasukhassa paccanīkabhūto dukkho evāti anudahanatā veditabbā.",
  "tika-abh02t16:66_2": "Evañca katvā “upekkhā vedanā ñāṇasukhā aññāṇadukkhā”ti vuttā.",
  "tika-abh02t16:67_0": "926.Puthunimittārammaṇesūti subhanimittādivasena puthunimittasabhāvesu ārammaṇesu,",
  "tika-abh02t16:67_1": "puthusabhāvesu vā subhanimittādiārammaṇesu.",
  "tika-abh02t16:67_2": "Kosajjapamādaniddesānaṁ samānattepi avipphārikatāsaṅkhātā līnavuttitā kosajjaṁ,",
  "tika-abh02t16:67_3": "sativossaggasaṅkhātaṁ pamajjanaṁ pamādoti ayaṁ visesoti.",
  "tika-abh02t16:68_0": "931.Sagaruvāsanti saottappavāsamāha,",
  "tika-abh02t16:68_1": "sajeṭṭhakavāsanti sahirivāsaṁ.",
  "tika-abh02t16:68_2": "Anādiyanā anaddā ovādaaggahaṇaṁ,",
  "tika-abh02t16:68_3": "acittīkāroti attho.",
  "tika-abh02t16:68_4": "Sukkhakaṭṭhassa viya anallatā,",
  "tika-abh02t16:68_5": "amudutā vā anaddā.",
  "tika-abh02t16:68_6": "Asīlyanti asukhasīlatā amudutā eva.",
  "tika-abh02t16:69_0": "934.Upārambho dosasampayuttacittuppādo siyā.",
  "tika-abh02t16:70_0": "936.",
  "tika-abh02t16:70_1": "“Idha pāsāṇaṁ karotī”tiādinā ṭhapanatthepi karoti-",
  "tika-abh02t16:70_2": "saddo yujjatīti āha “karotīti ṭhapetī”ti.",
  "tika-abh02t16:70_3": "Ettha cāyaṁ āvajjanā akusalānaṁ āsannakāraṇattā khuddakavatthūsu vuttāti veditabbā,",
  "tika-abh02t16:70_4": "tadanukūlakiccattā vā.",
  "tika-abh02t16:71_0": "Tikaniddesavaṇṇanā niṭṭhitā.",
  "tika-abh02t16:72_0": "(4.) Catukkaniddesavaṇṇanā",
  "tika-abh02t16:73_0": "939.Itīti nidassane nipātoti evaṁ-",
  "tika-abh02t16:73_1": "saddena samānatthoti dasseti.",
  "tika-abh02t16:73_2": "Bhavābhavahetūtipīti ettha bhavanti jāyanti etenāti bhavo,",
  "tika-abh02t16:73_3": "sappiādibhesajjaṁ.",
  "tika-abh02t16:73_4": "Bhavo eva paṇītataro abhivuddho abhavo.",
  "tika-abh02t16:73_5": "Bhāvanārāmatāariyavaṁsappaheyyattā vā purimataṇhāttayavajjā sabbā taṇhā “bhavābhavahetu uppajjatī”ti vuttāti veditabbā.",
  "tika-abh02t16:74_0": "Etāyāti chandādiagatiyā.",
  "tika-abh02t16:74_1": "Na gacchantīti na pavattanti,",
  "tika-abh02t16:74_2": "taṁ taṁ kiriyaṁ na karontīti attho.",
  "tika-abh02t16:74_3": "Imināti chandādinā agatigamanena.",
  "tika-abh02t16:74_4": "Chandādīsu yena ninno,",
  "tika-abh02t16:74_5": "tena gamanaṁ yathāninnagamanaṁ.",
  "tika-abh02t16:75_0": "“Rājā”tiādinā rājādinimitto viya ūmiādinimitto cittutrāso ūmiādibhayaṁ,",
  "tika-abh02t16:75_1": "“ūmibhayanti kho,",
  "tika-abh02t16:75_2": "bhikkhave,",
  "tika-abh02t16:75_3": "kodhupāyāsassetaṁ adhivacana”ntiādivacanato kodhupāyāsaodarikattapañcakāmaguṇamātugāmā vā.",
  "tika-abh02t16:75_4": "Tattha pañcakāmaguṇamātugāmaggahaṇena tannissitachandarāgaggahaṇaṁ veditabbaṁ,",
  "tika-abh02t16:75_5": "odarikattañca lobhova.",
  "tika-abh02t16:75_6": "Ukkhepanīyādikammaṁ vinayadaṇḍaṁ.",
  "tika-abh02t16:76_0": "“Atha kho timbaruko paribbājako yena bhagavā…pe…",
  "tika-abh02t16:76_1": "etadavoca ‘kiṁ nu kho,",
  "tika-abh02t16:76_2": "bho gotama,",
  "tika-abh02t16:76_3": "sayaṁkataṁ sukhadukkha’nti?",
  "tika-abh02t16:76_4": "Mā hevaṁ timbarukāti bhagavā avocā”tiādinā nidānavagge āgatattā “timbarukadiṭṭhī”ti vuttā.",
  "tika-abh02t16:77_0": "Catukkaniddesavaṇṇanā niṭṭhitā.",
  "tika-abh02t16:78_0": "(5.) Pañcakaniddesavaṇṇanā",
  "tika-abh02t16:79_0": "940.Āgantuṁ pana na dentīti āgamanassa paccayā na hontīti attho daṭṭhabbo.",
  "tika-abh02t16:80_0": "941.Avadehanatoti pūraṇena maṁsūpacayahetutāya ca upacayanato.",
  "tika-abh02t16:80_1": "Gimhakāle bhuñjitvā sayantassa sukhaṁ hotīti taṁ utusukhaṁ “seyyasukha”nti vuttaṁ,",
  "tika-abh02t16:80_2": "sayaniriyāpathasukhanti attho.",
  "tika-abh02t16:80_3": "Vatanti dhutaṅgāni.",
  "tika-abh02t16:80_4": "Tapoti khandhakavattāni,",
  "tika-abh02t16:80_5": "vīriyaṁ vā.",
  "tika-abh02t16:80_6": "Sīlaggahaṇena khandhakavattamethunaviratīnaṁ gahitattā tapabrahmacariyaggahaṇaṁ na kattabbanti ce? Na,",
  "tika-abh02t16:80_7": "aññasīlato visesetvā tapabrahmacariyānaṁ devattakāraṇattaggahaṇassa dassanato,",
  "tika-abh02t16:80_8": "bāhirānañcassa vinibandhassa pavattidassanato vā.",
  "tika-abh02t16:80_9": "Tesañhi avihiṁsādigovatādidukkarakārikāmethunaviratiyo yathākkamaṁ sīlādīni,",
  "tika-abh02t16:80_10": "tāni ca te devanikāyaṁ paṇidhāya carantīti.",
  "tika-abh02t16:80_11": "Aññathā ca saddhāruciādīhi “yato kho bho ayaṁ attā rūpī cātumahābhūtiko mātāpettikasambhavo kāyassa bhedā ucchijjatī”tiādinā vikappetvā.",
  "tika-abh02t16:81_0": "942.",
  "tika-abh02t16:81_1": "Byasanesu ñātibhogarogabyasanaggahaṇena taṁnimittā sokādayo gahitāti daṭṭhabbā.",
  "tika-abh02t16:81_2": "Dassanasavanesu paṭikūlatā dassanasavanapaṭikūlatā.",
  "tika-abh02t16:81_3": "Ettha ca ādīnavehi pañcahi tesaṁ kāraṇabhūtā akkhantiyeva bhinditvā kathitāti veditabbā,",
  "tika-abh02t16:81_4": "akkhantimūlakā vā appiyatādihetubhūtā dukkaṭadubbhāsitatādidosā.",
  "tika-abh02t16:82_0": "Micchājīvanimittaṁ maraṇakāle uppannabhayaṁ “ājīvakabhaya”nti vuttaṁ.",
  "tika-abh02t16:82_1": "“Ājīvikābhaya”nti pana pāṭhe paccayānuppattiṁ passato ājīvikanimitto cittutrāsoti attho daṭṭhabbo.",
  "tika-abh02t16:82_2": "Kittisaddo silokanti tappaṭipakkhā asilokaṁ akitti.",
  "tika-abh02t16:82_3": "Tenāha “garahabhaya”nti.",
  "tika-abh02t16:83_0": "943.Uppilāvitanti udaggatāsaṅkhāto avūpasamabhāvo, avūpasamahetubhūto vā pītiyā ākāro.",
  "tika-abh02t16:84_0": "Pañcakaniddesavaṇṇanā niṭṭhitā.",
  "tika-abh02t16:85_0": "(6.) Chakkaniddesavaṇṇanā",
  "tika-abh02t16:86_0": "944.",
  "tika-abh02t16:86_1": "“Kodhano hoti upanāhī”tiādinā kodhādihetukā upanāhādayo kodhādīnaṁ sahāyakāraṇabhāvena suttante vuttāti kodhādayo eva vivādamūlāni,",
  "tika-abh02t16:86_2": "tenettha te eva vuttā.",
  "tika-abh02t16:86_3": "Sandiṭṭhiparāmasitā attano diṭṭhiyaṁ abhiniviṭṭhatā.",
  "tika-abh02t16:87_0": "945.Appatissayoti patissayabhūtehi garūhi virahito.",
  "tika-abh02t16:87_1": "Appamādalakkhaṇanti satiavippavāsaṁ kusalānuyogasātaccaṁ vā.",
  "tika-abh02t16:88_0": "Yuttapayuttatāti tanninnatāvasena suṭṭhu yuttatā.",
  "tika-abh02t16:88_1": "Gaṇasaṅgaṇikā kilesavasena pavattā saṅgaṇikā.",
  "tika-abh02t16:88_2": "Itthipaṭisaṁyuttakathāsavane itthisaddasavane ca assādo savanasaṁsaggo.",
  "tika-abh02t16:88_3": "Itthiyā kassaci dānaggahaṇassādo paribhogasaṁsaggo.",
  "tika-abh02t16:89_0": "946.Somanassena saddhiṁ upavicarantīti somanassupavicārāti akusalasomanassasahagatā rūpavicārādayo idhādhippetāti veditabbā,",
  "tika-abh02t16:89_1": "tathā upekkhupavicārā ca.",
  "tika-abh02t16:89_2": "Taṁsampayutto vāti etena vicāraggahaṇena vitakkopi gahitoti vitakkappavattanena “upavitakketī”ti idampi vuttaṁ hotīti dasseti.",
  "tika-abh02t16:90_0": "947.Aññāṇasampayuttāti vicikicchuddhaccasahagatacittesu upekkhā mohoti vadanti,",
  "tika-abh02t16:90_1": "lobhasampayuttupekkhāpi pana gehassitā na na hoti.",
  "tika-abh02t16:91_0": "948.Adhiccasamuppanniko “adhicca samuppanno attā uppanno bhavissatī”ti gaṇhanto sassatadiṭṭhiko hotīti",
  "tika-abh02t16:91_1": "evarūpassa diṭṭhi viyāti dassento “adhiccasamuppannikassevā”ti āha.",
  "tika-abh02t16:91_2": "Na so jātoti ettha “jātū”ti ayaṁ nipāto u-",
  "tika-abh02t16:91_3": "kārassa o-",
  "tika-abh02t16:91_4": "kāraṁ katvā jātoti vutto,",
  "tika-abh02t16:91_5": "tena vā samānatthaṁ nipātantaraṁ etaṁ daṭṭhabbaṁ.",
  "tika-abh02t16:91_6": "Sabbāsavadiṭṭhīti sabbāsavapariyāyena āgatā diṭṭhi.",
  "tika-abh02t16:92_0": "Chakkaniddesavaṇṇanā niṭṭhitā.",
  "tika-abh02t16:93_0": "(7.) Sattakaniddesavaṇṇanā",
  "tika-abh02t16:94_0": "951.",
  "tika-abh02t16:94_1": "Dvāsaṭṭhiyā diṭṭhīsu sattakassa aññassa abhāvā satta ucchedavādā eva idha tathā avatvā “satta diṭṭhī”ti vuttā.",
  "tika-abh02t16:95_0": "Sattakaniddesavaṇṇanā niṭṭhitā.",
  "tika-abh02t16:96_0": "(8.) Aṭṭhakaniddesavaṇṇanā",
  "tika-abh02t16:97_0": "952.",
  "tika-abh02t16:97_1": "“Kammaṁ kho me kattabbaṁ bhavissatī”tiādinā osīdanākārena pavattacittuppādā kosajjakāraṇāni,",
  "tika-abh02t16:97_2": "kosajjameva vā kosajjantarakāraṇatāya kosajjakāraṇānīti daṭṭhabbāni.",
  "tika-abh02t16:97_3": "Māsācitaṁ maññeti ettha ācita-",
  "tika-abh02t16:97_4": "saddo tinta- saddassa, maññe-",
  "tika-abh02t16:97_5": "saddo ca viya-",
  "tika-abh02t16:97_6": "saddassa atthaṁ vadatīti adhippāyena “tintamāso viyā”ti ayamattho vibhāvito,",
  "tika-abh02t16:97_7": "māsacayo viyāti vā attho.",
  "tika-abh02t16:98_0": "957.Pharatīti phusati,",
  "tika-abh02t16:98_1": "ghaṭṭetīti attho.",
  "tika-abh02t16:98_2": "Aññena kāraṇenāti “ajja tayā vikāle bhuttaṁ,",
  "tika-abh02t16:98_3": "tena tvaṁ āpattiṁ āpannosī”ti vutto “hiyyo mayā kāle bhuttaṁ,",
  "tika-abh02t16:98_4": "tenāhaṁ anāpanno”tiādinā aññena ayuttena kāraṇena aññaṁ yuttaṁ kāraṇaṁ paṭicchādetīti attho.",
  "tika-abh02t16:98_5": "Pucchitatthato bahiddhā yathā taṁ na allīyati,",
  "tika-abh02t16:98_6": "tathā kathāya apanayanaṁ vikkhipanaṁ bahiddhā apanāmanā.",
  "tika-abh02t16:99_0": "958.Asaññīvādāti puggalehi diṭṭhiyo dasseti.",
  "tika-abh02t16:99_1": "Yehi vā abhinivesehi asaññī attānaṁ vadanti,",
  "tika-abh02t16:99_2": "te asaññīvādā.",
  "tika-abh02t16:99_3": "Arūpasamāpattinimittanti ākāsādiṁ.",
  "tika-abh02t16:100_0": "Aṭṭhakaniddesavaṇṇanā niṭṭhitā.",
  "tika-abh02t16:101_0": "(9.) Navakaniddesavaṇṇanā",
  "tika-abh02t16:102_0": "960. Dasamassa avuttattā “sattesu uppattivaseneva kathitānī”ti vuttaṁ.",
  "tika-abh02t16:103_0": "963.Sukhavinicchayanti sevitabbāsevitabbasukhasanniṭṭhānanti attho.",
  "tika-abh02t16:103_1": "Ajjhattaṁ sukhanti sevitabbaṁ nekkhammasukhaṁ.",
  "tika-abh02t16:103_2": "Vinicchayāti dve vinicchayāti idaṁ –",
  "tika-abh02t16:104_0": "“Sātaṁ asātanti yamāhu loke,",
  "tika-abh02t16:105_0": "Tamūpanissāya pahoti chando;",
  "tika-abh02t16:106_0": "Rūpesu disvā vibhavaṁ bhavañca,",
  "tika-abh02t16:107_0": "Vinicchayaṁ kubbati jantu loke”ti. –",
  "tika-abh02t16:108_0": "Etassa niddese vuttaṁ.",
  "tika-abh02t16:109_0": "Idha vinicchayoti vuttoti imissā vibhaṅgapāḷiyā yo chandarāgassa paccayasabhāvena vinicchaya-",
  "tika-abh02t16:109_1": "saddena vutto,",
  "tika-abh02t16:109_2": "sakkapañhepi chandassa nidānabhāvena vitakka-",
  "tika-abh02t16:109_3": "saddena so eva āgatoti evaṁ vitakkassa vinicchayabhāvaṁ tasseva idha gahitatañca dasseti.",
  "tika-abh02t16:109_4": "Balavasanniṭṭhānanti balavatiyā taṇhāya ārammaṇassa niṭṭhapetvā gahaṇaṁ.",
  "tika-abh02t16:110_0": "964.",
  "tika-abh02t16:110_1": "Satipi aññesañca saṅkhatabhāve ahanti asmīti ca sātisayā mānassa saṅkhatatāti katvā “saṅkhata”nti māno vutto.",
  "tika-abh02t16:110_2": "Seyyādivasena “ahamasmī”ti attano saṅkharaṇaṁ vā saṅkhataṁ.",
  "tika-abh02t16:110_3": "Ettha “bhavissantī”tiādikā pavatti taṇhādiṭṭhīnaṁ visesavatīti tāsampi iñjitādibhāvo vutto.",
  "tika-abh02t16:111_0": "Navakaniddesavaṇṇanā niṭṭhitā.",
  "tika-abh02t16:112_0": "(10.) Dasakaniddesavaṇṇanā",
  "tika-abh02t16:113_0": "970.",
  "tika-abh02t16:113_1": "Jālakkhipasaṁvidhānādikusalatāsaṅkappanaṁ upāyacintā,",
  "tika-abh02t16:113_2": "tassā micchābhāvapaṭicchādanabhāvena pavatto tadākāro moho upāyacintāvasena uppannoti daṭṭhabbo.",
  "tika-abh02t16:113_3": "Yathākate pana pāpe anādīnavadassanavasena pavattā saññā,",
  "tika-abh02t16:113_4": "saṅkappo vā paccavekkhaṇā,",
  "tika-abh02t16:113_5": "tassāpi micchābhāvapaṭicchādakaṁ tadākāraṁ,",
  "tika-abh02t16:113_6": "anādīnavadassanaṁ vā paccavekkhaṇākārena uppanno mohoti.",
  "tika-abh02t16:113_7": "Vimuttasaññitāti adhimānasampayuttaṁ,",
  "tika-abh02t16:113_8": "titthiyānaṁ vā attano diṭṭhiyā vimuttatāsañjānanaṁ.",
  "tika-abh02t16:113_9": "“Vimuttomhī”ti evaṁ pavatto akusalacittuppādo micchāvimuttīti keci vadanti.",
  "tika-abh02t16:113_10": "Phalaṁ viya vimuttanti gahite pana diṭṭhisampayuttacitte diṭṭhi micchāñāṇaṁ,",
  "tika-abh02t16:113_11": "samādhi ca micchāvimuttīti yuttaṁ siyā.",
  "tika-abh02t16:114_0": "Dasakaniddesavaṇṇanā niṭṭhitā.",
  "tika-abh02t16:115_0": "Taṇhāvicaritaniddesavaṇṇanā",
  "tika-abh02t16:116_0": "973.Samūhagāhatoti taṇhāmānadiṭṭhīnaṁ sādhāraṇaggahaṇatoti vadanti.",
  "tika-abh02t16:116_1": "“Itthaṁ evaṁ aññathā”ti pana visesaṁ akatvā gahaṇaṁ samūhagāhoti daṭṭhabbo.",
  "tika-abh02t16:116_2": "Aññaṁ ākāranti parasantānagataṁ ākāraṁ.",
  "tika-abh02t16:116_3": "Atthīti sadā saṁvijjatīti attho.",
  "tika-abh02t16:116_4": "Sīdatīti vinassati.",
  "tika-abh02t16:116_5": "Saṁsayaparivitakkavasenāti “kiṁ nu kho ahaṁ siyaṁ,",
  "tika-abh02t16:116_6": "na siya”nti evaṁ parivitakkavasena.",
  "tika-abh02t16:116_7": "Patthanākappanavasenāti “api nāma sādhu panāhaṁ siya”nti evaṁ patthanāya kappanavasena.",
  "tika-abh02t16:117_0": "Suddhasīsāti taṇhāmānadiṭṭhīnaṁ sādhāraṇasīsā visesassa anissitattā “suddhasīsā”ti vuttā.",
  "tika-abh02t16:117_1": "Tattha diṭṭhisīsehi diṭṭhiyā taṇhā dassitā,",
  "tika-abh02t16:117_2": "sīsasīsamūlakehi mānadiṭṭhīhi sayameva cāti āha “evamete…pe…",
  "tika-abh02t16:117_3": "taṇhā vicaritadhammā veditabbā”ti.",
  "tika-abh02t16:117_4": "Diṭṭhimānesupi “taṇhāvicaritānī”ti vacanañca aññamaññaṁ vippayogīnaṁ diṭṭhimānānaṁ taṇhāya avippayogīnaṁ",
  "tika-abh02t16:117_5": "taṁmūlakattāva tappadhānatāya katanti veditabbaṁ.",
  "tika-abh02t16:118_0": "974.Avakkarīti nipāto nānābhāve vattatīti anānākaraṇaṁ anavakkari,",
  "tika-abh02t16:118_1": "taṁ katvā,",
  "tika-abh02t16:118_2": "avakkari vā akatvā anavakkari katvāti evaṁ dassento āha “avinibbhogaṁ katvā”ti.",
  "tika-abh02t16:118_3": "“Anavakāriṁ karitvā”ti vā pāṭho,",
  "tika-abh02t16:118_4": "tattha avakiraṇaṁ vikkhepanaṁ samūhassa ekadesānaṁ vinibbhujjanaṁ avakāri,",
  "tika-abh02t16:118_5": "taṁ avakāriṁ vinibbhogaṁ akatvā,",
  "tika-abh02t16:118_6": "pañcapi khandhe samūhato ekatteneva gahetvā attato avinibbhujjitvā asmīti chandamānadiṭṭhiyo paṭilabhatīti attho.",
  "tika-abh02t16:118_7": "Asitabyābhaṅgitāyāti dāttena kājena cāti etena parikkhārena,",
  "tika-abh02t16:118_8": "asitabyābhaṅgīhi lavanavahanakiriyā vā “asitabyābhaṅgī”ti vuttā.",
  "tika-abh02t16:119_0": "976.Avakāriṁ karitvāti rūpādīni attato vinibbhujjitvā iminā rūpena…pe…",
  "tika-abh02t16:119_1": "iminā viññāṇena asmīti chandaṁ paṭilabhatīti evaṁ sabbattha imināti etassa attato avinibbhuttena rūpādināti attho daṭṭhabbo.",
  "tika-abh02t16:119_2": "Attato hi avinibbhuttāni abahikatāni ahamicceva gahitāni rūpādīni upādāya upagantvā pavattā taṇhā “ajjhattikassa upādāyā”ti vuttā,",
  "tika-abh02t16:119_3": "attato ca vinibbhuttāni bahikatāni upagantvā pavattā “bāhirassa upādāyā”ti.",
  "tika-abh02t16:119_4": "Khaggena vā chattena vā ahaṁ niccoti abhimaṅgalasammatena khaggādinā mama vināso natthīti maññatīti attho.",
  "tika-abh02t16:119_5": "Ekekassāti idaṁ anādimhi anante ca saṁsāre ekekassa atītānāgatesu chattiṁsāyapi sambhavadassanatthaṁ vuttaṁ,",
  "tika-abh02t16:119_6": "ekekassa vā puggalassa yathālābhavasenāti idampi anissitataṇhāmānadiṭṭhiṁ katvā puthujjanassa addhāpaccuppanne kassaci sambhavadassanatthaṁ.",
  "tika-abh02t16:120_0": "Taṇhāvicaritaniddesavaṇṇanā niṭṭhitā.",
  "tika-abh02t16:121_0": "Khuddakavatthuvibhaṅgavaṇṇanā niṭṭhitā."
}