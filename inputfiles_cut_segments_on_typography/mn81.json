{
  "mn81:0.1_0": "Majjhima Nikāya 81",
  "mn81:0.2_0": "Ghaṭikārasutta",
  "mn81:1.1_0": "Evaṁ me sutaṁ—",
  "mn81:1.2_0": "ekaṁ samayaṁ bhagavā kosalesu cārikaṁ carati mahatā bhikkhusaṅghena saddhiṁ.",
  "mn81:2.1_0": "Atha kho bhagavā maggā okkamma aññatarasmiṁ padese sitaṁ pātvākāsi.",
  "mn81:2.2_0": "Atha kho āyasmato ānandassa etadahosi:",
  "mn81:2.3_0": "“ko nu kho hetu, ko paccayo bhagavato sitassa pātukammāya?",
  "mn81:2.4_0": "Na akāraṇena tathāgatā sitaṁ pātukarontī”ti.",
  "mn81:2.5_0": "Atha kho āyasmā ānando ekaṁsaṁ cīvaraṁ katvā yena bhagavā tenañjaliṁ paṇāmetvā bhagavantaṁ etadavoca:",
  "mn81:2.6_0": "“ko nu kho, bhante, hetu, ko paccayo bhagavato sitassa pātukammāya?",
  "mn81:2.7_0": "Na akāraṇena tathāgatā sitaṁ pātukarontī”ti.",
  "mn81:3.1_0": "“Bhūtapubbaṁ, ānanda,",
  "mn81:3.1_1": "imasmiṁ padese vegaḷiṅgaṁ nāma gāmanigamo ahosi iddho ceva phīto ca bahujano ākiṇṇamanusso.",
  "mn81:3.2_0": "Vegaḷiṅgaṁ kho, ānanda, gāmanigamaṁ kassapo bhagavā arahaṁ sammāsambuddho upanissāya vihāsi.",
  "mn81:3.3_0": "Idha sudaṁ, ānanda, kassapassa bhagavato arahato sammāsambuddhassa ārāmo ahosi.",
  "mn81:3.4_0": "Idha sudaṁ, ānanda, kassapo bhagavā arahaṁ sammāsambuddho nisinnako bhikkhusaṅghaṁ ovadatī”ti.",
  "mn81:4.1_0": "Atha kho āyasmā ānando catugguṇaṁ saṅghāṭiṁ paññapetvā bhagavantaṁ etadavoca:",
  "mn81:4.2_0": "“tena hi, bhante, bhagavā nisīdatu ettha.",
  "mn81:4.3_0": "Ayaṁ bhūmipadeso dvīhi arahantehi sammāsambuddhehi paribhutto bhavissatī”ti.",
  "mn81:4.4_0": "Nisīdi bhagavā paññatte āsane.",
  "mn81:4.5_0": "Nisajja kho bhagavā āyasmantaṁ ānandaṁ āmantesi:",
  "mn81:5.1_0": "“Bhūtapubbaṁ, ānanda,",
  "mn81:5.1_1": "imasmiṁ padese vegaḷiṅgaṁ nāma gāmanigamo ahosi iddho ceva phīto ca bahujano ākiṇṇamanusso.",
  "mn81:5.2_0": "Vegaḷiṅgaṁ kho, ānanda, gāmanigamaṁ kassapo bhagavā arahaṁ sammāsambuddho upanissāya vihāsi.",
  "mn81:5.3_0": "Idha sudaṁ, ānanda, kassapassa bhagavato arahato sammāsambuddhassa ārāmo ahosi.",
  "mn81:5.4_0": "Idha sudaṁ, ānanda, kassapo bhagavā arahaṁ sammāsambuddho nisinnako bhikkhusaṅghaṁ ovadati.",
  "mn81:6.1_0": "Vegaḷiṅge kho, ānanda,",
  "mn81:6.1_1": "gāmanigame ghaṭikāro nāma kumbhakāro kassapassa bhagavato arahato sammāsambuddhassa upaṭṭhāko ahosi aggupaṭṭhāko.",
  "mn81:6.2_0": "Ghaṭikārassa kho, ānanda, kumbhakārassa jotipālo nāma māṇavo sahāyo ahosi piyasahāyo.",
  "mn81:6.3_0": "Atha kho, ānanda, ghaṭikāro kumbhakāro jotipālaṁ māṇavaṁ āmantesi:",
  "mn81:6.4_0": "‘āyāma, samma jotipāla, kassapaṁ bhagavantaṁ arahantaṁ sammāsambuddhaṁ dassanāya upasaṅkamissāma.",
  "mn81:6.5_0": "Sādhusammatañhi me tassa bhagavato dassanaṁ arahato sammāsambuddhassā’ti.",
  "mn81:6.6_0": "Evaṁ vutte, ānanda, jotipālo māṇavo ghaṭikāraṁ kumbhakāraṁ etadavoca:",
  "mn81:6.7_0": "‘alaṁ, samma ghaṭikāra.",
  "mn81:6.8_0": "Kiṁ pana tena muṇḍakena samaṇakena diṭṭhenā’ti?",
  "mn81:6.9_0": "Dutiyampi kho, ānanda …pe…",
  "mn81:6.10_0": "tatiyampi kho, ānanda, ghaṭikāro kumbhakāro jotipālaṁ māṇavaṁ etadavoca:",
  "mn81:6.11_0": "‘āyāma, samma jotipāla, kassapaṁ bhagavantaṁ arahantaṁ sammāsambuddhaṁ dassanāya upasaṅkamissāma.",
  "mn81:6.12_0": "Sādhusammatañhi me tassa bhagavato dassanaṁ arahato sammāsambuddhassā’ti.",
  "mn81:6.13_0": "Tatiyampi kho, ānanda, jotipālo māṇavo ghaṭikāraṁ kumbhakāraṁ etadavoca:",
  "mn81:6.14_0": "‘alaṁ, samma ghaṭikāra.",
  "mn81:6.15_0": "Kiṁ pana tena muṇḍakena samaṇakena diṭṭhenā’ti?",
  "mn81:6.16_0": "‘Tena hi, samma jotipāla, sottisināniṁ ādāya nadiṁ gamissāma sināyitun’ti.",
  "mn81:6.17_0": "‘Evaṁ, sammā’ti kho, ānanda, jotipālo māṇavo ghaṭikārassa kumbhakārassa paccassosi.",
  "mn81:6.18_0": "Atha kho, ānanda,",
  "mn81:6.18_1": "ghaṭikāro ca kumbhakāro jotipālo ca māṇavo sottisināniṁ ādāya nadiṁ agamaṁsu sināyituṁ.",
  "mn81:7.1_0": "Atha kho, ānanda, ghaṭikāro kumbhakāro jotipālaṁ māṇavaṁ āmantesi:",
  "mn81:7.2_0": "‘ayaṁ, samma jotipāla, kassapassa bhagavato arahato sammāsambuddhassa avidūre ārāmo.",
  "mn81:7.3_0": "Āyāma, samma jotipāla, kassapaṁ bhagavantaṁ arahantaṁ sammāsambuddhaṁ dassanāya upasaṅkamissāma.",
  "mn81:7.4_0": "Sādhusammatañhi me tassa bhagavato dassanaṁ arahato sammāsambuddhassā’ti.",
  "mn81:7.5_0": "Evaṁ vutte, ānanda, jotipālo māṇavo ghaṭikāraṁ kumbhakāraṁ etadavoca:",
  "mn81:7.6_0": "‘alaṁ, samma ghaṭikāra.",
  "mn81:7.7_0": "Kiṁ pana tena muṇḍakena samaṇakena diṭṭhenā’ti?",
  "mn81:7.8_0": "Dutiyampi kho, ānanda …pe…",
  "mn81:7.9_0": "tatiyampi kho, ānanda, ghaṭikāro kumbhakāro jotipālaṁ māṇavaṁ etadavoca:",
  "mn81:7.10_0": "‘ayaṁ, samma jotipāla, kassapassa bhagavato arahato sammāsambuddhassa avidūre ārāmo.",
  "mn81:7.11_0": "Āyāma, samma jotipāla, kassapaṁ bhagavantaṁ arahantaṁ sammāsambuddhaṁ dassanāya upasaṅkamissāma.",
  "mn81:7.12_0": "Sādhusammatañhi me tassa bhagavato dassanaṁ arahato sammāsambuddhassā’ti.",
  "mn81:7.13_0": "Tatiyampi kho, ānanda, jotipālo māṇavo ghaṭikāraṁ kumbhakāraṁ etadavoca:",
  "mn81:7.14_0": "‘alaṁ, samma ghaṭikāra.",
  "mn81:7.15_0": "Kiṁ pana tena muṇḍakena samaṇakena diṭṭhenā’ti?",
  "mn81:8.1_0": "Atha kho, ānanda, ghaṭikāro kumbhakāro jotipālaṁ māṇavaṁ ovaṭṭikāyaṁ parāmasitvā etadavoca:",
  "mn81:8.2_0": "‘ayaṁ, samma jotipāla, kassapassa bhagavato arahato sammāsambuddhassa avidūre ārāmo.",
  "mn81:8.3_0": "Āyāma, samma jotipāla, kassapaṁ bhagavantaṁ arahantaṁ sammāsambuddhaṁ dassanāya upasaṅkamissāma.",
  "mn81:8.4_0": "Sādhusammatañhi me tassa bhagavato dassanaṁ arahato sammāsambuddhassā’ti.",
  "mn81:8.5_0": "Atha kho, ānanda, jotipālo māṇavo ovaṭṭikaṁ vinivaṭṭetvā ghaṭikāraṁ kumbhakāraṁ etadavoca:",
  "mn81:8.6_0": "‘alaṁ, samma ghaṭikāra.",
  "mn81:8.7_0": "Kiṁ pana tena muṇḍakena samaṇakena diṭṭhenā’ti?",
  "mn81:9.1_0": "Atha kho, ānanda, ghaṭikāro kumbhakāro jotipālaṁ māṇavaṁ sīsaṁnhātaṁ kesesu parāmasitvā etadavoca:",
  "mn81:9.2_0": "‘ayaṁ, samma jotipāla, kassapassa bhagavato arahato sammāsambuddhassa avidūre ārāmo.",
  "mn81:9.3_0": "Āyāma, samma jotipāla, kassapaṁ bhagavantaṁ arahantaṁ sammāsambuddhaṁ dassanāya upasaṅkamissāma.",
  "mn81:9.4_0": "Sādhusammatañhi me tassa bhagavato dassanaṁ arahato sammāsambuddhassā’ti.",
  "mn81:9.5_0": "Atha kho, ānanda, jotipālassa māṇavassa etadahosi:",
  "mn81:9.6_0": "‘acchariyaṁ vata bho, abbhutaṁ vata bho.",
  "mn81:9.7_0": "Yatra hi nāmāyaṁ ghaṭikāro kumbhakāro ittarajacco samāno amhākaṁ sīsaṁnhātānaṁ kesesu parāmasitabbaṁ maññissati;",
  "mn81:9.8_0": "na vatidaṁ kira orakaṁ maññe bhavissatī’ti;",
  "mn81:9.9_0": "ghaṭikāraṁ kumbhakāraṁ etadavoca:",
  "mn81:9.10_0": "‘yāvatādohipi, samma ghaṭikārā’ti?",
  "mn81:9.11_0": "‘Yāvatādohipi, samma jotipāla.",
  "mn81:9.12_0": "Tathā hi pana me sādhusammataṁ tassa bhagavato dassanaṁ arahato sammāsambuddhassā’ti.",
  "mn81:9.13_0": "‘Tena hi, samma ghaṭikāra, muñca; gamissāmā’ti.",
  "mn81:10.1_0": "Atha kho, ānanda,",
  "mn81:10.1_1": "ghaṭikāro ca kumbhakāro jotipālo ca māṇavo yena kassapo bhagavā arahaṁ sammāsambuddho tenupasaṅkamiṁsu;",
  "mn81:10.1_2": "upasaṅkamitvā ghaṭikāro kumbhakāro kassapaṁ bhagavantaṁ arahantaṁ sammāsambuddhaṁ abhivādetvā ekamantaṁ nisīdi.",
  "mn81:10.1_3": "Jotipālo pana māṇavo kassapena bhagavatā arahatā sammāsambuddhena saddhiṁ sammodi.",
  "mn81:10.1_4": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn81:10.2_0": "Ekamantaṁ nisinno kho, ānanda,",
  "mn81:10.2_1": "ghaṭikāro kumbhakāro kassapaṁ bhagavantaṁ arahantaṁ sammāsambuddhaṁ etadavoca:",
  "mn81:10.3_0": "‘ayaṁ me, bhante, jotipālo māṇavo sahāyo piyasahāyo.",
  "mn81:10.4_0": "Imassa bhagavā dhammaṁ desetū’ti.",
  "mn81:10.5_0": "Atha kho, ānanda,",
  "mn81:10.5_1": "kassapo bhagavā arahaṁ sammāsambuddho ghaṭikārañca kumbhakāraṁ jotipālañca māṇavaṁ dhammiyā kathāya sandassesi samādapesi samuttejesi sampahaṁsesi.",
  "mn81:10.6_0": "Atha kho, ānanda,",
  "mn81:10.6_1": "ghaṭikāro ca kumbhakāro jotipālo ca māṇavo kassapena bhagavatā arahatā sammāsambuddhena dhammiyā kathāya",
  "mn81:10.6_2": "sandassitā samādapitā samuttejitā sampahaṁsitā kassapassa bhagavato arahato sammāsambuddhassa bhāsitaṁ",
  "mn81:10.6_3": "abhinanditvā anumoditvā uṭṭhāyāsanā kassapaṁ bhagavantaṁ arahantaṁ sammāsambuddhaṁ abhivādetvā padakkhiṇaṁ",
  "mn81:10.6_4": "katvā pakkamiṁsu.",
  "mn81:11.1_0": "Atha kho, ānanda, jotipālo māṇavo ghaṭikāraṁ kumbhakāraṁ etadavoca:",
  "mn81:11.2_0": "‘imaṁ nu tvaṁ, samma ghaṭikāra, dhammaṁ suṇanto atha ca pana agārasmā anagāriyaṁ na pabbajissasī’ti?",
  "mn81:11.3_0": "‘Nanu maṁ, samma jotipāla, jānāsi, andhe jiṇṇe mātāpitaro posemī’ti?",
  "mn81:11.4_0": "‘Tena hi, samma ghaṭikāra, ahaṁ agārasmā anagāriyaṁ pabbajissāmī’ti.",
  "mn81:12.1_0": "Atha kho, ānanda,",
  "mn81:12.1_1": "ghaṭikāro ca kumbhakāro jotipālo ca māṇavo yena kassapo bhagavā arahaṁ sammāsambuddho tenupasaṅkamiṁsu;",
  "mn81:12.1_2": "upasaṅkamitvā kassapaṁ bhagavantaṁ arahantaṁ sammāsambuddhaṁ abhivādetvā ekamantaṁ nisīdiṁsu.",
  "mn81:12.1_3": "Ekamantaṁ nisinno kho, ānanda,",
  "mn81:12.1_4": "ghaṭikāro kumbhakāro kassapaṁ bhagavantaṁ arahantaṁ sammāsambuddhaṁ etadavoca:",
  "mn81:12.2_0": "‘ayaṁ me, bhante, jotipālo māṇavo sahāyo piyasahāyo.",
  "mn81:12.3_0": "Imaṁ bhagavā pabbājetū’ti.",
  "mn81:12.4_0": "Alattha kho, ānanda,",
  "mn81:12.4_1": "jotipālo māṇavo kassapassa bhagavato arahato sammāsambuddhassa santike pabbajjaṁ,",
  "mn81:12.4_2": "alattha upasampadaṁ.",
  "mn81:13.1_0": "Atha kho, ānanda,",
  "mn81:13.1_1": "kassapo bhagavā arahaṁ sammāsambuddho acirūpasampanne jotipāle māṇave aḍḍhamāsupasampanne vegaḷiṅge yathābhirantaṁ",
  "mn81:13.1_2": "viharitvā yena bārāṇasī tena cārikaṁ pakkāmi.",
  "mn81:13.2_0": "Anupubbena cārikaṁ caramāno yena bārāṇasī tadavasari.",
  "mn81:13.3_0": "Tatra sudaṁ, ānanda, kassapo bhagavā arahaṁ sammāsambuddho bārāṇasiyaṁ viharati isipatane migadāye.",
  "mn81:14.1_0": "Assosi kho, ānanda,",
  "mn81:14.1_1": "kikī kāsirājā:",
  "mn81:14.1_2": "‘kassapo kira bhagavā arahaṁ sammāsambuddho bārāṇasiṁ anuppatto bārāṇasiyaṁ viharati isipatane migadāye’ti.",
  "mn81:14.2_0": "Atha kho, ānanda,",
  "mn81:14.2_1": "kikī kāsirājā bhadrāni bhadrāni yānāni yojāpetvā bhadraṁ yānaṁ abhiruhitvā bhadrehi bhadrehi yānehi bārāṇasiyā",
  "mn81:14.2_2": "niyyāsi mahaccarājānubhāvena kassapaṁ bhagavantaṁ arahantaṁ sammāsambuddhaṁ dassanāya.",
  "mn81:14.3_0": "Yāvatikā yānassa bhūmi yānena gantvā yānā paccorohitvā pattikova yena kassapo bhagavā arahaṁ sammāsambuddho tenupasaṅkami;",
  "mn81:14.3_1": "upasaṅkamitvā kassapaṁ bhagavantaṁ arahantaṁ sammāsambuddhaṁ abhivādetvā ekamantaṁ nisīdi.",
  "mn81:14.4_0": "Ekamantaṁ nisinnaṁ kho, ānanda,",
  "mn81:14.4_1": "kikiṁ kāsirājānaṁ kassapo bhagavā arahaṁ sammāsambuddho dhammiyā kathāya sandassesi samādapesi samuttejesi sampahaṁsesi.",
  "mn81:14.5_0": "Atha kho, ānanda,",
  "mn81:14.5_1": "kikī kāsirājā kassapena bhagavatā arahatā sammāsambuddhena dhammiyā kathāya sandassito samādapito samuttejito",
  "mn81:14.5_2": "sampahaṁsito kassapaṁ bhagavantaṁ arahantaṁ sammāsambuddhaṁ etadavoca:",
  "mn81:14.6_0": "‘adhivāsetu me, bhante, bhagavā svātanāya bhattaṁ saddhiṁ bhikkhusaṅghenā’ti.",
  "mn81:14.7_0": "Adhivāsesi kho, ānanda, kassapo bhagavā arahaṁ sammāsambuddho tuṇhībhāvena.",
  "mn81:15.1_0": "Atha kho, ānanda,",
  "mn81:15.1_1": "kikī kāsirājā kassapassa bhagavato sammāsambuddhassa adhivāsanaṁ viditvā uṭṭhāyāsanā kassapaṁ bhagavantaṁ",
  "mn81:15.1_2": "arahantaṁ sammāsambuddhaṁ abhivādetvā padakkhiṇaṁ katvā pakkāmi.",
  "mn81:16.1_0": "Atha kho, ānanda,",
  "mn81:16.1_1": "kikī kāsirājā tassā rattiyā accayena sake nivesane paṇītaṁ khādanīyaṁ bhojanīyaṁ paṭiyādāpetvā paṇḍupuṭakassa",
  "mn81:16.1_2": "sālino vigatakāḷakaṁ anekasūpaṁ anekabyañjanaṁ,",
  "mn81:16.1_3": "kassapassa bhagavato arahato sammāsambuddhassa kālaṁ ārocāpesi:",
  "mn81:16.2_0": "‘kālo, bhante, niṭṭhitaṁ bhattan’ti.",
  "mn81:17.1_0": "Atha kho, ānanda,",
  "mn81:17.1_1": "kassapo bhagavā arahaṁ sammāsambuddho pubbaṇhasamayaṁ nivāsetvā pattacīvaramādāya yena kikissa kāsirañño nivesanaṁ tenupasaṅkami;",
  "mn81:17.1_2": "upasaṅkamitvā paññatte āsane nisīdi saddhiṁ bhikkhusaṅghena.",
  "mn81:17.2_0": "Atha kho, ānanda,",
  "mn81:17.2_1": "kikī kāsirājā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi.",
  "mn81:17.3_0": "Atha kho, ānanda,",
  "mn81:17.3_1": "kikī kāsirājā kassapaṁ bhagavantaṁ arahantaṁ sammāsambuddhaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi.",
  "mn81:17.4_0": "Ekamantaṁ nisinno kho, ānanda,",
  "mn81:17.4_1": "kikī kāsirājā kassapaṁ bhagavantaṁ arahantaṁ sammāsambuddhaṁ etadavoca:",
  "mn81:17.5_0": "‘adhivāsetu me, bhante, bhagavā bārāṇasiyaṁ vassāvāsaṁ;",
  "mn81:17.6_0": "evarūpaṁ saṅghassa upaṭṭhānaṁ bhavissatī’ti.",
  "mn81:17.7_0": "‘Alaṁ, mahārāja.",
  "mn81:17.8_0": "Adhivuttho me vassāvāso’ti.",
  "mn81:17.9_0": "Dutiyampi kho, ānanda …",
  "mn81:17.10_0": "tatiyampi kho, ānanda, kikī kāsirājā kassapaṁ bhagavantaṁ arahantaṁ sammāsambuddhaṁ etadavoca:",
  "mn81:17.11_0": "‘adhivāsetu me, bhante, bhagavā bārāṇasiyaṁ vassāvāsaṁ;",
  "mn81:17.12_0": "evarūpaṁ saṅghassa upaṭṭhānaṁ bhavissatī’ti.",
  "mn81:17.13_0": "‘Alaṁ, mahārāja.",
  "mn81:17.14_0": "Adhivuttho me vassāvāso’ti.",
  "mn81:17.15_0": "Atha kho, ānanda,",
  "mn81:17.15_1": "kikissa kāsirañño ‘na me kassapo bhagavā arahaṁ sammāsambuddho adhivāseti bārāṇasiyaṁ vassāvāsan’ti ahudeva aññathattaṁ,",
  "mn81:17.15_2": "ahu domanassaṁ.",
  "mn81:17.16_0": "Atha kho, ānanda, kikī kāsirājā kassapaṁ bhagavantaṁ arahantaṁ sammāsambuddhaṁ etadavoca:",
  "mn81:17.17_0": "‘atthi nu kho, bhante, añño koci mayā upaṭṭhākataro’ti?",
  "mn81:18.1_0": "‘Atthi, mahārāja, vegaḷiṅgaṁ nāma gāmanigamo.",
  "mn81:18.2_0": "Tattha ghaṭikāro nāma kumbhakāro;",
  "mn81:18.3_0": "so me upaṭṭhāko aggupaṭṭhāko.",
  "mn81:18.4_0": "Tuyhaṁ kho pana, mahārāja,",
  "mn81:18.4_1": "na me kassapo bhagavā arahaṁ sammāsambuddho adhivāseti bārāṇasiyaṁ vassāvāsanti attheva aññathattaṁ,",
  "mn81:18.4_2": "atthi domanassaṁ.",
  "mn81:18.5_0": "Tayidaṁ ghaṭikārassa kumbhakārassa natthi ca na ca bhavissati.",
  "mn81:18.6_0": "Ghaṭikāro kho, mahārāja,",
  "mn81:18.6_1": "kumbhakāro buddhaṁ saraṇaṁ gato,",
  "mn81:18.6_2": "dhammaṁ saraṇaṁ gato,",
  "mn81:18.6_3": "saṅghaṁ saraṇaṁ gato.",
  "mn81:18.7_0": "Ghaṭikāro kho, mahārāja,",
  "mn81:18.7_1": "kumbhakāro pāṇātipātā paṭivirato,",
  "mn81:18.7_2": "adinnādānā paṭivirato,",
  "mn81:18.7_3": "kāmesumicchācārā paṭivirato,",
  "mn81:18.7_4": "musāvādā paṭivirato,",
  "mn81:18.7_5": "surāmerayamajjapamādaṭṭhānā paṭivirato.",
  "mn81:18.8_0": "Ghaṭikāro kho, mahārāja,",
  "mn81:18.8_1": "kumbhakāro buddhe aveccappasādena samannāgato,",
  "mn81:18.8_2": "dhamme aveccappasādena samannāgato,",
  "mn81:18.8_3": "saṅghe aveccappasādena samannāgato,",
  "mn81:18.8_4": "ariyakantehi sīlehi samannāgato.",
  "mn81:18.9_0": "Ghaṭikāro kho, mahārāja,",
  "mn81:18.9_1": "kumbhakāro dukkhe nikkaṅkho,",
  "mn81:18.9_2": "dukkhasamudaye nikkaṅkho,",
  "mn81:18.9_3": "dukkhanirodhe nikkaṅkho,",
  "mn81:18.9_4": "dukkhanirodhagāminiyā paṭipadāya nikkaṅkho.",
  "mn81:18.10_0": "Ghaṭikāro kho, mahārāja, kumbhakāro ekabhattiko brahmacārī sīlavā kalyāṇadhammo.",
  "mn81:18.11_0": "Ghaṭikāro kho, mahārāja, kumbhakāro nikkhittamaṇisuvaṇṇo apetajātarūparajato.",
  "mn81:18.12_0": "Ghaṭikāro kho, mahārāja, kumbhakāro pannamusalo na sahatthā pathaviṁ khaṇati.",
  "mn81:18.13_0": "Yaṁ hoti kūlapaluggaṁ vā mūsikukkaro vā taṁ kājena āharitvā bhājanaṁ karitvā evamāha:",
  "mn81:18.14_0": "“ettha yo icchati taṇḍulapaṭibhastāni vā muggapaṭibhastāni vā kaḷāyapaṭibhastāni vā nikkhipitvā yaṁ icchati taṁ haratū”ti.",
  "mn81:18.15_0": "Ghaṭikāro kho, mahārāja, kumbhakāro andhe jiṇṇe mātāpitaro poseti.",
  "mn81:18.16_0": "Ghaṭikāro kho, mahārāja,",
  "mn81:18.16_1": "kumbhakāro pañcannaṁ orambhāgiyānaṁ saṁyojanānaṁ parikkhayā opapātiko tattha parinibbāyī anāvattidhammo tasmā lokā.",
  "mn81:19.1_0": "Ekamidāhaṁ, mahārāja, samayaṁ vegaḷiṅge nāma gāmanigame viharāmi.",
  "mn81:19.2_0": "Atha khvāhaṁ, mahārāja,",
  "mn81:19.2_1": "pubbaṇhasamayaṁ nivāsetvā pattacīvaramādāya yena ghaṭikārassa kumbhakārassa mātāpitaro tenupasaṅkamiṁ;",
  "mn81:19.2_2": "upasaṅkamitvā ghaṭikārassa kumbhakārassa mātāpitaro etadavocaṁ:",
  "mn81:19.3_0": "“handa ko nu kho ayaṁ bhaggavo gato”ti?",
  "mn81:19.4_0": "“Nikkhanto kho te, bhante,",
  "mn81:19.4_1": "upaṭṭhāko antokumbhiyā odanaṁ gahetvā pariyogā sūpaṁ gahetvā paribhuñjā”ti.",
  "mn81:19.5_0": "Atha khvāhaṁ, mahārāja,",
  "mn81:19.5_1": "kumbhiyā odanaṁ gahetvā pariyogā sūpaṁ gahetvā paribhuñjitvā uṭṭhāyāsanā pakkamiṁ.",
  "mn81:19.6_0": "Atha kho, mahārāja,",
  "mn81:19.6_1": "ghaṭikāro kumbhakāro yena mātāpitaro tenupasaṅkami;",
  "mn81:19.6_2": "upasaṅkamitvā mātāpitaro etadavoca:",
  "mn81:19.7_0": "“ko kumbhiyā odanaṁ gahetvā pariyogā sūpaṁ gahetvā paribhuñjitvā uṭṭhāyāsanā pakkanto”ti?",
  "mn81:19.8_0": "“Kassapo, tāta,",
  "mn81:19.8_1": "bhagavā arahaṁ sammāsambuddho kumbhiyā odanaṁ gahetvā pariyogā sūpaṁ gahetvā paribhuñjitvā uṭṭhāyāsanā pakkanto”ti?",
  "mn81:19.9_0": "Atha kho, mahārāja, ghaṭikārassa kumbhakārassa etadahosi:",
  "mn81:19.10_0": "“lābhā vata me, suladdhaṁ vata me,",
  "mn81:19.11_0": "yassa me kassapo bhagavā arahaṁ sammāsambuddho evaṁ abhivissattho”ti.",
  "mn81:19.12_0": "Atha kho, mahārāja, ghaṭikāraṁ kumbhakāraṁ aḍḍhamāsaṁ pītisukhaṁ na vijahati, sattāhaṁ mātāpitūnaṁ.",
  "mn81:20.1_0": "Ekamidāhaṁ, mahārāja, samayaṁ tattheva vegaḷiṅge nāma gāmanigame viharāmi.",
  "mn81:20.2_0": "Atha khvāhaṁ, mahārāja,",
  "mn81:20.2_1": "pubbaṇhasamayaṁ nivāsetvā pattacīvaramādāya yena ghaṭikārassa kumbhakārassa mātāpitaro tenupasaṅkamiṁ;",
  "mn81:20.2_2": "upasaṅkamitvā ghaṭikārassa kumbhakārassa mātāpitaro etadavocaṁ:",
  "mn81:20.3_0": "“handa ko nu kho ayaṁ bhaggavo gato”ti?",
  "mn81:20.4_0": "“Nikkhanto kho te, bhante,",
  "mn81:20.4_1": "upaṭṭhāko anto kaḷopiyā kummāsaṁ gahetvā pariyogā sūpaṁ gahetvā paribhuñjā”ti.",
  "mn81:20.5_0": "Atha khvāhaṁ, mahārāja,",
  "mn81:20.5_1": "kaḷopiyā kummāsaṁ gahetvā pariyogā sūpaṁ gahetvā paribhuñjitvā uṭṭhāyāsanā pakkamiṁ.",
  "mn81:20.6_0": "Atha kho, mahārāja,",
  "mn81:20.6_1": "ghaṭikāro kumbhakāro yena mātāpitaro tenupasaṅkami;",
  "mn81:20.6_2": "upasaṅkamitvā mātāpitaro etadavoca:",
  "mn81:20.7_0": "“ko kaḷopiyā kummāsaṁ gahetvā pariyogā sūpaṁ gahetvā paribhuñjitvā uṭṭhāyāsanā pakkanto”ti?",
  "mn81:20.8_0": "“Kassapo, tāta,",
  "mn81:20.8_1": "bhagavā arahaṁ sammāsambuddho kaḷopiyā kummāsaṁ gahetvā pariyogā sūpaṁ gahetvā paribhuñjitvā uṭṭhāyāsanā pakkanto”ti.",
  "mn81:20.9_0": "Atha kho, mahārāja, ghaṭikārassa kumbhakārassa etadahosi:",
  "mn81:20.10_0": "“lābhā vata me, suladdhaṁ vata me,",
  "mn81:20.11_0": "yassa me kassapo bhagavā arahaṁ sammāsambuddho evaṁ abhivissattho”ti.",
  "mn81:20.12_0": "Atha kho, mahārāja, ghaṭikāraṁ kumbhakāraṁ aḍḍhamāsaṁ pītisukhaṁ na vijahati, sattāhaṁ mātāpitūnaṁ.",
  "mn81:21.1_0": "Ekamidāhaṁ, mahārāja, samayaṁ tattheva vegaḷiṅge nāma gāmanigame viharāmi.",
  "mn81:21.2_0": "Tena kho pana samayena kuṭi ovassati.",
  "mn81:21.3_0": "Atha khvāhaṁ, mahārāja, bhikkhū āmantesiṁ:",
  "mn81:21.4_0": "“gacchatha, bhikkhave, ghaṭikārassa kumbhakārassa nivesane tiṇaṁ jānāthā”ti.",
  "mn81:21.5_0": "Evaṁ vutte, mahārāja, te bhikkhū maṁ etadavocuṁ:",
  "mn81:21.6_0": "“natthi kho, bhante,",
  "mn81:21.6_1": "ghaṭikārassa kumbhakārassa nivesane tiṇaṁ,",
  "mn81:21.6_2": "atthi ca khvāssa āvesane tiṇacchadanan”ti.",
  "mn81:21.7_0": "“Gacchatha, bhikkhave, ghaṭikārassa kumbhakārassa āvesanaṁ uttiṇaṁ karothā”ti.",
  "mn81:21.8_0": "Atha kho te, mahārāja, bhikkhū ghaṭikārassa kumbhakārassa āvesanaṁ uttiṇamakaṁsu.",
  "mn81:21.9_0": "Atha kho, mahārāja, ghaṭikārassa kumbhakārassa mātāpitaro te bhikkhū etadavocuṁ:",
  "mn81:21.10_0": "“ke āvesanaṁ uttiṇaṁ karontī”ti?",
  "mn81:21.11_0": "“Bhikkhū, bhagini, kassapassa bhagavato arahato sammāsambuddhassa kuṭi ovassatī”ti.",
  "mn81:21.12_0": "“Haratha, bhante, haratha, bhadramukhā”ti.",
  "mn81:21.13_0": "Atha kho, mahārāja,",
  "mn81:21.13_1": "ghaṭikāro kumbhakāro yena mātāpitaro tenupasaṅkami;",
  "mn81:21.13_2": "upasaṅkamitvā mātāpitaro etadavoca:",
  "mn81:21.14_0": "“ke āvesanaṁ uttiṇamakaṁsū”ti?",
  "mn81:21.15_0": "“Bhikkhū, tāta, kassapassa kira bhagavato arahato sammāsambuddhassa kuṭi ovassatī”ti.",
  "mn81:21.16_0": "Atha kho, mahārāja, ghaṭikārassa kumbhakārassa etadahosi:",
  "mn81:21.17_0": "“lābhā vata me, suladdhaṁ vata me,",
  "mn81:21.18_0": "yassa me kassapo bhagavā arahaṁ sammāsambuddho evaṁ abhivissattho”ti.",
  "mn81:21.19_0": "Atha kho, mahārāja, ghaṭikāraṁ kumbhakāraṁ aḍḍhamāsaṁ pītisukhaṁ na vijahati, sattāhaṁ mātāpitūnaṁ.",
  "mn81:21.20_0": "Atha kho, mahārāja, āvesanaṁ sabbantaṁ temāsaṁ ākāsacchadanaṁ aṭṭhāsi, na devotivassi.",
  "mn81:21.21_0": "Evarūpo ca, mahārāja, ghaṭikāro kumbhakāro’ti.",
  "mn81:21.22_0": "‘Lābhā, bhante, ghaṭikārassa kumbhakārassa, suladdhā, bhante, ghaṭikārassa kumbhakārassa",
  "mn81:21.23_0": "yassa bhagavā evaṁ abhivissattho’ti.",
  "mn81:22.1_0": "Atha kho, ānanda,",
  "mn81:22.1_1": "kikī kāsirājā ghaṭikārassa kumbhakārassa pañcamattāni taṇḍulavāhasatāni pāhesi paṇḍupuṭakassa sālino tadupiyañca sūpeyyaṁ.",
  "mn81:22.2_0": "Atha kho te, ānanda, rājapurisā ghaṭikāraṁ kumbhakāraṁ upasaṅkamitvā etadavocuṁ:",
  "mn81:22.3_0": "‘imāni kho, bhante,",
  "mn81:22.3_1": "pañcamattāni taṇḍulavāhasatāni kikinā kāsirājena pahitāni paṇḍupuṭakassa sālino tadupiyañca sūpeyyaṁ.",
  "mn81:22.4_0": "Tāni, bhante, paṭiggaṇhathā’ti.",
  "mn81:22.5_0": "‘Rājā kho bahukicco bahukaraṇīyo.",
  "mn81:22.6_0": "Alaṁ me.",
  "mn81:22.7_0": "Raññova hotū’ti.",
  "mn81:23.1_0": "Siyā kho pana te, ānanda, evamassa:",
  "mn81:23.2_0": "‘añño nūna tena samayena jotipālo māṇavo ahosī’ti.",
  "mn81:23.3_0": "Na kho panetaṁ, ānanda, evaṁ daṭṭhabbaṁ.",
  "mn81:23.4_0": "Ahaṁ tena samayena jotipālo māṇavo ahosin”ti.",
  "mn81:23.5_0": "Idamavoca bhagavā.",
  "mn81:23.6_0": "Attamano āyasmā ānando bhagavato bhāsitaṁ abhinandīti.",
  "mn81:23.7_0": "Ghaṭikārasuttaṁ niṭṭhitaṁ paṭhamaṁ."
}