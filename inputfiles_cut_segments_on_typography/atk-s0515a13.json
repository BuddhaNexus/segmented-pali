{
  "atk-s0515a13:0_0": "13. Mahābyūhasuttaniddesavaṇṇanā",
  "atk-s0515a13:1_0": "130.",
  "atk-s0515a13:1_1": "Terasame mahābyūhasuttaniddese ye kecime diṭṭhiparibbasānāti idampi “kiṁ nu kho ime diṭṭhiparibbasānā viññūnaṁ santikā nindameva labhanti,",
  "atk-s0515a13:1_2": "udāhu pasaṁsampī”ti uppannacittānaṁ ekaccānaṁ devatānaṁ tamatthaṁ āvikātuṁ purimanayeneva nimmitabuddhena attānaṁ pucchāpetvā vuttaṁ.",
  "atk-s0515a13:1_3": "Tattha anvānayantīti anu ānayanti punappunaṁ āharanti.",
  "atk-s0515a13:2_0": "Nindameva anventīti garahameva upagacchanti.",
  "atk-s0515a13:3_0": "131.",
  "atk-s0515a13:3_1": "Idāni yasmā te “idameva sacca”nti vadantāpi diṭṭhigatikavādino kadāci katthaci pasaṁsampi labhanti,",
  "atk-s0515a13:3_2": "yaṁ etaṁ pasaṁsāsaṅkhātaṁ vādaphalaṁ,",
  "atk-s0515a13:3_3": "taṁ appaṁ,",
  "atk-s0515a13:3_4": "rāgādīnaṁ samāya samatthaṁ na hoti,",
  "atk-s0515a13:3_5": "ko pana vādo dutiye nindāphale,",
  "atk-s0515a13:3_6": "tasmā etamatthaṁ dassento imaṁ tāva vissajjanagāthaṁ āha “appañhi etaṁ na alaṁ samāya,",
  "atk-s0515a13:3_7": "duve vivādassa phalāni brūmī”ti.",
  "atk-s0515a13:3_8": "Tattha duve vivādassa phalānīti nindā ca pasaṁsā ca jayaparājayādīni vā taṁsabhāgāni.",
  "atk-s0515a13:3_9": "Etampi disvāti “nindā aniṭṭhā eva,",
  "atk-s0515a13:3_10": "pasaṁsā nālaṁ samāyā”ti etampi vivādaphale ādīnavaṁ disvā.",
  "atk-s0515a13:3_11": "Khemābhipassaṁ avivādabhūminti avivādabhūmiṁ nibbānaṁ khemanti passamāno.",
  "atk-s0515a13:4_0": "Appakanti mandaṁ.",
  "atk-s0515a13:4_1": "Parittakanti thokaṁ.",
  "atk-s0515a13:4_2": "Omakanti heṭṭhimakaṁ.",
  "atk-s0515a13:4_3": "Lāmakanti pāpakaṁ.",
  "atk-s0515a13:4_4": "Samāyāti rāgādīnaṁ samanatthāya.",
  "atk-s0515a13:4_5": "Upasamāyāti uparūpari samanatthāya.",
  "atk-s0515a13:4_6": "Vūpasamāyāti sannisīdāpanatthāya.",
  "atk-s0515a13:4_7": "Nibbānāyāti amatamahānibbānatthāya.",
  "atk-s0515a13:4_8": "Paṭinissaggāyāti maggena kilesānaṁ nissajjanatthāya.",
  "atk-s0515a13:4_9": "Paṭipassaddhiyāti phalena paṭipassaddhānaṁ anuppajjanatthāya nālaṁ.",
  "atk-s0515a13:5_0": "132.",
  "atk-s0515a13:5_1": "Evañhi avivādamāno –",
  "atk-s0515a13:5_2": "yā kācimāti gāthā.",
  "atk-s0515a13:5_3": "Tattha sammutiyoti diṭṭhiyo.",
  "atk-s0515a13:5_4": "Puthujjāti puthujjanasambhavā.",
  "atk-s0515a13:5_5": "Soupayaṁ kimeyyāti so upagantabbaṭṭhena upayaṁ rūpādīsu ekampi dhammaṁ kiṁ upeyya,",
  "atk-s0515a13:5_6": "kena vā kāraṇena upeyya.",
  "atk-s0515a13:5_7": "Diṭṭhe sute khantimakubbamānoti diṭṭhasutasuddhīsu pemaṁ akaronto.",
  "atk-s0515a13:6_0": "Puthujjanehi janitāti puthujjanehi uppāditā.",
  "atk-s0515a13:6_1": "Sammutiyoti diṭṭhiyo.",
  "atk-s0515a13:6_2": "Puthu nānājanehi janitā vāti anekavidhehi diṭṭhigatikehi uppāditā vā.",
  "atk-s0515a13:6_3": "Netīti na eti.",
  "atk-s0515a13:6_4": "Na upetīti samīpaṁ na eti.",
  "atk-s0515a13:6_5": "Na upagacchatīti nivattati.",
  "atk-s0515a13:6_6": "Nābhinivisatīti pavisitvā nappatiṭṭhati.",
  "atk-s0515a13:7_0": "133.",
  "atk-s0515a13:7_1": "Ito bāhirā pana –",
  "atk-s0515a13:7_2": "sīluttamāti gāthā tassattho –",
  "atk-s0515a13:7_3": "sīlaṁyeva “uttama”nti maññamānā sīluttamāti eke bhonto saṁyamamattena suddhiṁ vadanti,",
  "atk-s0515a13:7_4": "hatthivatādiñca vataṁ samādāya upaṭṭhitāse.",
  "atk-s0515a13:7_5": "Idheva diṭṭhiyaṁ assa satthuno suddhiṁ bhavūpanītā bhavajjhositā samānā vadanti,",
  "atk-s0515a13:7_6": "api ca te kusalāvadānā “kusalā maya”nti evaṁvādā.",
  "atk-s0515a13:8_0": "134.",
  "atk-s0515a13:8_1": "Evaṁ sīluttamesu ca tesu tathā paṭipanno yo koci –",
  "atk-s0515a13:8_2": "sace cutoti gāthā.",
  "atk-s0515a13:8_3": "Tassattho –",
  "atk-s0515a13:8_4": "sace tato sīlavatato paravicchindanena vā anabhisambhuṇanto vā cuto hoti,",
  "atk-s0515a13:8_5": "so taṁ sīlabbatakammaṁ puññābhisaṅkhārādikammaṁ vā virādhayitvā vedhatī.",
  "atk-s0515a13:8_6": "Na kevalañca vedhati,",
  "atk-s0515a13:8_7": "api ca kho taṁ sīlabbatasuddhiṁ pajappatī ca vippalapati ca patthayatī ca. Kimiva?",
  "atk-s0515a13:8_8": "Satthāva hīno pavasaṁ gharamhā,",
  "atk-s0515a13:8_9": "gharamhā pavasanto satthato hīno yathā taṁ gharaṁ vā satthaṁ vā patthayatīti.",
  "atk-s0515a13:9_0": "Paravicchindanāya vāti parena vāriyamāno vā. Anabhisambhuṇanto vāti taṁ paṭipattiṁ asampādento vā.",
  "atk-s0515a13:10_0": "Aññāya aparaddhoti nibbānena parihīno maggato vā.",
  "atk-s0515a13:10_1": "Taṁ vā satthaṁ anubandhatīti taṁ vā satthaṁ sabbattha pacchato gacchati.",
  "atk-s0515a13:11_0": "135.",
  "atk-s0515a13:11_1": "Evaṁ pana sīluttamānaṁ pavedhanakāraṇaṁ ariyasāvako sīlabbataṁ vāpi pahāya sabbanti gāthā.",
  "atk-s0515a13:11_2": "Tattha sāvajjānavajjanti sabbākusalaṁ lokiyakusalañca.",
  "atk-s0515a13:11_3": "Etaṁ suddhiṁ asuddhintiapatthayānoti pañcakāmaguṇādibhedaṁ suddhiṁ akusalādibhedaṁ asuddhiñca apatthayamāno.",
  "atk-s0515a13:11_4": "Virato careti suddhiyā asuddhiyā ca virato careyya.",
  "atk-s0515a13:11_5": "Santi manuggahāyāti diṭṭhiṁ aggahetvā.",
  "atk-s0515a13:12_0": "Kaṇhaṁkaṇhavipākanti akusalakammaṁ akusalavipākadāyakaṁ.",
  "atk-s0515a13:12_1": "Sukkaṁ sukkavipākanti lokiyakusalaṁ attanā sadisaṁ sukkavipākadāyakaṁ.",
  "atk-s0515a13:13_0": "Niyāmāvakkantinti maggapavisanaṁ.",
  "atk-s0515a13:13_1": "Sekkhāti satta sekkhā.",
  "atk-s0515a13:13_2": "Aggadhammanti uttamadhammaṁ,",
  "atk-s0515a13:13_3": "arahattaphalaṁ.",
  "atk-s0515a13:14_0": "136.",
  "atk-s0515a13:14_1": "Evaṁ ito bāhirake sīluttame saṁyamena visuddhivāde tesañca vipākaṁ sīlabbatapahāyino arahato ca paṭipattiṁ",
  "atk-s0515a13:14_2": "dassetvā idāni aññathāpi suddhivāde bāhirake dassento “tamūpanissāyā”ti gāthamāha.",
  "atk-s0515a13:14_3": "Tassattho –",
  "atk-s0515a13:14_4": "santaññepi samaṇabrāhmaṇā,",
  "atk-s0515a13:14_5": "te jigucchitaṁ amarantapaṁ vā diṭṭhasuddhiādīsu vā aññataraññataraṁ upanissāyaakiriyadiṭṭhiyā vā uddhaṁsarā",
  "atk-s0515a13:14_6": "hutvā bhavābhavesu avītataṇhā suddhi’manutthunanti vadanti kathentīti.",
  "atk-s0515a13:15_0": "Tapojigucchavādāti kāyapīḷanāditapena pāpahirīyanavādā.",
  "atk-s0515a13:15_1": "Tapojigucchasārāti teneva tapena hirīyanasāravanto.",
  "atk-s0515a13:15_2": "Uddhaṁsarāvādāti saṁsārena suddhiṁ kathayantā.",
  "atk-s0515a13:16_0": "137.",
  "atk-s0515a13:16_1": "Evaṁ tesaṁ avītataṇhānaṁ suddhiṁ anutthunantānaṁ yopi suddhippattameva attānaṁ maññeyya,",
  "atk-s0515a13:16_2": "tassāpi avītataṇhattā bhavābhavesu taṁ taṁ vatthuṁ patthayamānassa hi jappitāni punappunaṁ hontiyevāti adhippāyo.",
  "atk-s0515a13:16_3": "Taṇhā hi āsevitā taṇhaṁ vaḍḍhayateva,",
  "atk-s0515a13:16_4": "na kevalañca jappitāni,",
  "atk-s0515a13:16_5": "pavedhitaṁ vāpi pakappitesu,",
  "atk-s0515a13:16_6": "taṇhādiṭṭhīhi cassa pakappitesu vatthūsu pavedhitampi hotīti vuttaṁ hoti.",
  "atk-s0515a13:16_7": "Bhavābhavesu pana vītataṇhattā āyatiṁ cutūpapāto idha yassa natthi,",
  "atk-s0515a13:16_8": "sa kena vedheyya kuhiṁ va jappeti ayametissā gāthāya sambandho.",
  "atk-s0515a13:17_0": "Āgamananti puna āgamanaṁ.",
  "atk-s0515a13:17_1": "Gamananti ito aññattha gamanaṁ.",
  "atk-s0515a13:17_2": "Gamanāgamananti ito gantvā puna nivattanaṁ.",
  "atk-s0515a13:17_3": "Kālanti maraṇaṁ.",
  "atk-s0515a13:17_4": "Gatīti gamanavasena gatiyā gantabbaṁ.",
  "atk-s0515a13:18_0": "138.Yamāhu dhammanti pucchāgāthā.",
  "atk-s0515a13:19_0": "139.",
  "atk-s0515a13:19_1": "Idāni yasmā ekopi ettha vādo sacco natthi,",
  "atk-s0515a13:19_2": "kevalaṁ diṭṭhimattakena hi te vadanti,",
  "atk-s0515a13:19_3": "tasmā tamatthaṁ dassento “sakaṁ hī”ti imaṁ tāva vissajjanagāthamāha.",
  "atk-s0515a13:19_4": "Tattha sammutinti diṭṭhiṁ.",
  "atk-s0515a13:19_5": "Anomanti anūnaṁ.",
  "atk-s0515a13:20_0": "140.",
  "atk-s0515a13:20_1": "Evametesu sakaṁ dhammaṁ paripuṇṇaṁ brūvantesu aññassa dhammaṁ pana hīnanti vadantesu yassa kassaci –",
  "atk-s0515a13:20_2": "parassa ce vambhayitena hīnoti gāthā.",
  "atk-s0515a13:20_3": "Tassattho –",
  "atk-s0515a13:20_4": "yadi parassa ninditakāraṇā hīno bhaveyya,",
  "atk-s0515a13:20_5": "na koci dhammesu visesi aggo bhaveyya.",
  "atk-s0515a13:20_6": "Kiṁkāraṇā?",
  "atk-s0515a13:20_7": "Puthū hi aññassa vadanti dhammaṁ nihīnato sabbeva te samhi daḷhaṁ vadānāsakadhamme daḷhavādā eva.",
  "atk-s0515a13:21_0": "Vambhayitakāraṇāti dhaṁsitakāraṇā.",
  "atk-s0515a13:21_1": "Garahitakāraṇāti lāmakakatakāraṇā.",
  "atk-s0515a13:21_2": "Upavaditakāraṇāti akkositakāraṇā.",
  "atk-s0515a13:21_3": "Sakāyananti sakamaggaṁ.",
  "atk-s0515a13:22_0": "141.",
  "atk-s0515a13:22_1": "Kiñca bhiyyo –",
  "atk-s0515a13:22_2": "saddhammapūjāti gāthā.",
  "atk-s0515a13:22_3": "Tassattho –",
  "atk-s0515a13:22_4": "te ca titthiyā yathā pasaṁsanti sakāyanāni,",
  "atk-s0515a13:22_5": "saddhammapūjāpi nesaṁ tatheva vattati.",
  "atk-s0515a13:22_6": "Te hi ativiya satthārādīni sattaronti.",
  "atk-s0515a13:22_7": "Tattha yadi te pamāṇā siyuṁ,",
  "atk-s0515a13:22_8": "evaṁ sante sabbeva vādā tathiyā bhaveyyuṁ.",
  "atk-s0515a13:22_9": "Kiṁkāraṇā ?",
  "atk-s0515a13:22_10": "Suddhī hi nesaṁ paccattameva.",
  "atk-s0515a13:22_11": "Na sā aññattha sijjhati,",
  "atk-s0515a13:22_12": "nāpi paramatthato.",
  "atk-s0515a13:22_13": "Attani diṭṭhigāhamattameva hi taṁ tesaṁ parapaccayaneyyabuddhīnaṁ.",
  "atk-s0515a13:22_14": "Paccattamevāti pāṭekkameva.",
  "atk-s0515a13:23_0": "142.",
  "atk-s0515a13:23_1": "Yo pana viparītato bāhitapāpattā brāhmaṇo,",
  "atk-s0515a13:23_2": "tassa na brāhmaṇassa paraneyyamatthīti gāthā.",
  "atk-s0515a13:23_3": "Tassattho –",
  "atk-s0515a13:23_4": "brāhmaṇassa hi “sabbe saṅkhārā aniccā”tiādinā nayena sudiṭṭhattā parena netabbaṁ ñāṇaṁ natthi.",
  "atk-s0515a13:23_5": "Diṭṭhidhammesu “idameva sacca”nti nicchinitvā sumaggahītampi natthi.",
  "atk-s0515a13:23_6": "Taṁkāraṇā so diṭṭhikalahāni atikkanto,",
  "atk-s0515a13:23_7": "na hi so seṭṭhato passati dhammamaññaṁ aññatra satipaṭṭhānādīhi.",
  "atk-s0515a13:24_0": "Na paraneyyoti parena netabbo jānāpetabbo na hoti.",
  "atk-s0515a13:24_1": "Na parapattiyo na parapaccayoti paresaṁ paccetabbo na hoti.",
  "atk-s0515a13:24_2": "Na parapaṭibaddhagūti paresaṁ paṭibaddhagamano na hoti.",
  "atk-s0515a13:25_0": "143.Jānāmīti gāthāya sambandho attho ca –",
  "atk-s0515a13:25_1": "evaṁ tāva paramatthabrāhmaṇo na hi seṭṭhato passati dhammamaññaṁ,",
  "atk-s0515a13:25_2": "aññe pana titthiyā paracittañāṇādīhi jānantāpi passantāpi “jānāmi passāmi tatheva eta”nti evaṁ vadantāpi ca diṭṭhiyā suddhiṁ paccenti. Kasmā?",
  "atk-s0515a13:25_3": "Yasmā tesu ekopi adakkhi ce addasa cepi tena paracittañāṇādinā yathābhūtamatthaṁ,",
  "atk-s0515a13:25_4": "kiñhi tumassa tena tassa tena dassanena kiṁ kataṁ,",
  "atk-s0515a13:25_5": "kiṁ dukkhapariññā sādhitā,",
  "atk-s0515a13:25_6": "udāhu samudayappahānādīnaṁ aññataraṁ,",
  "atk-s0515a13:25_7": "yato sabbathāpi atikkamitvā ariyamaggaṁ te titthiyā aññeneva vadanti suddhiṁ,",
  "atk-s0515a13:25_8": "atikkamitvā vā te titthiye buddhādayo aññeneva vadanti suddhinti.",
  "atk-s0515a13:26_0": "144.Passaṁ naroti gāthāya sambandho attho ca –",
  "atk-s0515a13:26_1": "kiñca bhiyyo?",
  "atk-s0515a13:26_2": "Yvāyaṁ paracittañāṇādīhi addakkhi,",
  "atk-s0515a13:26_3": "so passaṁ naro dakkhati nāmarūpaṁ,",
  "atk-s0515a13:26_4": "na tato paraṁ,",
  "atk-s0515a13:26_5": "disvāna vā ñassati tānimeva nāmarūpāni niccato sukhato vā,",
  "atk-s0515a13:26_6": "na aññathā;",
  "atk-s0515a13:26_7": "so evaṁ passanto kāmaṁ bahuṁ passatu appakaṁ vā nāmarūpaṁ niccato sukhato ca athassa evarūpena dassanena na hi tena suddhiṁ kusalā vadanti.",
  "atk-s0515a13:27_0": "145.Nivissavādīti gāthāya sambandho attho ca –",
  "atk-s0515a13:27_1": "tena ca dassanena suddhiyā asatiyāpi yo “jānāmi passāmi tatheva eta”nti evaṁ nivissavādī,",
  "atk-s0515a13:27_2": "etaṁ vā dassanaṁ paṭicca diṭṭhiyā suddhiṁ paccento “idameva sacca”nti evaṁ nivissavādī,",
  "atk-s0515a13:27_3": "so subbinayo na hoti taṁ tathā pakappitaṁ abhisaṅkhataṁ diṭṭhiṁ purakkharāno.",
  "atk-s0515a13:27_4": "So hi yaṁ satthārādiṁ nissito,",
  "atk-s0515a13:27_5": "tattheva subhaṁ vadāno suddhiṁ vado,",
  "atk-s0515a13:27_6": "“parisuddhivādo parisuddhidassano vā aha”nti attānaṁ maññamāno tattha tathaddasā so,",
  "atk-s0515a13:27_7": "tattha sakāya diṭṭhiyā aviparītameva so addasa.",
  "atk-s0515a13:27_8": "Yathā sā diṭṭhi pavattati,",
  "atk-s0515a13:27_9": "tatheva taṁ addasa,",
  "atk-s0515a13:27_10": "na aññathā passituṁ icchatīti adhippāyo.",
  "atk-s0515a13:28_0": "Nivissavādīti patiṭṭhahitvā kathento.",
  "atk-s0515a13:28_1": "Dubbinayoti vinetuṁ dukkho.",
  "atk-s0515a13:28_2": "Duppaññāpayoti ñāpetuṁ cittena labbhāpetuṁ dukkho.",
  "atk-s0515a13:28_3": "Dunnijjhāpayoti cittena vīmaṁsitvā gahaṇatthaṁ punappunaṁ nijjhāpayituṁ dukkho.",
  "atk-s0515a13:28_4": "Duppekkhāpayoti ikkhāpayituṁ dukkho.",
  "atk-s0515a13:28_5": "Duppasādayoti citte pasādaṁ uppādetuṁ dukkho.",
  "atk-s0515a13:29_0": "Appassīti ñāṇena paṭivedhaṁ pāpuṇi. Paṭivijjhīti cittena avabodhaṁ pāpuṇi.",
  "atk-s0515a13:30_0": "146.",
  "atk-s0515a13:30_1": "Evaṁ pakappitaṁ diṭṭhiṁ purakkharānesu titthiyesu –",
  "atk-s0515a13:30_2": "na brāhmaṇo kappamupeti saṅkhāti gāthā.",
  "atk-s0515a13:30_3": "Tattha saṅkhāti saṅkhāya,",
  "atk-s0515a13:30_4": "jānitvāti attho.",
  "atk-s0515a13:30_5": "Napi ñāṇabandhūti samāpattiñāṇādinā akatataṇhādiṭṭhibandhu.",
  "atk-s0515a13:30_6": "Tattha viggaho –",
  "atk-s0515a13:30_7": "nāpi assa ñāṇena kato bandhu atthīti napi ñāṇabandhu.",
  "atk-s0515a13:30_8": "Sammutiyoti diṭṭhisammutiyo.",
  "atk-s0515a13:30_9": "Puthujjāti puthujjanasambhavā.",
  "atk-s0515a13:30_10": "Uggahaṇanti maññeti uggahaṇanti aññe,",
  "atk-s0515a13:30_11": "aññe tā sammutiyo uggaṇhantīti vuttaṁ hoti.",
  "atk-s0515a13:31_0": "Upekkhatīti upapattito apakkhapatito hutvā passati.",
  "atk-s0515a13:32_0": "147.",
  "atk-s0515a13:32_1": "Kiñca bhiyyo –",
  "atk-s0515a13:32_2": "vissajja ganthānīti gāthā.",
  "atk-s0515a13:32_3": "Tattha anuggahoti uggahaṇavirahito,",
  "atk-s0515a13:32_4": "sopi nāssa uggahoti anuggaho.",
  "atk-s0515a13:32_5": "Na vā uggaṇhātīti anuggaho.",
  "atk-s0515a13:33_0": "Ganthe vossajjitvāti abhijjhādike ganthe cajitvā.",
  "atk-s0515a13:33_1": "Vissajjāti puna anādiyanavasena jahitvā.",
  "atk-s0515a13:33_2": "Gadhiteti ghaṭite.",
  "atk-s0515a13:33_3": "Ganthiteti suttena saṅgahite viya ganthite.",
  "atk-s0515a13:33_4": "Bandheti suṭṭhu bandhe.",
  "atk-s0515a13:33_5": "Vibandheti vividhā bandhe.",
  "atk-s0515a13:33_6": "Palibuddheti samantato bandhanena bandhe.",
  "atk-s0515a13:33_7": "Bandhaneti kilesabandhane.",
  "atk-s0515a13:33_8": "Phoṭayitvāti papphoṭetvā.",
  "atk-s0515a13:33_9": "Saccaṁ vissajjaṁ karontīti visaṅkharitvā aparibhogaṁ karonti.",
  "atk-s0515a13:33_10": "Vikopentīti cuṇṇavicuṇṇaṁ karonti.",
  "atk-s0515a13:34_0": "148.",
  "atk-s0515a13:34_1": "Kiñca bhiyyo –",
  "atk-s0515a13:34_2": "so evarūpo –",
  "atk-s0515a13:34_3": "pubbāsaveti gāthā.",
  "atk-s0515a13:34_4": "Tattha pubbāsaveti atītarūpādīni ārabbha uppajjanadhammakilese.",
  "atk-s0515a13:34_5": "Naveti paccuppannarūpādīni ārabbha uppajjanadhamme.",
  "atk-s0515a13:34_6": "Na chandagūti chandādivasena na gacchati.",
  "atk-s0515a13:34_7": "Anattagarahīti katākatavasena attānaṁ agarahanto.",
  "atk-s0515a13:35_0": "149.",
  "atk-s0515a13:35_1": "Evaṁ anattagarahī ca –",
  "atk-s0515a13:35_2": "sa sabbadhammesūti gāthā.",
  "atk-s0515a13:35_3": "Tattha sabbadhammesūti dvāsaṭṭhidiṭṭhidhammesu “yaṁ kiñci diṭṭhaṁ vā”ti evaṁpabhedesu.",
  "atk-s0515a13:35_4": "Pannabhāroti patitabhāro.",
  "atk-s0515a13:35_5": "Na kappetīti na kappiyo,",
  "atk-s0515a13:35_6": "duvidhampi kappaṁ na karotīti attho.",
  "atk-s0515a13:35_7": "Nūparatoti puthujjanakalyāṇakasekkhā viya uparatisamaṅgīpi no hoti.",
  "atk-s0515a13:35_8": "Na patthiyoti nittaṇho.",
  "atk-s0515a13:35_9": "Taṇhā hi patthayatīti patthiyā,",
  "atk-s0515a13:35_10": "nāssa patthiyāti na patthiyo.",
  "atk-s0515a13:35_11": "Ito parañca heṭṭhā ca tattha tattha vuttanayattā uttānatthameva.",
  "atk-s0515a13:35_12": "Evaṁ arahattanikūṭeneva desanaṁ niṭṭhāpesi,",
  "atk-s0515a13:35_13": "desanāpariyosāne purābhedasutte vuttasadiso eva abhisamayo ahosīti.",
  "atk-s0515a13:36_0": "Saddhammappajjotikāya mahāniddesaṭṭhakathāya",
  "atk-s0515a13:37_0": "Mahābyūhasuttaniddesavaṇṇanā niṭṭhitā."
}