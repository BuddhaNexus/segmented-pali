{
  "tika-vin07t10:0.1_0": "Bhikkhunīvibhaṅgavaṇṇanā",
  "tika-vin07t10:0.2_0": "1. Pārājikakaṇḍaṁ",
  "tika-vin07t10:1_0": "1. Ubbhajāṇumaṇḍalikasikkhāpadavaṇṇanā",
  "tika-vin07t10:2_0": "656.",
  "tika-vin07t10:2_1": "Bhikkhunīvibhaṅge migāramātuyāti migāramātu,",
  "tika-vin07t10:2_2": "visākhāyāti attho.",
  "tika-vin07t10:2_3": "Pāḷiyaṁ “ehi bhikkhunīti bhikkhunī,",
  "tika-vin07t10:2_4": "tīhi saraṇagamanehi upasampannāti bhikkhunī”ti idaṁ bhikkhuvibhaṅgapāḷiyā samadassanatthaṁ aṭṭhagarudhammappaṭiggahaṇena",
  "tika-vin07t10:2_5": "laddhūpasampadaṁ mahāpajāpatigotamiñceva tāya saha nikkhantā bhagavato āṇāya bhikkhūnaññeva santike ekatoupasampannā",
  "tika-vin07t10:2_6": "pañcasatasākiyāniyo ca sandhāya vuttaṁ.",
  "tika-vin07t10:2_7": "Tā hi bhagavatā ānandattherassa yācanāya pabbajjaṁ anujānantena “etha bhikkhuniyo,",
  "tika-vin07t10:2_8": "mama sāsane tumhepi pavisathā”ti vuttā viya jātā.",
  "tika-vin07t10:2_9": "Sākiyāniyo eva saraṇasīlāni datvā kammavācāya upasampāditattā “tīhi saraṇagamanehi upasampannā”ti vuttā.",
  "tika-vin07t10:2_10": "Na hi etāhi aññā ehibhikkhunibhāvādinā upasampannā nāma santi.",
  "tika-vin07t10:2_11": "Yaṁ pana therīgāthāsu bhaddāya kuṇḍalakesiyā –",
  "tika-vin07t10:3_0": "“Nihacca jāṇuṁ vanditvā, sammukhā añjaliṁ akaṁ;",
  "tika-vin07t10:4_0": "‘Ehi bhadde’ti maṁ avoca, sā me āsūpasampadā”ti. –",
  "tika-vin07t10:5_0": "Vuttaṁ. Yañca apadānepi –",
  "tika-vin07t10:6_0": "“Āyācito tadā āha, ‘ehi bhadde’ti nāyako;",
  "tika-vin07t10:7_0": "Tadāhaṁ upasampannā, parittaṁ toyamaddasa”nti. –",
  "tika-vin07t10:8_0": "Vuttaṁ.",
  "tika-vin07t10:8_1": "Tampi “ehi tvaṁ bhikkhunīnaṁ santike pabbajjaṁ,",
  "tika-vin07t10:8_2": "upasampadañca gaṇhāhī”ti bhagavato āṇā upasampadāya kāraṇattā upasampadā ahosīti imamatthaṁ sandhāya vuttaṁ.",
  "tika-vin07t10:8_3": "Tathā hi vuttaṁ therīgāthāṭṭhakathāyaṁ “ehi bhadde,",
  "tika-vin07t10:8_4": "bhikkhunupassayaṁ gantvā bhikkhunīnaṁ santike pabbajja upasampajjassūti maṁ avaca āṇāpesi,",
  "tika-vin07t10:8_5": "sā satthu āṇā mayhaṁ upasampadāya kāraṇattā upasampadā āsi ahosī”ti.",
  "tika-vin07t10:9_0": "657.Sādhāraṇapārājikehīti methunādīhi catūhi. Tāni,",
  "tika-vin07t10:9_1": "pana aññāni ca sādhāraṇasikkhāpadāni yasmā bhikkhuvibhaṅge vuttanidānavatthādīsu eva sādhāraṇavasena paññattāni,",
  "tika-vin07t10:9_2": "pacchā pana tāni bhikkhunīnaṁ pātimokkhuddesaṁ anujānantena bhagavatā tāsaṁ sikkhāpaccakkhānābhāvena",
  "tika-vin07t10:9_3": "“yā pana bhikkhunī chandaso methunaṁ dhammaṁ paṭiseveyyā”tiādinā tadanurūpavasena parivattetvā asādhāraṇasikkhāpadehi",
  "tika-vin07t10:9_4": "saddhiṁ saṁsandetvā bhikkhunipātimokkhuddesavasena ekato saṅgahitāni.",
  "tika-vin07t10:9_5": "Yasmā ca nesaṁ bhikkhuvibhaṅge vuttanayeneva sabbopi vinicchayo sakkā ñātuṁ,",
  "tika-vin07t10:9_6": "tasmā tāni vajjetvā asādhāraṇānaṁ eva idha vibhaṅgo vuttoti veditabbaṁ.",
  "tika-vin07t10:10_0": "659.",
  "tika-vin07t10:10_1": "Bhikkhūnaṁ “kāyasaṁsaggaṁ sādiyeyyā”ti avatvā “samāpajjeyyā”ti vuttattā “bhikkhu āpattiyā na kāretabbo”ti vuttaṁ.",
  "tika-vin07t10:10_2": "Tabbahulanayenāti kiriyāsamuṭṭhānasseva bahulabhāvato,",
  "tika-vin07t10:10_3": "etena akiriyāsamuṭṭhānāpi ayaṁ āpatti hotīti dasseti.",
  "tika-vin07t10:10_4": "Kiñcāpi dasseti,",
  "tika-vin07t10:10_5": "mayaṁ panettha evaṁ takkayāma “kāyasaṁsaggakkhaṇe sādiyantiyā kiriyāya abhāvepi tato pubbe pavattitānaṁ",
  "tika-vin07t10:10_6": "paṭicchannaṭṭhānagamanaiṅgitākāradassanādikiriyānaṁ vaseneva kiriyāsamauṭṭhānameva,",
  "tika-vin07t10:10_7": "parehi magge kariyamānupakkamena niccalassa sādiyato sukkavissaṭṭhi viya pubbapayogābhāvepi vā tasmiññeva",
  "tika-vin07t10:10_8": "khaṇe parūpakkamena janiyamānāya attano kāyacalanādisaṅkhātāya kiriyāya,",
  "tika-vin07t10:10_9": "sā hi sādiyamānena tassā cittenāpi samuṭṭhitā kiriyā nāma hoti avāyamitvā parūpakkamena methunasādiyane viya,",
  "tika-vin07t10:10_10": "bhikkhūnaṁ pana parūpakkamajanitaṁ kiriyaṁ abbohārikaṁ katvā attanā kariyamānapayogavaseneva ‘kāyasaṁsaggaṁ",
  "tika-vin07t10:10_11": "samāpajjeyyā’ti evaṁ visesetvāva sikkhāpadassa paññattattā sādiyamānepi na doso.",
  "tika-vin07t10:10_12": "Itarathā hi tabbahulanayenettha kiriyatte gayhamāne aññesampi kiriyākiriyasikkhāpadānaṁ kiriyattaggahaṇappasaṅgo siyā”ti.",
  "tika-vin07t10:10_13": "Tasmā vīmaṁsitvā gahetabbaṁ.",
  "tika-vin07t10:10_14": "Sāti kiriyāsamuṭṭhānatā.",
  "tika-vin07t10:10_15": "Tathevāti kāyasaṁsaggarāgī eva.",
  "tika-vin07t10:11_0": "Ubbhajāṇumaṇḍalikasikkhāpadavaṇṇanā niṭṭhitā.",
  "tika-vin07t10:12_0": "2. Vajjapaṭicchādikasikkhāpadavaṇṇanā",
  "tika-vin07t10:13_0": "666.",
  "tika-vin07t10:13_1": "Dutiye purimenātiādi sundarīnandāya vajjapaṭicchādane paññattataṁ sandhāya vuttaṁ.",
  "tika-vin07t10:13_2": "“Aṭṭhanna”nti vuttattā vajjapaṭicchādanassāpi paṭicchādane pārājikamevāti daṭṭhabbaṁ.",
  "tika-vin07t10:13_3": "“Dhuraṁ nikkhittamatte”ti vuttattā paṇṇattiṁ ajānantiyāpi “idaṁ vajjaṁ na pakāsessāmī”ti chandena dhuraṁ nikkhepakkhaṇe pārājikanti daṭṭhabbaṁ.",
  "tika-vin07t10:13_4": "Taṁ pana paṭicchādanaṁ yasmā “pesalā ñatvā garahissantī”ti bhayeneva hoti,",
  "tika-vin07t10:13_5": "bhayañca kodhacittasampayuttaṁ,",
  "tika-vin07t10:13_6": "tasmā idaṁ “dukkhavedana”nti vuttaṁ.",
  "tika-vin07t10:13_7": "Yaṁ pana sāratthadīpaniyaṁ “kiñcāpi vajjapaṭicchādanaṁ pemavasena hoti,",
  "tika-vin07t10:13_8": "tathāpi sikkhāpadavītikkamacittaṁ domanassitameva hotī”ti evaṁ paṇṇattivītikkamacitteneva chādanaṁ domanassatte kāraṇaṁ vuttaṁ,",
  "tika-vin07t10:13_9": "taṁ akāraṇaṁ paṇṇattivijānanaṁ vināpi āpajjitabbatova.",
  "tika-vin07t10:14_0": "Vajjapaṭicchādikasikkhāpadavaṇṇanā niṭṭhitā.",
  "tika-vin07t10:15_0": "669. Tatiyaṁ uttānameva.",
  "tika-vin07t10:16_0": "4. Aṭṭhavatthukasikkhāpadavaṇṇanā",
  "tika-vin07t10:17_0": "675.",
  "tika-vin07t10:17_1": "Catutthe lokassādasaṅkhātaṁ mittehi aññamaññaṁ kātabbaṁ santhavaṁ.",
  "tika-vin07t10:17_2": "Vuttamevatthaṁ pariyāyantarena dassetuṁ “kāyasaṁsaggarāgenā”ti vuttaṁ.",
  "tika-vin07t10:18_0": "Tissitthiyo methunaṁ taṁ na seveti yā tisso itthiyo,",
  "tika-vin07t10:18_1": "tāsu vuttaṁ taṁ methunaṁ na seveyya.",
  "tika-vin07t10:18_2": "Anariyapaṇḍaketi tayo anariye,",
  "tika-vin07t10:18_3": "tayo paṇḍake ca upasaṅkamitvā methunaṁ na seveti attho.",
  "tika-vin07t10:18_4": "Anariyāti cettha ubhatobyañjanakā adhippetā.",
  "tika-vin07t10:18_5": "Byañjanasminti attano vaccamukhamaggepi.",
  "tika-vin07t10:18_6": "Chedo eva chejjaṁ,",
  "tika-vin07t10:18_7": "pārājikaṁ.",
  "tika-vin07t10:19_0": "Vaṇṇāvaṇṇoti dvīhi sukkavissaṭṭhi vuttā.",
  "tika-vin07t10:19_1": "Gamanuppādananti sañcarittaṁ.",
  "tika-vin07t10:19_2": "“Methunadhammassa pubbabhāgattā paccayo hotī”ti iminā kāriyopacārena kāyasaṁsaggo methunadhammoti vuttoti dasseti.",
  "tika-vin07t10:19_3": "Sabbapadesūti saṅghāṭikaṇṇaggahaṇādipadesu.",
  "tika-vin07t10:19_4": "Kāyasaṁsaggarāgo,",
  "tika-vin07t10:19_5": "saussāhatā,",
  "tika-vin07t10:19_6": "aṭṭhamavatthussa pūraṇanti tīṇettha aṅgāni.",
  "tika-vin07t10:20_0": "Aṭṭhavatthukasikkhāpadavaṇṇanā niṭṭhitā.",
  "tika-vin07t10:21_0": "Pārājikavaṇṇanānayo niṭṭhito."
}