{
  "iti110:0.1_0": "Itivuttaka 110",
  "iti110:0.2_0": "Catukkanipāta",
  "iti110:0.3_0": "Brāhmaṇadhammayāgavagga",
  "iti110:0.4_0": "Carasutta",
  "iti110:1.1_0": "Vuttañhetaṁ bhagavatā vuttamarahatāti me sutaṁ:",
  "iti110:2.1_0": "“Carato cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā.",
  "iti110:2.2_0": "Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṁ gameti.",
  "iti110:2.3_0": "Carampi, bhikkhave, bhikkhu evaṁbhūto anātāpī anottāpī satataṁ samitaṁ kusīto hīnavīriyoti vuccati.",
  "iti110:3.1_0": "Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā.",
  "iti110:3.2_0": "Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṁ gameti.",
  "iti110:3.3_0": "Ṭhitopi, bhikkhave, bhikkhu evaṁbhūto anātāpī anottāpī satataṁ samitaṁ kusīto hīnavīriyoti vuccati.",
  "iti110:4.1_0": "Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā.",
  "iti110:4.2_0": "Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṁ gameti.",
  "iti110:4.3_0": "Nisinnopi,",
  "iti110:4.3_1": "bhikkhave,",
  "iti110:4.3_2": "bhikkhu evaṁbhūto anātāpī anottāpī satataṁ samitaṁ kusīto hīnavīriyoti vuccati.",
  "iti110:5.1_0": "Sayānassa cepi,",
  "iti110:5.1_1": "bhikkhave,",
  "iti110:5.1_2": "bhikkhuno jāgarassa uppajjati kāmavitakko vā byāpādavitakko vā vihiṁsāvitakko vā.",
  "iti110:5.2_0": "Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṁ gameti.",
  "iti110:5.3_0": "Sayānopi,",
  "iti110:5.3_1": "bhikkhave,",
  "iti110:5.3_2": "bhikkhu jāgaro evaṁbhūto anātāpī anottāpī satataṁ samitaṁ kusīto hīnavīriyoti vuccati.",
  "iti110:6.1_0": "Carato cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā.",
  "iti110:6.2_0": "Tañce, bhikkhave, bhikkhu nādhivāseti pajahati vinodeti byantīkaroti anabhāvaṁ gameti.",
  "iti110:6.3_0": "Carampi,",
  "iti110:6.3_1": "bhikkhave,",
  "iti110:6.3_2": "bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati.",
  "iti110:7.1_0": "Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā.",
  "iti110:7.2_0": "Tañce, bhikkhave, bhikkhu nādhivāseti pajahati vinodeti byantīkaroti anabhāvaṁ gameti.",
  "iti110:7.3_0": "Ṭhitopi,",
  "iti110:7.3_1": "bhikkhave,",
  "iti110:7.3_2": "bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati.",
  "iti110:8.1_0": "Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā.",
  "iti110:8.2_0": "Tañce, bhikkhave, bhikkhu nādhivāseti pajahati vinodeti byantīkaroti anabhāvaṁ gameti.",
  "iti110:8.3_0": "Nisinnopi,",
  "iti110:8.3_1": "bhikkhave,",
  "iti110:8.3_2": "bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati.",
  "iti110:9.1_0": "Sayānassa cepi,",
  "iti110:9.1_1": "bhikkhave,",
  "iti110:9.1_2": "bhikkhuno jāgarassa uppajjati kāmavitakko vā byāpādavitakko vā vihiṁsāvitakko vā.",
  "iti110:9.2_0": "Tañce, bhikkhave, bhikkhu nādhivāseti pajahati vinodeti byantīkaroti anabhāvaṁ gameti.",
  "iti110:9.3_0": "Sayānopi,",
  "iti110:9.3_1": "bhikkhave,",
  "iti110:9.3_2": "bhikkhu jāgaro evaṁbhūto ātāpī ottāpī satataṁ samitaṁ āraddhavīriyo pahitattoti vuccatī”ti.",
  "iti110:9.4_0": "Etamatthaṁ bhagavā avoca.",
  "iti110:9.5_0": "Tatthetaṁ iti vuccati:",
  "iti110:10.1_0": "“Caraṁ vā yadi vā tiṭṭhaṁ,",
  "iti110:10.2_0": "nisinno uda vā sayaṁ;",
  "iti110:10.3_0": "Yo vitakkaṁ vitakketi,",
  "iti110:10.4_0": "pāpakaṁ gehanissitaṁ.",
  "iti110:11.1_0": "Kummaggaṁ paṭipanno so,",
  "iti110:11.2_0": "mohaneyyesu mucchito;",
  "iti110:11.3_0": "Abhabbo tādiso bhikkhu,",
  "iti110:11.4_0": "phuṭṭhuṁ sambodhimuttamaṁ.",
  "iti110:12.1_0": "Yo ca caraṁ vā tiṭṭhaṁ vā,",
  "iti110:12.2_0": "Nisinno uda vā sayaṁ;",
  "iti110:12.3_0": "Vitakkaṁ samayitvāna,",
  "iti110:12.4_0": "Vitakkūpasame rato;",
  "iti110:12.5_0": "Bhabbo so tādiso bhikkhu,",
  "iti110:12.6_0": "Phuṭṭhuṁ sambodhimuttaman”ti.",
  "iti110:13.1_0": "Ayampi attho vutto bhagavatā, iti me sutanti.",
  "iti110:13.2_0": "Ekādasamaṁ."
}