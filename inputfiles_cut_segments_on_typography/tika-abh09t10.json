{
  "tika-abh09t10:0_0": "4. Puggalapaññattimātikā",
  "tika-abh09t10:1_0": "Ekakamātikatthavaṇṇanā",
  "tika-abh09t10:2_0": "Idāni puggalapaññattimātikāsaṁvaṇṇanānayo hoti.",
  "tika-abh09t10:2_1": "Tattha anuttānatthato tāva cha paññattiyoti ettha “ācikkhati deseti paññapeti paṭṭhapetī”ti āgataṭṭhāne sandassanā pakāsanā paññatti nāma.",
  "tika-abh09t10:2_2": "“Supaññattaṁ mañcapīṭha”nti āgataṭṭhāne ṭhapanā nikkhipanā paññatti nāma,",
  "tika-abh09t10:2_3": "idha ubhayampi vaṭṭati.",
  "tika-abh09t10:2_4": "Cha paññattiyoti hi cha paññāpanā cha sandassanā pakāsanātipi,",
  "tika-abh09t10:2_5": "cha ṭhapanā nikkhipanātipi vuttaṁ hoti.",
  "tika-abh09t10:2_6": "Nāmapaññattiyeva hi te te vijjamānāvijjamāne dhamme sandassetītipi.",
  "tika-abh09t10:2_7": "Tena tena koṭṭhāsena ṭhapetītipi.",
  "tika-abh09t10:2_8": "Khandhapaññattītiādi pana saṅkhepato tāsaṁ paññattīnaṁ sarūpadassanaṁ.",
  "tika-abh09t10:2_9": "Tattha khandhānaṁ “khandhā”ti paññāpanā sandassanā pakāsanā ca ṭhapanā nikkhipanā ca khandhapaññatti nāma…pe…",
  "tika-abh09t10:2_10": "puggalānaṁ “puggalā”ti paññāpanā sandassanā pakāsanā ca ṭhapanā nikkhipanā ca puggalapaññatti nāma.",
  "tika-abh09t10:2_11": "Imā eva cha paññattiyo vijjanti.",
  "tika-abh09t10:2_12": "Aññāsampi sammutiparamatthakathānaṁ paññattīnaṁ anantattā,",
  "tika-abh09t10:2_13": "upalakkhaṇavasena pana padhānabhāvato ca etāva vuttā.",
  "tika-abh09t10:2_14": "Pāḷimuttakanayena pana sabbasaṅgāhikā vijjamānapaññattiādayo cha nāmapaññattiyo aṭṭhakathāsu āgatā,",
  "tika-abh09t10:2_15": "tā ca heṭṭhā vuttāti idha na vuttā.",
  "tika-abh09t10:2_16": "Tāsu idha puggalapaññattipadena avijjamānapaññatti,",
  "tika-abh09t10:2_17": "sesehi vijjamānapaññatti cāti dve eva labbhanti.",
  "tika-abh09t10:3_0": "Aṭṭhakathāmuttakena pana ācariyanayena aparāpi cha paññattiyo –",
  "tika-abh09t10:3_1": "upādāpaññatti upanidhāpaññatti samodhānapaññatti upanikkhittapaññatti tajjāpaññatti santatipaññattīti,",
  "tika-abh09t10:3_2": "yā “atthapaññattī”ti vuccati.",
  "tika-abh09t10:3_3": "Tattha yā khandhapañcakaṁ upādāya nissāya sammatā sattādikā,",
  "tika-abh09t10:3_4": "aṅgāni upādāya rathādikā,",
  "tika-abh09t10:3_5": "candādiparivattādayo upādāya kāladisādikā,",
  "tika-abh09t10:3_6": "taṁtaṁbhūtanimittaṁ,",
  "tika-abh09t10:3_7": "bhāvanāvisesañca upādāya kasiṇādiuggahapaṭibhāganimittādikāti ayaṁ evarūpā sabhāvadhammehi ekattena vā",
  "tika-abh09t10:3_8": "sacchikaṭṭhaparamatthena anupalabbhasabhāvā upādāpaññatti nāma.",
  "tika-abh09t10:3_9": "Paññāpetabbaṭṭhena cesā paññatti vuttā,",
  "tika-abh09t10:3_10": "na pana paññāpanaṭṭhena.",
  "tika-abh09t10:3_11": "Yā tassa tassatthassa paññāpanā,",
  "tika-abh09t10:3_12": "sā avijjamānapaññattiyeva.",
  "tika-abh09t10:4_0": "Yā pana aññaṁ paṭhamādiṁ upanidhāya apekkhitvā dutiyaṁ rassaṁ dīghaṁ dūraṁ santikantiādikā tadaññāpekkhūpanidhā,",
  "tika-abh09t10:4_1": "chattapāṇītiādikā hatthagatūpanidhā,",
  "tika-abh09t10:4_2": "kuṇḍalītiādikā sampayuttūpanidhā,",
  "tika-abh09t10:4_3": "dhaññasakaṭanti ādikā samāropitūpanidhā,",
  "tika-abh09t10:4_4": "indasālaguhātiādikā avidūragatūpanidhā,",
  "tika-abh09t10:4_5": "suvaṇṇavaṇṇotiādikā paṭibhāgūpanidhā,",
  "tika-abh09t10:4_6": "brāhmaṇagāmotiādikā tabbahulūpanidhā,",
  "tika-abh09t10:4_7": "maṇikaṭakantiādikā tabbisiṭṭhūpanidhāti evamādi anekappakārā paññāpanā,",
  "tika-abh09t10:4_8": "ayaṁ upanidhāpaññatti nāma.",
  "tika-abh09t10:5_0": "Dhaññarāsītiādikā pana samodhānapaññatti nāma.",
  "tika-abh09t10:5_1": "Purimassa purimassa upanikkhipitvā dve tīṇītiādikā upanikkhittapaññatti nāma.",
  "tika-abh09t10:5_2": "Taṁtaṁsabhāvanissitā pathavīādikā tajjāpaññatti nāma.",
  "tika-abh09t10:5_3": "Āsītikotiādikā pana santatipaññatti nāma.",
  "tika-abh09t10:6_0": "Aṭṭhakathāmuttakeneva ācariyanayena aparāpi dhammakathikādikā kiccapaññatti,",
  "tika-abh09t10:6_1": "kisathūlādikā saṇṭhānapaññatti,",
  "tika-abh09t10:6_2": "itthipurisādikā liṅgapaññatti,",
  "tika-abh09t10:6_3": "kāmāvacarādikā,",
  "tika-abh09t10:6_4": "kosalakādikā ca bhūmipaññatti,",
  "tika-abh09t10:6_5": "tisso nāgotiādikā paccattapaññatti,",
  "tika-abh09t10:6_6": "nirodhādikā asaṅkhatapaññatti cāti cha paññattiyo.",
  "tika-abh09t10:7_0": "Etāsu pana dvādasasu tajjāpaññatti,",
  "tika-abh09t10:7_1": "ekaccā bhūmipaññatti,",
  "tika-abh09t10:7_2": "asaṅkhatapaññatti ca vijjamānapaññattisaṅkhātā nāmapaññatti,",
  "tika-abh09t10:7_3": "tadaññā paramatthāvasesā,",
  "tika-abh09t10:7_4": "pana atthapaññattīti dīpitā avijjamānādipaññattiyo cāti.",
  "tika-abh09t10:7_5": "Ayaṁ tāvettha anuttānatthato saṁvaṇṇanā.",
  "tika-abh09t10:8_0": "Atthanicchayo panetthāpi pāḷinayeneva saddhiṁ hoti,",
  "tika-abh09t10:8_1": "na vinā pāḷiṁ tassa vattumasakkuṇeyyattā.",
  "tika-abh09t10:8_2": "Pāḷiyañca yasmā ādito pañca paññattiyo,",
  "tika-abh09t10:8_3": "tadatthabhūtā khandhādayo ca heṭṭhā vibhaṅgappakaraṇe nippadesato kathitāti tā idha “kittāvatā khandhānaṁ khandhapaññatti,",
  "tika-abh09t10:8_4": "yāvatā pañcakkhandhā rūpakkhandho”tiādinā saṅkhepeneva niddiṭṭhā,",
  "tika-abh09t10:8_5": "tā cetthāpi vuttatthā.",
  "tika-abh09t10:8_6": "Puggalapaññatti pana heṭṭhā na vuttāti “kittāvatā puggalānaṁ puggalapaññatti?",
  "tika-abh09t10:8_7": "Samayavimutto,",
  "tika-abh09t10:8_8": "asamayavimutto”tiādinā ekakādibhedena yāva dasakā dasadhā mātikaṁ ṭhapetvā vitthāreneva vibhattā,",
  "tika-abh09t10:8_9": "sā ca ñātabbapabhedato avuccamānā dubbiññeyyā,",
  "tika-abh09t10:8_10": "tasmā puggalapaññattiyā eva cettha pāḷinayānusārena saṅkhepato atthanicchayo hoti,",
  "tika-abh09t10:8_11": "so cettha mātikāyaṁ vutte sabbapuggale anuddharitvā ñātabbānaṁ dubbiññeyyānaṁ puggalānaṁ ekakādibhedatova",
  "tika-abh09t10:8_12": "mātikaṁ uddharitvā vibhajanavasena saṅkhepatova hoti. Kathaṁ?",
  "tika-abh09t10:8_13": "“Samayavimutto asamayavimutto,",
  "tika-abh09t10:8_14": "kuppadhammo akuppadhammo,",
  "tika-abh09t10:8_15": "cetanābhabbo anurakkhaṇābhabbo,",
  "tika-abh09t10:8_16": "bhayūparato abhayūparato,",
  "tika-abh09t10:8_17": "bhabbāgamano abhabbāgamano,",
  "tika-abh09t10:8_18": "niyato aniyato,",
  "tika-abh09t10:8_19": "paṭipannako phale ṭhito,",
  "tika-abh09t10:8_20": "samasīsī ṭhitakappī,",
  "tika-abh09t10:8_21": "sotāpanno sattakkhattuparamo kolaṁkolo ekabījī,",
  "tika-abh09t10:8_22": "sakadāgāmī,",
  "tika-abh09t10:8_23": "anāgāmī antarāparinibbāyī upahaccaparinibbāyī asaṅkhāraparinibbāyī sasaṅkhāraparinibbāyī uddhaṁsoto akaniṭṭhagāmī,",
  "tika-abh09t10:8_24": "arahā”ti ekakamātikā.",
  "tika-abh09t10:9_0": "Tattha yo appanaṁ nibbattetuṁ yuttapattakāle rūpārūpasamāpattisaṅkhātehi aṭṭhahi vimokkhehi paccanīkadhammato",
  "tika-abh09t10:9_1": "vimuccitvā tīsu maggesu yena kenaci yathāsakaṁ āsave khepetvā vuṭṭhito,",
  "tika-abh09t10:9_2": "ayaṁ samayavimutto nāma.",
  "tika-abh09t10:9_3": "“Ekacce āsavā parikkhīṇā”tiādivacanato hi aṭṭhasamāpattilābhī puthujjano vā khīṇāsavo vā idha na gahito,",
  "tika-abh09t10:9_4": "samāpattilābhino pana phalaṭṭhasekhāva gahitāti veditabbā.",
  "tika-abh09t10:9_5": "Sukkhavipassakakhīṇāsavo,",
  "tika-abh09t10:9_6": "sabbepi ca ariyā maggavimokkhaṁ sandhāya asamayavimuttā nāma.",
  "tika-abh09t10:9_7": "Bāhirānañhi aṭṭhannaṁ samāpattīnaṁ samāpajjantassa pavivekaṭṭhānalābhādisamayopi atthi,",
  "tika-abh09t10:9_8": "vattakaraṇakālādiasamayopi atthi.",
  "tika-abh09t10:9_9": "Maggavimokkhena vimuccanassa pana tādiso samayo vā asamayo vā natthi,",
  "tika-abh09t10:9_10": "yassa saddhā balavatī,",
  "tika-abh09t10:9_11": "vipassanā ca āraddhā,",
  "tika-abh09t10:9_12": "tassa gacchantassa vā bhuñjantassa vā maggaphalapaṭivedho nāma na hotīti natthi,",
  "tika-abh09t10:9_13": "tasmā sabbe ariyā ariyavimokkhe asamayavimuttāti veditabbā.",
  "tika-abh09t10:9_14": "Purimapadepi lokiyasamāpattiññeva sandhāya sekhā samayavimuttā nāma jātā.",
  "tika-abh09t10:10_0": "Avasibhāvā aṭṭhasamāpattilābhī pana puthujjano,",
  "tika-abh09t10:10_1": "sotāpannasakadāgāmino dve sekhā aṭṭhasamāpattiṁ sandhāya kuppadhammo nāma.",
  "tika-abh09t10:10_2": "Parihānadhammotipi duvidhā eva.",
  "tika-abh09t10:10_3": "Anāgāmiādayo suppahīnasamādhipāripanthikattā vasibhāvā samāpattilābhī puthujjano,",
  "tika-abh09t10:10_4": "ariyā ca lokuttaradhammepi sandhāya akuppadhammo nāma.",
  "tika-abh09t10:10_5": "Aparihānadhammoti te eva.",
  "tika-abh09t10:10_6": "Cetanābhabboti cetanāsaṅkhātena jhānasamāpattivaḷañjanena aparihāniṁ āpajjituṁ bhabbo.",
  "tika-abh09t10:10_7": "Yo hi rūpārūpajjhānesu āciṇṇavasitāya cetanāsaṅkhātāya jhānasamāpattiyā nirantaraṁ vaḷañjamāno tehi na parihāyati,",
  "tika-abh09t10:10_8": "avaḷañjamāno ca parihāyati,",
  "tika-abh09t10:10_9": "ayaṁ vaḷañjamāno cetanābhabbo nāma.",
  "tika-abh09t10:10_10": "Anurakkhaṇābhabboti jhānassa upakārānupakāradhamme jānitvā anurakkhaṇāya avaḷañjamānopi aparihāniṁ āpajjituṁ bhabbo,",
  "tika-abh09t10:10_11": "eso ca purimato balavataro,",
  "tika-abh09t10:10_12": "āciṇṇavasino paññāsampadāya upakārānupakāradhamme jānitvā tadanurūpaṁ paṭipajjanatoti veditabbo.",
  "tika-abh09t10:11_0": "Bhayūparatoti bhayena pāpato uparato virato sekho,",
  "tika-abh09t10:11_1": "kalyāṇaputhujjano ca.",
  "tika-abh09t10:11_2": "Tesu pacchimo duggativaṭṭakilesaupavādasaṅkhātehi catūhi bhayehi pāpato oramati,",
  "tika-abh09t10:11_3": "sekho duggativajjehi,",
  "tika-abh09t10:11_4": "apāyehi muttattā.",
  "tika-abh09t10:11_5": "Khīṇāsavo pana abhayūparato nāma samucchinnabhayattā,",
  "tika-abh09t10:11_6": "upavādato pana oramitabbo.",
  "tika-abh09t10:12_0": "Abhabbāgamanoti sammattaniyāmāgamanassa abhabbo,",
  "tika-abh09t10:12_1": "ye ānantariyasaṅkhātena kammāvaraṇena,",
  "tika-abh09t10:12_2": "niyatamicchādiṭṭhisaṅkhātena kilesāvaraṇena,",
  "tika-abh09t10:12_3": "ahetukaduhetukapaṭisandhisaṅkhātena vipākāvaraṇena ca samannāgatā,",
  "tika-abh09t10:12_4": "buddhādīsu ca saddhārahitā,",
  "tika-abh09t10:12_5": "maggabhāvanāya ca uttarakurukādayo viya acchandikā,",
  "tika-abh09t10:12_6": "pubbūpanissayarahitā ca,",
  "tika-abh09t10:12_7": "sabbete abhabbāgamanā nāma.",
  "tika-abh09t10:12_8": "Viparītā bhabbāgamanā nāma.",
  "tika-abh09t10:12_9": "Pañcānantariyaniyatamicchādiṭṭhikā nirayagamane,",
  "tika-abh09t10:12_10": "aṭṭha ariyapuggalā anupādāparinibbānādīsu niyatā nāma.",
  "tika-abh09t10:12_11": "Avasesapuggalā anibaddhagatikatāya aniyatā nāma,",
  "tika-abh09t10:12_12": "uttarakurukā pana sugatiniyatāpi micchattasammattaniyāmasseva idhādhippetattā “niyatā”ti na vuttā.",
  "tika-abh09t10:12_13": "Maggasamaṅgī puggalo maggakkhaṇe phalatthāya paṭipannako nāma,",
  "tika-abh09t10:12_14": "phalasamaṅgī phalānuppattiyampi phale ṭhito nāma.",
  "tika-abh09t10:13_0": "Yassa pana apubbācarimaṁ āsavapariyādānañca hoti jīvitapariyādānañca,",
  "tika-abh09t10:13_1": "ayaṁ samasīsī nāma.",
  "tika-abh09t10:13_2": "So ca tividho hoti iriyāpathasamasīsī rogasamasīsī jīvitasamasīsīti.",
  "tika-abh09t10:13_3": "Tattha yo catūsu iriyāpathesu ekasmiṁ vipassanaṁ paṭṭhapetvā arahattaṁ patvā tasmiññeva iriyāpathe parinibbāti,",
  "tika-abh09t10:13_4": "ayaṁ iriyāpathasamasīsī nāma.",
  "tika-abh09t10:13_5": "Yo pana ekaṁ rogaṁ patvā antoroge eva vipassanaṁ paṭṭhapetvā arahattaṁ patvā teneva rogena parinibbāti,",
  "tika-abh09t10:13_6": "ayaṁ rogasamasīsī nāma.",
  "tika-abh09t10:13_7": "Yassa pana kilesasīsasaṅkhātā avijjā,",
  "tika-abh09t10:13_8": "arahattamaggena pavattasīsasaṅkhātaṁ jīvitindriyañca cuticittena samaṁ pariyādānaṁ gacchati,",
  "tika-abh09t10:13_9": "ayaṁ jīvitasamasīsī nāma.",
  "tika-abh09t10:13_10": "Kathamidaṁ samaṁ hotīti?",
  "tika-abh09t10:13_11": "Vārasamatāya.",
  "tika-abh09t10:13_12": "Yasmiṁ hi vāre maggena kilese khepite paccavekkhaṇañāṇāni pavattanti,",
  "tika-abh09t10:13_13": "tassānantarameva parinibbāyato imāya vārasamatāya idaṁ ubhayasīsapariyādānampi samaṁ hoti nāma,",
  "tika-abh09t10:13_14": "ayameva jīvitasamasīsī idhādhippeto.",
  "tika-abh09t10:14_0": "Ṭhitakappīti ṭhito kappo ṭhitakappo,",
  "tika-abh09t10:14_1": "svāssa atthīti ṭhitakappī,",
  "tika-abh09t10:14_2": "kappamhi vinassamānamhi kappaṁ ṭhapetuṁ samatthoti attho.",
  "tika-abh09t10:15_0": "Sace hi yesaṁ maggasamaṅgikkhaṇe kappavināso bhaveyya,",
  "tika-abh09t10:15_1": "neva tāva kappo vinasseyya,",
  "tika-abh09t10:15_2": "yāvāyaṁ yathāsakaṁ phalaṁ na sacchikarotīti te vinassamānampi kappaṁ ṭhapentīti ṭhitakappino nāma jātāti.",
  "tika-abh09t10:15_3": "Kiñcāpi kappavināsanakāle sāsanaṁ natthi,",
  "tika-abh09t10:15_4": "gatakoṭike hi kāle kappavināso hoti,",
  "tika-abh09t10:15_5": "evaṁ santepi maggānantaraphalassa anantarāyaṁ dīpetuṁ idaṁ abhūtampi kāraṇaṁ āhaṭaṁ.",
  "tika-abh09t10:16_0": "Sotāpannoti nibbānasamuddaninnatāya sotasaṅkhātassa maggassa paṭhamasamaṅgī vuccati,",
  "tika-abh09t10:16_1": "idha pana phalaṭṭho adhippeto.",
  "tika-abh09t10:16_2": "Tasseva ca pabhedadassanatthaṁ “sattakkhattuparamo”tiādi vuttaṁ.",
  "tika-abh09t10:16_3": "Sattavārā paramā assa bhavūpapattīti sattakkhattuparamo,",
  "tika-abh09t10:16_4": "tato paraṁ aṭṭhamaṁ bhavaṁ nādiyatīti attho.",
  "tika-abh09t10:16_5": "Sotāpanno hi yo sattakkhattuṁ devesu,",
  "tika-abh09t10:16_6": "manussesu ca paṭisandhiṁ gahetvā sattame bhave dukkhassantaṁ karoti,",
  "tika-abh09t10:16_7": "ayaṁ sattakkhattuparamo nāma.",
  "tika-abh09t10:16_8": "Kulato kulaṁ bhavato bhavaṁ gacchatīti kolaṁkolo.",
  "tika-abh09t10:16_9": "So hi devamanussavasena dve gatiyo bhave saṁsaritvā dukkhassantaṁ karoti,",
  "tika-abh09t10:16_10": "ayaṁ kolaṁkolo nāma.",
  "tika-abh09t10:16_11": "Kammapaṭisandhiyā ekaṁ kammaṁ kilesabījaṁ assāti ekabījī.",
  "tika-abh09t10:16_12": "So hi ekasmiññeva bhave khīṇāsavo hoti.",
  "tika-abh09t10:16_13": "Kiṁ panassa bhedassa niyāmakanti?",
  "tika-abh09t10:16_14": "Vipassanābhiññābhedā.",
  "tika-abh09t10:16_15": "Sotāpannesu hi yo vipassanāya pamatto,",
  "tika-abh09t10:16_16": "so sattakkhattuparamo hoti.",
  "tika-abh09t10:16_17": "Yo kiñci appamatto,",
  "tika-abh09t10:16_18": "so kolaṁkolo.",
  "tika-abh09t10:16_19": "Yo pana vipassanāya ativiya appamatto,",
  "tika-abh09t10:16_20": "so ekabījī hoti.",
  "tika-abh09t10:16_21": "Ye pana abhiviya pamattā vaṭṭajjhāsayā anāthapiṇḍikavisākhāsakkādayo,",
  "tika-abh09t10:16_22": "te punappunaṁ vaṭṭasmiṁyeva vicarantā ādito paṭṭhāya cha devaloke osāpetvā brahmalokesupi yathākkamaṁ nibbattitvā akaniṭṭhe ṭhatvā parinibbanti,",
  "tika-abh09t10:16_23": "na te idha gahitā.",
  "tika-abh09t10:16_24": "Te hi manussagatiṁ punappunaṁ ādiyanti.",
  "tika-abh09t10:16_25": "Ye pana manussagatiyampi bhavaṁ ādiyanti,",
  "tika-abh09t10:16_26": "tesaṁ vasena sattakkhattuparamo kolaṁkolo mānusikabhavanibbattako eva ekabījī gahito.",
  "tika-abh09t10:16_27": "Te pana saddhādhurena āgatā tayo,",
  "tika-abh09t10:16_28": "paññādhurena āgatā tayoti sotāpanno chabbidho hotīti veditabbo.",
  "tika-abh09t10:17_0": "Paṭisandhivasena pana sakiṁ imaṁ manussagatiṁ āgacchatīti sakadāgāmī,",
  "tika-abh09t10:17_1": "dutiyamaggaphalasamaṅgī.",
  "tika-abh09t10:17_2": "Iminā pañcasu sakadāgāmīsu cattāro vajjetvā ekova gahito.",
  "tika-abh09t10:17_3": "Ekacco hi sakadāgāmiphale ṭhatvā puna dutiyabhave idheva parinibbāti,",
  "tika-abh09t10:17_4": "ekacco idha patvā devaloke parinibbāti,",
  "tika-abh09t10:17_5": "ekacco devaloke patvā dutiyabhave tattheva parinibbāti,",
  "tika-abh09t10:17_6": "ekacco devaloke patvā idhūpapajjitvā parinibbāti,",
  "tika-abh09t10:17_7": "ime cattāropi idha na gahitā.",
  "tika-abh09t10:17_8": "Yo pana idha patvā devaloke nibbattitvā puna idhūpapajjitvā parinibbāti,",
  "tika-abh09t10:17_9": "ayamekova idha gahito.",
  "tika-abh09t10:17_10": "Imassa ca dve paṭisandhiyo,",
  "tika-abh09t10:17_11": "ekabījissa pana ekāvāti idaṁ tesaṁ nānākaraṇanti veditabbaṁ.",
  "tika-abh09t10:18_0": "Paṭisandhivasena kāmabhavaṁ nāgacchatīti anāgāmī,",
  "tika-abh09t10:18_1": "tatiyamaggaphalasamaṅgī.",
  "tika-abh09t10:18_2": "Tasseva pana pabhedadassanatthaṁ “antarāparinibbāyī”tiādi vuttaṁ.",
  "tika-abh09t10:18_3": "Tattha antarāparinibbāyīti āyuvemajjhassa antarā eva arahattamaggaṁ uppādetvā kilesaparinibbānena parinibbāyanasīlo eko anāgāmī.",
  "tika-abh09t10:18_4": "So ca uppannasamanantaraṁ parinibbāyī,",
  "tika-abh09t10:18_5": "āyuvemajjhaṁ appatvā parinibbāyī,",
  "tika-abh09t10:18_6": "āyuvemajjhaṁ patvā parinibbāyīti tividho hoti.",
  "tika-abh09t10:18_7": "Upahaccaparinibbāyīti āyuvemajjhaṁ upahacca atikkamitvā,",
  "tika-abh09t10:18_8": "maraṇasamayaṁ vā upahacca upagantvā parinibbāyī,",
  "tika-abh09t10:18_9": "āyuvemajjhaṁ atikkamitvā yāva maraṇasamayā parinibbāyīti attho.",
  "tika-abh09t10:18_10": "Asaṅkhāraparinibbāyīti asaṅkhārena appadukkhena adhimattappayogaṁ akatvā parinibbāyanasīlo.",
  "tika-abh09t10:18_11": "Sasaṅkhāraparinibbāyīti sasaṅkhārena dukkhena kasirena adhimattappayogena parinibbāyanasīlo.",
  "tika-abh09t10:18_12": "Uddhaṁsototi uddhaṁvāhibhāvena uddhamassa taṇhāsotaṁ vaṭṭasotañca,",
  "tika-abh09t10:18_13": "uddhaṁ vā gantvā paṭilabhitabbato uddhaṁ maggasotamassātipi uddhaṁsoto.",
  "tika-abh09t10:18_14": "Akaniṭṭhaṁ gacchatīti akaniṭṭhagāmī.",
  "tika-abh09t10:18_15": "Imesaṁ pana anāgāmīnaṁ pabhedadassanatthampettha uddhaṁsoto akaniṭṭhagāmītiādi catukkaṁ veditabbaṁ.",
  "tika-abh09t10:19_0": "Tattha yo avihato paṭṭhāya catūsu yathākkamaṁ uppajjitvā yāvatāyukaṁ ṭhatvā cuto akaniṭṭhe uppajjitvā parinibbāti,",
  "tika-abh09t10:19_1": "ayaṁ uddhaṁsoto akaniṭṭhagāmī nāma.",
  "tika-abh09t10:19_2": "Yo pana akaniṭṭhaṁ appatvā antarā parinibbāti,",
  "tika-abh09t10:19_3": "ayaṁ uddhaṁsoto na akaniṭṭhagāmī nāma.",
  "tika-abh09t10:19_4": "Yo manussaloko akaniṭṭhameva gantvā parinibbāti,",
  "tika-abh09t10:19_5": "ayaṁ na uddhaṁsoto akaniṭṭhagāmī nāma.",
  "tika-abh09t10:19_6": "Yo pana heṭṭhā catūsu suddhāvāsesu aññatarasmiṁ uppajjitvā tattheva parinibbāti,",
  "tika-abh09t10:19_7": "ayaṁ na uddhaṁsoto na akaniṭṭhagāmī nāma.",
  "tika-abh09t10:19_8": "Evamete anāgāmino aṭṭhacattālīsavidhā honti. Kathaṁ?",
  "tika-abh09t10:19_9": "Avihesu tāva tayo antarāparinibbāyino,",
  "tika-abh09t10:19_10": "eko upahaccaparinibbāyī,",
  "tika-abh09t10:19_11": "eko uddhaṁsototi pañca,",
  "tika-abh09t10:19_12": "te asaṅkhāraparinibbāyisasaṅkhāraparinibbāyivasena dasa honti,",
  "tika-abh09t10:19_13": "evaṁ atappasudassasudassīsūti cattālīsaṁ,",
  "tika-abh09t10:19_14": "akaniṭṭhe pana uddhaṁsoto natthi,",
  "tika-abh09t10:19_15": "tasmā tattha taṁ sasaṅkhārāsaṅkhāravasena duvidhaṁ uddhaṁsotaṁ vajjetvā aṭṭha cāti aṭṭhacattālīsa honti.",
  "tika-abh09t10:20_0": "Arahāti kilesārīnaṁ hatattādinā khīṇāsavo arahā nāma.",
  "tika-abh09t10:20_1": "So suññatādivimokkhattayavasena tividho hutvā puna paccekaṁ paṭipadācatukkavasena dvādasavidhā honti.",
  "tika-abh09t10:20_2": "Yathā ca arahā dvādasavidho,",
  "tika-abh09t10:20_3": "evaṁ dvādaseva sakadāgāmino,",
  "tika-abh09t10:20_4": "catuvīsati sotāpannā aṭṭhacattālīsa anāgāminova paccekanti veditabbaṁ.",
  "tika-abh09t10:20_5": "Ime ca sabbe ariyā imasmiṁ sāsane eva uppajjanti,",
  "tika-abh09t10:20_6": "no bahiddhāti.",
  "tika-abh09t10:20_7": "Ekakanayo.",
  "tika-abh09t10:21_0": "Dukādimātikatthavaṇṇanā",
  "tika-abh09t10:22_0": "Dukādīsu “dve puggalā –",
  "tika-abh09t10:22_1": "kodhano ca upanāhī ca makkhī ca paḷāsī cā”tiādinā dukañca,",
  "tika-abh09t10:22_2": "“tayo puggalā –",
  "tika-abh09t10:22_3": "nirāso āsaṁso vigatāso”tiādinā tikañca,",
  "tika-abh09t10:22_4": "“cattāro puggalā –",
  "tika-abh09t10:22_5": "asappuriso,",
  "tika-abh09t10:22_6": "asappurisenaasappurisataro,",
  "tika-abh09t10:22_7": "sappuriso,",
  "tika-abh09t10:22_8": "sappurisenasappurisataro”tiādinā catukkañca,",
  "tika-abh09t10:22_9": "“pañca puggalā –",
  "tika-abh09t10:22_10": "atthekacco puggalo ārabhati ca vippaṭisārī ca hoti,",
  "tika-abh09t10:22_11": "tañca cetovimuttiṁ paññāvimuttiṁ yathābhūtaṁ nappajānāti.",
  "tika-abh09t10:22_12": "Yatthassa te uppannā pāpakā akusalā dhammā aparisesā nirujjhanti,",
  "tika-abh09t10:22_13": "atthekacco puggalo ārabhati na vippaṭisārī ca hoti…pe…",
  "tika-abh09t10:22_14": "aparisesā nirujjhanti,",
  "tika-abh09t10:22_15": "atthekacco puggalo nārabhati vippaṭisārī ca hoti…pe…",
  "tika-abh09t10:22_16": "aparisesā nirujjhanti.",
  "tika-abh09t10:22_17": "Atthekacco puggalo nārabhati na vippaṭisārī hoti…pe…",
  "tika-abh09t10:22_18": "aparisesā nirujjhantī”tiādinā pañcakañca vitthārato mātikaṁ nikkhipitvā sabbepi te puggalā niddiṭṭhā,",
  "tika-abh09t10:22_19": "idha pana te ganthavitthārabhayena sabbe na uddiṭṭhā,",
  "tika-abh09t10:22_20": "pāḷiyā eva ñātabbāti.",
  "tika-abh09t10:23_0": "Tattha tike nirāsoti arahattāsāya virahito dussīlo.",
  "tika-abh09t10:23_1": "Tassa hi attano abhabbatāya bhabbasahāyakassa sīlavato arahattappattiṁ sutvā,",
  "tika-abh09t10:23_2": "caṇḍālaputtassa viya kassaci rājaputtassa rajjābhisekaṁ sutvā abhisekappattiyaṁ,",
  "tika-abh09t10:23_3": "“kudāssu nāmāhampi arahattaṁ pāpuṇeyya”nti arahattappattiyaṁ patthanāpi na uppajjati.",
  "tika-abh09t10:23_4": "Āsaṁsoti arahattaṁ āsīsamāno patthayamāno sīlavā.",
  "tika-abh09t10:23_5": "Tassa hi arahattapatthanāya sīlasampattiyā ṭhitattā kassaci arahattappattiṁ sutvā,",
  "tika-abh09t10:23_6": "ubhatosujātassa rājakumārassa viya tādisassa kassaci rajjābhisekaṁ sutvā abhisekappattiyaṁ,",
  "tika-abh09t10:23_7": "arahattappattiyaṁ patthanā uppajjati.",
  "tika-abh09t10:23_8": "Vigatāsoti arahā.",
  "tika-abh09t10:23_9": "So hi pattaarahattatāya tattha vigatāso hoti pattābhiseko viya khattiyo abhisekappattiyanti veditabbaṁ.",
  "tika-abh09t10:24_0": "Catukke pana pāṇātipātādiakusalakammapathasamannāgato asappuriso nāma.",
  "tika-abh09t10:24_1": "Yo pana sayampi pāṇātipātādīni katvā parañca tattha samādapeti,",
  "tika-abh09t10:24_2": "ayaṁ asappurisenaasappurisataro,",
  "tika-abh09t10:24_3": "asappurisatopi asappurisataroti attho.",
  "tika-abh09t10:24_4": "Vuttapaṭipakkhakusalavasena sappuriso,",
  "tika-abh09t10:24_5": "sappurisenasappurisataro ca veditabbo.",
  "tika-abh09t10:25_0": "Pañcake ārabhati ca vippaṭisārī ca hotīti ettha ārambha-",
  "tika-abh09t10:25_1": "saddo āpattivītikkame vattati,",
  "tika-abh09t10:25_2": "tasmā āpattivītikkamavasena ārabhati ceva tappaccayā ca vippaṭisārī hotīti attho.",
  "tika-abh09t10:25_3": "Cetovimuttinti phalasampayuttasamādhiṁ.",
  "tika-abh09t10:25_4": "Paññāvimuttinti phalasampayuttañāṇaṁ.",
  "tika-abh09t10:25_5": "Yathābhūtaṁ nappajānātīti anadhigatattā yathāsabhāvato nappajānāti.",
  "tika-abh09t10:25_6": "Yatthassāti yasmiṁ arahattaphalasaṅkhāte jhāne adhigate assa puggalassa sabbe pāpakā akusalā dhammā niravasesā nirujjhanti,",
  "tika-abh09t10:25_7": "te nappajānātīti sambandho.",
  "tika-abh09t10:25_8": "Kiñcāpi te maggakkhaṇe eva nirujjhanti nāma,",
  "tika-abh09t10:25_9": "phalakkhaṇe pana niruddhā nāma honti,",
  "tika-abh09t10:25_10": "idha pana maggakiccavasena “phalakkhaṇe nirujjhantī”ti vuttāti veditabbā.",
  "tika-abh09t10:26_0": "Ārabhati na vippaṭisārī ca hotīti āpattiṁ āpajjati,",
  "tika-abh09t10:26_1": "taṁ pana desetuṁ sabhāgapuggalaṁ pariyesati,",
  "tika-abh09t10:26_2": "vuṭṭhāpeti vā,",
  "tika-abh09t10:26_3": "tasmā na vippaṭisārī hoti.",
  "tika-abh09t10:26_4": "Nārabhati vippaṭisārī ca hotīti āpattiṁ nāpajjati,",
  "tika-abh09t10:26_5": "vinayapaññattiyaṁ pana akovidattā anāpattiyā āpattisaññitāya vuṭṭhitāyapi taṁ āpattiyā vippaṭisāraṁ vinodetuṁ asakkuṇeyyatāya vippaṭisārī hoti.",
  "tika-abh09t10:26_6": "Nārabhati na vippaṭisārī hotīti nārabhati neva āpattiṁ āpajjati,",
  "tika-abh09t10:26_7": "na vippaṭisārī hoti.",
  "tika-abh09t10:26_8": "Arahattañca na pāpuṇāti.",
  "tika-abh09t10:26_9": "Kataro panesa puggaloti?",
  "tika-abh09t10:26_10": "Sīlavā ossaṭṭhavīriyo puggalo.",
  "tika-abh09t10:26_11": "So hi “kiṁ me imasmiṁ buddhakāle parinibbānena,",
  "tika-abh09t10:26_12": "anāgate metteyyasammāsambuddhakāle parinibbāyissāmī”ti visuddhasīlopi paṭipattiṁ na pūreti.",
  "tika-abh09t10:26_13": "Ime cattāropi puggalā tathā tathā ovaditvā āsavakkhaye patiṭṭhāpetabbā.",
  "tika-abh09t10:26_14": "Evaṁ hi tepi yvāyaṁ pañcamo puggalo nārabhati na vippaṭisārī āraddhavīriyo arahattaṁ pāpuṇāti,",
  "tika-abh09t10:26_15": "tena samasamāva bhavissantīti.",
  "tika-abh09t10:27_0": "Chakkādīsu –",
  "tika-abh09t10:28_0": "“Cha puggalā –",
  "tika-abh09t10:28_1": "atthekacco puggalo pubbe ananussutesu dhammesu sāmaṁ saccāni abhisambujjhati,",
  "tika-abh09t10:28_2": "tattha ca sabbaññutaṁ pāpuṇāti balesu ca vasībhāvaṁ.",
  "tika-abh09t10:28_3": "Atthekacco puggalo…pe…",
  "tika-abh09t10:28_4": "abhisambujjhati,",
  "tika-abh09t10:28_5": "na ca tattha sabbaññutaṁ pāpuṇāti,",
  "tika-abh09t10:28_6": "na ca balesu vasibhāvaṁ.",
  "tika-abh09t10:28_7": "Atthekacco puggalo…pe…",
  "tika-abh09t10:28_8": "anabhisambujjhati,",
  "tika-abh09t10:28_9": "diṭṭheva dhamme dukkhassantakaro hoti,",
  "tika-abh09t10:28_10": "sāvakapāramiñca pāpuṇāti.",
  "tika-abh09t10:28_11": "Atthekacco puggalo…pe…",
  "tika-abh09t10:28_12": "dukkhassantakaro hoti,",
  "tika-abh09t10:28_13": "na ca sāvakapāramiṁ pāpuṇāti.",
  "tika-abh09t10:28_14": "Atthekacco puggalo…pe…",
  "tika-abh09t10:28_15": "anabhisambujjhati,",
  "tika-abh09t10:28_16": "na ca diṭṭheva dhamme dukkhassantakaro hoti,",
  "tika-abh09t10:28_17": "anāgāmī hoti anāgantā itthattaṁ.",
  "tika-abh09t10:28_18": "Atthekacco puggalo…pe…",
  "tika-abh09t10:28_19": "anabhisambujjhati,",
  "tika-abh09t10:28_20": "na ca diṭṭheva dhamme dukkhassantakaro hoti,",
  "tika-abh09t10:28_21": "āgāmī hoti āgantā itthatta”nti –",
  "tika-abh09t10:29_0": "Chakkaṁ,",
  "tika-abh09t10:29_1": "“satta puggalā –",
  "tika-abh09t10:29_2": "satta udakūpamā puggalā sakiṁ nimuggo nimuggova hoti,",
  "tika-abh09t10:29_3": "ummujjitvā nimujjati,",
  "tika-abh09t10:29_4": "ummujjitvā ṭhito hoti,",
  "tika-abh09t10:29_5": "ummujjitvā vipassati viloketi,",
  "tika-abh09t10:29_6": "ummujjitvā patarati,",
  "tika-abh09t10:29_7": "ummujjitvā paṭigādhappatto hoti,",
  "tika-abh09t10:29_8": "ummujjitvā tiṇṇo hoti pāraṅgato,",
  "tika-abh09t10:29_9": "thale tiṭṭhati brāhmaṇo”tiādinā sattakaṁ,",
  "tika-abh09t10:29_10": "“aṭṭha puggalā –",
  "tika-abh09t10:29_11": "cattāro maggasamaṅgino,",
  "tika-abh09t10:29_12": "cattāro phalasamaṅgino puggalā”ti aṭṭhakaṁ,",
  "tika-abh09t10:29_13": "“nava puggalā –",
  "tika-abh09t10:29_14": "sammāsambuddho paccekasambuddho ubhatobhāgavimutto paññāvimutto kāyasakkhī diṭṭhippatto saddhāvimutto dhammānusārī saddhānusārī”ti navakaṁ,",
  "tika-abh09t10:29_15": "“dasa puggalā –",
  "tika-abh09t10:29_16": "pañcannaṁ idha niṭṭhā,",
  "tika-abh09t10:29_17": "pañcannaṁ idha vihāya niṭṭhā”ti dasakañca mātikaṁ nikkhipitvā pāḷiyaṁ niddeso kato.",
  "tika-abh09t10:29_18": "Tattha chakke paṭhamena padena sammāsambuddho daṭṭhabbo.",
  "tika-abh09t10:29_19": "So hi anācariyako attanā uppāditena sabbaññutaññāṇapadaṭṭhānena arahattamaggañāṇena sabbākārato saccāni abhisambujjhitvā sabbaññutaṁ pāpuṇi,",
  "tika-abh09t10:29_20": "dasañāṇabalesu ca vasibhāvanti.",
  "tika-abh09t10:29_21": "Dutiyena pana paccekasambuddho daṭṭhabbo.",
  "tika-abh09t10:29_22": "Tatiyena aggasāvako,",
  "tika-abh09t10:29_23": "catutthena avasesā arahanto,",
  "tika-abh09t10:29_24": "pañcamena anāgāmī,",
  "tika-abh09t10:29_25": "chaṭṭhena sotāpannasakadāgāmino daṭṭhabbā.",
  "tika-abh09t10:29_26": "Te hi “āgantā itthatta”nti vuttāti.",
  "tika-abh09t10:30_0": "Sattake paṭhamena padena sāsane aniviṭṭhasaddho niyatamicchādiṭṭhidhammehi ekantakāḷakehi samannāgato gahito.",
  "tika-abh09t10:30_1": "So hi samudde udakabhīrukapuriso viya saṁsāre apāye nimuggo nimuggova hoti,",
  "tika-abh09t10:30_2": "na puna bhavato vuṭṭhāti,",
  "tika-abh09t10:30_3": "anantampi kālaṁ bhave eva vicarati sāsanasamāyogābhāvā.",
  "tika-abh09t10:30_4": "Dutiyena padena sāsane paṭiladdhasaddhopi devadattādayo viya saddhādiparihāniyaṁ ṭhito dussīlo gahito.",
  "tika-abh09t10:30_5": "So hi samudde kenaci kāraṇena ummujjitvā puna nimuggo viya sāsanasaddhāya ummujjitvāpi apāye nimujjati eva,",
  "tika-abh09t10:30_6": "ayaṁ pana cirakālātikkamena buddhādīhi,",
  "tika-abh09t10:30_7": "attanā eva vā paccekabodhiñāṇena bhavato uddharaṇīyo hoti sāsane sakiṁ uppannāyapi saddhāya mokkhabhāvena niyamena nibbānāvahattā.",
  "tika-abh09t10:30_8": "Ayameva hissa purimapuggalato viseso,",
  "tika-abh09t10:30_9": "itarathā tassa visuṁ gahaṇe payojanameva na siyāti gahetabbaṁ.",
  "tika-abh09t10:30_10": "Tatiyena sāsane uppannasaddho ṭhitibhāgiyehi sīlādiguṇehi samannāgato gahito.",
  "tika-abh09t10:30_11": "So hi ummujjitvā tīraṁ adisvāva samuddamajjhe nāvādiāgamanaṁ olokento puna animujjitvā uṇṇatappadese",
  "tika-abh09t10:30_12": "ṭhito viya sāsanasaddhāya ummujjitvā nibbānaṁ adisvāva buddhādiṁ olokayamāno sagge,",
  "tika-abh09t10:30_13": "sīlādimhi ṭhito hoti.",
  "tika-abh09t10:30_14": "Catutthena pana sotāpanno gahito.",
  "tika-abh09t10:30_15": "So hi ummujjitvā ṭhito tīraṁ disvā uttaraṇūpāyaṁ vilokayamāno viya lokuttarasaddhāya ummujjitvā nibbānatīraṁ disvā uttaraṇopāyaṁ viloketi.",
  "tika-abh09t10:30_16": "Pañcamena sakadāgāmī gahito.",
  "tika-abh09t10:30_17": "So hi samudde tīraṁ disvā tadabhimukhaṁ pataramāno viya paṭhamamaggena nibbānatīraṁ disvā tadabhimukhaṁ dutiyamaggena patarati nāma.",
  "tika-abh09t10:30_18": "Chaṭṭhena anāgāmī gahito.",
  "tika-abh09t10:30_19": "So hi pataritvā tīraṁ upaggamma kaṭippamāṇe udake ṭhito viya arahattasamīpe satikavāṭapatitthe anāvattidhammatāya tatiyamaggena tiṭṭhati.",
  "tika-abh09t10:30_20": "Sattamena pana arahā gahito,",
  "tika-abh09t10:30_21": "so hi taritvā pāraṁ patvā ṭhitapuriso viya cattāro oghe taritvā nibbānatthale ṭhito khīṇāsavabrāhmaṇo nāma hotīti.",
  "tika-abh09t10:31_0": "Navake ubhatobhāgavimuttoti rūpārūpasamāpattiyā vikkhambhanavimokkhena,",
  "tika-abh09t10:31_1": "ariyamaggena samucchedavimokkhena kilesato vimutto,",
  "tika-abh09t10:31_2": "arūpasamāpattiyā vā rūpakāyato,",
  "tika-abh09t10:31_3": "maggena ca nāmakāyatoti imehi ubhatobhāgehi vimuttotipi ubhatobhāgavimutto,",
  "tika-abh09t10:31_4": "so catunnaṁ arūpasamāpattīnaṁ ekekato vuṭṭhāya saṅkhāre sammasitvā arahattappattānaṁ catunnaṁ,",
  "tika-abh09t10:31_5": "nirodhā vuṭṭhāya arahattappattaanāgāmino ca vasena pañcavidho,",
  "tika-abh09t10:31_6": "tesu pacchimova nippariyāyato ubhatobhāgavimutto nāma,",
  "tika-abh09t10:31_7": "sesā pariyāyena.",
  "tika-abh09t10:31_8": "Ettha ca rūpāvacaracatutthajjhānaṁ kilesakāyato vimuttampi rūpakāyato avimuttaṁ,",
  "tika-abh09t10:31_9": "arūpāvacaraṁ pana tadabhayatopi vimuttaṁ,",
  "tika-abh09t10:31_10": "tasmā tadeva pādakaṁ katvā arahattappattova ubhatobhāgavimutto hoti,",
  "tika-abh09t10:31_11": "na rūpāvacaranti veditabbaṁ.",
  "tika-abh09t10:31_12": "Paññāvimuttoti arahattamaggapaññāya āsavehi vimutto.",
  "tika-abh09t10:31_13": "So hi sukkhavipassako,",
  "tika-abh09t10:31_14": "catūhi rūpāvacarajjhānehi vuṭṭhāya arahattappattā cattāro cāti pañcavidho.",
  "tika-abh09t10:31_15": "Arūpāvacarajjhānesu hi ekasmimpi sati ubhatobhāgavimuttova nāma hoti.",
  "tika-abh09t10:32_0": "Kāyasakkhīti rūpārūpajjhānalābhī ariyo.",
  "tika-abh09t10:32_1": "So hi sotāpattimaggaṭṭhavajjitānaṁ channaṁ sekhānaṁ vasena chabbidho.",
  "tika-abh09t10:32_2": "Teneva hissa “ekacce āsavā parikkhīṇā”ti niddese vuttaṁ.",
  "tika-abh09t10:32_3": "Sotāpattimaggaṭṭhassa ca na kecipi āsavā parikkhīṇāti vattabbā,",
  "tika-abh09t10:32_4": "parikkhīyissantīti pana vattabbā,",
  "tika-abh09t10:32_5": "arahato pana sabbepi āsavā parikkhīṇā,",
  "tika-abh09t10:32_6": "na ekacceti.",
  "tika-abh09t10:32_7": "So hi phuṭṭhantaṁ sacchikarotīti kāyasakkhī,",
  "tika-abh09t10:32_8": "phuṭṭhānaṁ paṭiladdhānaṁ jhānānaṁ anantaraṁ nāmakāyena nirodhaṁ sacchikarotītipi kāyasakkhī,",
  "tika-abh09t10:32_9": "kāyenāti cettha “nāmakāyena ceva paramatthasaccaṁ sacchikaroti,",
  "tika-abh09t10:32_10": "paññāya ca ativijjha passatī”ti vacanato arahattaphalaṁ ṭhapetvā sesamaggaphalānametaṁ adhivacanaṁ,",
  "tika-abh09t10:32_11": "tena kāyena paṭhamajjhānānantaraṁ nibbānassa sacchikaraṇatopi kāyasakkhīti keci.",
  "tika-abh09t10:32_12": "Diṭṭhippattoti sukkhavipassako,",
  "tika-abh09t10:32_13": "rūpajjhānalābhī ca yathāvutto chabbidho sekho ca,",
  "tika-abh09t10:32_14": "ayaṁ diṭṭhantappattoti diṭṭhippatto.",
  "tika-abh09t10:32_15": "Dassanaṁ diṭṭhi,",
  "tika-abh09t10:32_16": "paṭhamamaggo,",
  "tika-abh09t10:32_17": "tassa anantaraṁ nirodhappattoti attho.",
  "tika-abh09t10:32_18": "Diṭṭhappattotipi pāṭho,",
  "tika-abh09t10:32_19": "tassa paṭhamamaggena diṭṭhaṁ nibbānaṁ puna pattoti attho.",
  "tika-abh09t10:33_0": "Saddhāvimuttoti sukkhavipassako,",
  "tika-abh09t10:33_1": "rūpajjhānalābhī ca yathāvutto chabbidho sekho ca.",
  "tika-abh09t10:33_2": "Ayaṁ hi saddahanto vimuttoti saddhāvimutto.",
  "tika-abh09t10:33_3": "Kathaṁ panetassa diṭṭhippattato nānattanti?",
  "tika-abh09t10:33_4": "Āgamanīyapaṭipadāya.",
  "tika-abh09t10:33_5": "Diṭṭhippatto hi paññāsampadāya pubbabhāge vipassanāya kilese appadukkhena vikkhambhento āgato,",
  "tika-abh09t10:33_6": "saddhāvimutto pana saddhābahulatāya kilese dukkhena vikkhambhento āgato.",
  "tika-abh09t10:33_7": "Etameva hi bhedaṁ sandhāya niddese “ekacce āsavā parikkhīṇā honti,",
  "tika-abh09t10:33_8": "no ca kho yathādiṭṭhippattassā”ti vuttaṁ.",
  "tika-abh09t10:34_0": "Dhammānusārīti yassa sotāpattimaggakkhaṇe paññindriyaṁ adhimattaṁ hoti,",
  "tika-abh09t10:34_1": "ayaṁ paññāsaṅkhātena dhammena sarati anussaratīti dhammānusārī,",
  "tika-abh09t10:34_2": "sotāpattimaggaṭṭhassetaṁ nāmaṁ.",
  "tika-abh09t10:34_3": "Phale pana patte diṭṭhippatto nāma hoti.",
  "tika-abh09t10:34_4": "Saddhānusārīti yassa sotāpattimaggakkhaṇe saddhindriyaṁ adhimattaṁ hoti,",
  "tika-abh09t10:34_5": "ayaṁ saddhāya sarati anussaratīti saddhānusārī,",
  "tika-abh09t10:34_6": "sotāpattimaggaṭṭhassetaṁ nāmaṁ.",
  "tika-abh09t10:34_7": "Phale pana patte saddhāvimutto nāma hoti.",
  "tika-abh09t10:35_0": "Lokuttaradhammaṁ hi nibbattentānaṁ dve dhurāni nāma,",
  "tika-abh09t10:35_1": "dve abhinivesā nāma,",
  "tika-abh09t10:35_2": "dve sīsāni nāma.",
  "tika-abh09t10:35_3": "Tattha saddhādhuraṁ paññādhuranti dve dhurāni nāma.",
  "tika-abh09t10:35_4": "Eko pana samathābhiniveso,",
  "tika-abh09t10:35_5": "eko vipassanābhinivesoti dve abhinivesā.",
  "tika-abh09t10:35_6": "Eko ca arahattaṁ matthakaṁ pāpuṇanto ubhatobhāgavimutto hoti,",
  "tika-abh09t10:35_7": "eko paññāvimuttoti imāni dve sīsāni nāma.",
  "tika-abh09t10:35_8": "Ye hi keci lokuttaraṁ dhammaṁ nibbattenti,",
  "tika-abh09t10:35_9": "sabbe te dve ime dhamme dhuraṁ katvā imesu dvīsu ṭhānesu abhinivisitvā imehi dvīhi ṭhānehi vimuccanti.",
  "tika-abh09t10:35_10": "Tesu yo bhikkhu aṭṭhasamāpattilābhī paññaṁ dhuraṁ katvā samathavasena abhiniviṭṭho aññataraṁ arūpasamāpattiṁ",
  "tika-abh09t10:35_11": "padaṭṭhānaṁ katvā vipassanaṁ paṭṭhapetvā arahattaṁ pāpuṇāti,",
  "tika-abh09t10:35_12": "ayaṁ sotāpattimaggakkhaṇe dhammānusārī nāma.",
  "tika-abh09t10:35_13": "Parato pana chasu ṭhānesu kāyasakkhī nāma.",
  "tika-abh09t10:35_14": "Arahattaphalaṁ patte ubhatobhāgavimutto nāma.",
  "tika-abh09t10:36_0": "Aparo paññameva dhuraṁ katvā vipassanāvasena abhiniviṭṭho suddhasaṅkhāre vā rūpāvacarajjhānesu vā aññataraṁ sammasitvā arahattaṁ pāpuṇāti,",
  "tika-abh09t10:36_1": "ayampi sotāpattimaggakkhaṇe dhammānusārī nāma.",
  "tika-abh09t10:36_2": "Parato pana chasu ṭhānesu diṭṭhippatto nāma,",
  "tika-abh09t10:36_3": "arahattaṁ patte paññāvimutto nāma.",
  "tika-abh09t10:37_0": "Aparo pana aṭṭhasamāpattilābhī saddhaṁ dhuraṁ katvā samādhivasena abhiniviṭṭho aññataraṁ arūpasamāpattiṁ",
  "tika-abh09t10:37_1": "padaṭṭhānaṁ katvā vipassanaṁ paṭṭhapetvā arahattaṁ pāpuṇāti,",
  "tika-abh09t10:37_2": "ayaṁ sotāpattimaggakkhaṇe saddhānusārī nāma,",
  "tika-abh09t10:37_3": "parato chasu ṭhānesu kāyasakkhīyeva nāma.",
  "tika-abh09t10:37_4": "Arahattaṁ patte ubhatobhāgavimuttoyeva nāma.",
  "tika-abh09t10:37_5": "Aparo saddhameva dhuraṁ katvā vipassanāvasena abhiniviṭṭho suddhasaṅkhāre vā rūpāvacarajjhānesu vā aññataraṁ sammasitvā arahattaṁ pāpuṇāti,",
  "tika-abh09t10:37_6": "ayampi sotāpattimaggakkhaṇe saddhānusārī nāma,",
  "tika-abh09t10:37_7": "parato chasu ṭhānesu saddhāvimutto nāma.",
  "tika-abh09t10:37_8": "Arahattappatte paññāvimutto nāma.",
  "tika-abh09t10:37_9": "Ime satta puggalā sammāsambuddhapaccekasambuddhehi saddhiṁ nava loke aggadakkhiṇeyyā nāmāti.",
  "tika-abh09t10:38_0": "Dasake pañcannaṁ idha niṭṭhāti sattakkhattuparamo,",
  "tika-abh09t10:38_1": "kolaṁkolo, ekabījī,",
  "tika-abh09t10:38_2": "sakadāgāmī kāmāvacarapaṭisandhiko,",
  "tika-abh09t10:38_3": "arahā cāti imesaṁ pañcannaṁ idha kāmāvacarabhūmiyaññeva anupādisesanibbānasaṅkhātā niṭṭhāti attho.",
  "tika-abh09t10:38_4": "Kāmāvacarattabhāve eva hi ete parinibbāyanti,",
  "tika-abh09t10:38_5": "nāññasmiṁ.",
  "tika-abh09t10:38_6": "Pañcannaṁ idha vihāya niṭṭhāti antarāparinibbāyī upahaccaparinibbāyī asaṅkhāraparinibbāyī sasaṅkhāraparinibbāyī",
  "tika-abh09t10:38_7": "uddhaṁsoto akaniṭṭhagāmī cāti imesaṁ pañcannaṁ idha kāmāvacare attabhāvaṁ vihāya vijahitvā brahmattabhāve",
  "tika-abh09t10:38_8": "ṭhitānaññeva niṭṭhāti attho.",
  "tika-abh09t10:38_9": "Sesamettha uttānatthamevāti.",
  "tika-abh09t10:38_10": "Ayamettha saṅkhepato pāḷinayena saddhiṁ atthanicchayo,",
  "tika-abh09t10:38_11": "vitthāro pana puggalapaññattipāḷiaṭṭhakathāsu gahetabboti.",
  "tika-abh09t10:39_0": "Mohavicchedaniyā abhidhammamātikatthavaṇṇanāya",
  "tika-abh09t10:40_0": "Puggalapaññattimātikatthavaṇṇanā niṭṭhitā."
}