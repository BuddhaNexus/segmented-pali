{
  "sn19.1:0.1_0": "Saṁyutta Nikāya 19.1",
  "sn19.1:0.2_0": "1. Paṭhamavagga",
  "sn19.1:0.3_0": "Aṭṭhisutta",
  "sn19.1:1.1_0": "Evaṁ me sutaṁ—",
  "sn19.1:1.2_0": "ekaṁ samayaṁ bhagavā rājagahe viharati veḷuvane kalandakanivāpe.",
  "sn19.1:1.3_0": "Tena kho pana samayena āyasmā ca lakkhaṇo āyasmā ca mahāmoggallāno gijjhakūṭe pabbate viharanti.",
  "sn19.1:1.4_0": "Atha kho āyasmā mahāmoggallāno pubbaṇhasamayaṁ nivāsetvā pattacīvaramādāya yenāyasmā lakkhaṇo tenupasaṅkami;",
  "sn19.1:1.4_1": "upasaṅkamitvā āyasmantaṁ lakkhaṇaṁ etadavoca:",
  "sn19.1:1.5_0": "“āyāmāvuso lakkhaṇa, rājagahaṁ piṇḍāya pavisissāmā”ti.",
  "sn19.1:1.6_0": "“Evamāvuso”ti kho āyasmā lakkhaṇo āyasmato mahāmoggallānassa paccassosi.",
  "sn19.1:1.7_0": "Atha kho āyasmā mahāmoggallāno gijjhakūṭā pabbatā orohanto aññatarasmiṁ padese sitaṁ pātvākāsi.",
  "sn19.1:1.8_0": "Atha kho āyasmā lakkhaṇo āyasmantaṁ mahāmoggallānaṁ etadavoca:",
  "sn19.1:1.9_0": "“ko nu kho, āvuso moggallāna, hetu ko paccayo sitassa pātukammāyā”ti?",
  "sn19.1:1.10_0": "“Akālo kho, āvuso lakkhaṇa, etassa pañhassa.",
  "sn19.1:1.11_0": "Bhagavato maṁ santike etaṁ pañhaṁ pucchā”ti.",
  "sn19.1:2.1_0": "Atha kho āyasmā ca lakkhaṇo āyasmā ca mahāmoggallāno rājagahe piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu;",
  "sn19.1:2.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn19.1:2.1_2": "Ekamantaṁ nisinno kho āyasmā lakkhaṇo āyasmantaṁ mahāmoggallānaṁ etadavoca:",
  "sn19.1:2.2_0": "“idhāyasmā mahāmoggallāno gijjhakūṭā pabbatā orohanto aññatarasmiṁ padese sitaṁ pātvākāsi.",
  "sn19.1:2.3_0": "Ko nu kho, āvuso moggallāna, hetu ko paccayo sitassa pātukammāyā”ti?",
  "sn19.1:3.1_0": "“Idhāhaṁ, āvuso, gijjhakūṭā pabbatā orohanto addasaṁ aṭṭhikasaṅkhalikaṁ vehāsaṁ gacchantiṁ.",
  "sn19.1:3.2_0": "Tamenaṁ gijjhāpi kākāpi kulalāpi anupatitvā anupatitvā phāsuḷantarikāhi vitudenti vitacchenti virājenti.",
  "sn19.1:3.3_0": "Sā sudaṁ aṭṭassaraṁ karoti.",
  "sn19.1:3.4_0": "Tassa mayhaṁ, āvuso, etadahosi:",
  "sn19.1:3.5_0": "‘acchariyaṁ vata bho, abbhutaṁ vata bho.",
  "sn19.1:3.6_0": "Evarūpopi nāma satto bhavissati.",
  "sn19.1:3.7_0": "Evarūpopi nāma yakkho bhavissati.",
  "sn19.1:3.8_0": "Evarūpopi nāma attabhāvapaṭilābho bhavissatī’”ti.",
  "sn19.1:4.1_0": "Atha kho bhagavā bhikkhū āmantesi:",
  "sn19.1:4.2_0": "“cakkhubhūtā vata, bhikkhave, sāvakā viharanti;",
  "sn19.1:4.3_0": "ñāṇabhūtā vata,",
  "sn19.1:4.3_1": "bhikkhave,",
  "sn19.1:4.3_2": "sāvakā viharanti,",
  "sn19.1:4.3_3": "yatra hi nāma sāvako evarūpaṁ ñassati vā dakkhati vā sakkhiṁ vā karissati.",
  "sn19.1:4.4_0": "Pubbeva me so, bhikkhave, satto diṭṭho ahosi, api cāhaṁ na byākāsiṁ.",
  "sn19.1:4.5_0": "Ahañcetaṁ byākareyyaṁ, pare ca me na saddaheyyuṁ.",
  "sn19.1:4.6_0": "Ye me na saddaheyyuṁ, tesaṁ taṁ assa dīgharattaṁ ahitāya dukkhāya.",
  "sn19.1:4.7_0": "Eso, bhikkhave, satto imasmiṁyeva rājagahe goghātako ahosi.",
  "sn19.1:4.8_0": "So tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni",
  "sn19.1:4.8_1": "niraye paccitvā tasseva kammassa vipākāvasesena evarūpaṁ attabhāvapaṭilābhaṁ paṭisaṁvedayatī”ti.",
  "sn19.1:4.9_0": "(Sabbesaṁ suttantānaṁ eseva peyyālo.)",
  "sn19.1:4.10_0": "Paṭhamaṁ.",
  "sn19.2:0.1_0": "Saṁyutta Nikāya 19.2",
  "sn19.2:0.2_0": "1. Paṭhamavagga",
  "sn19.2:0.3_0": "Pesisutta",
  "sn19.2:1.1_0": "“Idhāhaṁ, āvuso, gijjhakūṭā pabbatā orohanto addasaṁ maṁsapesiṁ vehāsaṁ gacchantiṁ.",
  "sn19.2:1.2_0": "Tamenaṁ gijjhāpi kākāpi kulalāpi anupatitvā anupatitvā vitacchenti virājenti.",
  "sn19.2:1.3_0": "Sā sudaṁ aṭṭassaraṁ karoti …pe…",
  "sn19.2:1.4_0": "eso, bhikkhave, satto imasmiṁyeva rājagahe goghātako ahosi …pe….",
  "sn19.2:1.5_0": "Dutiyaṁ.",
  "sn19.3:0.1_0": "Saṁyutta Nikāya 19.3",
  "sn19.3:0.2_0": "1. Paṭhamavagga",
  "sn19.3:0.3_0": "Piṇḍasutta",
  "sn19.3:1.1_0": "“Idhāhaṁ, āvuso, gijjhakūṭā pabbatā orohanto addasaṁ maṁsapiṇḍaṁ vehāsaṁ gacchantaṁ.",
  "sn19.3:1.2_0": "Tamenaṁ gijjhāpi kākāpi kulalāpi anupatitvā anupatitvā vitacchenti virājenti.",
  "sn19.3:1.3_0": "Sā sudaṁ aṭṭassaraṁ karoti …pe…",
  "sn19.3:1.4_0": "eso, bhikkhave, satto imasmiṁyeva rājagahe sākuṇiko ahosi …pe….",
  "sn19.3:1.5_0": "Tatiyaṁ.",
  "sn19.4:0.1_0": "Saṁyutta Nikāya 19.4",
  "sn19.4:0.2_0": "1. Paṭhamavagga",
  "sn19.4:0.3_0": "Nicchavisutta",
  "sn19.4:1.1_0": "“Idhāhaṁ, āvuso, gijjhakūṭā pabbatā orohanto addasaṁ nicchaviṁ purisaṁ vehāsaṁ gacchantaṁ.",
  "sn19.4:1.2_0": "Tamenaṁ gijjhāpi kākāpi kulalāpi anupatitvā anupatitvā vitacchenti virājenti.",
  "sn19.4:1.3_0": "So sudaṁ aṭṭassaraṁ karoti …pe…",
  "sn19.4:1.4_0": "eso, bhikkhave, satto imasmiṁyeva rājagahe orabbhiko ahosi …pe….",
  "sn19.4:1.5_0": "Catutthaṁ.",
  "sn19.5:0.1_0": "Saṁyutta Nikāya 19.5",
  "sn19.5:0.2_0": "1. Paṭhamavagga",
  "sn19.5:0.3_0": "Asilomasutta",
  "sn19.5:1.1_0": "“Idhāhaṁ, āvuso, gijjhakūṭā pabbatā orohanto addasaṁ asilomaṁ purisaṁ vehāsaṁ gacchantaṁ.",
  "sn19.5:1.2_0": "Tassa te asī uppatitvā uppatitvā tasseva kāye nipatanti.",
  "sn19.5:1.3_0": "So sudaṁ aṭṭassaraṁ karoti …pe…",
  "sn19.5:1.4_0": "eso, bhikkhave, satto imasmiṁyeva rājagahe sūkariko ahosi …pe….",
  "sn19.5:1.5_0": "Pañcamaṁ.",
  "sn19.6:0.1_0": "Saṁyutta Nikāya 19.6",
  "sn19.6:0.2_0": "1. Paṭhamavagga",
  "sn19.6:0.3_0": "Sattisutta",
  "sn19.6:1.1_0": "“Idhāhaṁ, āvuso, gijjhakūṭā pabbatā orohanto addasaṁ sattilomaṁ purisaṁ vehāsaṁ gacchantaṁ.",
  "sn19.6:1.2_0": "Tassa tā sattiyo uppatitvā uppatitvā tasseva kāye nipatanti.",
  "sn19.6:1.3_0": "So sudaṁ aṭṭassaraṁ karoti …pe…",
  "sn19.6:1.4_0": "eso, bhikkhave, satto imasmiṁyeva rājagahe māgaviko ahosi …pe….",
  "sn19.6:1.5_0": "Chaṭṭhaṁ.",
  "sn19.7:0.1_0": "Saṁyutta Nikāya 19.7",
  "sn19.7:0.2_0": "1. Paṭhamavagga",
  "sn19.7:0.3_0": "Usulomasutta",
  "sn19.7:1.1_0": "“Idhāhaṁ, āvuso, gijjhakūṭā pabbatā orohanto addasaṁ usulomaṁ purisaṁ vehāsaṁ gacchantaṁ.",
  "sn19.7:1.2_0": "Tassa te usū uppatitvā uppatitvā tasseva kāye nipatanti.",
  "sn19.7:1.3_0": "So sudaṁ aṭṭassaraṁ karoti …pe…",
  "sn19.7:1.4_0": "eso, bhikkhave, satto imasmiṁyeva rājagahe kāraṇiko ahosi …pe….",
  "sn19.7:1.5_0": "Sattamaṁ.",
  "sn19.8:0.1_0": "Saṁyutta Nikāya 19.8",
  "sn19.8:0.2_0": "1. Paṭhamavagga",
  "sn19.8:0.3_0": "Sūcilomasutta",
  "sn19.8:1.1_0": "“Idhāhaṁ, āvuso, gijjhakūṭā pabbatā orohanto addasaṁ sūcilomaṁ purisaṁ vehāsaṁ gacchantaṁ.",
  "sn19.8:1.2_0": "Tassa tā sūciyo uppatitvā uppatitvā tasseva kāye nipatanti.",
  "sn19.8:1.3_0": "So sudaṁ aṭṭassaraṁ karoti …pe…",
  "sn19.8:1.4_0": "eso, bhikkhave, satto imasmiṁyeva rājagahe sūto ahosi …pe….",
  "sn19.8:1.5_0": "Aṭṭhamaṁ.",
  "sn19.9:0.1_0": "Saṁyutta Nikāya 19.9",
  "sn19.9:0.2_0": "1. Paṭhamavagga",
  "sn19.9:0.3_0": "Dutiyasūcilomasutta",
  "sn19.9:1.1_0": "“Idhāhaṁ, āvuso, gijjhakūṭā pabbatā orohanto addasaṁ sūcilomaṁ purisaṁ vehāsaṁ gacchantaṁ.",
  "sn19.9:1.2_0": "Tassa tā sūciyo sīse pavisitvā mukhato nikkhamanti;",
  "sn19.9:1.3_0": "mukhe pavisitvā urato nikkhamanti;",
  "sn19.9:1.4_0": "ure pavisitvā udarato nikkhamanti;",
  "sn19.9:1.5_0": "udare pavisitvā ūrūhi nikkhamanti;",
  "sn19.9:1.6_0": "ūrūsu pavisitvā jaṅghāhi nikkhamanti;",
  "sn19.9:1.7_0": "jaṅghāsu pavisitvā pādehi nikkhamanti;",
  "sn19.9:1.8_0": "so sudaṁ aṭṭassaraṁ karoti …pe…",
  "sn19.9:1.9_0": "eso, bhikkhave, satto imasmiṁyeva rājagahe sūcako ahosi …pe….",
  "sn19.9:1.10_0": "Navamaṁ.",
  "sn19.10:0.1_0": "Saṁyutta Nikāya 19.10",
  "sn19.10:0.2_0": "1. Paṭhamavagga",
  "sn19.10:0.3_0": "Kumbhaṇḍasutta",
  "sn19.10:1.1_0": "“Idhāhaṁ, āvuso, gijjhakūṭā pabbatā orohanto addasaṁ kumbhaṇḍaṁ purisaṁ vehāsaṁ gacchantaṁ.",
  "sn19.10:1.2_0": "So gacchantopi teva aṇḍe khandhe āropetvā gacchati.",
  "sn19.10:1.3_0": "Nisīdantopi tesveva aṇḍesu nisīdati.",
  "sn19.10:1.4_0": "Tamenaṁ gijjhāpi kākāpi kulalāpi anupatitvā anupatitvā vitacchenti virājenti.",
  "sn19.10:1.5_0": "So sudaṁ aṭṭassaraṁ karoti …pe…",
  "sn19.10:1.6_0": "eso, bhikkhave, satto imasmiṁyeva rājagahe gāmakūṭako ahosi …pe….",
  "sn19.10:1.7_0": "Dasamaṁ.",
  "sn19.10:1.8_0": "Paṭhamo vaggo.",
  "sn19.10:2.0_0": "Tassuddānaṁ",
  "sn19.10:2.1_0": "Aṭṭhi pesi ubho gāvaghātakā,",
  "sn19.10:2.2_0": "Piṇḍo sākuṇiyo nicchavorabbhi;",
  "sn19.10:2.3_0": "Asi sūkariko sattimāgavi,",
  "sn19.10:2.4_0": "Usu kāraṇiko sūci sārathi;",
  "sn19.10:2.5_0": "Yo ca sibbiyati sūcako hi so,",
  "sn19.10:2.6_0": "Aṇḍabhāri ahu gāmakūṭakoti.",
  "sn19.11:0.1_0": "Saṁyutta Nikāya 19.11",
  "sn19.11:0.2_0": "2. Dutiyavagga",
  "sn19.11:0.3_0": "Sasīsakasutta",
  "sn19.11:1.1_0": "Evaṁ me sutaṁ—",
  "sn19.11:1.2_0": "ekaṁ samayaṁ rājagahe veḷuvane.",
  "sn19.11:1.3_0": "“Idhāhaṁ, āvuso, gijjhakūṭā pabbatā orohanto addasaṁ purisaṁ gūthakūpe sasīsakaṁ nimuggaṁ …pe…",
  "sn19.11:1.4_0": "eso, bhikkhave, satto imasmiṁyeva rājagahe pāradāriko ahosi …pe….",
  "sn19.11:1.5_0": "Paṭhamaṁ.",
  "sn19.12:0.1_0": "Saṁyutta Nikāya 19.12",
  "sn19.12:0.2_0": "2. Dutiyavagga",
  "sn19.12:0.3_0": "Gūthakhādasutta",
  "sn19.12:1.1_0": "“Idhāhaṁ, āvuso,",
  "sn19.12:1.1_1": "gijjhakūṭā pabbatā orohanto addasaṁ purisaṁ gūthakūpe nimuggaṁ ubhohi hatthehi gūthaṁ khādantaṁ …pe…",
  "sn19.12:1.2_0": "eso, bhikkhave, satto imasmiṁyeva rājagahe duṭṭhabrāhmaṇo ahosi.",
  "sn19.12:1.3_0": "So kassapassa sammāsambuddhassa pāvacane bhikkhusaṅghaṁ bhattena nimantetvā doṇiyo gūthassa pūrāpetvā etadavoca—",
  "sn19.12:1.4_0": "aho bhonto yāvadatthaṁ bhuñjantu ceva harantu cā’ti …pe….",
  "sn19.12:1.5_0": "Dutiyaṁ.",
  "sn19.13:0.1_0": "Saṁyutta Nikāya 19.13",
  "sn19.13:0.2_0": "2. Dutiyavagga",
  "sn19.13:0.3_0": "Nicchavitthisutta",
  "sn19.13:1.1_0": "“Idhāhaṁ, āvuso, gijjhakūṭā pabbatā orohanto addasaṁ nicchaviṁ itthiṁ vehāsaṁ gacchantiṁ.",
  "sn19.13:1.2_0": "Tamenaṁ gijjhāpi kākāpi kulalāpi anupatitvā anupatitvā vitacchenti virājenti.",
  "sn19.13:1.3_0": "Sā sudaṁ aṭṭassaraṁ karoti …pe…",
  "sn19.13:1.4_0": "esā, bhikkhave, itthī imasmiṁyeva rājagahe aticārinī ahosi …pe….",
  "sn19.13:1.5_0": "Tatiyaṁ.",
  "sn19.14:0.1_0": "Saṁyutta Nikāya 19.14",
  "sn19.14:0.2_0": "2. Dutiyavagga",
  "sn19.14:0.3_0": "Maṅgulitthisutta",
  "sn19.14:1.1_0": "“Idhāhaṁ, āvuso, gijjhakūṭā pabbatā orohanto addasaṁ itthiṁ duggandhaṁ maṅguliṁ vehāsaṁ gacchantiṁ.",
  "sn19.14:1.2_0": "Tamenaṁ gijjhāpi kākāpi kulalāpi anupatitvā anupatitvā vitacchenti virājenti.",
  "sn19.14:1.3_0": "Sā sudaṁ aṭṭassaraṁ karoti …pe…",
  "sn19.14:1.4_0": "esā, bhikkhave, itthī imasmiṁyeva rājagahe ikkhaṇikā ahosi …pe….",
  "sn19.14:1.5_0": "Catutthaṁ.",
  "sn19.15:0.1_0": "Saṁyutta Nikāya 19.15",
  "sn19.15:0.2_0": "2. Dutiyavagga",
  "sn19.15:0.3_0": "Okilinīsutta",
  "sn19.15:1.1_0": "“Idhāhaṁ, āvuso,",
  "sn19.15:1.1_1": "gijjhakūṭā pabbatā orohanto addasaṁ itthiṁ uppakkaṁ okiliniṁ okiriniṁ vehāsaṁ gacchantiṁ.",
  "sn19.15:1.2_0": "Sā sudaṁ aṭṭassaraṁ karoti …pe…",
  "sn19.15:1.3_0": "esā, bhikkhave, itthī kaliṅgassa rañño aggamahesī ahosi.",
  "sn19.15:1.4_0": "Sā issāpakatā sapattiṁ aṅgārakaṭāhena okiri …pe….",
  "sn19.15:1.5_0": "Pañcamaṁ.",
  "sn19.16:0.1_0": "Saṁyutta Nikāya 19.16",
  "sn19.16:0.2_0": "2. Dutiyavagga",
  "sn19.16:0.3_0": "Asīsakasutta",
  "sn19.16:1.1_0": "“Idhāhaṁ, āvuso, gijjhakūṭā pabbatā orohanto addasaṁ asīsakaṁ kabandhaṁ vehāsaṁ gacchantaṁ.",
  "sn19.16:1.2_0": "Tassa ure akkhīni ceva honti mukhañca.",
  "sn19.16:1.3_0": "Tamenaṁ gijjhāpi kākāpi kulalāpi anupatitvā anupatitvā vitacchenti virājenti.",
  "sn19.16:1.4_0": "So sudaṁ aṭṭassaraṁ karoti …pe…",
  "sn19.16:1.5_0": "eso, bhikkhave, satto imasmiṁyeva rājagahe hāriko nāma coraghātako ahosi …pe….",
  "sn19.16:1.6_0": "Chaṭṭhaṁ.",
  "sn19.17:0.1_0": "Saṁyutta Nikāya 19.17",
  "sn19.17:0.2_0": "2. Dutiyavagga",
  "sn19.17:0.3_0": "Pāpabhikkhusutta",
  "sn19.17:1.1_0": "“Idhāhaṁ, āvuso, gijjhakūṭā pabbatā orohanto addasaṁ bhikkhuṁ vehāsaṁ gacchantaṁ.",
  "sn19.17:1.2_0": "Tassa saṅghāṭipi ādittā sampajjalitā sajotibhūtā,",
  "sn19.17:1.2_1": "pattopi āditto sampajjalito sajotibhūto,",
  "sn19.17:1.2_2": "kāyabandhanampi ādittaṁ sampajjalitaṁ sajotibhūtaṁ,",
  "sn19.17:1.2_3": "kāyopi āditto sampajjalito sajotibhūto.",
  "sn19.17:1.3_0": "So sudaṁ aṭṭassaraṁ karoti …pe…",
  "sn19.17:1.4_0": "eso, bhikkhave, bhikkhu kassapassa sammāsambuddhassa pāvacane pāpabhikkhu ahosi …pe….",
  "sn19.17:1.5_0": "Sattamaṁ.",
  "sn19.18:0.1_0": "Saṁyutta Nikāya 19.18",
  "sn19.18:0.2_0": "2. Dutiyavagga",
  "sn19.18:0.3_0": "Pāpabhikkhunīsutta",
  "sn19.18:1.1_0": "“Addasaṁ bhikkhuniṁ vehāsaṁ gacchantiṁ.",
  "sn19.18:1.2_0": "Tassā saṅghāṭipi ādittā …pe…",
  "sn19.18:1.3_0": "pāpabhikkhunī ahosi …pe….",
  "sn19.18:1.4_0": "Aṭṭhamaṁ.",
  "sn19.19:0.1_0": "Saṁyutta Nikāya 19.19",
  "sn19.19:0.2_0": "2. Dutiyavagga",
  "sn19.19:0.3_0": "Pāpasikkhamānasutta",
  "sn19.19:1.1_0": "“Addasaṁ sikkhamānaṁ vehāsaṁ gacchantiṁ.",
  "sn19.19:1.2_0": "Tassā saṅghāṭipi ādittā …pe…",
  "sn19.19:1.3_0": "pāpasikkhamānā ahosi …pe….",
  "sn19.19:1.4_0": "Navamaṁ.",
  "sn19.20:0.1_0": "Saṁyutta Nikāya 19.20",
  "sn19.20:0.2_0": "2. Dutiyavagga",
  "sn19.20:0.3_0": "Pāpasāmaṇerasutta",
  "sn19.20:1.1_0": "“Addasaṁ sāmaṇeraṁ vehāsaṁ gacchantaṁ.",
  "sn19.20:1.2_0": "Tassa saṅghāṭipi ādittā …pe…",
  "sn19.20:1.3_0": "pāpasāmaṇero ahosi …pe….",
  "sn19.20:1.4_0": "Dasamaṁ.",
  "sn19.21:0.1_0": "Saṁyutta Nikāya 19.21",
  "sn19.21:0.2_0": "2. Dutiyavagga",
  "sn19.21:0.3_0": "Pāpasāmaṇerīsutta",
  "sn19.21:1.1_0": "“Idhāhaṁ, āvuso, gijjhakūṭā pabbatā orohanto addasaṁ sāmaṇeriṁ vehāsaṁ gacchantiṁ.",
  "sn19.21:1.2_0": "Tassā saṅghāṭipi ādittā sampajjalitā sajotibhūtā,",
  "sn19.21:1.2_1": "pattopi āditto sampajjalito sajotibhūto,",
  "sn19.21:1.2_2": "kāyabandhanampi ādittaṁ sampajjalitaṁ sajotibhūtaṁ,",
  "sn19.21:1.2_3": "kāyopi āditto sampajjalito sajotibhūto.",
  "sn19.21:1.3_0": "Sā sudaṁ aṭṭassaraṁ karoti.",
  "sn19.21:1.4_0": "Tassa mayhaṁ, āvuso, etadahosi:",
  "sn19.21:1.5_0": "‘acchariyaṁ vata bho, abbhutaṁ vata bho.",
  "sn19.21:1.6_0": "Evarūpopi nāma satto bhavissati.",
  "sn19.21:1.7_0": "Evarūpopi nāma yakkho bhavissati.",
  "sn19.21:1.8_0": "Evarūpopi nāma attabhāvapaṭilābho bhavissatī’”ti.",
  "sn19.21:2.1_0": "Atha kho bhagavā bhikkhū āmantesi:",
  "sn19.21:2.2_0": "“cakkhubhūtā vata, bhikkhave, sāvakā viharanti;",
  "sn19.21:2.3_0": "ñāṇabhūtā vata,",
  "sn19.21:2.3_1": "bhikkhave,",
  "sn19.21:2.3_2": "sāvakā viharanti,",
  "sn19.21:2.3_3": "yatra hi nāma sāvako evarūpaṁ ñassati vā dakkhati vā sakkhiṁ vā karissati.",
  "sn19.21:2.4_0": "Pubbeva me sā, bhikkhave, sāmaṇerī diṭṭhā ahosi.",
  "sn19.21:2.5_0": "Api cāhaṁ na byākāsiṁ.",
  "sn19.21:2.6_0": "Ahañcetaṁ byākareyyaṁ, pare ca me na saddaheyyuṁ.",
  "sn19.21:2.7_0": "Ye me na saddaheyyuṁ, tesaṁ taṁ assa dīgharattaṁ ahitāya dukkhāya.",
  "sn19.21:2.8_0": "Esā, bhikkhave, sāmaṇerī kassapassa sammāsambuddhassa pāvacane pāpasāmaṇerī ahosi.",
  "sn19.21:2.9_0": "Sā tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni",
  "sn19.21:2.9_1": "niraye paccitvā tasseva kammassa vipākāvasesena evarūpaṁ attabhāvapaṭilābhaṁ paṭisaṁvedayatī”ti.",
  "sn19.21:2.10_0": "Ekādasamaṁ.",
  "sn19.21:2.11_0": "Dutiyo vaggo.",
  "sn19.21:3.0_0": "Tassuddānaṁ",
  "sn19.21:3.1_0": "Kūpe nimuggo hi so pāradāriko,",
  "sn19.21:3.2_0": "Gūthakhādi ahu duṭṭhabrāhmaṇo;",
  "sn19.21:3.3_0": "Nicchavitthi aticārinī ahu,",
  "sn19.21:3.4_0": "Maṅgulitthi ahu ikkhaṇitthikā;",
  "sn19.21:3.5_0": "Okilini sapattaṅgārokiri,",
  "sn19.21:3.6_0": "Sīsacchinno ahu coraghātako.",
  "sn19.21:4.1_0": "Bhikkhu bhikkhunī sikkhamānā,",
  "sn19.21:4.2_0": "Sāmaṇero atha sāmaṇerikā;",
  "sn19.21:4.3_0": "Kassapassa vinayasmiṁ pabbajjaṁ,",
  "sn19.21:4.4_0": "Pāpakammaṁ kariṁsu tāvadeti.",
  "sn19.21:4.5_0": "Lakkhaṇasaṁyuttaṁ samattaṁ."
}