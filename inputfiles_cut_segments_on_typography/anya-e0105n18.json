{
  "anya-e0105n18:0_0": "Phāhiyamaddhānakkamakathā",
  "anya-e0105n18:1_0": "Phāhiyannāmena hi cinabhikkhunā 956-",
  "anya-e0105n18:1_1": "buddhavasse sīhaḷadīpato sakkatabhāsāropitaṁ mahisāsakavinayapiṭakañca dīghāgamo ca saṁyuttāgamo ca sannipātapiṭakañca",
  "anya-e0105n18:1_2": "attanā saha cinaraṭṭhamānītanti tassa addhānakkamakathāyaṁ dassitaṁ.",
  "anya-e0105n18:1_3": "Tañca sabbaṁ abhayagirivihāratoyeva laddhamassa,",
  "anya-e0105n18:1_4": "mahāvihāravāsīnaṁ sakkatāropitapiṭakābhāvato.",
  "anya-e0105n18:1_5": "Aṭṭhakathāyaṁ paṭikkhittavaṇṇapiṭakādīni ca tattheva bhaveyyuṁ,",
  "anya-e0105n18:1_6": "mahāvihāravāsīhi tesaṁ appaṭiggahitabhāvato.",
  "anya-e0105n18:1_7": "Tathā “phāhiyambhikkhussa sīhaḷadīpe paṭivasanakāle (954- 956- bu-",
  "anya-e0105n18:1_8": "va) mahāvihāre tisahassamattā bhikkhū vasanti,",
  "anya-e0105n18:1_9": "te theravādapiṭakameva uggaṇhanti,",
  "anya-e0105n18:1_10": "na mahāyānapiṭakaṁ.",
  "anya-e0105n18:1_11": "Abhayagirivihāre pañcasahassamattā bhikkhū vasanti,",
  "anya-e0105n18:1_12": "te pana dvepi piṭakāni uggaṇhanti mahāyānapiṭakañceva theravādapiṭakañcā”ti ca teneva cinabhikkhunā dassitaṁ.",
  "anya-e0105n18:2_0": "Yasmā pana abhayagirivāsino mahāyānapiṭakampi uggaṇhanti,",
  "anya-e0105n18:2_1": "tasmā tasmiṁ vihāre mahāyānikānaṁ padhānācariyabhūtehi assaghosanāgajjunehi kataganthāpi saṁvijjamānāyeva bhaveyyuṁ,",
  "anya-e0105n18:2_2": "tatoyeva tesaṁ nayañca nāmañca ācariyabuddhaghosattheropi aññepi taṁkālikā mahāvihāravāsino sutasampannā therā jāneyyuṁyeva.",
  "anya-e0105n18:2_3": "Apica dakkhiṇaindiyaraṭṭhe samuddasamīpe guntājanapade nāgārajunakoṇḍaṁ nāma ṭhānamatthi,",
  "anya-e0105n18:2_4": "yattha nāgajjuno mahāyānikānaṁ padhānācariyabhūto vasanto buddhasāsanaṁ patiṭṭhāpesi.",
  "anya-e0105n18:2_5": "Ācariyabuddhaghosassa ca tandesikabhāvanimittaṁ dissati,",
  "anya-e0105n18:2_6": "taṁ pacchato (33-",
  "anya-e0105n18:2_7": "piṭṭhe) āvibhavissati.",
  "anya-e0105n18:2_8": "Tasmāpi ācariyabuddhaghosatthero nāgajjunassa ca assaghosassa ca nayañca nāmañca jāneyyayevāti sakkā anuminituṁ.",
  "anya-e0105n18:3_0": "Jānatoyeva pana tesaṁ nayassa vā nāmassa vā attano aṭṭhakathāyamappakāsanaṁ tesaṁ nikāyantarabhāvatoyevassa.",
  "anya-e0105n18:3_1": "Tathā hi tesaṁ assaghosanāgajjunānaṁ assaghoso(570- 670-",
  "anya-e0105n18:3_2": "buddhavassabbhantare) theravādato bhinnesu ekādasasu gaṇesu sabbatthivādagaṇe pariyāpanno,",
  "anya-e0105n18:3_3": "nāgajjuno ca mahāsaṅghika-",
  "anya-e0105n18:3_4": "cetiyavādigaṇādīhi jāte mahāyānanikāye pariyāpanno,",
  "anya-e0105n18:3_5": "mahāvihāravāsino ca āditoyeva paṭṭhāya nikāyantarasamayehi asammissanatthaṁ attano piṭakaṁ atīva ādaraṁ katvā rakkhanti,",
  "anya-e0105n18:3_6": "ayañca ācariyabuddhaghoso tesamaññataro.",
  "anya-e0105n18:3_7": "Vuttañhi tassa ganthanigamanesu “mahāvihāravāsīnaṁ vaṁsālaṅkārabhūtenā”ti.",
  "anya-e0105n18:3_8": "Tasmā “ācariyabuddhaghoso tesaṁ nayaṁ jānantoyeva attano ganthesu nikāyantarasamayehi asammissanatthaṁ nappakāsesī”ti veditabbaṁ.",
  "anya-e0105n18:4_0": "Ettāvatā ca yāni “bodhimaṇḍasamīpamhi,",
  "anya-e0105n18:4_1": "jāto brāhmaṇamāṇavo”tiādinā vuttassa mahāvaṁsavacanassa vicāraṇamukhena ācariyabuddhaghosassa vambhanavacanāni dhammānandakosambinā vuttāni,",
  "anya-e0105n18:4_2": "tāni amūlakabhāvena anuvicāritāni.",
  "anya-e0105n18:4_3": "Tathāpi “ācariyabuddhaghoso bodhimaṇḍasamīpe jāto”ti etaṁ pana atthaṁ sādhetuṁ daḷhakāraṇaṁ na dissateva ṭhapetvā taṁ mahāvaṁsavacanaṁ,",
  "anya-e0105n18:4_4": "yampi buddhaghosuppattiyaṁ vuttaṁ,",
  "anya-e0105n18:4_5": "tampi mahāvaṁsameva nissāya vuttavacanattā na daḷhakāraṇaṁ hotīti."
}