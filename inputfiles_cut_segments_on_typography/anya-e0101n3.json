{
  "anya-e0101n3:0_0": "3. Kammaṭṭhānaggahaṇaniddeso",
  "anya-e0101n3:1_0": "38.",
  "anya-e0101n3:1_1": "Idāni yasmā evaṁ dhutaṅgapariharaṇasampāditehi appicchatādīhi guṇehi pariyodāte imasmiṁ sīle patiṭṭhitena “sīle patiṭṭhāya naro sapañño,",
  "anya-e0101n3:1_2": "cittaṁ paññañca bhāvaya”nti vacanato cittasīsena niddiṭṭho samādhi bhāvetabbo.",
  "anya-e0101n3:1_3": "So ca atisaṅkhepadesitattā viññātumpi tāva na sukaro,",
  "anya-e0101n3:1_4": "pageva bhāvetuṁ,",
  "anya-e0101n3:1_5": "tasmā tassa vitthārañca bhāvanānayañca dassetuṁ idaṁ pañhākammaṁ hoti.",
  "anya-e0101n3:2_0": "Ko samādhi?",
  "anya-e0101n3:2_1": "Kenaṭṭhena samādhi?",
  "anya-e0101n3:2_2": "Kānassa lakkhaṇarasapaccupaṭṭhānapadaṭṭhānāni?",
  "anya-e0101n3:2_3": "Katividho samādhi?",
  "anya-e0101n3:2_4": "Ko cassa saṁkileso?",
  "anya-e0101n3:2_5": "Kiṁ vodānaṁ?",
  "anya-e0101n3:2_6": "Kathaṁ bhāvetabbo?",
  "anya-e0101n3:2_7": "Samādhibhāvanāya ko ānisaṁsoti?",
  "anya-e0101n3:3_0": "Tatridaṁ vissajjanaṁ.",
  "anya-e0101n3:3_1": "Ko samādhīti samādhi bahuvidho nānappakārako.",
  "anya-e0101n3:3_2": "Taṁ sabbaṁ vibhāvayituṁ ārabbhamānaṁ vissajjanaṁ adhippetañceva atthaṁ na sādheyya,",
  "anya-e0101n3:3_3": "uttari ca vikkhepāya saṁvatteyya,",
  "anya-e0101n3:3_4": "tasmā idhādhippetameva sandhāya vadāma,",
  "anya-e0101n3:3_5": "kusalacittekaggatā samādhi.",
  "anya-e0101n3:4_0": "Kenaṭṭhena samādhīti samādhānaṭṭhena samādhi.",
  "anya-e0101n3:4_1": "Kimidaṁ samādhānaṁ nāma?",
  "anya-e0101n3:4_2": "Ekārammaṇe cittacetasikānaṁ samaṁ sammā ca ādhānaṁ,",
  "anya-e0101n3:4_3": "ṭhapananti vuttaṁ hoti.",
  "anya-e0101n3:4_4": "Tasmā yassa dhammassānubhāvena ekārammaṇe cittacetasikā samaṁ sammā ca avikkhipamānā avippakiṇṇā ca hutvā tiṭṭhanti,",
  "anya-e0101n3:4_5": "idaṁ samādhānanti veditabbaṁ.",
  "anya-e0101n3:5_0": "Kānassa lakkhaṇarasapaccupaṭṭhānapadaṭṭhānānīti ettha pana avikkhepalakkhaṇo samādhi,",
  "anya-e0101n3:5_1": "vikkhepaviddhaṁsanaraso,",
  "anya-e0101n3:5_2": "avikampanapaccupaṭṭhāno.",
  "anya-e0101n3:5_3": "“Sukhino cittaṁ samādhiyatī”ti vacanato pana sukhamassa padaṭṭhānaṁ.",
  "anya-e0101n3:6_0": "39.Katividhosamādhīti avikkhepalakkhaṇena tāva ekavidho.",
  "anya-e0101n3:6_1": "Upacāraappanāvasena duvidho,",
  "anya-e0101n3:6_2": "tathā lokiyalokuttaravasena sappītikanippītikavasena sukhasahagataupekkhāsahagatavasena ca.",
  "anya-e0101n3:6_3": "Tividho hīnamajjhimapaṇītavasena,",
  "anya-e0101n3:6_4": "tathā savitakkasavicārādivasena pītisahagatādivasena parittamahaggatappamāṇavasena ca.",
  "anya-e0101n3:6_5": "Catubbidho dukkhāpaṭipadādandhābhiññādivasena,",
  "anya-e0101n3:6_6": "tathā parittaparittārammaṇādivasena catujhānaṅgavasena hānabhāgiyādivasena kāmāvacarādivasena adhipativasena ca.",
  "anya-e0101n3:6_7": "Pañcavidho pañcakanaye pañcajhānaṅgavasenāti.",
  "anya-e0101n3:7_0": "Samādhiekakadukavaṇṇanā",
  "anya-e0101n3:8_0": "Tattha ekavidhakoṭṭhāso uttānatthoyeva.",
  "anya-e0101n3:8_1": "Duvidhakoṭṭhāse channaṁ anussatiṭṭhānānaṁ maraṇassatiyā upasamānussatiyā āhāre paṭikūlasaññāya catudhātuvavatthānassāti",
  "anya-e0101n3:8_2": "imesaṁ vasena laddhacittekaggatā,",
  "anya-e0101n3:8_3": "yā ca appanāsamādhīnaṁ pubbabhāge ekaggatā,",
  "anya-e0101n3:8_4": "ayaṁ upacārasamādhi.",
  "anya-e0101n3:8_5": "“Paṭhamassa jhānassa parikammaṁ paṭhamassa jhānassa anantarapaccayena paccayo”ti ādivacanato pana yā parikammānantarā ekaggatā,",
  "anya-e0101n3:8_6": "ayaṁ appanāsamādhīti evaṁ upacārappanāvasena duvidho.",
  "anya-e0101n3:9_0": "Dutiyaduke tīsu bhūmīsu kusalacittekaggatā lokiyo samādhi.",
  "anya-e0101n3:9_1": "Ariyamaggasampayuttā ekaggatā lokuttaro samādhīti evaṁ lokiyalokuttaravasena duvidho.",
  "anya-e0101n3:10_0": "Tatiyaduke catukkanaye dvīsu pañcakanaye tīsu jhānesu ekaggatā sappītiko samādhi.",
  "anya-e0101n3:10_1": "Avasesesu dvīsu jhānesu ekaggatā nippītiko samādhi.",
  "anya-e0101n3:10_2": "Upacārasamādhi pana siyā sappītiko,",
  "anya-e0101n3:10_3": "siyā nippītikoti evaṁ sappītikanippītikavasena duvidho.",
  "anya-e0101n3:11_0": "Catutthaduke catukkanaye tīsu pañcakanaye catūsu jhānesu ekaggatā sukhasahagato samādhi.",
  "anya-e0101n3:11_1": "Avasesasmiṁ upekkhāsahagato samādhi.",
  "anya-e0101n3:11_2": "Upacārasamādhi pana siyā sukhasahagato,",
  "anya-e0101n3:11_3": "siyā upekkhāsahagatoti evaṁ sukhasahagataupekkhāsahagatavasena duvidho.",
  "anya-e0101n3:12_0": "Samādhitikavaṇṇanā",
  "anya-e0101n3:13_0": "Tikesu paṭhamattike paṭiladdhamatto hīno,",
  "anya-e0101n3:13_1": "nātisubhāvito majjhimo,",
  "anya-e0101n3:13_2": "subhāvito vasippatto paṇītoti evaṁ hīnamajjhimapaṇītavasena tividho.",
  "anya-e0101n3:14_0": "Dutiyattike paṭhamajjhānasamādhi saddhiṁ upacārasamādhinā savitakkasavicāro.",
  "anya-e0101n3:14_1": "Pañcakanaye dutiyajjhānasamādhi avitakkavicāramatto.",
  "anya-e0101n3:14_2": "Yo hi vitakkamatteyeva ādīnavaṁ disvā vicāre adisvā kevalaṁ vitakkappahānamattaṁ ākaṅkhamāno paṭhamajjhānaṁ atikkamati,",
  "anya-e0101n3:14_3": "so avitakkavicāramattaṁ samādhiṁ paṭilabhati.",
  "anya-e0101n3:14_4": "Taṁ sandhāyetaṁ vuttaṁ.",
  "anya-e0101n3:14_5": "Catukkanaye pana dutiyādīsu pañcakanaye tatiyādīsu tīsu jhānesu ekaggatā avitakkāvicāro samādhīti evaṁ savitakkasavicārādivasena tividho.",
  "anya-e0101n3:15_0": "Tatiyattike catukkanaye ādito dvīsu pañcakanaye ca tīsu jhānesu ekaggatā pītisahagato samādhi.",
  "anya-e0101n3:15_1": "Tesveva tatiye ca catutthe ca jhāne ekaggatā sukhasahagato samādhi.",
  "anya-e0101n3:15_2": "Avasāne upekkhāsahagato.",
  "anya-e0101n3:15_3": "Upacārasamādhi pana pītisukhasahagato vā hoti upekkhāsahagato vāti evaṁ pītisahagatādivasena tividho.",
  "anya-e0101n3:16_0": "Catutthattike upacārabhūmiyaṁ ekaggatā paritto samādhi.",
  "anya-e0101n3:16_1": "Rūpāvacarārūpāvacarakusale ekaggatā mahaggato samādhi.",
  "anya-e0101n3:16_2": "Ariyamaggasampayuttā ekaggatā appamāṇo samādhīti evaṁ parittamahaggatappamāṇavasena tividho.",
  "anya-e0101n3:17_0": "Samādhicatukkavaṇṇanā",
  "anya-e0101n3:18_0": "Catukkesu paṭhamacatukke atthi samādhi dukkhāpaṭipado dandhābhiñño,",
  "anya-e0101n3:18_1": "atthi dukkhāpaṭipado khippābhiñño,",
  "anya-e0101n3:18_2": "atthi sukhāpaṭipado dandhābhiñño,",
  "anya-e0101n3:18_3": "atthi sukhāpaṭipado khippābhiññoti.",
  "anya-e0101n3:19_0": "Tattha paṭhamasamannāhārato paṭṭhāya yāva tassa tassa jhānassa upacāraṁ uppajjati,",
  "anya-e0101n3:19_1": "tāva pavattā samādhibhāvanā paṭipadāti vuccati.",
  "anya-e0101n3:19_2": "Upacārato pana paṭṭhāya yāva appanā,",
  "anya-e0101n3:19_3": "tāva pavattā paññā abhiññāti vuccati.",
  "anya-e0101n3:19_4": "Sā panesā paṭipadā ekaccassa dukkhā hoti,",
  "anya-e0101n3:19_5": "nīvaraṇādipaccanīkadhammasamudācāragahaṇatāya kicchā asukhāsevanāti attho.",
  "anya-e0101n3:19_6": "Ekaccassa tadabhāvena sukhā.",
  "anya-e0101n3:19_7": "Abhiññāpi ekaccassa dandhā hoti mandā asīghappavatti.",
  "anya-e0101n3:19_8": "Ekaccassa khippā amandā sīghappavatti.",
  "anya-e0101n3:20_0": "Tattha yāni parato sappāyāsappāyāni ca palibodhupacchedādīni pubbakiccāni ca appanākosallāni ca vaṇṇayissāma,",
  "anya-e0101n3:20_1": "tesu yo asappāyasevī hoti,",
  "anya-e0101n3:20_2": "tassa dukkhā paṭipadā dandhā ca abhiññā hoti.",
  "anya-e0101n3:20_3": "Sappāyasevino sukhā paṭipadā khippā ca abhiññā.",
  "anya-e0101n3:20_4": "Yo pana pubbabhāge asappāyaṁ sevitvā aparabhāge sappāyasevī hoti,",
  "anya-e0101n3:20_5": "pubbabhāge vā sappāyaṁ sevitvā aparabhāge asappāyasevī,",
  "anya-e0101n3:20_6": "tassa vomissakatā veditabbā.",
  "anya-e0101n3:20_7": "Tathā palibodhupacchedādikaṁ pubbakiccaṁ asampādetvā bhāvanamanuyuttassa dukkhā paṭipadā hoti.",
  "anya-e0101n3:20_8": "Vipariyāyena sukhā.",
  "anya-e0101n3:20_9": "Appanākosallāni pana asampādentassa dandhā abhiññā hoti.",
  "anya-e0101n3:20_10": "Sampādentassa khippā.",
  "anya-e0101n3:21_0": "Apica taṇhāavijjāvasena samathavipassanādhikāravasena cāpi etāsaṁ pabhedo veditabbo.",
  "anya-e0101n3:21_1": "Taṇhābhibhūtassa hi dukkhā paṭipadā hoti.",
  "anya-e0101n3:21_2": "Anabhibhūtassa sukhā.",
  "anya-e0101n3:21_3": "Avijjābhibhūtassa ca dandhā abhiññā hoti.",
  "anya-e0101n3:21_4": "Anabhibhūtassa khippā.",
  "anya-e0101n3:21_5": "Yo ca samathe akatādhikāro,",
  "anya-e0101n3:21_6": "tassa dukkhā paṭipadā hoti.",
  "anya-e0101n3:21_7": "Katādhikārassa sukhā.",
  "anya-e0101n3:21_8": "Yo pana vipassanāya akatādhikāro hoti,",
  "anya-e0101n3:21_9": "tassa dandhā abhiññā hoti,",
  "anya-e0101n3:21_10": "katādhikārassa khippā.",
  "anya-e0101n3:21_11": "Kilesindriyavasena cāpi etāsaṁ pabhedo veditabbo.",
  "anya-e0101n3:21_12": "Tibbakilesassa hi mudindriyassa dukkhā paṭipadā hoti dandhā ca abhiññā,",
  "anya-e0101n3:21_13": "tikkhindriyassa pana khippā abhiññā.",
  "anya-e0101n3:21_14": "Mandakilesassa ca mudindriyassa sukhā paṭipadā hoti dandhā ca abhiññā.",
  "anya-e0101n3:21_15": "Tikkhindriyassa pana khippā abhiññāti.",
  "anya-e0101n3:22_0": "Iti imāsu paṭipadāabhiññāsu yo puggalo dukkhāya paṭipadāya dandhāya ca abhiññāya samādhiṁ pāpuṇāti,",
  "anya-e0101n3:22_1": "tassa so samādhi dukkhāpaṭipado dandhābhiññoti vuccati.",
  "anya-e0101n3:22_2": "Esa nayo sesattayepīti evaṁ dukkhāpaṭipadādandhābhiññādivasena catubbidho.",
  "anya-e0101n3:23_0": "Dutiyacatukke atthi samādhi paritto parittārammaṇo,",
  "anya-e0101n3:23_1": "atthi paritto appamāṇārammaṇo,",
  "anya-e0101n3:23_2": "atthi appamāṇo parittārammaṇo,",
  "anya-e0101n3:23_3": "atthi appamāṇo appamāṇārammaṇoti.",
  "anya-e0101n3:23_4": "Tattha yo samādhi appaguṇo uparijhānassa paccayo bhavituṁ na sakkoti,",
  "anya-e0101n3:23_5": "ayaṁ paritto.",
  "anya-e0101n3:23_6": "Yo pana avaḍḍhite ārammaṇe pavatto,",
  "anya-e0101n3:23_7": "ayaṁ parittārammaṇo.",
  "anya-e0101n3:23_8": "Yo paguṇo subhāvito,",
  "anya-e0101n3:23_9": "uparijhānassa paccayo bhavituṁ sakkoti,",
  "anya-e0101n3:23_10": "ayaṁ appamāṇo.",
  "anya-e0101n3:23_11": "Yo ca vaḍḍhite ārammaṇe pavatto,",
  "anya-e0101n3:23_12": "ayaṁ appamāṇārammaṇo.",
  "anya-e0101n3:23_13": "Vuttalakkhaṇavomissatāya pana vomissakanayo veditabbo.",
  "anya-e0101n3:23_14": "Evaṁ parittaparittārammaṇādivasena catubbidho.",
  "anya-e0101n3:24_0": "Tatiyacatukke vikkhambhitanīvaraṇānaṁ vitakkavicārapītisukhasamādhīnaṁ vasena pañcaṅgikaṁ paṭhamaṁ jhānaṁ,",
  "anya-e0101n3:24_1": "tato vūpasantavitakkavicāraṁ tivaṅgikaṁ dutiyaṁ,",
  "anya-e0101n3:24_2": "tato virattapītikaṁ duvaṅgikaṁ tatiyaṁ,",
  "anya-e0101n3:24_3": "tato pahīnasukhaṁ upekkhāvedanāsahitassa samādhino vasena duvaṅgikaṁ catutthaṁ.",
  "anya-e0101n3:24_4": "Iti imesaṁ catunnaṁ jhānānaṁ aṅgabhūtā cattāro samādhī honti.",
  "anya-e0101n3:24_5": "Evaṁ catujhānaṅgavasena catubbidho.",
  "anya-e0101n3:25_0": "Catutthacatukke atthi samādhi hānabhāgiyo,",
  "anya-e0101n3:25_1": "atthi ṭhitibhāgiyo,",
  "anya-e0101n3:25_2": "atthi visesabhāgiyo,",
  "anya-e0101n3:25_3": "atthi nibbedhabhāgiyo.",
  "anya-e0101n3:25_4": "Tattha paccanīkasamudācāravasena hānabhāgiyatā,",
  "anya-e0101n3:25_5": "tadanudhammatāya satiyā saṇṭhānavasena ṭhitibhāgiyatā,",
  "anya-e0101n3:25_6": "uparivisesādhigamavasena visesabhāgiyatā,",
  "anya-e0101n3:25_7": "nibbidāsahagatasaññāmanasikārasamudācāravasena nibbedhabhāgiyatā ca veditabbā. Yathāha,",
  "anya-e0101n3:25_8": "“paṭhamassa jhānassa lābhiṁ kāmasahagatā saññāmanasikārā samudācaranti hānabhāginī paññā.",
  "anya-e0101n3:25_9": "Tadanudhammatā sati santiṭṭhati ṭhitibhāginī paññā.",
  "anya-e0101n3:25_10": "Avitakkasahagatā saññāmanasikārā samudācaranti visesabhāginī paññā.",
  "anya-e0101n3:25_11": "Nibbidāsahagatā saññāmanasikārā samudācaranti virāgūpasañhitā nibbedhabhāginī paññā”ti.",
  "anya-e0101n3:25_12": "Tāya pana paññāya sampayuttā samādhīpi cattāro hontīti.",
  "anya-e0101n3:25_13": "Evaṁ hānabhāgiyādivasena catubbidho.",
  "anya-e0101n3:26_0": "Pañcamacatukke kāmāvacaro samādhi,",
  "anya-e0101n3:26_1": "rūpāvacaro samādhi,",
  "anya-e0101n3:26_2": "arūpāvacaro samādhi,",
  "anya-e0101n3:26_3": "apariyāpanno samādhīti evaṁ cattāro samādhī.",
  "anya-e0101n3:26_4": "Tattha sabbāpi upacārekaggatā kāmāvacaro samādhi.",
  "anya-e0101n3:26_5": "Tathā rūpāvacarādikusalacittekaggatā itare tayoti evaṁ kāmāvacarādivasena catubbidho.",
  "anya-e0101n3:27_0": "Chaṭṭhacatukke “chandaṁ ce bhikkhu adhipatiṁ karitvā labhati samādhiṁ,",
  "anya-e0101n3:27_1": "labhati cittassekaggataṁ,",
  "anya-e0101n3:27_2": "ayaṁ vuccati chandasamādhi…pe…",
  "anya-e0101n3:27_3": "vīriyaṁ ce bhikkhu…pe…",
  "anya-e0101n3:27_4": "cittaṁ ce bhikkhu…pe…",
  "anya-e0101n3:27_5": "vīmaṁsaṁ ce bhikkhu adhipatiṁ karitvā labhati samādhiṁ,",
  "anya-e0101n3:27_6": "labhati cittassekaggataṁ,",
  "anya-e0101n3:27_7": "ayaṁ vuccati vīmaṁsāsamādhī”ti evaṁ adhipativasena catubbidho.",
  "anya-e0101n3:28_0": "Pañcake yaṁ catukkabhede vuttaṁ dutiyaṁ jhānaṁ,",
  "anya-e0101n3:28_1": "taṁ vitakkamattātikkamena dutiyaṁ,",
  "anya-e0101n3:28_2": "vitakkavicārātikkamena tatiyanti evaṁ dvidhā bhinditvā pañca jhānāni veditabbāni.",
  "anya-e0101n3:28_3": "Tesaṁ aṅgabhūtā ca pañca samādhīti evaṁ pañcajhānaṅgavasena pañcavidhatā veditabbā.",
  "anya-e0101n3:29_0": "40.Ko cassa saṁkileso kiṁ vodānanti ettha pana vissajjanaṁ vibhaṅge vuttameva.",
  "anya-e0101n3:29_1": "Vuttañhi tattha “saṁkilesanti hānabhāgiyo dhammo.",
  "anya-e0101n3:29_2": "Vodānanti visesabhāgiyo dhammo”ti.",
  "anya-e0101n3:29_3": "Tattha “paṭhamassa jhānassa lābhiṁ kāmasahagatā saññāmanasikārā samudācaranti hānabhāginī paññā”ti iminā nayena hānabhāgiyadhammo veditabbo.",
  "anya-e0101n3:29_4": "“Avitakkasahagatā saññāmanasikārā samudācaranti visesabhāginī paññā”ti iminā nayena visesabhāgiyadhammo veditabbo.",
  "anya-e0101n3:30_0": "Dasapalibodhavaṇṇanā",
  "anya-e0101n3:31_0": "41.Kathaṁ bhāvetabboti ettha pana yo tāva ayaṁ lokiyalokuttaravasena duvidhotiādīsu ariyamaggasampayutto samādhi vutto,",
  "anya-e0101n3:31_1": "tassa bhāvanānayo paññābhāvanānayeneva saṅgahito.",
  "anya-e0101n3:31_2": "Paññāya hi bhāvitāya so bhāvito hoti.",
  "anya-e0101n3:31_3": "Tasmā taṁ sandhāya evaṁ bhāvetabboti na kiñci visuṁ vadāma.",
  "anya-e0101n3:32_0": "Yo panāyaṁ lokiyo,",
  "anya-e0101n3:32_1": "so vuttanayena sīlāni visodhetvā suparisuddhe sīle patiṭṭhitena yvāssa dasasu palibodhesu palibodho atthi,",
  "anya-e0101n3:32_2": "taṁ upacchinditvā kammaṭṭhānadāyakaṁ kalyāṇamittaṁ upasaṅkamitvā attano cariyānukūlaṁ cattālīsāya kammaṭṭhānesu",
  "anya-e0101n3:32_3": "aññataraṁ kammaṭṭhānaṁ gahetvā samādhibhāvanāya ananurūpaṁ vihāraṁ pahāya anurūpe vihāre viharantena",
  "anya-e0101n3:32_4": "khuddakapalibodhupacchedaṁ katvā sabbaṁ bhāvanāvidhānaṁ aparihāpentena bhāvetabboti ayamettha saṅkhepo.",
  "anya-e0101n3:33_0": "Ayaṁ pana vitthāro,",
  "anya-e0101n3:33_1": "yaṁ tāva vuttaṁ “yvāssa dasasu palibodhesu palibodho atthi,",
  "anya-e0101n3:33_2": "taṁ upacchinditvā”ti, ettha –",
  "anya-e0101n3:34_0": "Āvāso ca kulaṁ lābho, gaṇo kammañca pañcamaṁ;",
  "anya-e0101n3:35_0": "Addhānaṁ ñāti ābādho, gantho iddhīti te dasāti. –",
  "anya-e0101n3:36_0": "Ime dasa palibodhā nāma. Tattha āvāsoyeva āvāsapalibodho. Esa nayo kulādīsu.",
  "anya-e0101n3:37_0": "Tattha āvāsoti ekopi ovarako vuccati ekampi pariveṇaṁ sakalopi saṅghārāmo.",
  "anya-e0101n3:37_1": "Svāyaṁ na sabbasseva palibodho hoti.",
  "anya-e0101n3:37_2": "Yo panettha navakammādīsu ussukkaṁ vā āpajjati,",
  "anya-e0101n3:37_3": "bahubhaṇḍasannicayo vā hoti,",
  "anya-e0101n3:37_4": "yena kenaci vā kāraṇena apekkhavā paṭibaddhacitto,",
  "anya-e0101n3:37_5": "tasseva palibodho hoti,",
  "anya-e0101n3:37_6": "na itarassa.",
  "anya-e0101n3:38_0": "Tatridaṁ vatthu –",
  "anya-e0101n3:38_1": "dve kira kulaputtā anurādhapurā nikkhamitvā anupubbena thūpārāme pabbajiṁsu.",
  "anya-e0101n3:38_2": "Tesu eko dve mātikā paguṇā katvā pañcavassiko hutvā pavāretvā pācinakhaṇḍarājiṁ nāma gato.",
  "anya-e0101n3:38_3": "Eko tattheva vasati.",
  "anya-e0101n3:38_4": "Pācinakhaṇḍarājigato tattha ciraṁ vasitvā thero hutvā cintesi “paṭisallānasāruppamidaṁ ṭhānaṁ,",
  "anya-e0101n3:38_5": "handa naṁ sahāyakassāpi ārocemī”ti.",
  "anya-e0101n3:38_6": "Tato nikkhamitvā anupubbena thūpārāmaṁ pāvisi.",
  "anya-e0101n3:38_7": "Pavisantaṁyeva ca naṁ disvā samānavassikatthero paccuggantvā pattacīvaraṁ paṭiggahetvā vattaṁ akāsi.",
  "anya-e0101n3:38_8": "Āgantukatthero senāsanaṁ pavisitvā cintesi “idāni me sahāyo sappiṁ vā phāṇitaṁ vā pānakaṁ vā pesessati.",
  "anya-e0101n3:38_9": "Ayañhi imasmiṁ nagare ciranivāsī”ti.",
  "anya-e0101n3:38_10": "So rattiṁ aladdhā pāto cintesi “idāni upaṭṭhākehi gahitaṁ yāgukhajjakaṁ pesessatī”ti.",
  "anya-e0101n3:38_11": "Tampi adisvā “pahiṇantā natthi,",
  "anya-e0101n3:38_12": "paviṭṭhassa maññe dassatī”ti pātova tena saddhiṁ gāmaṁ pāvisi.",
  "anya-e0101n3:38_13": "Te dve ekaṁ vīthiṁ caritvā uḷuṅkamattaṁ yāguṁ labhitvā āsanasālāyaṁ nisīditvā piviṁsu.",
  "anya-e0101n3:38_14": "Tato āgantuko cintesi “nibaddhayāgu maññe natthi,",
  "anya-e0101n3:38_15": "bhattakāle idāni manussā paṇītaṁ bhattaṁ dassantī”ti,",
  "anya-e0101n3:38_16": "tato bhattakālepi piṇḍāya caritvā laddhameva bhuñjitvā itaro āha – “kiṁ, bhante,",
  "anya-e0101n3:38_17": "sabbakālaṁ evaṁ yāpethā”ti?",
  "anya-e0101n3:38_18": "Āmāvusoti. Bhante,",
  "anya-e0101n3:38_19": "pācinakhaṇḍarāji phāsukā,",
  "anya-e0101n3:38_20": "tattha gacchāmāti.",
  "anya-e0101n3:38_21": "Thero nagarato dakkhiṇadvārena nikkhamanto kumbhakāragāmamaggaṁ paṭipajji.",
  "anya-e0101n3:38_22": "Itaro āha –",
  "anya-e0101n3:38_23": "“kiṁ pana, bhante,",
  "anya-e0101n3:38_24": "imaṁ maggaṁ paṭipannatthā”ti?",
  "anya-e0101n3:38_25": "Nanu tvamāvuso,",
  "anya-e0101n3:38_26": "pācinakhaṇḍarājiyā vaṇṇaṁ abhāsīti? Kiṁ pana, bhante,",
  "anya-e0101n3:38_27": "tumhākaṁ ettakaṁ kālaṁ vasitaṭṭhāne na koci atirekaparikkhāro atthīti?",
  "anya-e0101n3:38_28": "Āmāvuso mañcapīṭhaṁ saṅghikaṁ,",
  "anya-e0101n3:38_29": "taṁ paṭisāmitameva,",
  "anya-e0101n3:38_30": "aññaṁ kiñci natthīti.",
  "anya-e0101n3:38_31": "Mayhaṁ pana, bhante,",
  "anya-e0101n3:38_32": "kattaradaṇḍo telanāḷi upāhanatthavikā ca tatthevāti. Tayāvuso,",
  "anya-e0101n3:38_33": "ekadivasaṁ vasitvā ettakaṁ ṭhapitanti? Āma, bhante.",
  "anya-e0101n3:38_34": "So pasannacitto theraṁ vanditvā “tumhādisānaṁ, bhante,",
  "anya-e0101n3:38_35": "sabbattha araññavāsoyeva.",
  "anya-e0101n3:38_36": "Thūpārāmo catunnaṁ buddhānaṁ dhātunidhānaṭṭhānaṁ,",
  "anya-e0101n3:38_37": "lohapāsāde sappāyaṁ dhammassavanaṁ mahācetiyadassanaṁ theradassanañca labbhati,",
  "anya-e0101n3:38_38": "buddhakālo viya pavattati.",
  "anya-e0101n3:38_39": "Idheva tumhe vasathā”ti dutiyadivase pattacīvaraṁ gahetvā sayameva agamāsīti.",
  "anya-e0101n3:38_40": "Īdisassa āvāso na palibodho hoti.",
  "anya-e0101n3:39_0": "Kulanti ñātikulaṁ vā upaṭṭhākakulaṁ vā.",
  "anya-e0101n3:39_1": "Ekaccassa hi upaṭṭhākakulampi “sukhitesu sukhito”tiādinā nayena saṁsaṭṭhassa viharato palibodho hoti,",
  "anya-e0101n3:39_2": "so kulamānusakehi vinā dhammassavanāya sāmantavihārampi na gacchati.",
  "anya-e0101n3:39_3": "Ekaccassa mātāpitaropi palibodhā na honti,",
  "anya-e0101n3:39_4": "koraṇḍakavihāravāsittherassa bhāgineyyadaharabhikkhuno viya.",
  "anya-e0101n3:40_0": "So kira uddesatthaṁ rohaṇaṁ agamāsi.",
  "anya-e0101n3:40_1": "Therabhaginīpi upāsikā sadā theraṁ tassa pavattiṁ pucchati.",
  "anya-e0101n3:40_2": "Thero ekadivasaṁ daharaṁ ānessāmīti rohaṇābhimukho pāyāsi.",
  "anya-e0101n3:40_3": "Daharopi “ciraṁ me idha vutthaṁ,",
  "anya-e0101n3:40_4": "upajjhāyaṁ dāni passitvā upāsikāya ca pavattiṁ ñatvā āgamissāmī”ti rohaṇato nikkhami.",
  "anya-e0101n3:40_5": "Te ubhopi gaṅgātīre samāgacchiṁsu.",
  "anya-e0101n3:40_6": "So aññatarasmiṁ rukkhamūle therassa vattaṁ katvā “kuhiṁ yāsī”ti pucchito tamatthaṁ ārocesi.",
  "anya-e0101n3:40_7": "Thero suṭṭhu te kataṁ,",
  "anya-e0101n3:40_8": "upāsikāpi sadā pucchati,",
  "anya-e0101n3:40_9": "ahampi etadatthameva āgato,",
  "anya-e0101n3:40_10": "gaccha tvaṁ,",
  "anya-e0101n3:40_11": "ahaṁ pana idheva imaṁ vassaṁ vasissāmīti taṁ uyyojesi.",
  "anya-e0101n3:40_12": "So vassūpanāyikadivaseyeva taṁ vihāraṁ patto.",
  "anya-e0101n3:40_13": "Senāsanampissa pitarā kāritameva pattaṁ.",
  "anya-e0101n3:41_0": "Athassa pitā dutiyadivase āgantvā “kassa, bhante,",
  "anya-e0101n3:41_1": "amhākaṁ senāsanaṁ patta”nti pucchanto “āgantukassa daharassā”ti sutvā taṁ upasaṅkamitvā vanditvā āha – “bhante,",
  "anya-e0101n3:41_2": "amhākaṁ senāsane vassaṁ upagatassa vattaṁ atthī”ti.",
  "anya-e0101n3:41_3": "Kiṁ upāsakāti?",
  "anya-e0101n3:41_4": "Temāsaṁ amhākaṁyeva ghare bhikkhaṁ gahetvā pavāretvā gamanakāle āpucchitabbanti.",
  "anya-e0101n3:41_5": "So tuṇhibhāvena adhivāsesi.",
  "anya-e0101n3:41_6": "Upāsakopi gharaṁ gantvā “amhākaṁ āvāse eko āgantuko ayyo upagato sakkaccaṁ upaṭṭhātabbo”ti āha.",
  "anya-e0101n3:41_7": "Upāsikā “sādhū”ti sampaṭicchitvā paṇītaṁ khādanīyaṁ bhojanīyaṁ paṭiyādesi.",
  "anya-e0101n3:41_8": "Daharopi bhattakāle ñātigharaṁ agamāsi.",
  "anya-e0101n3:41_9": "Na naṁ koci sañjāni.",
  "anya-e0101n3:42_0": "So temāsampi tattha piṇḍapātaṁ paribhuñjitvā vassaṁvuttho “ahaṁ gacchāmī”ti āpucchi.",
  "anya-e0101n3:42_1": "Athassa ñātakā “sve, bhante,",
  "anya-e0101n3:42_2": "gacchathā”ti dutiyadivase ghareyeva bhojetvā telanāḷiṁ pūretvā ekaṁ guḷapiṇḍaṁ navahatthañca sāṭakaṁ datvā “gacchatha,",
  "anya-e0101n3:42_3": "bhante”ti āhaṁsu.",
  "anya-e0101n3:42_4": "So anumodanaṁ katvā rohaṇābhimukho pāyāsi.",
  "anya-e0101n3:43_0": "Upajjhāyopissa pavāretvā paṭipathaṁ āgacchanto pubbe diṭṭhaṭṭhāneyeva taṁ addasa.",
  "anya-e0101n3:43_1": "So aññatarasmiṁ rukkhamūle therassa vattaṁ akāsi.",
  "anya-e0101n3:43_2": "Atha naṁ thero pucchi “kiṁ,",
  "anya-e0101n3:43_3": "bhaddamukha,",
  "anya-e0101n3:43_4": "diṭṭhā te upāsikā”ti? So “āma,",
  "anya-e0101n3:43_5": "bhante”ti sabbaṁ pavattiṁ ārocetvā tena telena therassa pāde makkhetvā guḷena pānakaṁ katvā tampi sāṭakaṁ therasseva datvā theraṁ vanditvā “mayhaṁ, bhante,",
  "anya-e0101n3:43_6": "rohaṇaṁyeva sappāya”nti agamāsi.",
  "anya-e0101n3:43_7": "Theropi vihāraṁ āgantvā dutiyadivase koraṇḍakagāmaṁ pāvisi.",
  "anya-e0101n3:44_0": "Upāsikāpi “mayhaṁ bhātā mama puttaṁ gahetvā idāni āgacchatī”ti sadā maggaṁ olokayamānāva tiṭṭhati.",
  "anya-e0101n3:44_1": "Sā taṁ ekakameva āgacchantaṁ disvā “mato me maññe putto,",
  "anya-e0101n3:44_2": "ayaṁ thero ekakova āgacchatī”ti therassa pādamūle nipatitvā paridevamānā rodi.",
  "anya-e0101n3:44_3": "Thero “nūna daharo appicchatāya attānaṁ ajānāpetvāva gato”ti taṁ samassāsetvā sabbaṁ pavattiṁ ārocetvā pattatthavikato taṁ sāṭakaṁ nīharitvā dasseti.",
  "anya-e0101n3:45_0": "Upāsikā pasīditvā puttena gatadisābhimukhā urena nipajjitvā namassamānā āha –",
  "anya-e0101n3:45_1": "“mayhaṁ puttasadisaṁ vata maññe bhikkhuṁ kāyasakkhiṁ katvā bhagavā rathavinītapaṭipadaṁ,",
  "anya-e0101n3:45_2": "nālakapaṭipadaṁ,",
  "anya-e0101n3:45_3": "tuvaṭṭakapaṭipadaṁ,",
  "anya-e0101n3:45_4": "catupaccayasantosabhāvanārāmatādīpakaṁ mahāariyavaṁsapaṭipadañca desesi.",
  "anya-e0101n3:45_5": "Vijātamātuyā nāma gehe temāsaṁ bhuñjamānopi ‘ahaṁ putto tvaṁ mātā’ti na vakkhati,",
  "anya-e0101n3:45_6": "aho acchariyamanusso”ti.",
  "anya-e0101n3:45_7": "Evarūpassa mātāpitaropi palibodhā na honti,",
  "anya-e0101n3:45_8": "pageva aññaṁ upaṭṭhākakula”nti.",
  "anya-e0101n3:46_0": "Lābhoti cattāro paccayā.",
  "anya-e0101n3:46_1": "Te kathaṁ palibodhā honti?",
  "anya-e0101n3:46_2": "Puññavantassa hi bhikkhuno gatagataṭṭhāne manussā mahāparivāre paccaye denti.",
  "anya-e0101n3:46_3": "So tesaṁ anumodento dhammaṁ desento samaṇadhammaṁ kātuṁ na okāsaṁ labhati.",
  "anya-e0101n3:46_4": "Aruṇuggamanato yāva paṭhamayāmo,",
  "anya-e0101n3:46_5": "tāva manussasaṁsaggo na upacchijjati.",
  "anya-e0101n3:46_6": "Puna balavapaccūseyeva bāhullikapiṇḍapātikā āgantvā “bhante,",
  "anya-e0101n3:46_7": "asuko upāsako upāsikā amacco amaccadhītā tumhākaṁ dassanakāmā”ti vadanti,",
  "anya-e0101n3:46_8": "so gaṇhāvuso,",
  "anya-e0101n3:46_9": "pattacīvaranti gamanasajjova hotīti niccabyāvaṭo,",
  "anya-e0101n3:46_10": "tasseva te paccayā palibodhā honti.",
  "anya-e0101n3:46_11": "Tena gaṇaṁ pahāya yattha naṁ na jānanti,",
  "anya-e0101n3:46_12": "tattha ekakena caritabbaṁ.",
  "anya-e0101n3:46_13": "Evaṁ so palibodho upacchijjatīti.",
  "anya-e0101n3:47_0": "Gaṇoti suttantikagaṇo vā ābhidhammikagaṇo vā,",
  "anya-e0101n3:47_1": "yo tassa uddesaṁ vā paripucchaṁ vā dento samaṇadhammassa okāsaṁ na labhati,",
  "anya-e0101n3:47_2": "tasseva gaṇo palibodho hoti,",
  "anya-e0101n3:47_3": "tena so evaṁ upacchinditabbo.",
  "anya-e0101n3:47_4": "Sace tesaṁ bhikkhūnaṁ bahu gahitaṁ hoti,",
  "anya-e0101n3:47_5": "appaṁ avasiṭṭhaṁ,",
  "anya-e0101n3:47_6": "taṁ niṭṭhapetvā araññaṁ pavisitabbaṁ.",
  "anya-e0101n3:47_7": "Sace appaṁ gahitaṁ,",
  "anya-e0101n3:47_8": "bahu avasiṭṭhaṁ,",
  "anya-e0101n3:47_9": "yojanato paraṁ agantvā antoyojanaparicchede aññaṁ gaṇavācakaṁ upasaṅkamitvā “ime āyasmā uddesādīhi saṅgaṇhatū”ti vattabbaṁ.",
  "anya-e0101n3:47_10": "Evaṁ alabhamānena “mayhamāvuso,",
  "anya-e0101n3:47_11": "ekaṁ kiccaṁ atthi,",
  "anya-e0101n3:47_12": "tumhe yathāphāsukaṭṭhānāni gacchathā”ti gaṇaṁ pahāya attano kammaṁ kattabbanti.",
  "anya-e0101n3:48_0": "Kammanti navakammaṁ.",
  "anya-e0101n3:48_1": "Taṁ karontena vaḍḍhakīādīhi laddhāladdhaṁ jānitabbaṁ,",
  "anya-e0101n3:48_2": "katākate ussukkaṁ āpajjitabbanti sabbadā palibodho hoti.",
  "anya-e0101n3:48_3": "Sopi evaṁ upacchinditabbo,",
  "anya-e0101n3:48_4": "sace appaṁ avasiṭṭhaṁ hoti niṭṭhapetabbaṁ.",
  "anya-e0101n3:48_5": "Sace bahu,",
  "anya-e0101n3:48_6": "saṅghikañce navakammaṁ,",
  "anya-e0101n3:48_7": "saṅghassa vā saṅghabhārahārakabhikkhūnaṁ vā niyyādetabbaṁ.",
  "anya-e0101n3:48_8": "Attano santakañce,",
  "anya-e0101n3:48_9": "attano bhārahārakānaṁ niyyādetabbaṁ.",
  "anya-e0101n3:48_10": "Tādise alabhantena saṅghassa pariccajitvā gantabbanti.",
  "anya-e0101n3:49_0": "Addhānanti maggagamanaṁ.",
  "anya-e0101n3:49_1": "Yassa hi katthaci pabbajjāpekkho vā hoti,",
  "anya-e0101n3:49_2": "paccayajātaṁ vā kiñci laddhabbaṁ hoti.",
  "anya-e0101n3:49_3": "Sace taṁ alabhanto na sakkoti adhivāsetuṁ,",
  "anya-e0101n3:49_4": "araññaṁ pavisitvā samaṇadhammaṁ karontassapi gamikacittaṁ nāma duppaṭivinodanīyaṁ hoti,",
  "anya-e0101n3:49_5": "tasmā gantvā taṁ kiccaṁ tīretvāva samaṇadhamme ussukkaṁ kātabbanti.",
  "anya-e0101n3:50_0": "Ñātīti vihāre ācariyupajjhāyasaddhivihārikaantevāsikasamānupajjhāyakasamānācariyakā,",
  "anya-e0101n3:50_1": "ghare mātā pitā bhātāti evamādikā.",
  "anya-e0101n3:50_2": "Te gilānā imassa palibodhā honti,",
  "anya-e0101n3:50_3": "tasmā so palibodho upaṭṭhahitvā tesaṁ pākatikakaraṇena upacchinditabbo.",
  "anya-e0101n3:51_0": "Tattha upajjhāyo tāva gilāno sace lahuṁ na vuṭṭhāti,",
  "anya-e0101n3:51_1": "yāvajīvampi paṭijaggitabbo.",
  "anya-e0101n3:51_2": "Tathā pabbajjācariyo upasampadācariyo saddhivihāriko upasampāditapabbājitaantevāsikasamānupajjhāyakā ca.",
  "anya-e0101n3:51_3": "Nissayācariyauddesācariyanissayantevāsikauddesantevāsikasamānācariyakā pana yāva nissayauddesā anupacchinnā,",
  "anya-e0101n3:51_4": "tāva paṭijaggitabbā.",
  "anya-e0101n3:51_5": "Pahontena tato uddhampi paṭijaggitabbā eva.",
  "anya-e0101n3:51_6": "Mātāpitūsu upajjhāye viya paṭipajjitabbaṁ.",
  "anya-e0101n3:51_7": "Sacepi hi te rajje ṭhitā honti,",
  "anya-e0101n3:51_8": "puttato ca upaṭṭhānaṁ paccāsīsanti,",
  "anya-e0101n3:51_9": "kātabbameva.",
  "anya-e0101n3:51_10": "Atha tesaṁ bhesajjaṁ natthi,",
  "anya-e0101n3:51_11": "attano santakaṁ dātabbaṁ.",
  "anya-e0101n3:51_12": "Asati bhikkhācariyāya pariyesitvāpi dātabbameva.",
  "anya-e0101n3:51_13": "Bhātubhaginīnaṁ pana tesaṁ santakameva yojetvā dātabbaṁ.",
  "anya-e0101n3:51_14": "Sace natthi attano santakaṁ tāvakālikaṁ datvā pacchā labhantena gaṇhitabbaṁ.",
  "anya-e0101n3:51_15": "Alabhantena na codetabbā.",
  "anya-e0101n3:51_16": "Aññātakassa bhaginisāmikassa bhesajjaṁ neva kātuṁ na dātuṁ vaṭṭati.",
  "anya-e0101n3:51_17": "“Tuyhaṁ sāmikassa dehī”ti vatvā pana bhaginiyā dātabbaṁ.",
  "anya-e0101n3:51_18": "Bhātujāyāyapi eseva nayo.",
  "anya-e0101n3:51_19": "Tesaṁ pana puttā imassa ñātakā evāti tesaṁ kātuṁ vaṭṭatīti.",
  "anya-e0101n3:52_0": "Ābādhoti yokoci rogo.",
  "anya-e0101n3:52_1": "So bādhayamāno palibodho hoti,",
  "anya-e0101n3:52_2": "tasmā bhesajjakaraṇena upacchinditabbo.",
  "anya-e0101n3:52_3": "Sace pana katipāhaṁ bhesajjaṁ karontassapi na vūpasammati,",
  "anya-e0101n3:52_4": "nāhaṁ tuyhaṁ dāso,",
  "anya-e0101n3:52_5": "na bhaṭako,",
  "anya-e0101n3:52_6": "taṁyeva hi posento anamatagge saṁsāravaṭṭe dukkhaṁ pattoti attabhāvaṁ garahitvā samaṇadhammo kātabboti.",
  "anya-e0101n3:53_0": "Ganthoti pariyattiharaṇaṁ.",
  "anya-e0101n3:53_1": "Taṁ sajjhāyādīhi niccabyāvaṭassa palibodho hoti,",
  "anya-e0101n3:53_2": "na itarassa.",
  "anya-e0101n3:53_3": "Tatrimāni vatthūni –",
  "anya-e0101n3:54_0": "Majjhimabhāṇakadevatthero kira malayavāsidevattherassa santikaṁ gantvā kammaṭṭhānaṁ yāci.",
  "anya-e0101n3:54_1": "Thero kīdisosi, āvuso,",
  "anya-e0101n3:54_2": "pariyattiyanti pucchi.",
  "anya-e0101n3:54_3": "Majjhimo me, bhante, paguṇoti. Āvuso,",
  "anya-e0101n3:54_4": "majjhimo nāmeso dupparihāro,",
  "anya-e0101n3:54_5": "mūlapaṇṇāsaṁ sajjhāyantassa majjhimapaṇṇāsako āgacchati,",
  "anya-e0101n3:54_6": "taṁ sajjhāyantassa uparipaṇṇāsako.",
  "anya-e0101n3:54_7": "Kuto tuyhaṁ kammaṭṭhānanti? Bhante,",
  "anya-e0101n3:54_8": "tumhākaṁ santike kammaṭṭhānaṁ labhitvā puna na olokessāmīti kammaṭṭhānaṁ gahetvā ekūnavīsativassāni sajjhāyaṁ",
  "anya-e0101n3:54_9": "akatvā vīsatime vasse arahattaṁ patvā sajjhāyatthāya āgatānaṁ bhikkhūnaṁ “vīsati me, āvuso,",
  "anya-e0101n3:54_10": "vassāni pariyattiṁ anolokentassa,",
  "anya-e0101n3:54_11": "apica kho kataparicayo ahamettha ārabhathā”ti vatvā ādito paṭṭhāya yāva pariyosānā ekabyañjanepissa kaṅkhā nāhosi.",
  "anya-e0101n3:55_0": "Karuḷiyagirivāsīnāgattheropi aṭṭhārasavassāni pariyattiṁ chaḍḍetvā bhikkhūnaṁ dhātukathaṁ uddisi.",
  "anya-e0101n3:55_1": "Tesaṁ gāmavāsikattherehi saddhiṁ saṁsandentānaṁ ekapañhopi uppaṭipāṭiyā āgato nāhosi.",
  "anya-e0101n3:56_0": "Mahāvihārepi tipiṭakacūḷābhayatthero nāma aṭṭhakathaṁ anuggahetvāva pañcanikāyamaṇḍale tīṇi piṭakāni parivattessāmīti suvaṇṇabheriṁ paharāpesi.",
  "anya-e0101n3:56_1": "Bhikkhusaṅgho katamācariyānaṁ uggaho,",
  "anya-e0101n3:56_2": "attano ācariyuggahaññeva vadatu,",
  "anya-e0101n3:56_3": "itarathā vattuṁ na demāti āha.",
  "anya-e0101n3:56_4": "Upajjhāyopi naṁ attano upaṭṭhānamāgataṁ pucchi “tvamāvuso,",
  "anya-e0101n3:56_5": "bheriṁ paharāpesī”ti? Āma, bhante.",
  "anya-e0101n3:56_6": "Kiṁ kāraṇāti?",
  "anya-e0101n3:56_7": "Pariyattiṁ, bhante,",
  "anya-e0101n3:56_8": "parivattessāmīti.",
  "anya-e0101n3:56_9": "Āvuso abhaya,",
  "anya-e0101n3:56_10": "ācariyā idaṁ padaṁ kathaṁ vadantīti?",
  "anya-e0101n3:56_11": "Evaṁ vadanti, bhanteti.",
  "anya-e0101n3:56_12": "Thero hunti paṭibāhi.",
  "anya-e0101n3:56_13": "Puna so aññena aññena pariyāyena evaṁ vadanti bhanteti tikkhattuṁ āha.",
  "anya-e0101n3:56_14": "Thero sabbaṁ hunti paṭibāhitvā “āvuso,",
  "anya-e0101n3:56_15": "tayā paṭhamaṁ kathito eva ācariyamaggo,",
  "anya-e0101n3:56_16": "ācariyamukhato pana anuggahitattā ‘evaṁ ācariyā vadantī’ti saṇṭhātuṁ nāsakkhi.",
  "anya-e0101n3:56_17": "Gaccha attano ācariyānaṁ santike suṇāhī”ti. Kuhiṁ, bhante,",
  "anya-e0101n3:56_18": "gacchāmīti?",
  "anya-e0101n3:56_19": "Gaṅgāya parato rohaṇajanapade tulādhārapabbatavihāre sabbapariyattiko mahādhammarakkhitatthero nāma vasati,",
  "anya-e0101n3:56_20": "tassa santikaṁ gacchāti. Sādhu,",
  "anya-e0101n3:56_21": "bhanteti theraṁ vanditvā pañcahi bhikkhusatehi saddhiṁ therassa santikaṁ gantvā vanditvā nisīdi.",
  "anya-e0101n3:56_22": "Thero kasmā āgatosīti pucchi.",
  "anya-e0101n3:56_23": "Dhammaṁ sotuṁ, bhanteti.",
  "anya-e0101n3:56_24": "Āvuso abhaya,",
  "anya-e0101n3:56_25": "dīghamajjhimesu maṁ kālena kālaṁ pucchanti.",
  "anya-e0101n3:56_26": "Avasesaṁ pana me tiṁsamattāni vassāni na olokitapubbaṁ.",
  "anya-e0101n3:56_27": "Apica tvaṁ rattiṁ mama santike parivattehi.",
  "anya-e0101n3:56_28": "Ahaṁ te divā kathayissāmīti. So sādhu,",
  "anya-e0101n3:56_29": "bhanteti tathā akāsi.",
  "anya-e0101n3:56_30": "Pariveṇadvāre mahāmaṇḍapaṁ kāretvā gāmavāsino divase divase dhammassavanatthāya āgacchanti.",
  "anya-e0101n3:56_31": "Thero rattiṁ parivatti.",
  "anya-e0101n3:56_32": "Taṁ divā kathayanto anupubbena desanaṁ niṭṭhapetvā abhayattherassa santike taṭṭikāya nisīditvā “āvuso,",
  "anya-e0101n3:56_33": "mayhaṁ kammaṭṭhānaṁ kathehī”ti āha. Bhante,",
  "anya-e0101n3:56_34": "kiṁ bhaṇatha,",
  "anya-e0101n3:56_35": "nanu mayā tumhākameva santike sutaṁ?",
  "anya-e0101n3:56_36": "Kimahaṁ tumhehi aññātaṁ kathessāmīti?",
  "anya-e0101n3:56_37": "Tato naṁ thero añño esa, āvuso,",
  "anya-e0101n3:56_38": "gatakassa maggo nāmāti āha.",
  "anya-e0101n3:56_39": "Abhayathero kira tadā sotāpanno hoti.",
  "anya-e0101n3:56_40": "Athassa so kammaṭṭhānaṁ datvā āgantvā lohapāsāde dhammaṁ parivattento thero parinibbutoti assosi.",
  "anya-e0101n3:56_41": "Sutvā “āharathāvuso,",
  "anya-e0101n3:56_42": "cīvara”nti cīvaraṁ pārupitvā “anucchaviko, āvuso,",
  "anya-e0101n3:56_43": "amhākaṁ ācariyassa arahattamaggo.",
  "anya-e0101n3:56_44": "Ācariyo no, āvuso,",
  "anya-e0101n3:56_45": "uju ājānīyo.",
  "anya-e0101n3:56_46": "So attano dhammantevāsikassa santike taṭṭikāya nisīditvā ‘mayhaṁ kammaṭṭhānaṁ kathehī’ti āha.",
  "anya-e0101n3:56_47": "Anucchaviko, āvuso,",
  "anya-e0101n3:56_48": "therassa arahattamaggo”ti.",
  "anya-e0101n3:56_49": "Evarūpānaṁ gantho palibodho na hotīti.",
  "anya-e0101n3:57_0": "Iddhīti pothujjanikā iddhi.",
  "anya-e0101n3:57_1": "Sā hi uttānaseyyakadārako viya taruṇasassaṁ viya ca dupparihārā hoti.",
  "anya-e0101n3:57_2": "Appamattakeneva bhijjati.",
  "anya-e0101n3:57_3": "Sā pana vipassanāya palibodho hoti,",
  "anya-e0101n3:57_4": "na samādhissa,",
  "anya-e0101n3:57_5": "samādhiṁ patvā pattabbato.",
  "anya-e0101n3:57_6": "Tasmā vipassanatthikena iddhipalibodho upacchinditabbo,",
  "anya-e0101n3:57_7": "itarena avasesāti ayaṁ tāva palibodhakathāya vitthāro.",
  "anya-e0101n3:58_0": "Kammaṭṭhānadāyakavaṇṇanā",
  "anya-e0101n3:59_0": "42.Kammaṭṭhānadāyakaṁkalyāṇamittaṁ upasaṅkamitvāti ettha pana duvidhaṁ kammaṭṭhānaṁ sabbatthakakammaṭṭhānaṁ pārihāriyakammaṭṭhānañca.",
  "anya-e0101n3:59_1": "Tattha sabbatthakakammaṭṭhānaṁ nāma bhikkhusaṅghādīsu mettā maraṇassati ca.",
  "anya-e0101n3:59_2": "Asubhasaññātipi eke.",
  "anya-e0101n3:60_0": "Kammaṭṭhānikena hi bhikkhunā paṭhamaṁ tāva paricchinditvā sīmaṭṭhakabhikkhusaṅghe sukhitā hontu abyāpajjāti mettā bhāvetabbā.",
  "anya-e0101n3:60_1": "Tato sīmaṭṭhakadevatāsu.",
  "anya-e0101n3:60_2": "Tato gocaragāmamhi issarajane.",
  "anya-e0101n3:60_3": "Tato tattha manusse upādāya sabbasattesu.",
  "anya-e0101n3:60_4": "So hi bhikkhusaṅghe mettāya sahavāsīnaṁ muducittataṁ janeti.",
  "anya-e0101n3:60_5": "Athassa te sukhasaṁvāsā honti.",
  "anya-e0101n3:60_6": "Sīmaṭṭhakadevatāsu mettāya mudukatacittāhi devatāhi dhammikāya rakkhāya susaṁvihitarakkho hoti.",
  "anya-e0101n3:60_7": "Gocaragāmamhi issarajane mettāya mudukatacittasantānehi issarehi dhammikāya rakkhāya surakkhitaparikkhāro hoti.",
  "anya-e0101n3:60_8": "Tattha manussesu mettāya pasāditacittehi tehi aparibhūto hutvā vicarati.",
  "anya-e0101n3:60_9": "Sabbasattesu mettāya sabbattha appaṭihatacāro hoti.",
  "anya-e0101n3:60_10": "Maraṇassatiyā pana avassaṁ mayā maritabbanti cintento anesanaṁ pahāya uparūpari vaḍḍhamānasaṁvego anolīnavuttiko hoti.",
  "anya-e0101n3:60_11": "Asubhasaññāparicitacittassa panassa dibbānipi ārammaṇāni lobhavasena cittaṁ na pariyādiyanti.",
  "anya-e0101n3:61_0": "Evaṁ bahūpakārattā sabbattha atthayitabbaṁ icchitabbanti ca adhippetassa yogānuyogakammassa ṭhānañcāti sabbatthakakammaṭṭhānanti vuccati.",
  "anya-e0101n3:62_0": "Cattālīsāya pana kammaṭṭhānesu yaṁ yassa cariyānukūlaṁ,",
  "anya-e0101n3:62_1": "taṁ tassa niccaṁ pariharitabbattā uparimassa ca uparimassa bhāvanākammassa padaṭṭhānattā pārihāriyakammaṭṭhānanti vuccati.",
  "anya-e0101n3:62_2": "Iti imaṁ duvidhampi kammaṭṭhānaṁ yo deti,",
  "anya-e0101n3:62_3": "ayaṁ kammaṭṭhānadāyako nāma.",
  "anya-e0101n3:62_4": "Taṁ kammaṭṭhānadāyakaṁ.",
  "anya-e0101n3:63_0": "Kalyāṇamittanti –",
  "anya-e0101n3:64_0": "Piyo garu bhāvanīyo, vattā ca vacanakkhamo;",
  "anya-e0101n3:65_0": "Gambhīrañca kathaṁ kattā, no caṭṭhāne niyojakoti. ;",
  "anya-e0101n3:66_0": "Evamādiguṇasamannāgataṁ ekantena hitesiṁ vuddhipakkhe ṭhitaṁ kalyāṇamittaṁ.",
  "anya-e0101n3:67_0": "“Mamaṁ hi, ānanda,",
  "anya-e0101n3:67_1": "kalyāṇamittaṁ āgamma jātidhammā sattā jātiyā parimuccantī”ti ādivacanato pana sammāsambuddhoyeva sabbākārasampanno kalyāṇamitto.",
  "anya-e0101n3:67_2": "Tasmā tasmiṁ sati tasseva bhagavato santike gahitakammaṭṭhānaṁ sugahitaṁ hoti.",
  "anya-e0101n3:67_3": "Parinibbute pana tasmiṁ asītiyā mahāsāvakesu yo dharati,",
  "anya-e0101n3:67_4": "tassa santike gahetuṁ vaṭṭati.",
  "anya-e0101n3:67_5": "Tasmiṁ asati yaṁ kammaṭṭhānaṁ gahetukāmo hoti,",
  "anya-e0101n3:67_6": "tasseva vasena catukkapañcakajjhānāni nibbattetvā jhānapadaṭṭhānaṁ vipassanaṁ vaḍḍhetvā āsavakkhayappattassa khīṇāsavassa santike gahetabbaṁ.",
  "anya-e0101n3:68_0": "Kiṁ pana khīṇāsavo ahaṁ khīṇāsavoti attānaṁ pakāsetīti?",
  "anya-e0101n3:68_1": "Kiṁ vattabbaṁ,",
  "anya-e0101n3:68_2": "kārakabhāvaṁ hi jānitvā pakāseti.",
  "anya-e0101n3:68_3": "Nanu assaguttatthero āraddhakammaṭṭhānassa bhikkhuno “kammaṭṭhānakārako aya”nti jānitvā ākāse cammakhaṇḍaṁ",
  "anya-e0101n3:68_4": "paññāpetvā tattha pallaṅkena nisinno kammaṭṭhānaṁ kathesīti.",
  "anya-e0101n3:69_0": "Tasmā sace khīṇāsavaṁ labhati,",
  "anya-e0101n3:69_1": "iccetaṁ kusalaṁ,",
  "anya-e0101n3:69_2": "no ce labhati,",
  "anya-e0101n3:69_3": "anāgāmisakadāgāmisotāpannajhānalābhīputhujjanatipiṭakadharadvipiṭakadharaekapiṭakadharesu purimassa purimassa santike.",
  "anya-e0101n3:69_4": "Ekapiṭakadharepi asati yassa ekasaṅgītipi aṭṭhakathāya saddhiṁ paguṇā,",
  "anya-e0101n3:69_5": "ayañca lajjī hoti,",
  "anya-e0101n3:69_6": "tassa santike gahetabbaṁ.",
  "anya-e0101n3:69_7": "Evarūpo hi tantidharo vaṁsānurakkhako paveṇīpālako ācariyo ācariyamatikova hoti,",
  "anya-e0101n3:69_8": "na attanomatiko hoti.",
  "anya-e0101n3:69_9": "Teneva porāṇakattherā “lajjī rakkhissati lajjī rakkhissatī”ti tikkhattuṁ āhaṁsu.",
  "anya-e0101n3:70_0": "Pubbe vuttakhīṇāsavādayo cettha attanā adhigatamaggameva ācikkhanti.",
  "anya-e0101n3:70_1": "Bahussuto pana taṁ taṁ ācariyaṁ upasaṅkamitvā uggahaparipucchānaṁ visodhitattā ito cito ca suttañca kāraṇañca",
  "anya-e0101n3:70_2": "sallakkhetvā sappāyāsappāyaṁ yojetvā gahanaṭṭhāne gacchanto mahāhatthī viya mahāmaggaṁ dassento kammaṭṭhānaṁ",
  "anya-e0101n3:70_3": "kathessati.",
  "anya-e0101n3:70_4": "Tasmā evarūpaṁ kammaṭṭhānadāyakaṁ kalyāṇamittaṁ upasaṅkamitvā tassa vattapaṭipattiṁ katvā kammaṭṭhānaṁ gahetabbaṁ.",
  "anya-e0101n3:71_0": "Sace panetaṁ ekavihāreyeva labhati,",
  "anya-e0101n3:71_1": "iccetaṁ kusalaṁ,",
  "anya-e0101n3:71_2": "no ce labhati,",
  "anya-e0101n3:71_3": "yattha so vasati,",
  "anya-e0101n3:71_4": "tattha gantabbaṁ.",
  "anya-e0101n3:71_5": "Gacchantena ca na dhotamakkhitehi pādehi upāhanā ārūhitvā chattaṁ gahetvā telanāḷimadhuphāṇitādīni gāhāpetvā antevāsikaparivutena gantabbaṁ.",
  "anya-e0101n3:71_6": "Gamikavattaṁ pana pūretvā attano pattacīvaraṁ sayameva gahetvā antarāmagge yaṁ yaṁ vihāraṁ pavisati sabbattha",
  "anya-e0101n3:71_7": "vattapaṭipattiṁ kurumānena sallahukaparikkhārena paramasallekhavuttinā hutvā gantabbaṁ.",
  "anya-e0101n3:72_0": "Taṁ vihāraṁ pavisantena antarāmaggeyeva dantakaṭṭhaṁ kappiyaṁ kārāpetvā gahetvā pavisitabbaṁ,",
  "anya-e0101n3:72_1": "na ca “muhuttaṁ vissametvā pādadhovanamakkhanādīni katvā ācariyassa santikaṁ gamissāmī”ti aññaṁ pariveṇaṁ pavisitabbaṁ. Kasmā?",
  "anya-e0101n3:72_2": "Sace hissa tatra ācariyassa visabhāgā bhikkhū bhaveyyuṁ,",
  "anya-e0101n3:72_3": "te āgamanakāraṇaṁ pucchitvā ācariyassa avaṇṇaṁ pakāsetvā “naṭṭhosi,",
  "anya-e0101n3:72_4": "sace tassa santikaṁ āgato”ti vippaṭisāraṁ uppādeyyuṁ,",
  "anya-e0101n3:72_5": "yena tatova paṭinivatteyya,",
  "anya-e0101n3:72_6": "tasmā ācariyassa vasanaṭṭhānaṁ pucchitvā ujukaṁ tattheva gantabbaṁ.",
  "anya-e0101n3:73_0": "Sace ācariyo daharataro hoti,",
  "anya-e0101n3:73_1": "pattacīvarapaṭiggahaṇādīni na sāditabbāni.",
  "anya-e0101n3:73_2": "Sace vuḍḍhataro hoti,",
  "anya-e0101n3:73_3": "gantvā ācariyaṁ vanditvā ṭhātabbaṁ.",
  "anya-e0101n3:73_4": "“Nikkhipāvuso,",
  "anya-e0101n3:73_5": "pattacīvara”nti vuttena nikkhipitabbaṁ.",
  "anya-e0101n3:73_6": "“Pānīyaṁ pivā”ti vuttena sace icchati pātabbaṁ.",
  "anya-e0101n3:73_7": "“Pāde dhovāhī”ti vuttena na tāva pādā dhovitabbā.",
  "anya-e0101n3:73_8": "Sace hi ācariyena ābhataṁ udakaṁ bhaveyya,",
  "anya-e0101n3:73_9": "na sāruppaṁ siyā.",
  "anya-e0101n3:73_10": "“Dhovāhāvuso,",
  "anya-e0101n3:73_11": "na mayā ābhataṁ,",
  "anya-e0101n3:73_12": "aññehi ābhata”nti vuttena pana yattha ācariyo na passati,",
  "anya-e0101n3:73_13": "evarūpe paṭicchanne vā okāse,",
  "anya-e0101n3:73_14": "abbhokāse vihārassāpi vā ekamante nisīditvā pādā dhovitabbā.",
  "anya-e0101n3:74_0": "Sace ācariyo telanāḷiṁ āharati uṭṭhahitvā ubhohi hatthehi sakkaccaṁ gahetabbā.",
  "anya-e0101n3:74_1": "Sace hi na gaṇheyya,",
  "anya-e0101n3:74_2": "“ayaṁ bhikkhu ito eva paṭṭhāya sambhogaṁ kopetī”ti ācariyassa aññathattaṁ bhaveyya.",
  "anya-e0101n3:74_3": "Gahetvā pana na āditova pādā makkhetabbā.",
  "anya-e0101n3:74_4": "Sace hi taṁ ācariyassa gattabbhañjanatelaṁ bhaveyya,",
  "anya-e0101n3:74_5": "na sāruppaṁ siyā.",
  "anya-e0101n3:74_6": "Tasmā sīsaṁ makkhetvā khandhādīni makkhetabbāni.",
  "anya-e0101n3:74_7": "“Sabbapārihāriyatelamidaṁ, āvuso,",
  "anya-e0101n3:74_8": "pādepi makkhehī”ti vuttena pana thokaṁ sīse katvā pāde makkhetvā “imaṁ telanāḷiṁ ṭhapemi,",
  "anya-e0101n3:74_9": "bhante”ti vatvā ācariye gaṇhante dātabbā.",
  "anya-e0101n3:75_0": "Āgatadivasato paṭṭhāya kammaṭṭhānaṁ me, bhante,",
  "anya-e0101n3:75_1": "kathetha iccevaṁ na vattabbaṁ.",
  "anya-e0101n3:75_2": "Dutiyadivasato pana paṭṭhāya sace ācariyassa pakatiupaṭṭhāko atthi,",
  "anya-e0101n3:75_3": "taṁ yācitvā vattaṁ kātabbaṁ.",
  "anya-e0101n3:75_4": "Sace yācitopi na deti,",
  "anya-e0101n3:75_5": "okāse laddheyeva kātabbaṁ.",
  "anya-e0101n3:75_6": "Karontena khuddakamajjhimamahantāni tīṇi dantakaṭṭhāni upanāmetabbāni.",
  "anya-e0101n3:75_7": "Sītaṁ uṇhanti duvidhaṁ mukhadhovanaudakañca nhānodakañca paṭiyādetabbaṁ.",
  "anya-e0101n3:75_8": "Tato yaṁ ācariyo tīṇi divasāni paribhuñjati,",
  "anya-e0101n3:75_9": "tādisameva niccaṁ upanāmetabbaṁ.",
  "anya-e0101n3:75_10": "Niyamaṁ akatvā yaṁ vā taṁ vā paribhuñjantassa yathāladdhaṁ upanāmetabbaṁ.",
  "anya-e0101n3:75_11": "Kiṁ bahunā vuttena?",
  "anya-e0101n3:75_12": "Yaṁ taṁ bhagavatā “antevāsikena,",
  "anya-e0101n3:75_13": "bhikkhave,",
  "anya-e0101n3:75_14": "ācariyamhi sammā vattitabbaṁ.",
  "anya-e0101n3:75_15": "Tatrāyaṁ sammā vattanā,",
  "anya-e0101n3:75_16": "kālasseva uṭṭhāya upāhanā omuñcitvā ekaṁsaṁ uttarāsaṅgaṁ karitvā dantakaṭṭhaṁ dātabbaṁ,",
  "anya-e0101n3:75_17": "mukhodakaṁ dātabbaṁ,",
  "anya-e0101n3:75_18": "āsanaṁ paññapetabbaṁ.",
  "anya-e0101n3:75_19": "Sace yāgu hoti,",
  "anya-e0101n3:75_20": "bhājanaṁ dhovitvā yāgu upanāmetabbā”ti ādikaṁ khandhake sammāvattaṁ paññattaṁ,",
  "anya-e0101n3:75_21": "taṁ sabbampi kātabbaṁ.",
  "anya-e0101n3:76_0": "Evaṁ vattasampattiyā garuṁ ārādhayamānena sāyaṁ vanditvā yāhīti vissajjitena gantabbaṁ,",
  "anya-e0101n3:76_1": "yadā so kissāgatosīti pucchati,",
  "anya-e0101n3:76_2": "tadā āgamanakāraṇaṁ kathetabbaṁ.",
  "anya-e0101n3:76_3": "Sace so neva pucchati,",
  "anya-e0101n3:76_4": "vattaṁ pana sādiyati,",
  "anya-e0101n3:76_5": "dasāhe vā pakkhe vā vītivatte ekadivasaṁ vissajjitenāpi agantvā okāsaṁ kāretvā āgamanakāraṇaṁ ārocetabbaṁ.",
  "anya-e0101n3:76_6": "Akāle vā gantvā kimatthamāgatosīti puṭṭhena ārocetabbaṁ.",
  "anya-e0101n3:76_7": "Sace so pātova āgacchāti vadati,",
  "anya-e0101n3:76_8": "pātova gantabbaṁ.",
  "anya-e0101n3:77_0": "Sace panassa tāya velāya pittābādhena vā kucchi pariḍayhati,",
  "anya-e0101n3:77_1": "aggimandatāya vā bhattaṁ na jīrati,",
  "anya-e0101n3:77_2": "añño vā koci rogo bādhati,",
  "anya-e0101n3:77_3": "taṁ yathābhūtaṁ āvikatvā attano sappāyavelaṁ ārocetvā tāya velāya upasaṅkamitabbaṁ.",
  "anya-e0101n3:77_4": "Asappāyavelāya hi vuccamānampi kammaṭṭhānaṁ na sakkā hoti manasikātunti.",
  "anya-e0101n3:77_5": "Ayaṁ kammaṭṭhānadāyakaṁ kalyāṇamittaṁ upasaṅkamitvāti ettha vitthāro.",
  "anya-e0101n3:78_0": "Cariyāvaṇṇanā",
  "anya-e0101n3:79_0": "43.",
  "anya-e0101n3:79_1": "Idāni attano cariyānukūlanti ettha cariyāti cha cariyā rāgacariyā,",
  "anya-e0101n3:79_2": "dosacariyā,",
  "anya-e0101n3:79_3": "mohacariyā,",
  "anya-e0101n3:79_4": "saddhācariyā,",
  "anya-e0101n3:79_5": "buddhicariyā,",
  "anya-e0101n3:79_6": "vitakkacariyāti.",
  "anya-e0101n3:79_7": "Keci pana rāgādīnaṁ saṁsaggasannipātavasena aparāpi catasso,",
  "anya-e0101n3:79_8": "tathā saddhādīnanti imāhi aṭṭhahi saddhiṁ cuddasa icchanti.",
  "anya-e0101n3:79_9": "Evaṁ pana bhede vuccamāne rāgādīnaṁ saddhādīhipi saṁsaggaṁ katvā anekā cariyā honti,",
  "anya-e0101n3:79_10": "tasmā saṅkhepena chaḷeva cariyā veditabbā. Cariyā, pakati,",
  "anya-e0101n3:79_11": "ussannatāti atthato ekaṁ.",
  "anya-e0101n3:79_12": "Tāsaṁ vasena chaḷeva puggalā honti rāgacarito,",
  "anya-e0101n3:79_13": "dosacarito,",
  "anya-e0101n3:79_14": "mohacarito,",
  "anya-e0101n3:79_15": "saddhācarito,",
  "anya-e0101n3:79_16": "buddhicarito,",
  "anya-e0101n3:79_17": "vitakkacaritoti.",
  "anya-e0101n3:80_0": "Tattha yasmā rāgacaritassa kusalappavattisamaye saddhā balavatī hoti,",
  "anya-e0101n3:80_1": "rāgassa āsannaguṇattā.",
  "anya-e0101n3:80_2": "Yathā hi akusalapakkhe rāgo siniddho nātilūkho,",
  "anya-e0101n3:80_3": "evaṁ kusalapakkhe saddhā.",
  "anya-e0101n3:80_4": "Yathā rāgo vatthukāme pariyesati,",
  "anya-e0101n3:80_5": "evaṁ saddhā sīlādiguṇe.",
  "anya-e0101n3:80_6": "Yathā rāgo ahitaṁ na pariccajati,",
  "anya-e0101n3:80_7": "evaṁ saddhā hitaṁ na pariccajati,",
  "anya-e0101n3:80_8": "tasmā rāgacaritassa saddhācarito sabhāgo.",
  "anya-e0101n3:81_0": "Yasmā pana dosacaritassa kusalappavattisamaye paññā balavatī hoti,",
  "anya-e0101n3:81_1": "dosassa āsannaguṇattā.",
  "anya-e0101n3:81_2": "Yathā hi akusalapakkhe doso nissineho na ārammaṇaṁ allīyati,",
  "anya-e0101n3:81_3": "evaṁ kusalapakkhe paññā.",
  "anya-e0101n3:81_4": "Yathā ca doso abhūtampi dosameva pariyesati,",
  "anya-e0101n3:81_5": "evaṁ paññā bhūtaṁ dosameva.",
  "anya-e0101n3:81_6": "Yathā doso sattaparivajjanākārena pavattati,",
  "anya-e0101n3:81_7": "evaṁ paññā saṅkhāraparivajjanākārena,",
  "anya-e0101n3:81_8": "tasmā dosacaritassa buddhicarito sabhāgo.",
  "anya-e0101n3:82_0": "Yasmā pana mohacaritassa anuppannānaṁ kusalānaṁ dhammānaṁ uppādāya vāyamamānassa yebhuyyena antarāyakarā vitakkā uppajjanti,",
  "anya-e0101n3:82_1": "mohassa āsannalakkhaṇattā.",
  "anya-e0101n3:82_2": "Yathā hi moho paribyākulatāya anavaṭṭhito,",
  "anya-e0101n3:82_3": "evaṁ vitakko nānappakāravitakkanatāya.",
  "anya-e0101n3:82_4": "Yathā ca moho apariyogāhaṇatāya cañcalo.",
  "anya-e0101n3:82_5": "Tathā vitakko lahuparikappanatāya,",
  "anya-e0101n3:82_6": "tasmā mohacaritassa vitakkacarito sabhāgoti.",
  "anya-e0101n3:83_0": "Apare taṇhāmānadiṭṭhivasena aparāpi tisso cariyā vadanti.",
  "anya-e0101n3:83_1": "Tattha taṇhā rāgoyeva,",
  "anya-e0101n3:83_2": "māno ca taṁsampayuttoti tadubhayaṁ rāgacariyaṁ nātivattati.",
  "anya-e0101n3:83_3": "Mohanidānattā ca diṭṭhiyā diṭṭhicariyā mohacariyameva anupatati.",
  "anya-e0101n3:84_0": "44.",
  "anya-e0101n3:84_1": "Tā panetā cariyā kinnidānā?",
  "anya-e0101n3:84_2": "Kathañca jānitabbaṁ “ayaṁ puggalo rāgacarito,",
  "anya-e0101n3:84_3": "ayaṁ puggalo dosādīsu aññataracarito”ti?",
  "anya-e0101n3:84_4": "Kiṁ caritassa puggalassa kiṁ sappāyanti?",
  "anya-e0101n3:85_0": "Tatra purimā tāva tisso cariyā pubbāciṇṇanidānā,",
  "anya-e0101n3:85_1": "dhātudosanidānā cāti ekacce vadanti.",
  "anya-e0101n3:85_2": "Pubbe kira iṭṭhappayogasubhakammabahulo rāgacarito hoti,",
  "anya-e0101n3:85_3": "saggā vā cavitvā idhūpapanno.",
  "anya-e0101n3:85_4": "Pubbe chedanavadhabandhanaverakammabahulo dosacarito hoti,",
  "anya-e0101n3:85_5": "nirayanāgayonīhi vā cavitvā idhūpapanno.",
  "anya-e0101n3:85_6": "Pubbe majjapānabahulo sutaparipucchāvihīno ca mohacarito hoti,",
  "anya-e0101n3:85_7": "tiracchānayoniyā vā cavitvā idhūpapannoti evaṁ pubbāciṇṇanidānāti vadanti.",
  "anya-e0101n3:85_8": "Dvinnaṁ pana dhātūnaṁ ussannattā puggalo mohacarito hoti pathavīdhātuyā ca āpodhātuyā ca.",
  "anya-e0101n3:85_9": "Itarāsaṁ dvinnaṁ ussannattā dosacarito.",
  "anya-e0101n3:85_10": "Sabbāsaṁ samattā pana rāgacaritoti.",
  "anya-e0101n3:85_11": "Dosesu ca semhādhiko rāgacarito hoti.",
  "anya-e0101n3:85_12": "Vātādhiko mohacarito.",
  "anya-e0101n3:85_13": "Semhādhiko vā mohacarito.",
  "anya-e0101n3:85_14": "Vātādhiko rāgacaritoti evaṁ dhātudosanidānāti vadanti.",
  "anya-e0101n3:86_0": "Tattha yasmā pubbe iṭṭhappayogasubhakammabahulāpi saggā cavitvā idhūpapannāpi ca na sabbe rāgacaritāyeva honti,",
  "anya-e0101n3:86_1": "na itare vā dosamohacaritā.",
  "anya-e0101n3:86_2": "Evaṁ dhātūnañca yathāvutteneva nayena ussadaniyamo nāma natthi.",
  "anya-e0101n3:86_3": "Dosaniyame ca rāgamohadvayameva vuttaṁ,",
  "anya-e0101n3:86_4": "tampi ca pubbāparaviruddhameva.",
  "anya-e0101n3:86_5": "Saddhācariyādīsu ca ekissāpi nidānaṁ na vuttameva.",
  "anya-e0101n3:86_6": "Tasmā sabbametaṁ aparicchinnavacanaṁ.",
  "anya-e0101n3:87_0": "Ayaṁ panettha aṭṭhakathācariyānaṁ matānusārena vinicchayo,",
  "anya-e0101n3:87_1": "vuttañhetaṁ ussadakittane “ime sattā pubbahetuniyāmena lobhussadā dosussadā mohussadā alobhussadā adosussadā amohussadā ca honti.",
  "anya-e0101n3:88_0": "Yassa hi kammāyūhanakkhaṇe lobho balavā hoti alobho mando,",
  "anya-e0101n3:88_1": "adosāmohā balavanto dosamohā mandā,",
  "anya-e0101n3:88_2": "tassa mando alobho lobhaṁ pariyādātuṁ na sakkoti.",
  "anya-e0101n3:88_3": "Adosāmohā pana balavanto dosamohe pariyādātuṁ sakkoti.",
  "anya-e0101n3:88_4": "Tasmā so tena kammena dinnapaṭisandhivasena nibbatto luddho hoti sukhasīlo akkodhano paññavā vajirūpamañāṇo.",
  "anya-e0101n3:89_0": "Yassa pana kammāyūhanakkhaṇe lobhadosā balavanto honti alobhādosā mandā,",
  "anya-e0101n3:89_1": "amoho balavā moho mando,",
  "anya-e0101n3:89_2": "so purimanayeneva luddho ceva hoti duṭṭho ca.",
  "anya-e0101n3:89_3": "Paññavā pana hoti vajirūpamañāṇo dattābhayatthero viya.",
  "anya-e0101n3:90_0": "Yassa kammāyūhanakkhaṇe lobhādosamohā balavanto honti itare mandā,",
  "anya-e0101n3:90_1": "so purimanayeneva luddho ceva hoti dandho ca,",
  "anya-e0101n3:90_2": "sīlako pana hoti akkodhano (bākulatthero viya).",
  "anya-e0101n3:91_0": "Tathā yassa kammāyūhanakkhaṇe tayopi lobhadosamohā balavanto honti alobhādayo mandā,",
  "anya-e0101n3:91_1": "so purimanayeneva luddho ceva hoti duṭṭho ca mūḷho ca.",
  "anya-e0101n3:92_0": "Yassa pana kammāyūhanakkhaṇe alobhadosamohā balavanto honti itare mandā,",
  "anya-e0101n3:92_1": "so purimanayeneva aluddho appakileso hoti dibbārammaṇampi disvā niccalo,",
  "anya-e0101n3:92_2": "duṭṭho pana hoti dandhapañño ca.",
  "anya-e0101n3:93_0": "Yassa pana kammāyūhanakkhaṇe alobhādosamohā balavanto honti itare mandā,",
  "anya-e0101n3:93_1": "so purimanayeneva aluddho ceva hoti aduṭṭho sīlako ca,",
  "anya-e0101n3:93_2": "dandho pana hoti.",
  "anya-e0101n3:94_0": "Tathā yassa kammāyūhanakkhaṇe alobhadosāmohā balavanto honti itare mandā,",
  "anya-e0101n3:94_1": "so purimanayeneva aluddho ceva hoti paññavā ca,",
  "anya-e0101n3:94_2": "duṭṭho ca pana hoti kodhano.",
  "anya-e0101n3:95_0": "Yassa pana kammāyūhanakkhaṇe tayopi alobhādosāmohā balavanto honti lobhādayo mandā,",
  "anya-e0101n3:95_1": "so purimanayeneva mahāsaṅgharakkhitatthero viya aluddho aduṭṭho paññavā ca hotī”ti.",
  "anya-e0101n3:96_0": "Ettha ca yo luddhoti vutto,",
  "anya-e0101n3:96_1": "ayaṁ rāgacarito.",
  "anya-e0101n3:96_2": "Duṭṭhadandhā dosamohacaritā.",
  "anya-e0101n3:96_3": "Paññavā buddhicarito.",
  "anya-e0101n3:96_4": "Aluddhaaduṭṭhā pasannapakatitāya saddhācaritā.",
  "anya-e0101n3:96_5": "Yathā vā amohaparivārena kammunā nibbatto buddhicarito,",
  "anya-e0101n3:96_6": "evaṁ balavasaddhāparivārena kammunā nibbatto saddhācarito.",
  "anya-e0101n3:96_7": "Kāmavitakkādiparivārena kammunā nibbatto vitakkacarito.",
  "anya-e0101n3:96_8": "Lobhādinā vomissaparivārena kammunā nibbatto vomissacaritoti.",
  "anya-e0101n3:96_9": "Evaṁ lobhādīsu aññataraññataraparivāraṁ paṭisandhijanakaṁ kammaṁ cariyānaṁ nidānanti veditabbaṁ.",
  "anya-e0101n3:97_0": "45. Yaṁ pana vuttaṁ kathañca jānitabbaṁ ayaṁ puggalo rāgacaritotiādi. Tatrāyaṁ nayo.",
  "anya-e0101n3:98_0": "Iriyāpathato kiccā, bhojanā dassanādito;",
  "anya-e0101n3:99_0": "Dhammappavattito ceva, cariyāyo vibhāvayeti.",
  "anya-e0101n3:100_0": "Tattha iriyāpathatoti rāgacarito hi pakatigamanena gacchanto cāturiyena gacchati,",
  "anya-e0101n3:100_1": "saṇikaṁ pādaṁ nikkhipati,",
  "anya-e0101n3:100_2": "samaṁ nikkhipati,",
  "anya-e0101n3:100_3": "samaṁ uddharati,",
  "anya-e0101n3:100_4": "ukkuṭikañcassa padaṁ hoti.",
  "anya-e0101n3:100_5": "Dosacarito pādaggehi khaṇanto viya gacchati,",
  "anya-e0101n3:100_6": "sahasā pādaṁ nikkhipati,",
  "anya-e0101n3:100_7": "sahasā uddharati,",
  "anya-e0101n3:100_8": "anukaḍḍhitañcassa padaṁ hoti.",
  "anya-e0101n3:100_9": "Mohacarito paribyākulāya gatiyā gacchati,",
  "anya-e0101n3:100_10": "chambhito viya padaṁ nikkhipati,",
  "anya-e0101n3:100_11": "chambhito viya uddharati,",
  "anya-e0101n3:100_12": "sahasānupīḷitañcassa padaṁ hoti.",
  "anya-e0101n3:100_13": "Vuttampi cetaṁ māgaṇḍiyasuttuppattiyaṁ –",
  "anya-e0101n3:101_0": "“Rattassa hi ukkuṭikaṁ padaṁ bhave,",
  "anya-e0101n3:102_0": "Duṭṭhassa hoti anukaḍḍhitaṁ padaṁ;",
  "anya-e0101n3:103_0": "Mūḷhassa hoti sahasānupīḷitaṁ,",
  "anya-e0101n3:104_0": "Vivaṭṭacchadassa idamīdisaṁ pada”nti.",
  "anya-e0101n3:105_0": "Ṭhānampi rāgacaritassa pāsādikaṁ hoti madhurākāraṁ,",
  "anya-e0101n3:105_1": "dosacaritassa thaddhākāraṁ,",
  "anya-e0101n3:105_2": "mohacaritassa ākulākāraṁ.",
  "anya-e0101n3:105_3": "Nisajjāyapi eseva nayo.",
  "anya-e0101n3:105_4": "Rāgacarito ca ataramāno samaṁ seyyaṁ paññapetvā saṇikaṁ nipajjitvā aṅgapaccaṅgāni samodhāya pāsādikena ākārena sayati,",
  "anya-e0101n3:105_5": "vuṭṭhāpiyamāno ca sīghaṁ avuṭṭhāya saṅkito viya saṇikaṁ paṭivacanaṁ deti.",
  "anya-e0101n3:105_6": "Dosacarito taramāno yathā vā tathā vā seyyaṁ paññapetvā pakkhittakāyo bhākuṭiṁ katvā sayati,",
  "anya-e0101n3:105_7": "vuṭṭhāpiyamāno ca sīghaṁ vuṭṭhāya kupito viya paṭivacanaṁ deti.",
  "anya-e0101n3:105_8": "Mohacarito dussaṇṭhānaṁ seyyaṁ paññapetvā vikkhittakāyo bahulaṁ adhomukho sayati,",
  "anya-e0101n3:105_9": "vuṭṭhāpiyamāno ca huṅkāraṁ karonto dandhaṁ vuṭṭhāti.",
  "anya-e0101n3:105_10": "Saddhācaritādayo pana yasmā rāgacaritādīnaṁ sabhāgā,",
  "anya-e0101n3:105_11": "tasmā tesampi tādisova iriyāpatho hotīti.",
  "anya-e0101n3:105_12": "Evaṁ tāva iriyāpathato cariyāyo vibhāvaye.",
  "anya-e0101n3:106_0": "Kiccāti sammajjanādīsu ca kiccesu rāgacarito sādhukaṁ sammajjaniṁ gahetvā ataramāno vālikaṁ avippakiranto",
  "anya-e0101n3:106_1": "sinduvārakusumasantharamiva santharanto suddhaṁ samaṁ sammajjati.",
  "anya-e0101n3:106_2": "Dosacarito gāḷhaṁ sammajjaniṁ gahetvā taramānarūpo ubhato vālikaṁ ussārento kharena saddena asuddhaṁ visamaṁ sammajjati.",
  "anya-e0101n3:106_3": "Mohacarito sithilaṁ sammajjaniṁ gahetvā samparivattakaṁ āḷolayamāno asuddhaṁ visamaṁ sammajjati.",
  "anya-e0101n3:107_0": "Yathā sammajjane,",
  "anya-e0101n3:107_1": "evaṁ cīvaradhovanarajanādīsupi sabbakiccesu nipuṇamadhurasamasakkaccakārī rāgacarito.",
  "anya-e0101n3:107_2": "Gāḷhathaddhavisamakārī dosacarito.",
  "anya-e0101n3:107_3": "Anipuṇabyākulavisamāparicchinnakārī mohacarito.",
  "anya-e0101n3:107_4": "Cīvaradhāraṇampi ca rāgacaritassa nātigāḷhaṁ nātisithilaṁ hoti pāsādikaṁ parimaṇḍalaṁ.",
  "anya-e0101n3:107_5": "Dosacaritassa atigāḷhaṁ aparimaṇḍalaṁ.",
  "anya-e0101n3:107_6": "Mohacaritassa sithilaṁ paribyākulaṁ.",
  "anya-e0101n3:107_7": "Saddhācaritādayo tesaṁyevānusārena veditabbā,",
  "anya-e0101n3:107_8": "taṁ sabhāgattāti.",
  "anya-e0101n3:107_9": "Evaṁ kiccato cariyāyo vibhāvaye.",
  "anya-e0101n3:108_0": "Bhojanāti rāgacarito siniddhamadhurabhojanappiyo hoti,",
  "anya-e0101n3:108_1": "bhuñjamāno ca nātimahantaṁ parimaṇḍalaṁ ālopaṁ katvā rasapaṭisaṁvedī ataramāno bhuñjati,",
  "anya-e0101n3:108_2": "kiñcideva ca sāduṁ labhitvā somanassaṁ āpajjati.",
  "anya-e0101n3:108_3": "Dosacarito lūkhaambilabhojanappiyo hoti,",
  "anya-e0101n3:108_4": "bhuñjamāno ca mukhapūrakaṁ ālopaṁ katvā arasapaṭisaṁvedī taramāno bhuñjati,",
  "anya-e0101n3:108_5": "kiñcideva ca asāduṁ labhitvā domanassaṁ āpajjati.",
  "anya-e0101n3:108_6": "Mohacarito aniyataruciko hoti,",
  "anya-e0101n3:108_7": "bhuñjamāno ca aparimaṇḍalaṁ parittaṁ ālopaṁ katvā bhājane chaḍḍento mukhaṁ makkhento vikkhittacitto taṁ taṁ vitakkento bhuñjati.",
  "anya-e0101n3:108_8": "Saddhācaritādayopi tesaṁyevānusārena veditabbā,",
  "anya-e0101n3:108_9": "taṁsabhāgattāti.",
  "anya-e0101n3:108_10": "Evaṁ bhojanato cariyāyo vibhāvaye.",
  "anya-e0101n3:109_0": "Dassanāditoti rāgacarito īsakampi manoramaṁ rūpaṁ disvā vimhayajāto viya ciraṁ oloketi,",
  "anya-e0101n3:109_1": "parittepi guṇe sajjati,",
  "anya-e0101n3:109_2": "bhūtampi dosaṁ na gaṇhāti,",
  "anya-e0101n3:109_3": "pakkamantopi amuñcitukāmova hutvā sāpekkho pakkamati.",
  "anya-e0101n3:109_4": "Dosacarito īsakampi amanoramaṁ rūpaṁ disvā kilantarūpo viya na ciraṁ oloketi,",
  "anya-e0101n3:109_5": "parittepi dose paṭihaññati,",
  "anya-e0101n3:109_6": "bhūtampi guṇaṁ na gaṇhāti,",
  "anya-e0101n3:109_7": "pakkamantopi muñcitukāmova hutvā anapekkho pakkamati.",
  "anya-e0101n3:109_8": "Mohacarito yaṁkiñci rūpaṁ disvā parapaccayiko hoti,",
  "anya-e0101n3:109_9": "paraṁ nindantaṁ sutvā nindati,",
  "anya-e0101n3:109_10": "pasaṁsantaṁ sutvā pasaṁsati,",
  "anya-e0101n3:109_11": "sayaṁ pana aññāṇupekkhāya upekkhakova hoti.",
  "anya-e0101n3:109_12": "Esa nayo saddasavanādīsupi.",
  "anya-e0101n3:109_13": "Saddhācaritādayo pana tesaṁyevānusārena veditabbā,",
  "anya-e0101n3:109_14": "taṁsabhāgattāti.",
  "anya-e0101n3:109_15": "Evaṁ dassanādito cariyāyo vibhāvaye.",
  "anya-e0101n3:110_0": "Dhammappavattito cevāti rāgacaritassa ca māyā,",
  "anya-e0101n3:110_1": "sāṭheyyaṁ, māno,",
  "anya-e0101n3:110_2": "pāpicchatā,",
  "anya-e0101n3:110_3": "mahicchatā,",
  "anya-e0101n3:110_4": "asantuṭṭhitā, siṅgaṁ,",
  "anya-e0101n3:110_5": "cāpalyanti evamādayo dhammā bahulaṁ pavattanti.",
  "anya-e0101n3:110_6": "Dosacaritassa kodho, upanāho, makkho, paḷāso, issā,",
  "anya-e0101n3:110_7": "macchariyanti evamādayo.",
  "anya-e0101n3:110_8": "Mohacaritassa thinaṁ, middhaṁ,",
  "anya-e0101n3:110_9": "uddhaccaṁ,",
  "anya-e0101n3:110_10": "kukkuccaṁ,",
  "anya-e0101n3:110_11": "vicikicchā,",
  "anya-e0101n3:110_12": "ādhānaggāhitā,",
  "anya-e0101n3:110_13": "duppaṭinissaggitāti evamādayo.",
  "anya-e0101n3:110_14": "Saddhācaritassa muttacāgatā,",
  "anya-e0101n3:110_15": "ariyānaṁ dassanakāmatā,",
  "anya-e0101n3:110_16": "saddhammaṁ sotukāmatā,",
  "anya-e0101n3:110_17": "pāmojjabahulatā, asaṭhatā,",
  "anya-e0101n3:110_18": "amāyāvitā,",
  "anya-e0101n3:110_19": "pasādanīyesu ṭhānesu pasādoti evamādayo.",
  "anya-e0101n3:110_20": "Buddhicaritassa sovacassatā,",
  "anya-e0101n3:110_21": "kalyāṇamittatā,",
  "anya-e0101n3:110_22": "bhojanemattaññutā,",
  "anya-e0101n3:110_23": "satisampajaññaṁ,",
  "anya-e0101n3:110_24": "jāgariyānuyogo,",
  "anya-e0101n3:110_25": "saṁvejanīyesu ṭhānesu saṁvego,",
  "anya-e0101n3:110_26": "saṁviggassa ca yoniso padhānanti evamādayo.",
  "anya-e0101n3:110_27": "Vitakkacaritassa bhassabahulatā,",
  "anya-e0101n3:110_28": "gaṇārāmatā,",
  "anya-e0101n3:110_29": "kusalānuyoge arati,",
  "anya-e0101n3:110_30": "anavaṭṭhitakiccatā,",
  "anya-e0101n3:110_31": "rattiṁ dhūmāyanā,",
  "anya-e0101n3:110_32": "divā pajjalanā,",
  "anya-e0101n3:110_33": "hurāhuraṁ dhāvanāti evamādayo dhammā bahulaṁ pavattantīti.",
  "anya-e0101n3:110_34": "Evaṁ dhammappavattito cariyāyo vibhāvaye.",
  "anya-e0101n3:111_0": "Yasmā pana idaṁ cariyāvibhāvanavidhānaṁ sabbākārena neva pāḷiyaṁ na aṭṭhakathāyaṁ āgataṁ,",
  "anya-e0101n3:111_1": "kevalaṁ ācariyamatānusārena vuttaṁ,",
  "anya-e0101n3:111_2": "tasmā na sārato paccetabbaṁ.",
  "anya-e0101n3:111_3": "Rāgacaritassa hi vuttāni iriyāpathādīni dosacaritādayopi appamādavihārino kātuṁ sakkonti.",
  "anya-e0101n3:111_4": "Saṁsaṭṭhacaritassa ca puggalassa ekasseva bhinnalakkhaṇā iriyāpathādayo na upapajjanti.",
  "anya-e0101n3:111_5": "Yaṁ panetaṁ aṭṭhakathāsu cariyāvibhāvanavidhānaṁ vuttaṁ,",
  "anya-e0101n3:111_6": "tadeva sārato paccetabbaṁ.",
  "anya-e0101n3:111_7": "Vuttañhetaṁ “cetopariyañāṇassa lābhī ācariyo cariyaṁ ñatvā kammaṭṭhānaṁ kathessati,",
  "anya-e0101n3:111_8": "itarena antevāsiko pucchitabbo”ti.",
  "anya-e0101n3:111_9": "Tasmā cetopariyañāṇena vā taṁ vā puggalaṁ pucchitvā jānitabbaṁ.",
  "anya-e0101n3:111_10": "Ayaṁ puggalo rāgacarito,",
  "anya-e0101n3:111_11": "ayaṁ dosādīsu aññataracaritoti.",
  "anya-e0101n3:112_0": "46.",
  "anya-e0101n3:112_1": "Kiṁ caritassa puggalassa kiṁ sappāyanti ettha pana senāsanaṁ tāva rāgacaritassa adhotavedikaṁ bhūmaṭṭhakaṁ",
  "anya-e0101n3:112_2": "akatapabbhārakaṁ tiṇakuṭikaṁ paṇṇasālādīnaṁ aññataraṁ rajokiṇṇaṁ jatukābharitaṁ oluggaviluggaṁ atiuccaṁ",
  "anya-e0101n3:112_3": "vā atinīcaṁ vā ujjaṅgalaṁ sāsaṅkaṁ asucivisamamaggaṁ,",
  "anya-e0101n3:112_4": "yattha mañcapīṭhampi maṅkuṇabharitaṁ durūpaṁ dubbaṇṇaṁ,",
  "anya-e0101n3:112_5": "yaṁ olokentasseva jigucchā uppajjati,",
  "anya-e0101n3:112_6": "tādisaṁ sappāyaṁ.",
  "anya-e0101n3:112_7": "Nivāsanapārupanaṁ antacchinnaṁ olambavilambasuttakākiṇṇaṁ jālapūvasadisaṁ sāṇi viya kharasamphassaṁ kiliṭṭhaṁ bhārikaṁ kicchapariharaṇaṁ sappāyaṁ.",
  "anya-e0101n3:112_8": "Pattopi dubbaṇṇo mattikāpatto vā āṇigaṇṭhikāhato ayopatto vā garuko dussaṇṭhāno sīsakapālamiva jeguccho vaṭṭati.",
  "anya-e0101n3:112_9": "Bhikkhācāramaggopi amanāpo anāsannagāmo visamo vaṭṭati.",
  "anya-e0101n3:112_10": "Bhikkhācāragāmopi yattha manussā apassantā viya caranti,",
  "anya-e0101n3:112_11": "yattha ekakulepi bhikkhaṁ alabhitvā nikkhamantaṁ “ehi,",
  "anya-e0101n3:112_12": "bhante”ti āsanasālaṁ pavesetvā yāgubhattaṁ datvā gacchantā gāvī viya vaje pavesetvā anapalokentā gacchanti,",
  "anya-e0101n3:112_13": "tādiso vaṭṭati.",
  "anya-e0101n3:112_14": "Parivisakamanussāpi dāsā vā kammakarā vā dubbaṇṇā duddasikā kiliṭṭhavasanā duggandhā jegucchā,",
  "anya-e0101n3:112_15": "ye acittīkārena yāgubhattaṁ chaḍḍentā viya parivisanti,",
  "anya-e0101n3:112_16": "tādisā sappāyā.",
  "anya-e0101n3:112_17": "Yāgubhattakhajjakampi lūkhaṁ dubbaṇṇaṁ sāmākakudrūsakakaṇājakādimayaṁ pūtitakkaṁ bilaṅgaṁ jiṇṇasākasūpeyyaṁ",
  "anya-e0101n3:112_18": "yaṁkiñcideva kevalaṁ udarapūramattaṁ vaṭṭati.",
  "anya-e0101n3:112_19": "Iriyāpathopissa ṭhānaṁ vā caṅkamo vā vaṭṭati.",
  "anya-e0101n3:112_20": "Ārammaṇaṁ nīlādīsu vaṇṇakasiṇesu yaṁkiñci aparisuddhavaṇṇanti idaṁ rāgacaritassa sappāyaṁ.",
  "anya-e0101n3:113_0": "Dosacaritassa senāsanaṁ nātiuccaṁ nātinīcaṁ chāyūdakasampannaṁ suvibhattabhittithambhasopānaṁ supariniṭṭhitamālākammalatākammanānāvidhacittakammasamujjalasamasiniddhamudubhūmitalaṁ",
  "anya-e0101n3:113_1": "brahmavimānamiva kusumadāmavicitravaṇṇacelavitānasamalaṅkataṁ supaññattasucimanoramattharaṇamañcapīṭhaṁ",
  "anya-e0101n3:113_2": "tattha tattha vāsatthāya nikkhittakusumavāsagandhasugandhaṁ yaṁ dassanamatteneva pītipāmojjaṁ janayati,",
  "anya-e0101n3:113_3": "evarūpaṁ sappāyaṁ.",
  "anya-e0101n3:113_4": "Tassa pana senāsanassa maggopi sabbaparissayavimutto sucisamatalo alaṅkatapaṭiyattova vaṭṭati.",
  "anya-e0101n3:113_5": "Senāsanaparikkhāropettha kīṭamaṅkuṇadīghajātimūsikānaṁ nissayaparicchindanatthaṁ nātibahuko,",
  "anya-e0101n3:113_6": "ekamañcapīṭhamattameva vaṭṭati.",
  "anya-e0101n3:113_7": "Nivāsanapārupanampissa cīnapaṭṭasomārapaṭṭakoseyyakappāsikasukhumakhomādīnaṁ yaṁ yaṁ paṇītaṁ,",
  "anya-e0101n3:113_8": "tena tena ekapaṭṭaṁ vā dupaṭṭaṁ vā sallahukaṁ samaṇasāruppena surattaṁ suddhavaṇṇaṁ vaṭṭati.",
  "anya-e0101n3:113_9": "Patto udakapupphuḷamiva susaṇṭhāno maṇi viya sumaṭṭho nimmalo samaṇasāruppena suparisuddhavaṇṇo ayomayo vaṭṭati.",
  "anya-e0101n3:113_10": "Bhikkhācāramaggo parissayavimutto samo manāpo nātidūranāccāsannagāmo vaṭṭati.",
  "anya-e0101n3:113_11": "Bhikkhācāragāmopi yattha manussā “idāni ayyo āgamissatī”ti sittasammaṭṭhe padese āsanaṁ paññāpetvā paccuggantvā",
  "anya-e0101n3:113_12": "pattaṁ ādāya gharaṁ pavesetvā paññattāsane nisīdāpetvā sakkaccaṁ sahatthā parivisanti,",
  "anya-e0101n3:113_13": "tādiso vaṭṭati.",
  "anya-e0101n3:113_14": "Parivesakā panassa ye honti abhirūpā pāsādikā sunhātā suvilittā dhūpavāsakusumagandhasurabhino nānāvirāgasucimanuññavatthābharaṇapaṭimaṇḍitā",
  "anya-e0101n3:113_15": "sakkaccakārino,",
  "anya-e0101n3:113_16": "tādisā sappāyā.",
  "anya-e0101n3:113_17": "Yāgubhattakhajjakampi vaṇṇagandharasasampannaṁ ojavantaṁ manoramaṁ sabbākārapaṇītaṁ yāvadatthaṁ vaṭṭati.",
  "anya-e0101n3:113_18": "Iriyāpathopissa seyyā vā nisajjā vā vaṭṭati,",
  "anya-e0101n3:113_19": "ārammaṇaṁ nīlādīsu vaṇṇakasiṇesu yaṁkiñci suparisuddhavaṇṇanti idaṁ dosacaritassa sappāyaṁ.",
  "anya-e0101n3:114_0": "Mohacaritassa senāsanaṁ disāmukhaṁ asambādhaṁ vaṭṭati,",
  "anya-e0101n3:114_1": "yattha nisinnassa vivaṭā disā khāyanti,",
  "anya-e0101n3:114_2": "iriyāpathesu caṅkamo vaṭṭati.",
  "anya-e0101n3:114_3": "Ārammaṇaṁ panassa parittaṁ suppamattaṁ sarāvamattaṁ vā (khuddakaṁ) na vaṭṭati.",
  "anya-e0101n3:114_4": "Sambādhasmiñhi okāse cittaṁ bhiyyo sammohamāpajjati,",
  "anya-e0101n3:114_5": "tasmā vipulaṁ mahākasiṇaṁ vaṭṭati.",
  "anya-e0101n3:114_6": "Sesaṁ dosacaritassa vuttasadisamevāti idaṁ mohacaritassa sappāyaṁ.",
  "anya-e0101n3:115_0": "Saddhācaritassa sabbampi dosacaritamhi vuttavidhānaṁ sappāyaṁ.",
  "anya-e0101n3:115_1": "Ārammaṇesu cassa anussatiṭṭhānampi vaṭṭati.",
  "anya-e0101n3:116_0": "Buddhicaritassa senāsanādīsu idaṁ nāma asappāyanti natthi.",
  "anya-e0101n3:117_0": "Vitakkacaritassa senāsanaṁ vivaṭaṁ disāmukhaṁ yattha nisinnassa ārāmavanapokkharaṇīrāmaṇeyyakāni gāmanigamajanapadapaṭipāṭiyo",
  "anya-e0101n3:117_1": "nīlobhāsā ca pabbatā paññāyanti,",
  "anya-e0101n3:117_2": "taṁ na vaṭṭati,",
  "anya-e0101n3:117_3": "tañhi vitakkavidhāvanasseva paccayo hoti,",
  "anya-e0101n3:117_4": "tasmā gambhīre darīmukhe vanappaṭicchanne hatthikucchipabbhāramahindaguhāsadise senāsane vasitabbaṁ.",
  "anya-e0101n3:117_5": "Ārammaṇampissa vipulaṁ na vaṭṭati.",
  "anya-e0101n3:117_6": "Tādisañhi vitakkavasena sandhāvanassa paccayo hoti.",
  "anya-e0101n3:117_7": "Parittaṁ pana vaṭṭati.",
  "anya-e0101n3:118_0": "Sesaṁ rāgacaritassa vuttasadisamevāti idaṁ vitakkacaritassa sappāyaṁ.",
  "anya-e0101n3:118_1": "Ayaṁ attano cariyānukūlanti ettha āgatacariyānaṁ pabhedanidānavibhāvanasappāyaparicchedato vitthāro.",
  "anya-e0101n3:118_2": "Na ca tāva cariyānukūlaṁ kammaṭṭhānaṁ sabbākārena āvikataṁ.",
  "anya-e0101n3:118_3": "Tañhi anantarassa mātikāpadassa vitthāre sayameva āvibhavissati.",
  "anya-e0101n3:119_0": "Cattālīsakammaṭṭhānavaṇṇanā",
  "anya-e0101n3:120_0": "47.",
  "anya-e0101n3:120_1": "Tasmā yaṁ vuttaṁ cattālīsāya kammaṭṭhānesu aññataraṁ kammaṭṭhānaṁ gahetvāti ettha saṅkhātaniddesato,",
  "anya-e0101n3:120_2": "upacārappanāvahato,",
  "anya-e0101n3:120_3": "jhānappabhedato,",
  "anya-e0101n3:120_4": "samatikkamato,",
  "anya-e0101n3:120_5": "vaḍḍhanāvaḍḍhanato,",
  "anya-e0101n3:120_6": "ārammaṇato, bhūmito, gahaṇato,",
  "anya-e0101n3:120_7": "paccayato,",
  "anya-e0101n3:120_8": "cariyānukūlatoti imehi tāva dasahākārehi kammaṭṭhānavinicchayo veditabbo.",
  "anya-e0101n3:121_0": "Tattha saṅkhātaniddesatoti cattālīsāya kammaṭṭhānesūti hi vuttaṁ,",
  "anya-e0101n3:121_1": "tatrimāni cattālīsa kammaṭṭhānāni dasa kasiṇā,",
  "anya-e0101n3:121_2": "dasa asubhā,",
  "anya-e0101n3:121_3": "dasa anussatiyo,",
  "anya-e0101n3:121_4": "cattāro brahmavihārā,",
  "anya-e0101n3:121_5": "cattāro āruppā,",
  "anya-e0101n3:121_6": "ekā saññā,",
  "anya-e0101n3:121_7": "ekaṁ vavatthānanti.",
  "anya-e0101n3:122_0": "Tattha pathavīkasiṇaṁ,",
  "anya-e0101n3:122_1": "āpokasiṇaṁ,",
  "anya-e0101n3:122_2": "tejokasiṇaṁ,",
  "anya-e0101n3:122_3": "vāyokasiṇaṁ,",
  "anya-e0101n3:122_4": "nīlakasiṇaṁ,",
  "anya-e0101n3:122_5": "pītakasiṇaṁ,",
  "anya-e0101n3:122_6": "lohitakasiṇaṁ,",
  "anya-e0101n3:122_7": "odātakasiṇaṁ,",
  "anya-e0101n3:122_8": "ālokakasiṇaṁ,",
  "anya-e0101n3:122_9": "paricchinnākāsakasiṇanti ime dasa kasiṇā.",
  "anya-e0101n3:123_0": "Uddhumātakaṁ,",
  "anya-e0101n3:123_1": "vinīlakaṁ,",
  "anya-e0101n3:123_2": "vipubbakaṁ,",
  "anya-e0101n3:123_3": "vicchiddakaṁ,",
  "anya-e0101n3:123_4": "vikkhāyitakaṁ,",
  "anya-e0101n3:123_5": "vikkhittakaṁ,",
  "anya-e0101n3:123_6": "hatavikkhittakaṁ,",
  "anya-e0101n3:123_7": "lohitakaṁ,",
  "anya-e0101n3:123_8": "puḷuvakaṁ,",
  "anya-e0101n3:123_9": "aṭṭhikanti ime dasa asubhā.",
  "anya-e0101n3:124_0": "Buddhānussati,",
  "anya-e0101n3:124_1": "dhammānussati,",
  "anya-e0101n3:124_2": "saṅghānussati,",
  "anya-e0101n3:124_3": "sīlānussati,",
  "anya-e0101n3:124_4": "cāgānussati,",
  "anya-e0101n3:124_5": "devatānussati,",
  "anya-e0101n3:124_6": "maraṇānussati,",
  "anya-e0101n3:124_7": "kāyagatāsati,",
  "anya-e0101n3:124_8": "ānāpānassati,",
  "anya-e0101n3:124_9": "upasamānussatīti imā dasa anussatiyo.",
  "anya-e0101n3:125_0": "Mettā, karuṇā, muditā, upekkhāti ime cattāro brahmavihārā.",
  "anya-e0101n3:126_0": "Ākāsānañcāyatanaṁ,",
  "anya-e0101n3:126_1": "viññāṇañcāyatanaṁ,",
  "anya-e0101n3:126_2": "ākiñcaññāyatanaṁ,",
  "anya-e0101n3:126_3": "nevasaññānāsaññāyatananti ime cattāro āruppā.",
  "anya-e0101n3:126_4": "Āhāre paṭikūlasaññā ekā saññā.",
  "anya-e0101n3:126_5": "Catudhātuvavatthānaṁ ekaṁ vavatthānanti evaṁ saṅkhātaniddesato vinicchayo veditabbo.",
  "anya-e0101n3:127_0": "Upacārappanāvahatoti ṭhapetvā kāyagatāsatiñca ānāpānassatiñca avasesā aṭṭha anussatiyo,",
  "anya-e0101n3:127_1": "āhāre paṭikūlasaññā,",
  "anya-e0101n3:127_2": "catudhātuvavatthānanti imāneva hettha dasakammaṭṭhānāni upacāravahāni.",
  "anya-e0101n3:127_3": "Sesāni appanāvahāni.",
  "anya-e0101n3:127_4": "Evaṁ upacārappanāvahato.",
  "anya-e0101n3:128_0": "Jhānappabhedatoti appanāvahesu cettha ānāpānassatiyā saddhiṁ dasa kasiṇā catukkajjhānikā honti.",
  "anya-e0101n3:128_1": "Kāyagatāsatiyā saddhiṁ dasa asubhā paṭhamajjhānikā.",
  "anya-e0101n3:128_2": "Purimā tayo brahmavihārā tikajjhānikā.",
  "anya-e0101n3:128_3": "Catutthabrahmavihāro cattāro ca āruppā catutthajjhānikāti evaṁ jhānappabhedato.",
  "anya-e0101n3:129_0": "Samatikkamatoti dve samatikkamā aṅgasamatikkamo ca ārammaṇasamatikkamo ca.",
  "anya-e0101n3:129_1": "Tattha sabbesupi tikacatukkajjhānikesu kammaṭṭhānesu aṅgasamatikkamo hoti vitakkavicārādīni jhānaṅgāni",
  "anya-e0101n3:129_2": "samatikkamitvā tesvevārammaṇesu dutiyajjhānādīnaṁ pattabbato.",
  "anya-e0101n3:129_3": "Tathā catutthabrahmavihāre.",
  "anya-e0101n3:129_4": "Sopi hi mettādīnaṁyeva ārammaṇe somanassaṁ samatikkamitvā pattabboti.",
  "anya-e0101n3:129_5": "Catūsu pana āruppesu ārammaṇasamatikkamo hoti.",
  "anya-e0101n3:129_6": "Purimesu hi navasu kasiṇesu aññataraṁ samatikkamitvā ākāsānañcāyatanaṁ pattabbaṁ.",
  "anya-e0101n3:129_7": "Ākāsādīni ca samatikkamitvā viññāṇañcāyatanādīni.",
  "anya-e0101n3:129_8": "Sesesu samatikkamo natthīti evaṁ samatikkamato.",
  "anya-e0101n3:130_0": "Vaḍḍhanāvaḍḍhanatoti imesu cattālīsāya kammaṭṭhānesu dasa kasiṇāneva vaḍḍhetabbāni.",
  "anya-e0101n3:130_1": "Yattakañhi okāsaṁ kasiṇena pharati,",
  "anya-e0101n3:130_2": "tadabbhantare dibbāya sotadhātuyā saddaṁ sotuṁ dibbena cakkhunā rūpāni passituṁ parasattānañca cetasā cittamaññātuṁ samattho hoti.",
  "anya-e0101n3:130_3": "Kāyagatāsati pana asubhāni ca na vaḍḍhetabbāni. Kasmā?",
  "anya-e0101n3:130_4": "Okāsena paricchinnattā ānisaṁsābhāvā ca.",
  "anya-e0101n3:130_5": "Sā ca nesaṁ okāsena paricchinnatā bhāvanānaye āvibhavissati.",
  "anya-e0101n3:130_6": "Tesu pana vaḍḍhitesu kuṇaparāsiyeva vaḍḍhati,",
  "anya-e0101n3:130_7": "na koci ānisaṁso atthi.",
  "anya-e0101n3:130_8": "Vuttampi cetaṁ sopākapañhābyākaraṇe,",
  "anya-e0101n3:130_9": "“vibhūtā bhagavā rūpasaññā avibhūtā aṭṭhikasaññā”ti.",
  "anya-e0101n3:130_10": "Tatra hi nimittavaḍḍhanavasena rūpasaññā vibhūtāti vuttā.",
  "anya-e0101n3:130_11": "Aṭṭhikasaññā avaḍḍhanavasena avibhūtāti vuttā.",
  "anya-e0101n3:131_0": "Yaṁ panetaṁ “kevalaṁ aṭṭhisaññāya,",
  "anya-e0101n3:131_1": "apharī pathaviṁ ima”nti vuttaṁ,",
  "anya-e0101n3:131_2": "taṁ lābhissa sato upaṭṭhānākāravasena vuttaṁ.",
  "anya-e0101n3:131_3": "Yatheva hi dhammāsokakāle karavīkasakuṇo samantā ādāsabhittīsu attano chāyaṁ disvā sabbadisāsu karavīkasaññī hutvā madhuraṁ giraṁ nicchāresi,",
  "anya-e0101n3:131_4": "evaṁ theropi aṭṭhikasaññāya lābhittā sabbadisāsu upaṭṭhitaṁ nimittaṁ passanto kevalāpi pathavī aṭṭhikabharitāti cintesīti.",
  "anya-e0101n3:132_0": "Yadi evaṁ yā asubhajjhānānaṁ appamāṇārammaṇatā vuttā,",
  "anya-e0101n3:132_1": "sā virujjhatīti.",
  "anya-e0101n3:132_2": "Sā ca na virujjhati.",
  "anya-e0101n3:132_3": "Ekacco hi uddhumātake vā aṭṭhike vā mahante nimittaṁ gaṇhāti.",
  "anya-e0101n3:132_4": "Ekacco appake.",
  "anya-e0101n3:132_5": "Iminā pariyāyena ekaccassa parittārammaṇaṁ jhānaṁ hoti.",
  "anya-e0101n3:132_6": "Ekaccassa appamāṇārammaṇanti.",
  "anya-e0101n3:132_7": "Yo vā etaṁ vaḍḍhane ādīnavaṁ apassanto vaḍḍheti.",
  "anya-e0101n3:132_8": "Taṁ sandhāya “appamāṇārammaṇa”nti vuttaṁ.",
  "anya-e0101n3:132_9": "Ānisaṁsābhāvā pana na vaḍḍhetabbānīti.",
  "anya-e0101n3:133_0": "Yathā ca etāni,",
  "anya-e0101n3:133_1": "evaṁ sesānipi na vaḍḍhetabbāni. Kasmā?",
  "anya-e0101n3:133_2": "Tesu hi ānāpānanimittaṁ tāva vaḍḍhayato vātarāsiyeva vaḍḍhati,",
  "anya-e0101n3:133_3": "okāsena ca paricchinnaṁ.",
  "anya-e0101n3:133_4": "Iti sādīnavattā okāsena ca paricchinnattā na vaḍḍhetabbaṁ.",
  "anya-e0101n3:133_5": "Brahmavihārā sattārammaṇā,",
  "anya-e0101n3:133_6": "tesaṁ nimittaṁ vaḍḍhayato sattarāsiyeva vaḍḍheyya,",
  "anya-e0101n3:133_7": "na ca tena attho atthi,",
  "anya-e0101n3:133_8": "tasmā tampi na vaḍḍhetabbaṁ.",
  "anya-e0101n3:133_9": "Yaṁ pana vuttaṁ “mettāsahagatena cetasā ekaṁ disaṁ pharitvā”ti ādi,",
  "anya-e0101n3:133_10": "taṁ pariggahavaseneva vuttaṁ.",
  "anya-e0101n3:133_11": "Ekāvāsadviāvāsādinā hi anukkamena ekissā disāya satte pariggahetvā bhāvento ekaṁ disaṁ pharitvāti vutto.",
  "anya-e0101n3:133_12": "Na nimittaṁ vaḍḍhento.",
  "anya-e0101n3:133_13": "Paṭibhāganimittameva cettha natthi.",
  "anya-e0101n3:133_14": "Yadayaṁ vaḍḍheyya,",
  "anya-e0101n3:133_15": "parittaappamāṇārammaṇatāpettha pariggahavaseneva veditabbā.",
  "anya-e0101n3:133_16": "Āruppārammaṇesupi ākāsaṁ kasiṇugghāṭimattā.",
  "anya-e0101n3:133_17": "Tañhi kasiṇāpagamavaseneva manasi kātabbaṁ.",
  "anya-e0101n3:133_18": "Tato paraṁ vaḍḍhayatopi na kiñci hoti.",
  "anya-e0101n3:133_19": "Viññāṇaṁ sabhāvadhammattā.",
  "anya-e0101n3:133_20": "Na hi sakkā sabhāvadhammaṁ vaḍḍhetuṁ.",
  "anya-e0101n3:133_21": "Viññāṇāpagamo viññāṇassa abhāvamattattā.",
  "anya-e0101n3:133_22": "Nevasaññānāsaññāyatanārammaṇaṁ sabhāvadhammattāyeva na vaḍḍhetabbaṁ.",
  "anya-e0101n3:133_23": "Sesāni animittattā.",
  "anya-e0101n3:133_24": "Paṭibhāganimittañhi vaḍḍhetabbaṁ nāma bhaveyya.",
  "anya-e0101n3:133_25": "Buddhānussatiādīnañca neva paṭibhāganimittaṁ ārammaṇaṁ hoti,",
  "anya-e0101n3:133_26": "tasmā taṁ na vaḍḍhetabbanti evaṁ vaḍḍhanāvaḍḍhanato.",
  "anya-e0101n3:134_0": "Ārammaṇatoti imesu ca cattālīsāya kammaṭṭhānesu dasakasiṇā,",
  "anya-e0101n3:134_1": "dasaasubhā,",
  "anya-e0101n3:134_2": "ānāpānassati,",
  "anya-e0101n3:134_3": "kāyagatāsatīti imāni dvāvīsatipaṭibhāganimittārammaṇāni.",
  "anya-e0101n3:134_4": "Sesāni na paṭibhāganimittārammaṇāni.",
  "anya-e0101n3:134_5": "Tathā dasasu anussatīsu ṭhapetvā ānāpānassatiñca kāyagatāsatiñca avasesā aṭṭha anussatiyo,",
  "anya-e0101n3:134_6": "āhāre paṭikūlasaññā,",
  "anya-e0101n3:134_7": "catudhātuvavatthānaṁ,",
  "anya-e0101n3:134_8": "viññāṇañcāyatanaṁ,",
  "anya-e0101n3:134_9": "nevasaññānāsaññāyatananti imāni dvādasa sabhāvadhammārammaṇāni.",
  "anya-e0101n3:134_10": "Dasa kasiṇā,",
  "anya-e0101n3:134_11": "dasa asubhā,",
  "anya-e0101n3:134_12": "ānāpānassati,",
  "anya-e0101n3:134_13": "kāyagatāsatīti imāni dvāvīsati nimittārammaṇāni.",
  "anya-e0101n3:134_14": "Sesāni cha na vattabbārammaṇāni.",
  "anya-e0101n3:134_15": "Tathā vipubbakaṁ,",
  "anya-e0101n3:134_16": "lohitakaṁ,",
  "anya-e0101n3:134_17": "puḷuvakaṁ,",
  "anya-e0101n3:134_18": "ānāpānassati,",
  "anya-e0101n3:134_19": "āpokasiṇaṁ,",
  "anya-e0101n3:134_20": "tejokasiṇaṁ,",
  "anya-e0101n3:134_21": "vāyokasiṇaṁ,",
  "anya-e0101n3:134_22": "yañca ālokakasiṇe sūriyādīnaṁ obhāsamaṇḍalārammaṇanti imāni aṭṭha calitārammaṇāni,",
  "anya-e0101n3:134_23": "tāni ca kho pubbabhāge,",
  "anya-e0101n3:134_24": "paṭibhāgaṁ pana sannisinnameva hoti.",
  "anya-e0101n3:134_25": "Sesāni na calitārammaṇānīti evaṁ ārammaṇato.",
  "anya-e0101n3:135_0": "Bhūmitoti ettha ca dasa asubhā,",
  "anya-e0101n3:135_1": "kāyagatāsati,",
  "anya-e0101n3:135_2": "āhāre paṭikūlasaññāti imāni dvādasa devesu nappavattanti.",
  "anya-e0101n3:135_3": "Tāni dvādasa,",
  "anya-e0101n3:135_4": "ānāpānassati cāti imāni terasa brahmaloke nappavattanti.",
  "anya-e0101n3:135_5": "Arūpabhave pana ṭhapetvā cattāro āruppe aññaṁ nappavattati.",
  "anya-e0101n3:135_6": "Manussesu sabbānipi pavattantīti evaṁ bhūmito.",
  "anya-e0101n3:136_0": "Gahaṇatoti diṭṭhaphuṭṭhasutaggahaṇatopettha vinicchayo veditabbo.",
  "anya-e0101n3:136_1": "Tatra ṭhapetvā vāyokasiṇaṁ sesā nava kasiṇā,",
  "anya-e0101n3:136_2": "dasa asubhāti imāni ekūnavīsati diṭṭhena gahetabbāni.",
  "anya-e0101n3:136_3": "Pubbabhāge cakkhunā oloketvā nimittaṁ nesaṁ gahetabbanti attho.",
  "anya-e0101n3:136_4": "Kāyagatāsatiyaṁ tacapañcakaṁ diṭṭhena,",
  "anya-e0101n3:136_5": "sesaṁ sutenāti evaṁ tassā ārammaṇaṁ diṭṭhasutena gahetabbaṁ.",
  "anya-e0101n3:136_6": "Ānāpānassati phuṭṭhena,",
  "anya-e0101n3:136_7": "vāyokasiṇaṁ diṭṭhaphuṭṭhena,",
  "anya-e0101n3:136_8": "sesāni aṭṭhārasa sutena gahetabbāni.",
  "anya-e0101n3:136_9": "Upekkhābrahmavihāro,",
  "anya-e0101n3:136_10": "cattāro āruppāti imāni cettha na ādikammikena gahetabbāni.",
  "anya-e0101n3:136_11": "Sesāni pañcatiṁsa gahetabbānīti evaṁ gahaṇato.",
  "anya-e0101n3:137_0": "Paccayatoti imesu pana kammaṭṭhānesu ṭhapetvā ākāsakasiṇaṁ sesā nava kasiṇā āruppānaṁ paccayā honti,",
  "anya-e0101n3:137_1": "dasa kasiṇā abhiññānaṁ,",
  "anya-e0101n3:137_2": "tayo brahmavihārā catutthabrahmavihārassa,",
  "anya-e0101n3:137_3": "heṭṭhimaṁ heṭṭhimaṁ āruppaṁ uparimassa uparimassa,",
  "anya-e0101n3:137_4": "nevasaññānāsaññāyatanaṁ nirodhasamāpattiyā,",
  "anya-e0101n3:137_5": "sabbānipi sukhavihāravipassanābhavasampattīnanti evaṁ paccayato.",
  "anya-e0101n3:138_0": "Cariyānukūlatoti cariyānaṁ anukūlatopettha vinicchayo veditabbo.",
  "anya-e0101n3:138_1": "Seyyathidaṁ –",
  "anya-e0101n3:138_2": "rāgacaritassa tāva ettha dasa asubhā,",
  "anya-e0101n3:138_3": "kāyagatāsatīti ekādasa kammaṭṭhānāni anukūlāni.",
  "anya-e0101n3:138_4": "Dosacaritassa cattāro brahmavihārā,",
  "anya-e0101n3:138_5": "cattāri vaṇṇakasiṇānīti aṭṭha.",
  "anya-e0101n3:138_6": "Mohacaritassa,",
  "anya-e0101n3:138_7": "vitakkacaritassa ca ekaṁ ānāpānassati kammaṭṭhānameva.",
  "anya-e0101n3:138_8": "Saddhācaritassa purimā cha anussatiyo.",
  "anya-e0101n3:138_9": "Buddhicaritassa maraṇassati,",
  "anya-e0101n3:138_10": "upasamānussati,",
  "anya-e0101n3:138_11": "catudhātuvavatthānaṁ,",
  "anya-e0101n3:138_12": "āhāre paṭikūlasaññāti cattāri.",
  "anya-e0101n3:138_13": "Sesakasiṇāni,",
  "anya-e0101n3:138_14": "cattāro ca āruppā sabbacaritānaṁ anukūlāni.",
  "anya-e0101n3:138_15": "Kasiṇesu ca yaṁkiñci parittaṁ vitakkacaritassa,",
  "anya-e0101n3:138_16": "appamāṇaṁ mohacaritassāti.",
  "anya-e0101n3:139_0": "Evamettha cariyānukūlato vinicchayo veditabboti sabbañcetaṁ ujuvipaccanīkavasena ca atisappāyavasena ca vuttaṁ.",
  "anya-e0101n3:139_1": "Rāgādīnaṁ pana avikkhambhikā saddhādīnaṁ vā anupakārā kusalabhāvanā nāma natthi.",
  "anya-e0101n3:139_2": "Vuttampi cetaṁ meghiyasutte –",
  "anya-e0101n3:140_0": "“Cattāro dhammā uttari bhāvetabbā.",
  "anya-e0101n3:140_1": "Asubhā bhāvetabbā rāgassa pahānāya.",
  "anya-e0101n3:140_2": "Mettā bhāvetabbā byāpādassa pahānāya.",
  "anya-e0101n3:140_3": "Ānāpānassati bhāvetabbā vitakkupacchedāya.",
  "anya-e0101n3:140_4": "Aniccasaññā bhāvetabbā asmimānasamugghātāyā”ti.",
  "anya-e0101n3:141_0": "Rāhulasuttepi “mettaṁ, rāhula,",
  "anya-e0101n3:141_1": "bhāvanaṁ bhāvehī”tiādinā nayena ekasseva satta kammaṭṭhānāni vuttāni.",
  "anya-e0101n3:141_2": "Tasmā vacanamatte abhinivesaṁ akatvā sabbattha adhippāyo pariyesitabboti ayaṁ kammaṭṭhānaṁ gahetvāti ettha kammaṭṭhānakathā vinicchayo.",
  "anya-e0101n3:142_0": "48.Gahetvāti imassa pana padassa ayamatthadīpanā.",
  "anya-e0101n3:142_1": "“Tena yoginā kammaṭṭhānadāyakaṁ kalyāṇamittaṁ upasaṅkamitvā”ti ettha vuttanayeneva vuttappakāraṁ kalyāṇamittaṁ",
  "anya-e0101n3:142_2": "upasaṅkamitvā buddhassa vā bhagavato ācariyassa vā attānaṁ niyyātetvā sampannajjhāsayena sampannādhimuttinā",
  "anya-e0101n3:142_3": "ca hutvā kammaṭṭhānaṁ yācitabbaṁ.",
  "anya-e0101n3:143_0": "Tatra “imāhaṁ bhagavā attabhāvaṁ tumhākaṁ pariccajāmī”ti evaṁ buddhassa bhagavato attā niyyātetabbo.",
  "anya-e0101n3:143_1": "Evañhi aniyyātetvā pantesu senāsanesu viharanto bheravārammaṇe āpāthamāgate santhambhituṁ asakkonto gāmantaṁ",
  "anya-e0101n3:143_2": "osaritvā gihīhi saṁsaṭṭho hutvā anesanaṁ āpajjitvā anayabyasanaṁ pāpuṇeyya.",
  "anya-e0101n3:143_3": "Niyyātitattabhāvassa panassa bheravārammaṇe āpāthamāgatepi bhayaṁ na uppajjati.",
  "anya-e0101n3:143_4": "“Nanu tayā, paṇḍita,",
  "anya-e0101n3:143_5": "purimameva attā buddhānaṁ niyyātito”ti paccavekkhato panassa somanassameva uppajjati.",
  "anya-e0101n3:143_6": "Yathā hi purisassa uttamaṁ kāsikavatthaṁ bhaveyya,",
  "anya-e0101n3:143_7": "tassa tasmiṁ mūsikāya vā kīṭehi vā khādite uppajjeyya domanassaṁ.",
  "anya-e0101n3:143_8": "Sace pana taṁ acīvarakassa bhikkhuno dadeyya,",
  "anya-e0101n3:143_9": "athassa taṁ tena bhikkhunā khaṇḍākhaṇḍaṁ kariyamānaṁ disvāpi somanassameva uppajjeyya.",
  "anya-e0101n3:143_10": "Evaṁsampadamidaṁ veditabbaṁ.",
  "anya-e0101n3:144_0": "Ācariyassa niyyātentenāpi “imāhaṁ, bhante,",
  "anya-e0101n3:144_1": "attabhāvaṁ tumhākaṁ pariccajāmī”ti vattabbaṁ.",
  "anya-e0101n3:144_2": "Evaṁ aniyyātitattabhāvo hi atajjanīyo vā hoti,",
  "anya-e0101n3:144_3": "dubbaco vā anovādakaro,",
  "anya-e0101n3:144_4": "yenakāmaṁgamo vā ācariyaṁ anāpucchāva yatthicchati,",
  "anya-e0101n3:144_5": "tattha gantā,",
  "anya-e0101n3:144_6": "tamenaṁ ācariyo āmisena vā dhammena vā na saṅgaṇhāti,",
  "anya-e0101n3:144_7": "gūḷhaṁ ganthaṁ na sikkhāpeti.",
  "anya-e0101n3:144_8": "So imaṁ duvidhaṁ saṅgahaṁ alabhanto sāsane patiṭṭhaṁ na labhati,",
  "anya-e0101n3:144_9": "nacirasseva dussīlyaṁ vā gihibhāvaṁ vā pāpuṇāti.",
  "anya-e0101n3:144_10": "Niyyātitattabhāvo pana neva atajjanīyo hoti,",
  "anya-e0101n3:144_11": "na yenakāmaṁgamo,",
  "anya-e0101n3:144_12": "suvaco ācariyāyattavuttiyeva hoti.",
  "anya-e0101n3:144_13": "So ācariyato duvidhaṁ saṅgahaṁ labhanto sāsane vuḍḍhiṁ virūḷhiṁ vepullaṁ pāpuṇāti cūḷapiṇḍapātikatissattherassa antevāsikā viya.",
  "anya-e0101n3:145_0": "Therassa kira santikaṁ tayo bhikkhū āgamaṁsu.",
  "anya-e0101n3:145_1": "Tesu eko “ahaṁ, bhante,",
  "anya-e0101n3:145_2": "tumhākamatthāyā”ti vutte sataporise papāte patituṁ ussaheyyanti āha.",
  "anya-e0101n3:145_3": "Dutiyo “ahaṁ, bhante,",
  "anya-e0101n3:145_4": "tumhākamatthāyā”ti vutte imaṁ attabhāvaṁ paṇhito paṭṭhāya pāsāṇapiṭṭhe ghaṁsento niravasesaṁ khepetuṁ ussaheyyanti āha.",
  "anya-e0101n3:145_5": "Tatiyo “ahaṁ, bhante,",
  "anya-e0101n3:145_6": "tumhākamatthāyā”ti vutte assāsapassāse uparundhitvā kālakiriyaṁ kātuṁ ussaheyyanti āha.",
  "anya-e0101n3:145_7": "Thero bhabbāvatime bhikkhūti kammaṭṭhānaṁ kathesi.",
  "anya-e0101n3:145_8": "Te tassa ovāde ṭhatvā tayopi arahattaṁ pāpuṇiṁsūti ayamānisaṁso attaniyyātane.",
  "anya-e0101n3:145_9": "Tena vuttaṁ “buddhassa vā bhagavato ācariyassa vā attānaṁ niyyātetvā”ti.",
  "anya-e0101n3:146_0": "49.Sampannajjhāsayena sampannādhimuttinā ca hutvāti ettha pana tena yoginā alobhādīnaṁ vasena chahākārehi sampannajjhāsayena bhavitabbaṁ.",
  "anya-e0101n3:146_1": "Evaṁ sampannajjhāsayo hi tissannaṁ bodhīnaṁ aññataraṁ pāpuṇāti. Yathāha,",
  "anya-e0101n3:146_2": "“cha ajjhāsayā bodhisattānaṁ bodhiparipākāya saṁvattanti,",
  "anya-e0101n3:146_3": "alobhajjhāsayā ca bodhisattā lobhe dosadassāvino,",
  "anya-e0101n3:146_4": "adosajjhāsayā ca bodhisattā dose dosadassāvino,",
  "anya-e0101n3:146_5": "amohajjhāsayā ca bodhisattā mohe dosadassāvino,",
  "anya-e0101n3:146_6": "nekkhammajjhāsayā ca bodhisattā gharāvāse dosadassāvino,",
  "anya-e0101n3:146_7": "pavivekajjhāsayā ca bodhisattā saṅgaṇikāya dosadassāvino,",
  "anya-e0101n3:146_8": "nissaraṇajjhāsayā ca bodhisattā sabbabhavagatīsu dosadassāvino”ti.",
  "anya-e0101n3:146_9": "Ye hi keci atītānāgatapaccuppannā sotāpannasakadāgāmianāgāmikhīṇāsavapaccekabuddhasammāsambuddhā,",
  "anya-e0101n3:146_10": "sabbe te imeheva chahākārehi attanā attanā pattabbaṁ visesaṁ pattā.",
  "anya-e0101n3:146_11": "Tasmā imehi chahākārehi sampannajjhāsayena bhavitabbaṁ.",
  "anya-e0101n3:146_12": "Tadadhimuttatāya pana adhimuttisampannena bhavitabbaṁ.",
  "anya-e0101n3:146_13": "Samādhādhimuttena samādhigarukena samādhipabbhārena,",
  "anya-e0101n3:146_14": "nibbānādhimuttena nibbānagarukena nibbānapabbhārena ca bhavitabbanti attho.",
  "anya-e0101n3:147_0": "50.",
  "anya-e0101n3:147_1": "Evaṁ sampannajjhāsayādhimuttino panassa kammaṭṭhānaṁ yācato cetopariyañāṇalābhinā ācariyena cittācāraṁ oloketvā cariyā jānitabbā.",
  "anya-e0101n3:147_2": "Itarena kiṁ caritosi?",
  "anya-e0101n3:147_3": "Ke vā te dhammā bahulaṁ samudācaranti?",
  "anya-e0101n3:147_4": "Kiṁ vā te manasikaroto phāsu hoti?",
  "anya-e0101n3:147_5": "Katarasmiṁ vā te kammaṭṭhāne cittaṁ namatīti evamādīhi nayehi pucchitvā jānitabbā.",
  "anya-e0101n3:147_6": "Evaṁ ñatvā cariyānukūlaṁ kammaṭṭhānaṁ kathetabbaṁ.",
  "anya-e0101n3:148_0": "Kathentena ca tividhena kathetabbaṁ.",
  "anya-e0101n3:148_1": "Pakatiyā uggahitakammaṭṭhānassa ekaṁ dve nisajjāni sajjhāyaṁ kāretvā dātabbaṁ.",
  "anya-e0101n3:148_2": "Santike vasantassa āgatāgatakkhaṇe kathetabbaṁ.",
  "anya-e0101n3:148_3": "Uggahetvā aññatra gantukāmassa nātisaṁkhittaṁ nātivitthārikaṁ katvā kathetabbaṁ.",
  "anya-e0101n3:149_0": "Tattha pathavīkasiṇaṁ tāva kathentena cattāro kasiṇadosā,",
  "anya-e0101n3:149_1": "kasiṇakaraṇaṁ,",
  "anya-e0101n3:149_2": "katassa bhāvanānayo,",
  "anya-e0101n3:149_3": "duvidhaṁ nimittaṁ,",
  "anya-e0101n3:149_4": "duvidho samādhi,",
  "anya-e0101n3:149_5": "sattavidhaṁ sappāyāsappāyaṁ,",
  "anya-e0101n3:149_6": "dasavidhaṁ appanākosallaṁ,",
  "anya-e0101n3:149_7": "vīriyasamatā,",
  "anya-e0101n3:149_8": "appanāvidhānanti ime nava ākārā kathetabbā.",
  "anya-e0101n3:149_9": "Sesakammaṭṭhānesupi tassa tassa anurūpaṁ kathetabbaṁ.",
  "anya-e0101n3:149_10": "Taṁ sabbaṁ tesaṁ bhāvanāvidhāne āvibhavissati.",
  "anya-e0101n3:150_0": "Evaṁ kathiyamāne pana kammaṭṭhāne tena yoginā nimittaṁ gahetvā sotabbaṁ.",
  "anya-e0101n3:150_1": "Nimittaṁ gahetvāti idaṁ heṭṭhimapadaṁ,",
  "anya-e0101n3:150_2": "idaṁ uparimapadaṁ,",
  "anya-e0101n3:150_3": "ayamassa attho,",
  "anya-e0101n3:150_4": "ayamadhippāyo,",
  "anya-e0101n3:150_5": "idamopammanti evaṁ taṁ taṁ ākāraṁ upanibandhitvāti attho.",
  "anya-e0101n3:150_6": "Evaṁ nimittaṁ gahetvā sakkaccaṁ suṇantena hi kammaṭṭhānaṁ suggahitaṁ hoti.",
  "anya-e0101n3:150_7": "Athassa taṁ nissāya visesādhigamo sampajjati,",
  "anya-e0101n3:150_8": "na itarassāti ayaṁ gahetvāti imassa padassa atthaparidīpanā.",
  "anya-e0101n3:151_0": "Ettāvatā kalyāṇamittaṁ upasaṅkamitvā attano cariyānukūlaṁ cattālīsāya kammaṭṭhānesu aññataraṁ kammaṭṭhānaṁ",
  "anya-e0101n3:151_1": "gahetvāti imāni padāni sabbākārena vitthāritāni hontīti.",
  "anya-e0101n3:152_0": "Iti sādhujanapāmojjatthāya kate visuddhimagge",
  "anya-e0101n3:153_0": "Samādhibhāvanādhikāre",
  "anya-e0101n3:154_0": "Kammaṭṭhānaggahaṇaniddeso nāma",
  "anya-e0101n3:155_0": "Tatiyo paricchedo."
}