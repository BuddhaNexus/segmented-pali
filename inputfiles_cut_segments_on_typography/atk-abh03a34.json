{
  "atk-abh03a34:0_0": "19. Ekūnavīsatimavaggo",
  "atk-abh03a34:1_0": "1. Kilesapajahanakathāvaṇṇanā",
  "atk-abh03a34:2_0": "828- 831.",
  "atk-abh03a34:2_1": "Idāni kilesapajahanakathā nāma hoti.",
  "atk-abh03a34:2_2": "Tattha “yasmā kilesapahānaṁ nāma atthi,",
  "atk-abh03a34:2_3": "pahīnakilesassa ca atītāpi kilesā pahīnāva honti,",
  "atk-abh03a34:2_4": "anāgatāpi,",
  "atk-abh03a34:2_5": "paccuppannāpi,",
  "atk-abh03a34:2_6": "tasmā atītepi kilese pajahati,",
  "atk-abh03a34:2_7": "anāgatepi,",
  "atk-abh03a34:2_8": "paccuppannepī”ti yesaṁ laddhi,",
  "atk-abh03a34:2_9": "seyyathāpi ekaccānaṁ uttarāpathakānaṁ;",
  "atk-abh03a34:2_10": "te sandhāya atītetiādipucchā sakavādissa,",
  "atk-abh03a34:2_11": "paṭiññā itarassa.",
  "atk-abh03a34:2_12": "Sesaṁ yathāpāḷimeva niyyāti.",
  "atk-abh03a34:2_13": "Natthi kilese jahatīti imasmiṁ pana paravādissa pañhe yasmā kacavaraṁ pajahantassa kacavare chaḍḍanavāyāmo",
  "atk-abh03a34:2_14": "viya kilese pajahantassa na atītādibhedesu kilesesu vāyāmo atthi,",
  "atk-abh03a34:2_15": "nibbānārammaṇe pana ariyamagge pavattite kilesā anuppannāyeva nuppajjantīti pahīnā nāma honti,",
  "atk-abh03a34:2_16": "tasmā na hevanti paṭikkhipati.",
  "atk-abh03a34:2_17": "Tena hi atīte kilese pajahatītiādi pana yasmā “natthi kilesapajahanā”ti na vattabbaṁ,",
  "atk-abh03a34:2_18": "tasmā atītādibhede pajahatīti chalena vuttaṁ.",
  "atk-abh03a34:3_0": "Kilesapajahanakathāvaṇṇanā.",
  "atk-abh03a34:4_0": "2. Suññatakathāvaṇṇanā",
  "atk-abh03a34:5_0": "832.",
  "atk-abh03a34:5_1": "Idāni suññatakathā nāma hoti.",
  "atk-abh03a34:5_2": "Tattha suññatāti dve suññatā khandhānañca anattalakkhaṇaṁ nibbānañca.",
  "atk-abh03a34:5_3": "Tesu anattalakkhaṇaṁ tāva ekaccaṁ ekena pariyāyena siyā saṅkhārakkhandhapariyāpannaṁ, nibbānaṁ,",
  "atk-abh03a34:5_4": "apariyāpannameva.",
  "atk-abh03a34:5_5": "Imaṁ pana vibhāgaṁ aggahetvā “suññatā saṅkhārakkhandhapariyāpannā”ti yesaṁ laddhi,",
  "atk-abh03a34:5_6": "seyyathāpi andhakānaṁ,",
  "atk-abh03a34:5_7": "te sandhāya pucchā sakavādissa,",
  "atk-abh03a34:5_8": "paṭiññā itarassa.",
  "atk-abh03a34:5_9": "Animittanti sabbanimittarahitaṁ nibbānaṁ.",
  "atk-abh03a34:5_10": "“Appaṇihito”tipi tasseva nāmaṁ.",
  "atk-abh03a34:5_11": "Kasmā panetaṁ ābhatanti?",
  "atk-abh03a34:5_12": "Avibhajjavādīvāde dosāropanatthaṁ.",
  "atk-abh03a34:5_13": "Yassa hi avibhajitvā “ekadeseneva suññatā saṅkhārakkhandhapariyāpannā”ti laddhi,",
  "atk-abh03a34:5_14": "tassa nibbānampi saṅkhārakkhandhapariyāpannanti āpajjati.",
  "atk-abh03a34:5_15": "Imassa dosassāropanatthaṁ “animittaṁ appaṇihita”nti ābhataṁ.",
  "atk-abh03a34:5_16": "Itaro tassa pariyāpannabhāvaṁ anicchanto paṭikkhipati.",
  "atk-abh03a34:5_17": "Saṅkhārakkhandho na aniccotiādi nibbānasaṅkhātāya suññatāya aniccabhāvāpattidosadassanatthaṁ vuttaṁ.",
  "atk-abh03a34:6_0": "833.Saṅkhārakkhandhassa suññatāti “yadi aññassa khandhassa suññatā aññakkhandhapariyāpannā,",
  "atk-abh03a34:6_1": "saṅkhārakkhandhasuññatāyapi sesakkhandhapariyāpannāya bhavitabba”nti codanatthaṁ vuttaṁ.",
  "atk-abh03a34:6_2": "Saṅkhārakkhandhassa suññatā na vattabbātiādi “yadi saṅkhārakkhandhasuññatā sesakkhandhapariyāpannā na hoti,",
  "atk-abh03a34:6_3": "sesakkhandhasuññatāpi saṅkhārakkhandhapariyāpannā na hotī”ti paṭilomadassanatthaṁ vuttaṁ.",
  "atk-abh03a34:7_0": "834.Suññamidaṁ,",
  "atk-abh03a34:7_1": "bhikkhave,",
  "atk-abh03a34:7_2": "saṅkhārāti suttaṁ parasamayato ābhataṁ.",
  "atk-abh03a34:7_3": "Tattha saṅkhārāti “sabbe saṅkhārā aniccā”ti āgataṭṭhāne viya pañcakkhandhā,",
  "atk-abh03a34:7_4": "te ca attattaniyasuññattā suññatāti sāsanāvacaraṁ hoti,",
  "atk-abh03a34:7_5": "na virujjhati,",
  "atk-abh03a34:7_6": "tasmā anuññātaṁ.",
  "atk-abh03a34:7_7": "Yasmā panetaṁ na suññatāya saṅkhārakkhandhapariyāpannabhāvaṁ dīpeti,",
  "atk-abh03a34:7_8": "tasmā asādhakanti.",
  "atk-abh03a34:8_0": "Suññatakathāvaṇṇanā.",
  "atk-abh03a34:9_0": "3. Sāmaññaphalakathāvaṇṇanā",
  "atk-abh03a34:10_0": "835- 836.",
  "atk-abh03a34:10_1": "Idāni sāmaññaphalakathā nāma hoti.",
  "atk-abh03a34:10_2": "Tattha maggavīthiyampi phalasamāpattivīthiyampi ariyamaggassa vipākacittaṁ sāmaññaphalaṁ nāmāti sakasamaye sanniṭṭhānaṁ.",
  "atk-abh03a34:10_3": "Yesaṁ pana tathā aggahetvā “kilesapahānañceva phaluppatti ca sāmaññaphalaṁ,",
  "atk-abh03a34:10_4": "tasmā asaṅkhata”nti laddhi,",
  "atk-abh03a34:10_5": "seyyathāpi pubbaseliyānaṁ;",
  "atk-abh03a34:10_6": "te sandhāya pucchā sakavādissa,",
  "atk-abh03a34:10_7": "paṭiññā itarassa.",
  "atk-abh03a34:10_8": "Sesamettha heṭṭhā vuttanayattā yathā pāḷimeva niyyātīti.",
  "atk-abh03a34:11_0": "Sāmaññaphalakathāvaṇṇanā.",
  "atk-abh03a34:12_0": "4. Pattikathāvaṇṇanā",
  "atk-abh03a34:13_0": "837- 840.",
  "atk-abh03a34:13_1": "Idāni pattikathā nāma hoti.",
  "atk-abh03a34:13_2": "Tattha “yaṁ yaṁ paṭilabbhati,",
  "atk-abh03a34:13_3": "tassa tassa paṭilābho patti nāma.",
  "atk-abh03a34:13_4": "Sā ca asaṅkhatā”ti yesaṁ laddhi,",
  "atk-abh03a34:13_5": "seyyathāpi pubbaseliyānaññeva;",
  "atk-abh03a34:13_6": "te sandhāya pucchā sakavādissa,",
  "atk-abh03a34:13_7": "paṭiññā itarassa.",
  "atk-abh03a34:13_8": "Sesamidhāpi heṭṭhā vuttanayattā yathāpāḷimeva niyyātīti.",
  "atk-abh03a34:13_9": "Na vattabbantiādi yāya laddhiyā patti asaṅkhatāti maññati,",
  "atk-abh03a34:13_10": "taṁ pakāsetuṁ vuttaṁ.",
  "atk-abh03a34:13_11": "Tattha sakavādī “na hevaṁ vattabbe”ti paṭikkhipanto kevalaṁ pattiyā rūpādibhāvaṁ na sampaṭicchati.",
  "atk-abh03a34:13_12": "Na hi patti nāma koci dhammo atthi,",
  "atk-abh03a34:13_13": "na pana asaṅkhatabhāvaṁ anujānāti.",
  "atk-abh03a34:13_14": "Itaro pana paṭikkhepamatteneva asaṅkhatāti laddhiṁ patiṭṭhapeti,",
  "atk-abh03a34:13_15": "sā ayoniso patiṭṭhāpitattā appatiṭṭhitāyevāti.",
  "atk-abh03a34:14_0": "Pattikathāvaṇṇanā.",
  "atk-abh03a34:15_0": "5. Tathatākathāvaṇṇanā",
  "atk-abh03a34:16_0": "841- 843.",
  "atk-abh03a34:16_1": "Idāni tathatākathā nāma hoti.",
  "atk-abh03a34:16_2": "Tattha yesaṁ “rūpādīnaṁ sabbadhammānaṁ rūpādisabhāvatāsaṅkhātā tathatā nāma atthi,",
  "atk-abh03a34:16_3": "sā ca saṅkhatesu rūpādīsu apariyāpannattā asaṅkhatā”ti laddhi,",
  "atk-abh03a34:16_4": "seyyathāpi ekaccānaṁ uttarāpathakānaṁ,",
  "atk-abh03a34:16_5": "te sandhāya pucchā sakavādissa,",
  "atk-abh03a34:16_6": "paṭiññā itarassa.",
  "atk-abh03a34:16_7": "Sesamidhāpi heṭṭhā vuttanayattā pākaṭamevāti.",
  "atk-abh03a34:17_0": "Tathatākathāvaṇṇanā.",
  "atk-abh03a34:18_0": "6. Kusalakathāvaṇṇanā",
  "atk-abh03a34:19_0": "844- 846.",
  "atk-abh03a34:19_1": "Idāni kusalakathā nāma hoti.",
  "atk-abh03a34:19_2": "Tattha anavajjampi kusalaṁ iṭṭhapākampi.",
  "atk-abh03a34:19_3": "Anavajjaṁ nāma kilesavippayuttaṁ.",
  "atk-abh03a34:19_4": "Ayaṁ nayo ṭhapetvā akusalaṁ sabbadhamme bhajati.",
  "atk-abh03a34:19_5": "Iṭṭhavipākaṁ nāma āyatiṁ upapattipavattesu iṭṭhaphalanipphādakaṁ puññaṁ.",
  "atk-abh03a34:19_6": "Ayaṁ nayo kusalattike ādipadameva bhajati.",
  "atk-abh03a34:19_7": "Yesaṁ pana imaṁ vibhāgaṁ aggahetvā anavajjabhāvamatteneva nibbānaṁ kusalanti laddhi,",
  "atk-abh03a34:19_8": "seyyathāpi andhakānaṁ,",
  "atk-abh03a34:19_9": "tesaṁ iṭṭhavipākaṭṭhena nibbānassa kusalatābhāvaṁ dīpetuṁ pucchā sakavādissa,",
  "atk-abh03a34:19_10": "attano laddhivasena paṭiññā itarassa.",
  "atk-abh03a34:19_11": "Sesamidhāpi heṭṭhā vuttanayattā uttānatthamevāti.",
  "atk-abh03a34:20_0": "Kusalakathāvaṇṇanā.",
  "atk-abh03a34:21_0": "7. Accantaniyāmakathāvaṇṇanā",
  "atk-abh03a34:22_0": "847.",
  "atk-abh03a34:22_1": "Idāni accantaniyāmakathā nāma hoti.",
  "atk-abh03a34:22_2": "Tattha yesaṁ “sakiṁ nimuggo nimuggova hotī”ti suttaṁ nissāya “atthi puthujjanassa accantaniyāmatā”ti laddhi,",
  "atk-abh03a34:22_3": "seyyathāpi ekaccānaṁ uttarāpathakānaṁ,",
  "atk-abh03a34:22_4": "te sandhāya pucchā sakavādissa,",
  "atk-abh03a34:22_5": "paṭiññā itarassa.",
  "atk-abh03a34:22_6": "Mātughātakotiādi “niyatamicchādiṭṭhikassa ca mātughātakādīnañca samāne micchattaniyāme mātughātakādīhipi",
  "atk-abh03a34:22_7": "te accantaniyatehi bhavitabba”nti codanatthaṁ vuttaṁ.",
  "atk-abh03a34:22_8": "Itaro “niyatamicchādiṭṭhiko saṁsārakhāṇuko bhavantarepi niyatova ime pana ekasmiññeva attabhāve”ti laddhiyā na hevanti paṭikkhipati.",
  "atk-abh03a34:23_0": "848.Vicikicchā uppajjeyyāti “ayaṁ niyato vā no vā”ti evaṁ uppajjeyyāti pucchati.",
  "atk-abh03a34:23_1": "Itaro anuppattikāraṇaṁ apassanto paṭijānāti.",
  "atk-abh03a34:23_2": "Nuppajjeyyāti puṭṭho pana yaṁ diṭṭhiṁ āsevanto niyāmaṁ okkanto,",
  "atk-abh03a34:23_3": "tattha anuppattiṁ sandhāya paṭijānāti.",
  "atk-abh03a34:23_4": "Tato pahīnāti puṭṭho maggena appahīnattā paṭikkhipati,",
  "atk-abh03a34:23_5": "taṁ diṭṭhiṁ ārabbha asamudācārato paṭijānāti.",
  "atk-abh03a34:23_6": "Atha naṁ yasmā pahānaṁ nāma vinā ariyamaggena natthi,",
  "atk-abh03a34:23_7": "tasmā tassa vasena codetuṁ sotāpattimaggenātiādimāha.",
  "atk-abh03a34:23_8": "So ekamaggenāpi appahīnattā paṭikkhipati.",
  "atk-abh03a34:23_9": "Puna katamenāti puṭṭho micchāmaggaṁ sandhāya akusalenātiādimāha.",
  "atk-abh03a34:24_0": "849.Ucchedadiṭṭhi uppajjeyyāti dutiyaniyāmuppattiṁ pucchati.",
  "atk-abh03a34:24_1": "Itaro yasmā “yepi te okkalā vayabhiññā natthikavādā akiriyavādā ahetukavādā”ti vacanato tissopi niyatamicchādiṭṭhiyo ekassa uppajjanti,",
  "atk-abh03a34:24_2": "tasmā paṭijānāti.",
  "atk-abh03a34:25_0": "850.",
  "atk-abh03a34:25_1": "Atha naṁ “na ca nāma so accantaniyāmo”ti codetuṁ hañcītiādimāha.",
  "atk-abh03a34:25_2": "Accantaniyatassa hi dutiyaniyāmo niratthako.",
  "atk-abh03a34:25_3": "Nuppajjeyyāti pañhe yaṁ sassatadiṭṭhiyā sassatanti gahitaṁ,",
  "atk-abh03a34:25_4": "tadeva ucchijjissatīti gahetvā anuppattiṁ sandhāya paṭijānāti.",
  "atk-abh03a34:25_5": "Pahīnāti puṭṭho maggena appahīnattā paṭikkhipati,",
  "atk-abh03a34:25_6": "vuttanayena anuppajjanato paṭijānāti.",
  "atk-abh03a34:25_7": "Sassatadiṭṭhi uppajjeyyātiādīsupi eseva nayo.",
  "atk-abh03a34:25_8": "Sesaṁ vicikicchāvāre vuttanayameva.",
  "atk-abh03a34:26_0": "851-",
  "atk-abh03a34:26_1": "852.Na vattabbanti pucchā paravādissa,",
  "atk-abh03a34:26_2": "suttassa atthitāya paṭiññā sakavādissa.",
  "atk-abh03a34:26_3": "Na pana so bhavantarepi nimuggova.",
  "atk-abh03a34:26_4": "Imasmiññeva hi bhave abhabbo so taṁ diṭṭhiṁ pajahitunti ayamettha adhippāyo,",
  "atk-abh03a34:26_5": "tasmā asādhakametanti.",
  "atk-abh03a34:26_6": "Sabbakālaṁ ummujjitvā nimujjatītiādi vacanamatte abhinivesaṁ akatvā attho pariyesitabboti dassanatthaṁ vuttanti.",
  "atk-abh03a34:27_0": "Accantaniyāmakathāvaṇṇanā.",
  "atk-abh03a34:28_0": "8. Indriyakathāvaṇṇanā",
  "atk-abh03a34:29_0": "853- 856.",
  "atk-abh03a34:29_1": "Idāni indriyakathā nāma hoti.",
  "atk-abh03a34:29_2": "Tattha lokiyā saddhā saddhā eva nāma,",
  "atk-abh03a34:29_3": "na saddhindriyaṁ.",
  "atk-abh03a34:29_4": "Tathā lokiyaṁ vīriyaṁ…pe… sati… samādhi…",
  "atk-abh03a34:29_5": "paññā paññāyeva nāma,",
  "atk-abh03a34:29_6": "na paññindriyanti yesaṁ laddhi,",
  "atk-abh03a34:29_7": "seyyathāpi hetuvādānañceva mahisāsakānañca;",
  "atk-abh03a34:29_8": "te sandhāya pucchā sakavādissa,",
  "atk-abh03a34:29_9": "paṭiññā itarassa.",
  "atk-abh03a34:29_10": "Natthi lokiyā saddhātiādi yasmā lokiyāpi saddhādayova dhammā adhipatiyaṭṭhena indriyaṁ,",
  "atk-abh03a34:29_11": "na saddhādīhi aññaṁ saddhindriyādi nāma atthi,",
  "atk-abh03a34:29_12": "tasmā lokiyānampi saddhādīnaññeva saddhindriyādibhāvadassanatthaṁ vuttaṁ.",
  "atk-abh03a34:29_13": "Atthi lokiyo manotiādi yathā te lokiyāpi manādayo dhammā manindriyādīni,",
  "atk-abh03a34:29_14": "evaṁ lokiyā saddhādayopi saddhindriyānīti upamāya tassatthassa vibhāvanatthaṁ vuttaṁ.",
  "atk-abh03a34:29_15": "Sesamettha yathāpāḷimeva niyyātīti.",
  "atk-abh03a34:30_0": "Indriyakathāvaṇṇanā.",
  "atk-abh03a34:31_0": "Ekūnavīsatimo vaggo."
}