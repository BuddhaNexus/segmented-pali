{
  "tika-vin07t21:0_0": "6. Bhesajjakkhandhako",
  "tika-vin07t21:1_0": "Pañcabhesajjādikathāvaṇṇanā",
  "tika-vin07t21:2_0": "260.",
  "tika-vin07t21:2_1": "Bhesajjakkhandhake pittaṁ koṭṭhabbhantaragataṁ hotīti bahisarīre byāpetvā ṭhitaṁ abaddhapittaṁ koṭṭhabbhantaragataṁ hoti,",
  "tika-vin07t21:2_2": "tena pittaṁ kupitaṁ hotīti adhippāyo.",
  "tika-vin07t21:3_0": "261- 2.",
  "tika-vin07t21:3_1": "Pāḷiyaṁ nacchādentīti ruciṁ na uppādenti.",
  "tika-vin07t21:3_2": "Susukāti samudde ekā macchajāti,",
  "tika-vin07t21:3_3": "kumbhilātipi vadanti.",
  "tika-vin07t21:3_4": "Saṁsaṭṭhanti parissāvitaṁ.",
  "tika-vin07t21:4_0": "263.Piṭṭhehīti pisitehi.",
  "tika-vin07t21:4_1": "Kasāvehīti tacādīni udake tāpetvā gahitaūsarehi.",
  "tika-vin07t21:4_2": "Ubbhidanti ūsarapaṁsumayaṁ.",
  "tika-vin07t21:4_3": "Loṇabilanti loṇaviseso.",
  "tika-vin07t21:5_0": "264-",
  "tika-vin07t21:5_1": "5.Chakaṇanti gomayaṁ.",
  "tika-vin07t21:5_2": "Pākatikacuṇṇanti apakkakasāvacuṇṇaṁ,",
  "tika-vin07t21:5_3": "gandhacuṇṇaṁ pana na vaṭṭati.",
  "tika-vin07t21:5_4": "Pāḷiyaṁ cuṇṇacālininti udukkhale koṭṭitacuṇṇaparissāvaniṁ.",
  "tika-vin07t21:5_5": "Suvaṇṇagerukoti suvaṇṇatutthādi.",
  "tika-vin07t21:5_6": "Pāḷiyaṁ añjanūpapisananti añjane upanetuṁ pisitabbabhesajjaṁ.",
  "tika-vin07t21:6_0": "267-",
  "tika-vin07t21:6_1": "9.Kabaḷikāti upanāhabhesajjaṁ.",
  "tika-vin07t21:6_2": "Gharadinnakābādho nāma gharaṇiyā dinnavasīkaraṇabhesajjasamuṭṭhitaābādho.",
  "tika-vin07t21:6_3": "Tāya chārikāya paggharitaṁ khārodakanti parissāvane tacchārikaṁ pakkhipitvā udake abhisiñcite tato chārikato heṭṭhā paggharitaṁ khārodakaṁ.",
  "tika-vin07t21:6_4": "Pāḷiyaṁ akaṭayūsenāti anabhisaṅkhatena muggayūsena.",
  "tika-vin07t21:6_5": "Kaṭākaṭenāti mugge pacitvā acāletvā parissāvitena muggayūsenāti vadanti.",
  "tika-vin07t21:7_0": "Pañcabhesajjādikathāvaṇṇanā niṭṭhitā.",
  "tika-vin07t21:8_0": "Guḷādianujānanakathāvaṇṇanā",
  "tika-vin07t21:9_0": "272-4.Guḷakaraṇanti ucchusālaṁ. Avissatthāti sāsaṅkā.",
  "tika-vin07t21:10_0": "276.Appamattakepi vārentīti appamattake dinne dāyakānaṁ pīḷāti paṭikkhipanti.",
  "tika-vin07t21:10_1": "Paṭisaṅkhāpīti ettakenapi yāpetuṁ sakkā,",
  "tika-vin07t21:10_2": "“avasesaṁ aññesaṁ hotū”ti sallakkhetvāpi paṭikkhipanti.",
  "tika-vin07t21:11_0": "279.Vatthipīḷananti yathā vatthigatatelādi antosarīre ārohanti,",
  "tika-vin07t21:11_1": "evaṁ hatthena vatthimaddanaṁ.",
  "tika-vin07t21:11_2": "Sambādhe satthakammavatthikammānameva paṭikkhittattā dahanakammaṁ vaṭṭati eva.",
  "tika-vin07t21:12_0": "Guḷādianujānanakathāvaṇṇanā niṭṭhitā.",
  "tika-vin07t21:13_0": "Yāgumadhugoḷakādikathāvaṇṇanā",
  "tika-vin07t21:14_0": "282- 3.",
  "tika-vin07t21:14_1": "Pāḷiyaṁ dasassa ṭhānānīti assa paṭiggāhakassa dasa ṭhānāni kāraṇāni dhammenāti attho.",
  "tika-vin07t21:14_2": "Anuppavecchatīti deti.",
  "tika-vin07t21:14_3": "Vātañca byapanetīti sambandho,",
  "tika-vin07t21:14_4": "vātañca anulometīti attho.",
  "tika-vin07t21:14_5": "Saggā te āraddhāti tayā devalokā ārādhitā.",
  "tika-vin07t21:15_0": "Yāgumadhugoḷakādikathāvaṇṇanā niṭṭhitā.",
  "tika-vin07t21:16_0": "Pāṭaligāmavatthukathāvaṇṇanā",
  "tika-vin07t21:17_0": "286.Pāṭaligāme nagaraṁ māpentīti pāṭaligāmassa samīpe tasseva gāmakhettabhūte mahante araññappadese pāṭaliputtaṁ nāma nagaraṁ māpenti.",
  "tika-vin07t21:17_1": "Yāvatā ariyaṁ āyatananti yattakaṁ ariyamanussānaṁ osaraṇaṭṭhānaṁ.",
  "tika-vin07t21:17_2": "Yāvatā vaṇippathoti yattakaṁ vāṇijānaṁ bhaṇḍavikkīṇanaṭṭhānaṁ,",
  "tika-vin07t21:17_3": "vasanaṭṭhānaṁ vā,",
  "tika-vin07t21:17_4": "idaṁ tesaṁ sabbesaṁ agganagaraṁ bhavissatīti attho.",
  "tika-vin07t21:17_5": "Puṭabhedananti sakaṭādīhi nānādesato āhaṭānaṁ bhaṇḍapuṭānaṁ vikkīṇanatthāya mocanaṭṭhānaṁ.",
  "tika-vin07t21:17_6": "Saranti taḷākādīsupi vattati,",
  "tika-vin07t21:17_7": "tannivattanatthaṁ “saranti idha nadī adhippetā”ti vuttaṁ sarati sandatīti katvā.",
  "tika-vin07t21:17_8": "Vinā eva kullena tiṇṇāti idaṁ appamattakaudakampi aphusitvā vinā kullena pārappattā.",
  "tika-vin07t21:18_0": "Pāṭaligāmavatthukathāvaṇṇanā niṭṭhitā.",
  "tika-vin07t21:19_0": "Koṭigāmesaccakathāvaṇṇanā",
  "tika-vin07t21:20_0": "287.",
  "tika-vin07t21:20_1": "Pāḷiyaṁ sandhāvitanti bhavato bhavaṁ paṭisandhiggahaṇavasena sandhāvanaṁ kataṁ.",
  "tika-vin07t21:20_2": "Saṁsaritanti tasseva vevacanaṁ.",
  "tika-vin07t21:20_3": "Mamañceva tumhākañcāti mayā ca tumhehi ca,",
  "tika-vin07t21:20_4": "sāmivaseneva vā mama ca tumhākañca sandhāvanaṁ ahosīti attho gahetabbo.",
  "tika-vin07t21:20_5": "Saṁsaritanti saṁsari.",
  "tika-vin07t21:20_6": "Bhavataṇhā eva bhavato bhavaṁ netīti bhavanettīti vuttā.",
  "tika-vin07t21:21_0": "289.",
  "tika-vin07t21:21_1": "“Nīlā hontī”ti vuttamevatthaṁ vivarituṁ “nīlavaṇṇā”tiādi vuttaṁ.",
  "tika-vin07t21:21_2": "Nīlavaṇṇāti nīlavilepanā.",
  "tika-vin07t21:21_3": "Esa nayo sabbattha.",
  "tika-vin07t21:21_4": "Paṭivaṭṭesīti pahari.",
  "tika-vin07t21:21_5": "Ambakāyāti ambāya.",
  "tika-vin07t21:21_6": "Upacāravacanañhetaṁ,",
  "tika-vin07t21:21_7": "mātugāmenāti attho.",
  "tika-vin07t21:21_8": "Upasaṁharathāti upanetha,",
  "tika-vin07t21:21_9": "“īdisā tāvatiṁsā”ti parikappethāti attho.",
  "tika-vin07t21:21_10": "Idañca bhikkhūnaṁ saṁvegajananatthaṁ vuttaṁ,",
  "tika-vin07t21:21_11": "na nimittaggāhatthaṁ.",
  "tika-vin07t21:21_12": "Licchavirājāno hi sabbe na cirasseva ajātasattunā vināsaṁ pāpuṇissanti.",
  "tika-vin07t21:22_0": "Koṭigāmesaccakathāvaṇṇanā niṭṭhitā.",
  "tika-vin07t21:23_0": "Sīhasenāpativatthuādikathāvaṇṇanā",
  "tika-vin07t21:24_0": "290.Sandhāgāreti rājakiccassa sandhāraṇatthāya nicchiddaṁ katvā vicāraṇatthāya katamahāsabhāya.",
  "tika-vin07t21:24_1": "Gamikābhisaṅkhāroti gamane vāyāmo.",
  "tika-vin07t21:24_2": "Dhammassa ca anudhammanti tumhehi vuttassa kāraṇassa anukāraṇaṁ,",
  "tika-vin07t21:24_3": "tumhehi vuttassa atthassa anurūpamevāti adhippāyo.",
  "tika-vin07t21:24_4": "Sahadhammiko vādānuvādoti parehi vuttakāraṇena sakāraṇo hutvā tumhākaṁ vādo vā ito paraṁ tassa anuvādo vā.",
  "tika-vin07t21:24_5": "Koci appamattakopi gārayhaṁ ṭhānaṁ na āgacchatīti kiṁ tava vāde gārayhakāraṇaṁ natthīti vuttaṁ hoti.",
  "tika-vin07t21:25_0": "293.Anuviccakāranti anuviditākāraṁ.",
  "tika-vin07t21:25_1": "Ratanattayassa saraṇagamanādikiriyaṁ karoti.",
  "tika-vin07t21:25_2": "Sahasā katvā mā pacchā vippaṭisārī ahosīti attho.",
  "tika-vin07t21:25_3": "Paṭākaṁ parihareyyunti dhajapaṭākaṁ ukkhipitvā “īdiso amhākaṁ saraṇaṁ gato sāvako jāto”ti nagare ghosentā āhiṇḍanti.",
  "tika-vin07t21:26_0": "294.Nimittakammassāti maṁsakhādananimittena uppannapāṇātipātakammassa.",
  "tika-vin07t21:27_0": "Sīhasenāpativatthuādikathāvaṇṇanā niṭṭhitā.",
  "tika-vin07t21:28_0": "Kappiyabhūmianujānanakathāvaṇṇanā",
  "tika-vin07t21:29_0": "295.Anuppage evāti pātova.",
  "tika-vin07t21:29_1": "Oravasaddanti mahāsaddaṁ.",
  "tika-vin07t21:29_2": "Taṁ pana avatvāpīti pi-",
  "tika-vin07t21:29_3": "saddena tathāvacanampi anujānāti.",
  "tika-vin07t21:29_4": "Aṭṭhakathāsūti andhakaṭṭhakathāvirahitāsu sesaṭṭhakathāsu.",
  "tika-vin07t21:29_5": "Sādhāraṇalakkhaṇanti andhakaṭṭhakathāya saha sabbaṭṭhakathānaṁ samānaṁ.",
  "tika-vin07t21:30_0": "Cayanti adhiṭṭhānauccavatthuṁ.",
  "tika-vin07t21:30_1": "Yato paṭṭhāyāti yato iṭṭhakādito paṭṭhāya,",
  "tika-vin07t21:30_2": "yaṁ ādiṁ katvā bhittiṁ uṭṭhāpetukāmāti attho.",
  "tika-vin07t21:30_3": "“Thambhā pana upari uggacchanti,",
  "tika-vin07t21:30_4": "tasmā vaṭṭantī”ti etena iṭṭhakapāsāṇā heṭṭhā patiṭṭhāpitāpi yadi cayato,",
  "tika-vin07t21:30_5": "bhūmito vā ekaṅgulamattampi uggatā tiṭṭhanti,",
  "tika-vin07t21:30_6": "vaṭṭantīti siddhaṁ hoti.",
  "tika-vin07t21:31_0": "Ārāmoti upacārasīmāparicchinno sakalo vihāro.",
  "tika-vin07t21:31_1": "Senāsanānīti vihārassa anto tiṇakuṭiādikāni saṅghassa nivāsagehāni.",
  "tika-vin07t21:31_2": "Vihāragonisādikā nāmāti senāsanagonisādikā.",
  "tika-vin07t21:31_3": "Senāsanāni hi sayaṁ parikkhittānipi ārāmaparikkhepābhāvena “gonisādikānī”ti vuttāni.",
  "tika-vin07t21:31_4": "“Upaḍḍhaparikkhittopī”ti iminā tato ūnaparikkhitto yebhuyyena aparikkhitto nāma,",
  "tika-vin07t21:31_5": "tasmā aparikkhittasaṅkhyameva gacchatīti dasseti.",
  "tika-vin07t21:31_6": "Etthāti upaḍḍhādiparikkhitte.",
  "tika-vin07t21:31_7": "Kappiyakuṭiṁ laddhuṁ vaṭṭatīti gonisādiyā abhāvena sesakappiyakuṭīsu tīsu yā kāci kappiyakuṭi kātabbāti attho.",
  "tika-vin07t21:32_0": "Tesaṁ gehānīti ettha bhikkhūnaṁ vāsatthāya katampi yāva na denti,",
  "tika-vin07t21:32_1": "tāva tesaṁ santakaṁyeva bhavissatīti daṭṭhabbaṁ.",
  "tika-vin07t21:32_2": "Vihāraṁ ṭhapetvāti upasampannānaṁ vāsatthāya katagehaṁ ṭhapetvāti attho.",
  "tika-vin07t21:32_3": "Gehanti nivāsagehaṁ,",
  "tika-vin07t21:32_4": "tadaññaṁ pana uposathāgārādi sabbaṁ anivāsagehaṁ catukappiyabhūmivimuttā pañcamī kappiyabhūmi.",
  "tika-vin07t21:32_5": "Saṅghasantakepi hi etādise gehe suṭṭhu parikkhittārāmattepi abbhokāse viya antovutthādidoso natthi.",
  "tika-vin07t21:32_6": "Yena kenaci channe,",
  "tika-vin07t21:32_7": "paricchanne ca sahaseyyappahonake bhikkhusaṅghassa nivāsagehe antovutthādidoso,",
  "tika-vin07t21:32_8": "na aññattha.",
  "tika-vin07t21:32_9": "Tenāha “yaṁ panā”tiādi.",
  "tika-vin07t21:32_10": "Tattha “saṅghikaṁ vā puggalikaṁ vā”ti idaṁ kiñcāpi bhikkhunīnaṁ sāmaññato vuttaṁ,",
  "tika-vin07t21:32_11": "bhikkhūnaṁ pana saṅghikaṁ puggalikañca bhikkhunīnaṁ,",
  "tika-vin07t21:32_12": "tāsaṁ saṅghikaṁ puggalikañca bhikkhūnaṁ gihisantakaṭṭhāne tiṭṭhatīti veditabbaṁ.",
  "tika-vin07t21:33_0": "Mukhasannidhīti antosannihitadoso hi mukhappavesananimittaṁ āpattiṁ karoti, nāññathā.",
  "tika-vin07t21:33_1": "Tasmā “mukhasannidhī”ti vutto.",
  "tika-vin07t21:34_0": "Tattha tattha khaṇḍā hontīti upaḍḍhato adhikaṁ khaṇḍā honti.",
  "tika-vin07t21:34_1": "Sabbasmiṁ chadane vinaṭṭheti tiṇapaṇṇādivassaparittāyake chadane vinaṭṭhe.",
  "tika-vin07t21:34_2": "Gopānasīnaṁ pana upari vallīhi baddhadaṇḍesu ṭhitesupi jahitavatthukā honti eva.",
  "tika-vin07t21:34_3": "Pakkhapāsakamaṇḍalanti ekasmiṁ passe tiṇṇaṁ gopānasīnaṁ upari ṭhitatiṇapaṇṇādicchadanaṁ vuccati.",
  "tika-vin07t21:35_0": "Anupasampannassa dātabbo assātiādinā akappiyakuṭiyaṁ vutthampi anupasampannassa dinne kappiyaṁ hoti,",
  "tika-vin07t21:35_1": "sāpekkhadānañcettha vaṭṭati,",
  "tika-vin07t21:35_2": "paṭiggahaṇaṁ viya na hotīti dasseti.",
  "tika-vin07t21:36_0": "299. Pāḷiyaṁ kantāre sambhāvesīti appabhakkhakantāre sampāpuṇi.",
  "tika-vin07t21:37_0": "Kappiyabhūmianujānanakathāvaṇṇanā niṭṭhitā.",
  "tika-vin07t21:38_0": "Keṇiyajaṭilavatthukathāvaṇṇanā",
  "tika-vin07t21:39_0": "300.Jaṭiloti āharimajaṭādharo tāpasavesadhārako yaññayutto lokapūjito brāhmaṇo.",
  "tika-vin07t21:39_1": "Pavattāro pāvacanavasena vattāro.",
  "tika-vin07t21:39_2": "Yesaṁ santakamidaṁ,",
  "tika-vin07t21:39_3": "yehi vā idaṁ gītanti attho.",
  "tika-vin07t21:39_4": "Gītaṁ pavuttaṁ samihitanti aññamaññassa pariyāyavacanaṁ vuttanti attho.",
  "tika-vin07t21:39_5": "Tadanugāyantīti taṁ tehi pubbe gītaṁ anugāyanti.",
  "tika-vin07t21:39_6": "Evaṁ sesesu ca.",
  "tika-vin07t21:40_0": "Yāvakālikapakkānanti pakke sandhāya vuttaṁ,",
  "tika-vin07t21:40_1": "āmāni pana anupasampannehi sītudake madditvā parissāvetvā dinnapānaṁ pacchābhattampi kappati eva.",
  "tika-vin07t21:40_2": "Ayañca attho mahāaṭṭhakathāyaṁ sarūpato avuttoti āha “kurundiyaṁ panā”tiādi.",
  "tika-vin07t21:40_3": "“Ucchuraso nikasaṭo”ti idaṁ pātabbasāmaññena yāmakālikakathāyaṁ vuttaṁ,",
  "tika-vin07t21:40_4": "taṁ pana sattāhakālikamevāti gahetabbaṁ.",
  "tika-vin07t21:40_5": "Ime cattāro rasāti phalapattapupphaucchurasā cattāro.",
  "tika-vin07t21:41_0": "Pāḷiyaṁ aggihuttamukhāti aggijuhanapubbakā.",
  "tika-vin07t21:41_1": "Chandasoti vedassa.",
  "tika-vin07t21:41_2": "Sāvittī mukhaṁ paṭhamaṁ sajjhāyitabbāti attho.",
  "tika-vin07t21:41_3": "Tapatanti vijotantānaṁ.",
  "tika-vin07t21:42_0": "Keṇiyajaṭilavatthukathāvaṇṇanā niṭṭhitā.",
  "tika-vin07t21:43_0": "Rojamallādivatthukathāvaṇṇanā",
  "tika-vin07t21:44_0": "301.Bahukato buddhe vāti buddhe katabahumānoti attho.",
  "tika-vin07t21:44_1": "So kho ahaṁ,",
  "tika-vin07t21:44_2": "bhante ānanda,",
  "tika-vin07t21:44_3": "ñātīnaṁ daṇḍabhayatajjito ahosinti seso.",
  "tika-vin07t21:44_4": "Evañhi sati “evāha”nti puna ahaṁ-",
  "tika-vin07t21:44_5": "gahaṇaṁ yujjati.",
  "tika-vin07t21:44_6": "Vivarīti “vivaratū”ti cintāmattena vivari,",
  "tika-vin07t21:44_7": "na uṭṭhāya hatthena.",
  "tika-vin07t21:45_0": "303.Aññataroti subhaddo vuḍḍhapabbajito.",
  "tika-vin07t21:45_1": "Dve dārakāti sāmaṇerabhūmiyaṁ ṭhitā dve puttā.",
  "tika-vin07t21:45_2": "Nāḷiyāvāpakenāti nāḷiyā ceva thavikāya ca.",
  "tika-vin07t21:45_3": "Saṁharatha imehi bhājanehi taṇḍulādīni saṅkaḍḍhathāti attho.",
  "tika-vin07t21:45_4": "Bhusāgāreti palālamaye agāre,",
  "tika-vin07t21:45_5": "palālapuñjaṁ abbhantarato palālaṁ saṅkaḍḍhitvā agāraṁ kataṁ hoti,",
  "tika-vin07t21:45_6": "tatthāti attho.",
  "tika-vin07t21:46_0": "Rojamallādivatthukathāvaṇṇanā niṭṭhitā.",
  "tika-vin07t21:47_0": "Catumahāpadesakathāvaṇṇanā",
  "tika-vin07t21:48_0": "305.Parimaddantāti upaparikkhantā.",
  "tika-vin07t21:48_1": "Dve paṭā desanāmeneva vuttāti tesaṁ sarūpadassanapadametaṁ.",
  "tika-vin07t21:48_2": "Nāññanivattanapadaṁ pattuṇṇapaṭassāpi desanāmena vuttattā.",
  "tika-vin07t21:49_0": "Tumbāti bhājanāni.",
  "tika-vin07t21:49_1": "Phalatumbo nāma lābuādi.",
  "tika-vin07t21:49_2": "Udakatumbo udakaghaṭo.",
  "tika-vin07t21:49_3": "Kilañjacchattanti veḷuvilīvehi vāyitvā katachattaṁ.",
  "tika-vin07t21:49_4": "Sambhinnarasanti missībhūtarasaṁ.",
  "tika-vin07t21:50_0": "Catumahāpadesakathāvaṇṇanā niṭṭhitā.",
  "tika-vin07t21:51_0": "Bhesajjakkhandhakavaṇṇanānayo niṭṭhito."
}