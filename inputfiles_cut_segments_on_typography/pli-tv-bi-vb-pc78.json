{
  "pli-tv-bi-vb-pc78:0.1_0": "Theravāda Vinaya",
  "pli-tv-bi-vb-pc78:0.2_0": "Bhikkhunivibhaṅga",
  "pli-tv-bi-vb-pc78:0.3_0": "Pācittiyakaṇḍa",
  "pli-tv-bi-vb-pc78:0.4_0": "Kumāribhūtavagga",
  "pli-tv-bi-vb-pc78:0.5_0": "78. Dutiyasikkhamāna-navuṭṭhāpanasikkhāpada",
  "pli-tv-bi-vb-pc78:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc78:1.2_0": "Tena kho pana samayena aññatarā sikkhamānā thullanandaṁ bhikkhuniṁ upasaṅkamitvā upasampadaṁ yāci.",
  "pli-tv-bi-vb-pc78:1.3_0": "Thullanandā bhikkhunī taṁ sikkhamānaṁ “sace maṁ tvaṁ, ayye,",
  "pli-tv-bi-vb-pc78:1.3_1": "dve vassāni anubandhissasi evāhaṁ taṁ vuṭṭhāpessāmī”ti vatvā,",
  "pli-tv-bi-vb-pc78:1.3_2": "neva vuṭṭhāpeti na vuṭṭhāpanāya ussukkaṁ karoti.",
  "pli-tv-bi-vb-pc78:1.4_0": "Atha kho sā sikkhamānā bhikkhunīnaṁ etamatthaṁ ārocesi.",
  "pli-tv-bi-vb-pc78:1.5_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc78:1.6_0": "“kathañhi nāma ayyā thullanandā sikkhamānaṁ—",
  "pli-tv-bi-vb-pc78:1.7_0": "‘sace maṁ tvaṁ, ayye,",
  "pli-tv-bi-vb-pc78:1.7_1": "dve vassāni anubandhissasi evāhaṁ taṁ vuṭṭhāpessāmī’ti vatvā,",
  "pli-tv-bi-vb-pc78:1.7_2": "neva vuṭṭhāpessati na vuṭṭhāpanāya ussukkaṁ karissatī”ti …pe…",
  "pli-tv-bi-vb-pc78:1.8_0": "“saccaṁ kira, bhikkhave, thullanandā bhikkhunī sikkhamānaṁ—",
  "pli-tv-bi-vb-pc78:1.9_0": "‘sace maṁ tvaṁ, ayye,",
  "pli-tv-bi-vb-pc78:1.9_1": "dve vassāni anubandhissasi evāhaṁ taṁ vuṭṭhāpessāmī’ti vatvā,",
  "pli-tv-bi-vb-pc78:1.9_2": "neva vuṭṭhāpeti na vuṭṭhāpanāya ussukkaṁ karotī”ti?",
  "pli-tv-bi-vb-pc78:1.10_0": "“Saccaṁ, bhagavā”ti.",
  "pli-tv-bi-vb-pc78:1.11_0": "Vigarahi buddho bhagavā …pe…",
  "pli-tv-bi-vb-pc78:1.12_0": "kathañhi nāma, bhikkhave, thullanandā bhikkhunī sikkhamānaṁ—",
  "pli-tv-bi-vb-pc78:1.13_0": "‘sace maṁ tvaṁ, ayye,",
  "pli-tv-bi-vb-pc78:1.13_1": "dve vassāni anubandhissasi evāhaṁ taṁ vuṭṭhāpessāmī’ti vatvā,",
  "pli-tv-bi-vb-pc78:1.13_2": "neva vuṭṭhāpessati na vuṭṭhāpanāya ussukkaṁ karissati.",
  "pli-tv-bi-vb-pc78:1.14_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc78:1.15_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc78:1.16.1_0": "“Yā pana bhikkhunī sikkhamānaṁ— ‘sace maṁ tvaṁ, ayye,",
  "pli-tv-bi-vb-pc78:1.16.1_1": "dve vassāni anubandhissasi evāhaṁ taṁ vuṭṭhāpessāmī’ti vatvā,",
  "pli-tv-bi-vb-pc78:1.16.1_2": "sā pacchā anantarāyikinī neva vuṭṭhāpeyya na vuṭṭhāpanāya ussukkaṁ kareyya,",
  "pli-tv-bi-vb-pc78:1.16.1_3": "pācittiyan”ti.",
  "pli-tv-bi-vb-pc78:2.1_0": "Yā panāti",
  "pli-tv-bi-vb-pc78:2.2_0": "yā yādisā …pe…",
  "pli-tv-bi-vb-pc78:2.3_0": "bhikkhunīti",
  "pli-tv-bi-vb-pc78:2.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc78:2.5_0": "Sikkhamānā nāma",
  "pli-tv-bi-vb-pc78:2.6_0": "dve vassāni chasu dhammesu sikkhitasikkhā.",
  "pli-tv-bi-vb-pc78:2.7_0": "Sace maṁ tvaṁ, ayye, dve vassāni anubandhissasīti",
  "pli-tv-bi-vb-pc78:2.8_0": "dve saṁvaccharāni upaṭṭhahissasi.",
  "pli-tv-bi-vb-pc78:2.9_0": "Evāhaṁ taṁ vuṭṭhāpessāmīti",
  "pli-tv-bi-vb-pc78:2.10_0": "evāhaṁ taṁ upasampādessāmi.",
  "pli-tv-bi-vb-pc78:2.11_0": "Sā pacchā anantarāyikinīti",
  "pli-tv-bi-vb-pc78:2.12_0": "asati antarāye.",
  "pli-tv-bi-vb-pc78:2.13_0": "Neva vuṭṭhāpeyyāti",
  "pli-tv-bi-vb-pc78:2.14_0": "na sayaṁ vuṭṭhāpeyya.",
  "pli-tv-bi-vb-pc78:2.15_0": "Na vuṭṭhāpanāya ussukkaṁ kareyyāti",
  "pli-tv-bi-vb-pc78:2.16_0": "na aññaṁ āṇāpeyya.",
  "pli-tv-bi-vb-pc78:2.17_0": "“Neva vuṭṭhāpessāmi na vuṭṭhāpanāya ussukkaṁ karissāmī”ti dhuraṁ nikkhittamatte āpatti pācittiyassa.",
  "pli-tv-bi-vb-pc78:2.18.1_0": "Anāpatti—",
  "pli-tv-bi-vb-pc78:2.19_0": "sati antarāye,",
  "pli-tv-bi-vb-pc78:2.20_0": "pariyesitvā na labhati,",
  "pli-tv-bi-vb-pc78:2.21_0": "gilānāya,",
  "pli-tv-bi-vb-pc78:2.22_0": "āpadāsu,",
  "pli-tv-bi-vb-pc78:2.23_0": "ummattikāya,",
  "pli-tv-bi-vb-pc78:2.24_0": "ādikammikāyāti.",
  "pli-tv-bi-vb-pc78:2.25_0": "Aṭṭhamasikkhāpadaṁ niṭṭhitaṁ."
}