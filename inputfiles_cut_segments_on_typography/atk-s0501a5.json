{
  "atk-s0501a5:0_0": "5. Maṅgalasuttavaṇṇanā",
  "atk-s0501a5:1_0": "Nikkhepappayojanaṁ",
  "atk-s0501a5:2_0": "Idāni kumārapañhānantaraṁ nikkhittassa maṅgalasuttassa atthavaṇṇanākkamo anuppatto,",
  "atk-s0501a5:2_1": "tassa idha nikkhepappayojanaṁ vatvā atthavaṇṇanaṁ karissāma.",
  "atk-s0501a5:2_2": "Seyyathidaṁ –",
  "atk-s0501a5:2_3": "idañhi suttaṁ iminā anukkamena bhagavatā avuttampi yvāyaṁ saraṇagamanehi sāsanotāro,",
  "atk-s0501a5:2_4": "sikkhāpadadvattiṁsākārakumārapañhehi ca sīlasamādhipaññāppabhedanayo dassito,",
  "atk-s0501a5:2_5": "sabbopesa paramamaṅgalabhūto,",
  "atk-s0501a5:2_6": "yato maṅgalatthikena ettheva abhiyogo kātabbo,",
  "atk-s0501a5:2_7": "so cassa maṅgalabhāvo iminā suttānusārena veditabboti dassanatthaṁ vuttaṁ.",
  "atk-s0501a5:3_0": "Idamassa idha nikkhepappayojanaṁ.",
  "atk-s0501a5:4_0": "Paṭhamamahāsaṅgītikathā",
  "atk-s0501a5:5_0": "Evaṁ nikkhittassa panassa atthavaṇṇanatthaṁ ayaṁ mātikā –",
  "atk-s0501a5:6_0": "“Vuttaṁ yena yadā yasmā, cetaṁ vatvā imaṁ vidhiṁ;",
  "atk-s0501a5:7_0": "Evamiccādipāṭhassa, atthaṁ nānappakārato.",
  "atk-s0501a5:8_0": "“Vaṇṇayanto samuṭṭhānaṁ, vatvā yaṁ yattha maṅgalaṁ;",
  "atk-s0501a5:9_0": "Vavatthapetvā taṁ tassa, maṅgalattaṁ vibhāvaye”ti.",
  "atk-s0501a5:10_0": "Tattha “vuttaṁ yena yadā yasmā,",
  "atk-s0501a5:10_1": "cetaṁ vatvā imaṁ vidhi”nti ayaṁ tāva addhagāthā yadidaṁ “evaṁ me sutaṁ ekaṁ samayaṁ bhagavā…pe…",
  "atk-s0501a5:10_2": "bhagavantaṁ gāthāya ajjhabhāsī”ti,",
  "atk-s0501a5:10_3": "idaṁ vacanaṁ sandhāya vuttā.",
  "atk-s0501a5:10_4": "Idañhi anussavavasena vuttaṁ,",
  "atk-s0501a5:10_5": "so ca bhagavā sayambhū anācariyako,",
  "atk-s0501a5:10_6": "tasmā nedaṁ tassa bhagavato vacanaṁ arahato sammāsambuddhassa.",
  "atk-s0501a5:10_7": "Yato vattabbametaṁ “idaṁ vacanaṁ kena vuttaṁ, kadā,",
  "atk-s0501a5:10_8": "kasmā ca vutta”nti. Vuccate –",
  "atk-s0501a5:10_9": "āyasmatā ānandena vuttaṁ,",
  "atk-s0501a5:10_10": "tañca paṭhamamahāsaṅgītikāle.",
  "atk-s0501a5:11_0": "Paṭhamamahāsaṅgīti cesā sabbasuttanidānakosallatthamādito pabhuti evaṁ veditabbā.",
  "atk-s0501a5:11_1": "Dhammacakkappavattanañhi ādiṁ katvā yāva subhaddaparibbājakavinayanā,",
  "atk-s0501a5:11_2": "katabuddhakicce kusinārāyaṁ upavattane mallānaṁ sālavane yamakasālānamantare visākhapuṇṇamadivase paccūsasamaye",
  "atk-s0501a5:11_3": "anupādisesāya nibbānadhātuyā parinibbute,",
  "atk-s0501a5:11_4": "bhagavati lokanāthe bhagavato parinibbāne sannipatitānaṁ sattannaṁ bhikkhusatasahassānaṁ saṅghatthero",
  "atk-s0501a5:11_5": "āyasmā mahākassapo sattāhaparinibbute bhagavati subhaddena vuḍḍhapabbajitena “alaṁ, āvuso,",
  "atk-s0501a5:11_6": "mā socittha,",
  "atk-s0501a5:11_7": "mā paridevittha,",
  "atk-s0501a5:11_8": "sumuttā mayaṁ tena mahāsamaṇena,",
  "atk-s0501a5:11_9": "upaddutā ca homa ‘idaṁ vo kappati idaṁ vo na kappatī’ti,",
  "atk-s0501a5:11_10": "idāni pana mayaṁ yaṁ icchissāma taṁ karissāma,",
  "atk-s0501a5:11_11": "yaṁ na icchissāma na taṁ karissāmā”ti vuttavacanamanussaranto “ṭhānaṁ kho panetaṁ vijjati yaṁ pāpabhikkhū",
  "atk-s0501a5:11_12": "‘atītasatthukaṁ pāvacana’nti maññamānā pakkhaṁ labhitvā na cirasseva saddhammaṁ antaradhāpeyyuṁ.",
  "atk-s0501a5:11_13": "Yāva ca dhammavinayo tiṭṭhati,",
  "atk-s0501a5:11_14": "tāva anatītasatthukameva pāvacanaṁ hoti.",
  "atk-s0501a5:11_15": "Yathāha bhagavā –",
  "atk-s0501a5:12_0": "“Yo vo, ānanda, mayā dhammo ca vinayo ca desito paññatto, so vo mamaccayena satthā”ti.",
  "atk-s0501a5:13_0": "“Yaṁnūnāhaṁ dhammañca vinayañca saṅgāyeyyaṁ, yathayidaṁ sāsanaṁ addhaniyaṁ assa ciraṭṭhitikaṁ”.",
  "atk-s0501a5:14_0": "Yañcāhaṁ bhagavatā –",
  "atk-s0501a5:15_0": "“Dhāressasi pana me tvaṁ, kassapa,",
  "atk-s0501a5:15_1": "sāṇāni paṁsukūlāni nibbasanānī”ti vatvā cīvare sādhāraṇaparibhogena ceva –",
  "atk-s0501a5:16_0": "“Ahaṁ,",
  "atk-s0501a5:16_1": "bhikkhave,",
  "atk-s0501a5:16_2": "yāvade ākaṅkhāmi vivicceva kāmehi…pe…",
  "atk-s0501a5:16_3": "paṭhamaṁ jhānaṁ upasampajja viharāmi,",
  "atk-s0501a5:16_4": "kassapopi,",
  "atk-s0501a5:16_5": "bhikkhave,",
  "atk-s0501a5:16_6": "yāvadeva ākaṅkhati vivicceva kāmehi…pe…",
  "atk-s0501a5:16_7": "paṭhamaṁ jhānaṁ upasampajja viharatī”ti –",
  "atk-s0501a5:17_0": "Evamādinā nayena navānupubbavihārachaḷabhiññāppabhede uttarimanussadhamme attanā samasamaṭṭhapanena ca anuggahito,",
  "atk-s0501a5:17_1": "tassa me kimaññaṁ āṇaṇyaṁ bhavissati?",
  "atk-s0501a5:17_2": "“Nanu maṁ bhagavā rājā viya sakakavacaissariyānuppadānena attano kulavaṁsappatiṭṭhāpakaṁ puttaṁ ‘saddhammavaṁsappatiṭṭhāpako",
  "atk-s0501a5:17_3": "me ayaṁ bhavissatī’ti mantvā iminā asādhāraṇena anuggahena anuggahesī”ti cintayanto dhammavinayasaṅgāyanatthaṁ",
  "atk-s0501a5:17_4": "bhikkhūnaṁ ussāhaṁ janesi? Yathāha –",
  "atk-s0501a5:18_0": "“Atha kho āyasmā mahākassapo bhikkhū āmantesi –",
  "atk-s0501a5:18_1": "ekamidāhaṁ, āvuso,",
  "atk-s0501a5:18_2": "samayaṁ pāvāya kusināraṁ addhānamaggappaṭipanno mahatā bhikkhusaṅghena saddhiṁ pañcamattehi bhikkhusatehī”ti sabbaṁ subhaddakaṇḍaṁ vitthāretabbaṁ.",
  "atk-s0501a5:19_0": "Tato paraṁ āha –",
  "atk-s0501a5:20_0": "“Handa mayaṁ, āvuso,",
  "atk-s0501a5:20_1": "dhammañca vinayañca saṅgāyeyyāma,",
  "atk-s0501a5:20_2": "pure adhammo dippati,",
  "atk-s0501a5:20_3": "dhammo paṭibāhiyyati,",
  "atk-s0501a5:20_4": "avinayo dippati,",
  "atk-s0501a5:20_5": "vinayo paṭibāhiyyati,",
  "atk-s0501a5:20_6": "pure adhammavādino balavanto honti,",
  "atk-s0501a5:20_7": "dhammavādino dubbalā honti,",
  "atk-s0501a5:20_8": "avinayavādino balavanto honti,",
  "atk-s0501a5:20_9": "vinayavādino dubbalā hontī”ti.",
  "atk-s0501a5:21_0": "Bhikkhū āhaṁsu “tena hi, bhante,",
  "atk-s0501a5:21_1": "thero bhikkhū uccinatū”ti.",
  "atk-s0501a5:21_2": "Thero sakalanavaṅgasatthusāsanapariyattidhare puthujjanasotāpannasakadāgāmianāgāmisukkhavipassakakhīṇāsavabhikkhū",
  "atk-s0501a5:21_3": "anekasate anekasahasse ca vajjetvā tipiṭakasabbapariyattippabhedadhare paṭisambhidāppatte mahānubhāve",
  "atk-s0501a5:21_4": "yebhuyyena bhagavatā etadaggaṁ āropite tevijjādibhede khīṇāsavabhikkhūyeva ekūnapañcasate pariggahesi.",
  "atk-s0501a5:21_5": "Ye sandhāya idaṁ vuttaṁ “atha kho āyasmā mahākassapo ekenūnapañcaarahantasatāni uccinī”ti.",
  "atk-s0501a5:22_0": "Kissa pana thero ekenūnamakāsīti?",
  "atk-s0501a5:22_1": "Āyasmato ānandattherassa okāsakaraṇatthaṁ.",
  "atk-s0501a5:22_2": "Tena hāyasmatā sahāpi vināpi na sakkā dhammasaṅgīti kātuṁ.",
  "atk-s0501a5:22_3": "So hāyasmā sekho sakaraṇīyo,",
  "atk-s0501a5:22_4": "tasmā saha na sakkā,",
  "atk-s0501a5:22_5": "yasmā panassa kiñci dasabaladesitaṁ suttageyyādikaṁ bhagavato asammukhā paṭiggahitaṁ nāma natthi,",
  "atk-s0501a5:22_6": "tasmā vināpi na sakkā.",
  "atk-s0501a5:22_7": "Yadi evaṁ sekhopi samāno dhammasaṅgītiyā bahūkārattā therena uccinitabbo assa,",
  "atk-s0501a5:22_8": "atha kasmā na uccinitoti?",
  "atk-s0501a5:22_9": "Parūpavādavivajjanato.",
  "atk-s0501a5:22_10": "Thero hi āyasmante ānande ativiya vissattho ahosi.",
  "atk-s0501a5:22_11": "Tathā hi naṁ sirasmiṁ palitesu jātesupi “na vāyaṁ kumārako mattamaññāsī”ti kumārakavādena ovadati.",
  "atk-s0501a5:22_12": "Sakyakulappasuto cāyaṁ āyasmā tathāgatassa bhātā cūḷapitu putto,",
  "atk-s0501a5:22_13": "tatra bhikkhū chandāgamanaṁ viya maññamānā “bahū asekhapaṭisambhidāppatte bhikkhū ṭhapetvā ānandaṁ sekhapaṭisambhidāppattaṁ",
  "atk-s0501a5:22_14": "thero uccinī”ti upavadeyyuṁ.",
  "atk-s0501a5:22_15": "Taṁ parūpavādaṁ parivivajjento “ānandaṁ vinā saṅgīti na sakkā kātuṁ,",
  "atk-s0501a5:22_16": "bhikkhūnaṁyeva anumatiyā gahessāmī”ti na uccini.",
  "atk-s0501a5:23_0": "Atha sayameva bhikkhū ānandassatthāya theraṁ yāciṁsu. Yathāha –",
  "atk-s0501a5:24_0": "“Bhikkhū āyasmantaṁ mahākassapaṁ etadavocuṁ – ‘ayaṁ, bhante,",
  "atk-s0501a5:24_1": "āyasmā ānando kiñcāpi sekho,",
  "atk-s0501a5:24_2": "abhabbo chandā dosā mohā bhayā agatiṁ gantuṁ,",
  "atk-s0501a5:24_3": "bahu cānena bhagavato santike dhammo ca vinayo ca pariyatto, tena hi, bhante,",
  "atk-s0501a5:24_4": "thero āyasmantampi ānandaṁ uccinatū’ti.",
  "atk-s0501a5:24_5": "Atha kho āyasmā mahākassapo āyasmantampi ānandaṁ uccinī”ti.",
  "atk-s0501a5:25_0": "Evaṁ bhikkhūnaṁ anumatiyā uccinitena tenāyasmatā saddhiṁ pañcatherasatāni ahesuṁ.",
  "atk-s0501a5:26_0": "Atha kho therānaṁ bhikkhūnaṁ etadahosi –",
  "atk-s0501a5:26_1": "“kattha nu kho mayaṁ dhammañca vinayañca saṅgāyeyyāmā”ti.",
  "atk-s0501a5:26_2": "Atha kho therānaṁ bhikkhūnaṁ etadahosi “rājagahaṁ kho mahāgocaraṁ pahūtasenāsanaṁ,",
  "atk-s0501a5:26_3": "yaṁnūna mayaṁ rājagahe vassaṁ vasantā dhammañca vinayañca saṅgāyeyyāma,",
  "atk-s0501a5:26_4": "naññe bhikkhū rājagahe vassaṁ upagaccheyyu”nti.",
  "atk-s0501a5:26_5": "Kasmā pana nesaṁ etadahosi?",
  "atk-s0501a5:26_6": "Idaṁ amhākaṁ thāvarakammaṁ,",
  "atk-s0501a5:26_7": "koci visabhāgapuggalo saṅghamajjhaṁ pavisitvā ukkoṭeyyāti.",
  "atk-s0501a5:26_8": "Athāyasmā mahākassapo ñattidutiyena kammena sāvesi.",
  "atk-s0501a5:26_9": "Taṁ saṅgītikkhandhake vuttanayeneva ñātabbaṁ.",
  "atk-s0501a5:27_0": "Atha tathāgatassa parinibbānato sattasu sādhukīḷanadivasesu sattasu ca dhātupūjādivasesu vītivattesu “aḍḍhamāso atikkanto,",
  "atk-s0501a5:27_1": "idāni gimhānaṁ diyaḍḍho māso seso,",
  "atk-s0501a5:27_2": "upakaṭṭhā vassūpanāyikā”ti mantvā mahākassapatthero “rājagahaṁ, āvuso,",
  "atk-s0501a5:27_3": "gacchāmā”ti upaḍḍhaṁ bhikkhusaṅghaṁ gahetvā ekaṁ maggaṁ gato.",
  "atk-s0501a5:27_4": "Anuruddhattheropi upaḍḍhaṁ gahetvā ekaṁ maggaṁ gato,",
  "atk-s0501a5:27_5": "ānandatthero pana bhagavato pattacīvaraṁ gahetvā bhikkhusaṅghaparivuto sāvatthiṁ gantvā rājagahaṁ gantukāmo yena sāvatthi,",
  "atk-s0501a5:27_6": "tena cārikaṁ pakkāmi.",
  "atk-s0501a5:27_7": "Ānandattherena gatagataṭṭhāne mahāparidevo ahosi,",
  "atk-s0501a5:27_8": "“bhante ānanda,",
  "atk-s0501a5:27_9": "kuhiṁ satthāraṁ ṭhapetvā āgatosī”ti?",
  "atk-s0501a5:27_10": "Anupubbena sāvatthiṁ anuppatte there bhagavato parinibbānasamaye viya mahāparidevo ahosi.",
  "atk-s0501a5:28_0": "Tatra sudaṁ āyasmā ānando aniccatādipaṭisaṁyuttāya dhammiyā kathāya taṁ mahājanaṁ saññāpetvā jetavanaṁ",
  "atk-s0501a5:28_1": "pavisitvā dasabalena vasitagandhakuṭiyā dvāraṁ vivaritvā mañcapīṭhaṁ nīharitvā papphoṭetvā gandhakuṭiṁ",
  "atk-s0501a5:28_2": "sammajjitvā milātamālākacavaraṁ chaḍḍetvā mañcapīṭhaṁ atiharitvā puna yathāṭhāne ṭhapetvā bhagavato ṭhitakāle",
  "atk-s0501a5:28_3": "karaṇīyaṁ vattaṁ sabbamakāsi.",
  "atk-s0501a5:28_4": "Atha thero bhagavato parinibbānato pabhuti ṭhānanisajjabahulattā ussannadhātukaṁ kāyaṁ samassāsetuṁ dutiyadivase",
  "atk-s0501a5:28_5": "khīravirecanaṁ pivitvā vihāreyeva nisīdi,",
  "atk-s0501a5:28_6": "yaṁ sandhāya subhena māṇavena pahitaṁ māṇavakaṁ etadavoca –",
  "atk-s0501a5:29_0": "“Akālo kho, māṇavaka, atthi me ajja bhesajjamattā pītā, appeva nāma svepi upasaṅkameyyāmā”ti.",
  "atk-s0501a5:30_0": "Dutiyadivase cetakattherena pacchāsamaṇena gantvā subhena māṇavena puṭṭho dīghanikāye subhasuttaṁ nāma dasamaṁ suttamabhāsi.",
  "atk-s0501a5:31_0": "Atha kho thero jetavane vihāre khaṇḍaphullappaṭisaṅkharaṇaṁ kārāpetvā upakaṭṭhāya vassūpanāyikāya rājagahaṁ gato.",
  "atk-s0501a5:31_1": "Tathā mahākassapatthero anuruddhatthero ca sabbaṁ bhikkhusaṅghaṁ gahetvā rājagahameva gatā.",
  "atk-s0501a5:32_0": "Tena kho pana samayena rājagahe aṭṭhārasa mahāvihārā honti.",
  "atk-s0501a5:32_1": "Te sabbepi chaḍḍitapatitauklāpā ahesuṁ.",
  "atk-s0501a5:32_2": "Bhagavato hi parinibbāne sabbe bhikkhū attano attano pattacīvaraṁ gahetvā vihāre ca pariveṇe ca chaḍḍetvā agamaṁsu.",
  "atk-s0501a5:32_3": "Tattha therā bhagavato vacanapūjanatthaṁ titthiyavādaparimocanatthañca “paṭhamaṁ māsaṁ khaṇḍaphullappaṭisaṅkharaṇaṁ karomā”ti cintesuṁ.",
  "atk-s0501a5:32_4": "Titthiyā hi vadeyyuṁ “samaṇassa gotamassa sāvakā satthari ṭhiteyeva vihāre paṭijaggiṁsu,",
  "atk-s0501a5:32_5": "parinibbute chaḍḍesu”nti.",
  "atk-s0501a5:32_6": "Tesaṁ vādaparimocanatthañca cintesunti vuttaṁ hoti.",
  "atk-s0501a5:32_7": "Vuttampi cetaṁ –",
  "atk-s0501a5:33_0": "“Atha kho therānaṁ bhikkhūnaṁ etadahosi –",
  "atk-s0501a5:33_1": "bhagavatā kho, āvuso,",
  "atk-s0501a5:33_2": "khaṇḍaphullappaṭisaṅkharaṇaṁ vaṇṇitaṁ,",
  "atk-s0501a5:33_3": "handa mayaṁ, āvuso,",
  "atk-s0501a5:33_4": "paṭhamaṁ māsaṁ khaṇḍaphullappaṭisaṅkharaṇaṁ karoma,",
  "atk-s0501a5:33_5": "majjhimaṁ māsaṁ sannipatitvā dhammañca vinayañca saṅgāyissāmā”ti.",
  "atk-s0501a5:34_0": "Te dutiyadivase gantvā rājadvāre aṭṭhaṁsu.",
  "atk-s0501a5:34_1": "Ajātasattu rājā āgantvā vanditvā “ahaṁ, bhante,",
  "atk-s0501a5:34_2": "kiṁ karomi,",
  "atk-s0501a5:34_3": "kenattho”ti pavāresi.",
  "atk-s0501a5:34_4": "Therā aṭṭhārasamahāvihārappaṭisaṅkharaṇatthāya hatthakammaṁ paṭivedesuṁ. “Sādhu,",
  "atk-s0501a5:34_5": "bhante”ti rājā hatthakammakārake manusse adāsi.",
  "atk-s0501a5:34_6": "Therā paṭhamaṁ māsaṁ sabbavihāre paṭisaṅkharāpesuṁ.",
  "atk-s0501a5:35_0": "Atha rañño ārocesuṁ –",
  "atk-s0501a5:35_1": "“niṭṭhitaṁ, mahārāja,",
  "atk-s0501a5:35_2": "vihārappaṭisaṅkharaṇaṁ,",
  "atk-s0501a5:35_3": "idāni dhammavinayasaṅgahaṁ karomā”ti. “Sādhu, bhante,",
  "atk-s0501a5:35_4": "vissatthā karotha,",
  "atk-s0501a5:35_5": "mayhaṁ āṇācakkaṁ,",
  "atk-s0501a5:35_6": "tumhākaṁ dhammacakkaṁ hotu. Āṇāpetha, bhante,",
  "atk-s0501a5:35_7": "kiṁ karomī”ti?",
  "atk-s0501a5:35_8": "“Dhammasaṅgahaṁ karontānaṁ bhikkhūnaṁ sannisajjaṭṭhānaṁ mahārājā”ti.",
  "atk-s0501a5:35_9": "“Kattha karomi,",
  "atk-s0501a5:35_10": "bhante”ti?",
  "atk-s0501a5:35_11": "“Vebhārapabbatapasse sattapaṇṇiguhādvāre kātuṁ yuttaṁ mahārājā”ti. “Sādhu,",
  "atk-s0501a5:35_12": "bhante”ti kho,",
  "atk-s0501a5:35_13": "rājā ajātasattu,",
  "atk-s0501a5:35_14": "vissakammunā nimmitasadisaṁ suvibhattabhittithambhasopānaṁ nānāvidhamālākammalatākammavicitraṁ mahāmaṇḍapaṁ",
  "atk-s0501a5:35_15": "kārāpetvā vividhakusumadāmaolambakaviniggalantacāruvitānaṁ ratanavicitramaṇikoṭṭimatalamiva ca naṁ nānāpupphūpahāravicitraṁ",
  "atk-s0501a5:35_16": "supariniṭṭhitabhūmikammaṁ brahmavimānasadisaṁ alaṅkaritvā tasmiṁ mahāmaṇḍape pañcasatānaṁ bhikkhūnaṁ",
  "atk-s0501a5:35_17": "anagghāni pañcakappiyapaccattharaṇasatāni paññāpetvā dakkhiṇabhāgaṁ nissāya uttarābhimukhaṁ therāsanaṁ,",
  "atk-s0501a5:35_18": "maṇḍapamajjhe puratthābhimukhaṁ buddhassa bhagavato āsanārahaṁ dhammāsanaṁ paññāpetvā dantakhacitaṁ cittabījaniñcettha",
  "atk-s0501a5:35_19": "ṭhapetvā bhikkhusaṅghassa ārocāpesi “niṭṭhitaṁ, bhante,",
  "atk-s0501a5:35_20": "kicca”nti.",
  "atk-s0501a5:36_0": "Bhikkhū āyasmantaṁ ānandaṁ āhaṁsu “sve,",
  "atk-s0501a5:36_1": "āvuso ānanda,",
  "atk-s0501a5:36_2": "saṅghasannipāto,",
  "atk-s0501a5:36_3": "tvañca sekho sakaraṇīyo,",
  "atk-s0501a5:36_4": "tena te na yuttaṁ sannipātaṁ gantuṁ,",
  "atk-s0501a5:36_5": "appamatto hohī”ti.",
  "atk-s0501a5:36_6": "Atha kho āyasmā ānando “sve sannipāto,",
  "atk-s0501a5:36_7": "na kho pana metaṁ patirūpaṁ,",
  "atk-s0501a5:36_8": "yvāhaṁ sekho samāno sannipātaṁ gaccheyya”nti bahudeva rattiṁ kāyagatāya satiyā vītināmetvā rattiyā paccūsasamaye",
  "atk-s0501a5:36_9": "caṅkamā orohitvā vihāraṁ pavisitvā “nipajjissāmī”ti kāyaṁ āvajjesi.",
  "atk-s0501a5:36_10": "Dve pādā bhūmito muttā,",
  "atk-s0501a5:36_11": "appattañca sīsaṁ bimbohanaṁ,",
  "atk-s0501a5:36_12": "etasmiṁ antare anupādāya āsavehi cittaṁ vimucci.",
  "atk-s0501a5:36_13": "Ayañhi āyasmā caṅkamena bahi vītināmetvā visesaṁ nibbattetuṁ asakkonto cintesi “nanu maṁ bhagavā etadavoca –",
  "atk-s0501a5:36_14": "‘katapuññosi tvaṁ, ānanda,",
  "atk-s0501a5:36_15": "padhānamanuyuñja,",
  "atk-s0501a5:36_16": "khippaṁ hohisi anāsavo’ti.",
  "atk-s0501a5:36_17": "Buddhānañca kathādoso nāma natthi,",
  "atk-s0501a5:36_18": "mama pana accāraddhaṁ vīriyaṁ,",
  "atk-s0501a5:36_19": "tena me cittaṁ uddhaccāya saṁvattati,",
  "atk-s0501a5:36_20": "handāhaṁ vīriyasamataṁ yojemī”ti caṅkamā orohitvā pādadhovanaṭṭhāne ṭhatvā pāde dhovitvā vihāraṁ pavisitvā",
  "atk-s0501a5:36_21": "mañcake nisīditvā “thokaṁ vissamissāmī”ti kāyaṁ mañcake upanāmesi.",
  "atk-s0501a5:36_22": "Dve pādā bhūmito muttā,",
  "atk-s0501a5:36_23": "sīsañca bimbohanamasampattaṁ,",
  "atk-s0501a5:36_24": "etasmiṁ antare anupādāya āsavehi cittaṁ vimucci.",
  "atk-s0501a5:36_25": "Catuiriyāpathavirahitaṁ therassa arahattaṁ.",
  "atk-s0501a5:36_26": "Tena “imasmiṁ sāsane anisinno anipanno aṭṭhito acaṅkamanto ko bhikkhu arahattaṁ patto”ti vutte “ānandatthero”ti vattuṁ vaṭṭati.",
  "atk-s0501a5:37_0": "Atha therā bhikkhū dutiyadivase bhattakiccaṁ katvā pattacīvaraṁ paṭisāmetvā dhammasabhāyaṁ sannipatitā.",
  "atk-s0501a5:37_1": "Ānandatthero pana attano arahattappattiṁ ñāpetukāmo bhikkhūhi saddhiṁ na gato.",
  "atk-s0501a5:37_2": "Bhikkhū yathāvuḍḍhaṁ attano attano pattāsane nisīdantā ānandattherassa āsanaṁ ṭhapetvā nisinnā.",
  "atk-s0501a5:37_3": "Tattha kehici “etamāsanaṁ kassā”ti vutte ānandassāti.",
  "atk-s0501a5:37_4": "“Ānando pana kuhiṁ gato”ti.",
  "atk-s0501a5:37_5": "Tasmiṁ samaye thero cintesi “idāni mayhaṁ gamanakālo”ti.",
  "atk-s0501a5:37_6": "Tato attano ānubhāvaṁ dassento pathaviyaṁ nimujjitvā attano āsaneyeva attānaṁ dassesi.",
  "atk-s0501a5:37_7": "Ākāsenāgantvā nisīdītipi eke.",
  "atk-s0501a5:38_0": "Evaṁ nisinne tasmiṁ āyasmante mahākassapatthero bhikkhū āmantesi, “āvuso,",
  "atk-s0501a5:38_1": "kiṁ paṭhamaṁ saṅgāyāma dhammaṁ vā vinayaṁ vā”ti?",
  "atk-s0501a5:38_2": "Bhikkhū āhaṁsu,",
  "atk-s0501a5:38_3": "“bhante mahākassapa,",
  "atk-s0501a5:38_4": "vinayonāmabuddhasāsanassa āyu,",
  "atk-s0501a5:38_5": "vinaye ṭhite sāsanaṁ ṭhitaṁ hoti,",
  "atk-s0501a5:38_6": "tasmā paṭhamaṁ vinayaṁ saṅgāyāmā”ti.",
  "atk-s0501a5:38_7": "“Kaṁ dhuraṁ katvā vinayo saṅgāyitabbo”ti?",
  "atk-s0501a5:38_8": "“Āyasmantaṁ upāli”nti.",
  "atk-s0501a5:38_9": "“Kiṁ ānando nappahotī”ti?",
  "atk-s0501a5:38_10": "“No nappahoti,",
  "atk-s0501a5:38_11": "apica kho pana sammāsambuddho dharamānoyeva vinayapariyattiṁ nissāya āyasmantaṁ upāliṁ etadagge ṭhapesi –",
  "atk-s0501a5:38_12": "‘etadaggaṁ,",
  "atk-s0501a5:38_13": "bhikkhave,",
  "atk-s0501a5:38_14": "mama sāvakānaṁ bhikkhūnaṁ vinayadharānaṁ yadidaṁ upālī”’ti.",
  "atk-s0501a5:38_15": "Tasmā upālittheraṁ pucchitvā vinayaṁ saṅgāyāmāti.",
  "atk-s0501a5:38_16": "Tato thero vinayaṁ pucchanatthāya attanāva attānaṁ sammanni.",
  "atk-s0501a5:38_17": "Upālittheropi vissajjanatthāya sammanni.",
  "atk-s0501a5:38_18": "Tatrāyaṁ pāḷi –",
  "atk-s0501a5:39_0": "Atha kho āyasmā mahākassapo saṅghaṁ ñāpesi –",
  "atk-s0501a5:40_0": "“Suṇātu me, āvuso, saṅgho, yadi saṅghassa pattakallaṁ, ahaṁ upāliṁ vinayaṁ puccheyya”nti.",
  "atk-s0501a5:41_0": "Āyasmāpi upāli saṅghaṁ ñāpesi –",
  "atk-s0501a5:42_0": "“Suṇātu me, bhante, saṅgho,",
  "atk-s0501a5:42_1": "yadi saṅghassa pattakallaṁ,",
  "atk-s0501a5:42_2": "ahaṁ āyasmatā mahākassapena vinayaṁ puṭṭho vissajjeyya”nti.",
  "atk-s0501a5:43_0": "Evaṁ attanāva attānaṁ sammannitvā āyasmā, upāli,",
  "atk-s0501a5:43_1": "uṭṭhāyāsanā ekaṁsaṁ cīvaraṁ katvā there bhikkhū vanditvā dhammāsane nisīdi dantakhacitaṁ bījaniṁ gahetvā.",
  "atk-s0501a5:43_2": "Tato mahākassapatthero upālittheraṁ paṭhamapārājikaṁ ādiṁ katvā sabbaṁ vinayaṁ pucchi,",
  "atk-s0501a5:43_3": "upālitthero vissajjesi.",
  "atk-s0501a5:43_4": "Sabbe pañcasatā bhikkhū paṭhamapārājikasikkhāpadaṁ sanidānaṁ katvā ekato gaṇasajjhāyamakaṁsu.",
  "atk-s0501a5:43_5": "Evaṁ sesānipīti sabbaṁ vinayaṭṭhakathāya gahetabbaṁ.",
  "atk-s0501a5:43_6": "Etena nayena saubhatovibhaṅgaṁ sakhandhakaparivāraṁ sakalaṁ vinayapiṭakaṁ saṅgāyitvā upālitthero dantakhacitaṁ",
  "atk-s0501a5:43_7": "bījaniṁ nikkhipitvā dhammāsanā orohitvā vuḍḍhe bhikkhū vanditvā attano pattāsane nisīdi.",
  "atk-s0501a5:44_0": "Vinayaṁ saṅgāyitvā dhammaṁ saṅgāyitukāmo āyasmā mahākassapatthero bhikkhū pucchi –",
  "atk-s0501a5:44_1": "“dhammaṁ saṅgāyantehi kaṁ puggalaṁ dhuraṁ katvā dhammo saṅgāyitabbo”ti?",
  "atk-s0501a5:44_2": "Bhikkhū “ānandattheraṁ dhuraṁ katvā”ti āhaṁsu.",
  "atk-s0501a5:45_0": "Atha kho āyasmā mahākassapo saṅghaṁ ñāpesi –",
  "atk-s0501a5:46_0": "“Suṇātu me, āvuso, saṅgho, yadi saṅghassa pattakallaṁ, ahaṁ ānandaṁ dhammaṁ puccheyya”nti.",
  "atk-s0501a5:47_0": "Atha kho āyasmā ānando saṅghaṁ ñāpesi –",
  "atk-s0501a5:48_0": "“Suṇātu me, bhante, saṅgho,",
  "atk-s0501a5:48_1": "yadi saṅghassa pattakallaṁ,",
  "atk-s0501a5:48_2": "ahaṁ āyasmatā mahākassapena dhammaṁ puṭṭho vissajjeyya”nti.",
  "atk-s0501a5:49_0": "Atha kho āyasmā ānando uṭṭhāyāsanā ekaṁsaṁ cīvaraṁ katvā there bhikkhū vanditvā dhammāsane nisīdi dantakhacitaṁ bījaniṁ gahetvā.",
  "atk-s0501a5:49_1": "Atha mahākassapatthero ānandattheraṁ dhammaṁ pucchi –",
  "atk-s0501a5:49_2": "“brahmajālaṁ,",
  "atk-s0501a5:49_3": "āvuso ānanda,",
  "atk-s0501a5:49_4": "kattha bhāsita”nti?",
  "atk-s0501a5:49_5": "“Antarā ca, bhante,",
  "atk-s0501a5:49_6": "rājagahaṁ antarā ca nāḷandaṁ rājāgārake ambalaṭṭhikāya”nti.",
  "atk-s0501a5:49_7": "“Kaṁ ārabbhā”ti ?",
  "atk-s0501a5:49_8": "“Suppiyañca paribbājakaṁ brahmadattañca māṇavaka”nti.",
  "atk-s0501a5:49_9": "Atha kho āyasmā mahākassapo āyasmantaṁ ānandaṁ brahmajālassa nidānampi pucchi,",
  "atk-s0501a5:49_10": "puggalampi pucchi.",
  "atk-s0501a5:49_11": "“Sāmaññaphalaṁ;",
  "atk-s0501a5:49_12": "panāvuso ānanda,",
  "atk-s0501a5:49_13": "kattha bhāsita”nti?",
  "atk-s0501a5:49_14": "“Rājagahe, bhante,",
  "atk-s0501a5:49_15": "jīvakambavane”ti.",
  "atk-s0501a5:49_16": "“Kena saddhi”nti?",
  "atk-s0501a5:49_17": "“Ajātasattunā vedehiputtena saddhi”nti.",
  "atk-s0501a5:49_18": "Atha kho āyasmā mahākassapo āyasmantaṁ ānandaṁ sāmaññaphalassa nidānampi pucchi,",
  "atk-s0501a5:49_19": "puggalampi pucchi.",
  "atk-s0501a5:49_20": "Eteneva upāyena pañcapi nikāye pucchi,",
  "atk-s0501a5:49_21": "puṭṭho puṭṭho āyasmā ānando vissajjesi.",
  "atk-s0501a5:49_22": "Ayaṁ paṭhamamahāsaṅgīti pañcahi therasatehi katā –",
  "atk-s0501a5:50_0": "“Satehi pañcahi katā, tena pañcasatāti ca;",
  "atk-s0501a5:51_0": "Thereheva katattā ca, therikāti pavuccatī”ti.",
  "atk-s0501a5:52_0": "Imissā paṭhamamahāsaṅgītiyā vattamānāya sabbaṁ dīghanikāyaṁ majjhimanikāyādiñca pucchitvā anupubbena",
  "atk-s0501a5:52_1": "khuddakanikāyaṁ pucchantena āyasmatā mahākassapena “maṅgalasuttaṁ,",
  "atk-s0501a5:52_2": "āvuso ānanda,",
  "atk-s0501a5:52_3": "kattha bhāsita”nti evamādivacanāvasāne “nidānampi pucchi,",
  "atk-s0501a5:52_4": "puggalampi pucchī”ti ettha nidāne pucchite taṁ nidānaṁ vitthāretvā yathā ca bhāsitaṁ,",
  "atk-s0501a5:52_5": "yena ca sutaṁ,",
  "atk-s0501a5:52_6": "yadā ca sutaṁ,",
  "atk-s0501a5:52_7": "yena ca bhāsitaṁ,",
  "atk-s0501a5:52_8": "yattha ca bhāsitaṁ,",
  "atk-s0501a5:52_9": "yassa ca bhāsitaṁ,",
  "atk-s0501a5:52_10": "taṁ sabbaṁ kathetukāmena “evaṁ bhāsitaṁ mayā sutaṁ,",
  "atk-s0501a5:52_11": "ekaṁ samayaṁ sutaṁ,",
  "atk-s0501a5:52_12": "bhagavatā bhāsitaṁ,",
  "atk-s0501a5:52_13": "sāvatthiyaṁ bhāsitaṁ,",
  "atk-s0501a5:52_14": "devatāya bhāsita”nti etamatthaṁ dassentena āyasmatā ānandena vuttaṁ “evaṁ me sutaṁ –",
  "atk-s0501a5:52_15": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme…pe…",
  "atk-s0501a5:52_16": "bhagavantaṁ gāthāya ajjhabhāsī”ti.",
  "atk-s0501a5:52_17": "Evamidaṁ āyasmatā ānandena vuttaṁ,",
  "atk-s0501a5:52_18": "tañca pana paṭhamamahāsaṅgītikāle vuttanti veditabbaṁ.",
  "atk-s0501a5:53_0": "Idāni “kasmā vutta”nti ettha vuccate –",
  "atk-s0501a5:53_1": "yasmā ayamāyasmā mahākassapattherena nidānaṁ puṭṭho,",
  "atk-s0501a5:53_2": "tasmānena taṁ nidānaṁ ādito pabhuti vitthāretuṁ vuttaṁ.",
  "atk-s0501a5:53_3": "Yasmā vā ānandaṁ dhammāsane nisinnaṁ vasīgaṇaparivutaṁ disvā ekaccānaṁ devatānaṁ cittamuppannaṁ “ayamāyasmā",
  "atk-s0501a5:53_4": "vedehamuni pakatiyāpi sakyakulamanvayo bhagavato dāyādo,",
  "atk-s0501a5:53_5": "bhagavatāpi pañcakkhattuṁ etadagge niddiṭṭho,",
  "atk-s0501a5:53_6": "catūhi acchariyaabbhutadhammehi samannāgato,",
  "atk-s0501a5:53_7": "catunnaṁ parisānaṁ piyo manāpo,",
  "atk-s0501a5:53_8": "idāni maññe bhagavato dhammarajjadāyajjaṁ patvā buddho jāto”ti.",
  "atk-s0501a5:53_9": "Tasmā āyasmā ānando tāsaṁ devatānaṁ cetasā cetoparivitakkamaññāya taṁ abhūtaguṇasambhāvanaṁ anadhivāsento",
  "atk-s0501a5:53_10": "attano sāvakabhāvameva dīpetuṁ āha “evaṁ me sutaṁ ekaṁ samayaṁ bhagavā …pe…",
  "atk-s0501a5:53_11": "ajjhabhāsī”ti.",
  "atk-s0501a5:53_12": "Etthantare pañca arahantasatāni anekāni ca devatāsahassāni “sādhu sādhū”ti āyasmantaṁ ānandaṁ abhinandiṁsu,",
  "atk-s0501a5:53_13": "mahābhūmicālo ahosi,",
  "atk-s0501a5:53_14": "nānāvidhakusumavassaṁ antalikkhato papati,",
  "atk-s0501a5:53_15": "aññāni ca bahūni acchariyāni pāturahesuṁ,",
  "atk-s0501a5:53_16": "bahūnañca devatānaṁ saṁvego uppajji “yaṁ amhehi bhagavato sammukhā sutaṁ,",
  "atk-s0501a5:53_17": "idāneva taṁ parokkhā jāta”nti.",
  "atk-s0501a5:53_18": "Evamidaṁ āyasmatā ānandena paṭhamamahāsaṅgītikāle vadantenāpi iminā kāraṇena vuttanti veditabbaṁ.",
  "atk-s0501a5:53_19": "Ettāvatā ca “vuttaṁ yena yadā yasmā,",
  "atk-s0501a5:53_20": "cetaṁ vatvā imaṁ vidhi”nti imissā addhagāthāya attho pakāsito hoti.",
  "atk-s0501a5:54_0": "Evamiccādipāṭhavaṇṇanā",
  "atk-s0501a5:55_0": "1.",
  "atk-s0501a5:55_1": "Idāni “evamiccādipāṭhassa,",
  "atk-s0501a5:55_2": "atthaṁ nānappakārato”ti evamādimātikāya saṅgahitatthappakāsanatthaṁ vuccate –",
  "atk-s0501a5:55_3": "evanti ayaṁ saddo upamūpadesasampahaṁsanagarahaṇavacanasampaṭiggahākāranidassanāvadhāraṇādīsu atthesu daṭṭhabbo.",
  "atk-s0501a5:55_4": "Tathā hesa “evaṁ jātena maccena,",
  "atk-s0501a5:55_5": "kattabbaṁ kusalaṁ bahu”nti evamādīsu upamāyaṁ dissati.",
  "atk-s0501a5:55_6": "“Evaṁ te abhikkamitabbaṁ,",
  "atk-s0501a5:55_7": "evaṁ te paṭikkamitabba”ntiādīsu upadese.",
  "atk-s0501a5:55_8": "“Evametaṁ bhagavā,",
  "atk-s0501a5:55_9": "evametaṁ sugatā”ti evamādīsu sampahaṁsane.",
  "atk-s0501a5:55_10": "“Evamevaṁ panāyaṁ vasalī yasmiṁ vā tasmiṁ vā tassa muṇḍakassa samaṇakassa vaṇṇaṁ bhāsatī”ti evamādīsu garahaṇe. “Evaṁ,",
  "atk-s0501a5:55_11": "bhanteti kho te bhikkhū bhagavato paccassosu”nti evamādīsu vacanasampaṭiggahe.",
  "atk-s0501a5:55_12": "“Evaṁ byā kho ahaṁ, bhante,",
  "atk-s0501a5:55_13": "bhagavatā dhammaṁ desitaṁ ājānāmī”ti evamādīsu ākāre.",
  "atk-s0501a5:55_14": "“Ehi tvaṁ, māṇavaka,",
  "atk-s0501a5:55_15": "yena samaṇo ānando tenupasaṅkama,",
  "atk-s0501a5:55_16": "upasaṅkamitvā mama vacanena samaṇaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha.",
  "atk-s0501a5:55_17": "‘Subho māṇavo todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti,",
  "atk-s0501a5:55_18": "evañca vadehi sādhu kira bhavaṁ ānando yena subhassa māṇavassa todeyyaputtassa nivesanaṁ,",
  "atk-s0501a5:55_19": "tenupasaṅkamatu anukampaṁ upādāyā”ti evamādīsu nidassane.",
  "atk-s0501a5:55_20": "“Taṁ kiṁ maññatha kālāmā,",
  "atk-s0501a5:55_21": "ime dhammā kusalā vā akusalā vāti? Akusalā, bhante.",
  "atk-s0501a5:55_22": "Sāvajjā vā anavajjā vāti? Sāvajjā, bhante.",
  "atk-s0501a5:55_23": "Viññugarahitā vā viññuppasatthā vāti?",
  "atk-s0501a5:55_24": "Viññugarahitā, bhante.",
  "atk-s0501a5:55_25": "Samattā samādinnā ahitāya dukkhāya saṁvattanti no vā,",
  "atk-s0501a5:55_26": "kathaṁ vo ettha hotīti? Samattā, bhante,",
  "atk-s0501a5:55_27": "samādinnā ahitāya dukkhāya saṁvattanti,",
  "atk-s0501a5:55_28": "evaṁ no ettha hotī”ti evamādīsu avadhāraṇe.",
  "atk-s0501a5:55_29": "Idha pana ākāranidassanāvadhāraṇesu daṭṭhabbo.",
  "atk-s0501a5:56_0": "Tattha ākāratthena evaṁ-",
  "atk-s0501a5:56_1": "saddena etamatthaṁ dīpeti –",
  "atk-s0501a5:56_2": "nānānayanipuṇamanekajjhāsayasamuṭṭhānaṁ atthabyañjanasampannaṁ vividhapāṭihāriyaṁ dhammatthadesanāpaṭivedhagambhīraṁ",
  "atk-s0501a5:56_3": "sabbasattānaṁ sakasakabhāsānurūpato sotapathamāgacchantaṁ tassa bhagavato vacanaṁ sabbappakārena ko samattho viññātuṁ,",
  "atk-s0501a5:56_4": "sabbathāmena pana sotukāmataṁ janetvāpi evaṁ me sutaṁ,",
  "atk-s0501a5:56_5": "mayāpi ekenākārena sutanti.",
  "atk-s0501a5:57_0": "Nidassanatthena “nāhaṁ sayambhū,",
  "atk-s0501a5:57_1": "na mayā idaṁ sacchikata”nti attānaṁ parimocento “evaṁ me sutaṁ,",
  "atk-s0501a5:57_2": "mayāpi evaṁ suta”nti idāni vattabbaṁ sakalasuttaṁ nidasseti.",
  "atk-s0501a5:58_0": "Avadhāraṇatthena “etadaggaṁ,",
  "atk-s0501a5:58_1": "bhikkhave,",
  "atk-s0501a5:58_2": "mama sāvakānaṁ bhikkhūnaṁ bahussutānaṁ yadidaṁ ānando,",
  "atk-s0501a5:58_3": "gatimantānaṁ,",
  "atk-s0501a5:58_4": "satimantānaṁ,",
  "atk-s0501a5:58_5": "dhitimantānaṁ,",
  "atk-s0501a5:58_6": "upaṭṭhākānaṁ yadidaṁ ānando”ti evaṁ bhagavatā pasatthabhāvānurūpaṁ attano dhāraṇabalaṁ dassento sattānaṁ sotukamyataṁ janeti “evaṁ me sutaṁ,",
  "atk-s0501a5:58_7": "tañca kho atthato vā byañjanato vā anūnamanadhikaṁ, evameva,",
  "atk-s0501a5:58_8": "na aññathā daṭṭhabba”nti.",
  "atk-s0501a5:59_0": "Me-",
  "atk-s0501a5:59_1": "saddo tīsu atthesu dissati.",
  "atk-s0501a5:59_2": "Tathā hissa “gāthābhigītaṁ me abhojaneyya”nti evamādīsu mayāti attho.",
  "atk-s0501a5:59_3": "“Sādhu me, bhante,",
  "atk-s0501a5:59_4": "bhagavā saṁkhittena dhammaṁ desetū”ti evamādīsu mayhanti attho.",
  "atk-s0501a5:59_5": "“Dhammadāyādā me,",
  "atk-s0501a5:59_6": "bhikkhave,",
  "atk-s0501a5:59_7": "bhavathā”ti evamādīsu mamāti attho.",
  "atk-s0501a5:59_8": "Idha pana “mayā suta”nti ca “mama suta”nti ca atthadvaye yujjati.",
  "atk-s0501a5:60_0": "Sutanti ayaṁ sutasaddo saupasaggo anupasaggo ca gamanakhyātarāgābhibhūtūpacitānuyogasotaviññeyyasotadvāraviññātādianekatthappabhedo.",
  "atk-s0501a5:60_1": "Tathā hissa “senāya pasuto”ti evamādīsu gacchantoti attho.",
  "atk-s0501a5:60_2": "“Sutadhammassa passato”ti evamādīsu khyātadhammassāti attho.",
  "atk-s0501a5:60_3": "“Avassutā avassutassā”ti evamādīsu rāgābhibhūtā rāgābhibhūtassāti attho.",
  "atk-s0501a5:60_4": "“Tumhehi puññaṁ pasutaṁ anappaka”nti evamādīsu upacitanti attho.",
  "atk-s0501a5:60_5": "“Ye jhānappasutā dhīrā”ti evamādīsu jhānānuyuttāti attho.",
  "atk-s0501a5:60_6": "“Diṭṭhaṁ sutaṁ muta”nti evamādīsu sotaviññeyyanti attho.",
  "atk-s0501a5:60_7": "“Sutadharo sutasannicayo”ti evamādīsu sotadvārānusāraviññātadharoti attho.",
  "atk-s0501a5:60_8": "Idha pana sutanti sotaviññāṇapubbaṅgamāya viññāṇavīthiyā upadhāritanti vā upadhāraṇanti vāti attho.",
  "atk-s0501a5:60_9": "Tattha yadā me-",
  "atk-s0501a5:60_10": "saddassa mayāti attho,",
  "atk-s0501a5:60_11": "tadā “evaṁ mayā sutaṁ,",
  "atk-s0501a5:60_12": "sotaviññāṇapubbaṅgamāya viññāṇavīthiyā upadhārita”nti yujjati. Yadā me-",
  "atk-s0501a5:60_13": "saddassa mamāti attho,",
  "atk-s0501a5:60_14": "tadā “evaṁ mama sutaṁ sotaviññāṇapubbaṅgamāya viññāṇavīthiyā upadhāraṇa”nti yujjati.",
  "atk-s0501a5:61_0": "Evametesu tīsu padesu evanti sotaviññāṇakiccanidassanaṁ.",
  "atk-s0501a5:61_1": "Meti vuttaviññāṇasamaṅgīpuggalanidassanaṁ.",
  "atk-s0501a5:61_2": "Sutanti assavanabhāvappaṭikkhepato anūnānadhikāviparītaggahaṇanidassanaṁ.",
  "atk-s0501a5:61_3": "Tathā evanti savanādicittānaṁ nānappakārena ārammaṇe pavattabhāvanidassanaṁ.",
  "atk-s0501a5:61_4": "Meti attanidassanaṁ.",
  "atk-s0501a5:61_5": "Sutanti dhammanidassanaṁ.",
  "atk-s0501a5:62_0": "Tathā evanti niddisitabbadhammanidassanaṁ. Meti puggalanidassanaṁ. Sutanti puggalakiccanidassanaṁ.",
  "atk-s0501a5:63_0": "Tathā evanti vīthicittānaṁ ākārapaññattivasena nānappakāraniddeso.",
  "atk-s0501a5:63_1": "Meti kattāraniddeso.",
  "atk-s0501a5:63_2": "Sutanti visayaniddeso.",
  "atk-s0501a5:64_0": "Tathā evanti puggalakiccaniddeso. Sutanti viññāṇakiccaniddeso. Meti ubhayakiccayuttapuggalaniddeso.",
  "atk-s0501a5:65_0": "Tathā evanti bhāvaniddeso. Meti puggalaniddeso. Sutanti tassa kiccaniddeso.",
  "atk-s0501a5:66_0": "Tattha evanti ca meti ca sacchikaṭṭhaparamatthavasena avijjamānapaññatti.",
  "atk-s0501a5:66_1": "Sutanti vijjamānapaññatti.",
  "atk-s0501a5:66_2": "Tathā evanti ca meti ca taṁ taṁ upādāya vattabbato upādāpaññatti.",
  "atk-s0501a5:66_3": "Sutanti diṭṭhādīni upanidhāya vattabbato upanidhāpaññatti.",
  "atk-s0501a5:67_0": "Ettha ca evanti vacanena asammohaṁ dīpeti,",
  "atk-s0501a5:67_1": "sutanti vacanena sutassa asammosaṁ.",
  "atk-s0501a5:67_2": "Tathā evanti vacanena yonisomanasikāraṁ dīpeti ayoniso manasikaroto nānappakārappaṭivedhābhāvato.",
  "atk-s0501a5:67_3": "Sutanti vacanena avikkhepaṁ dīpeti vikkhittacittassa savanābhāvato.",
  "atk-s0501a5:67_4": "Tathā hi vikkhittacitto puggalo sabbasampattiyā vuccamānopi “na mayā sutaṁ,",
  "atk-s0501a5:67_5": "puna bhaṇathā”ti bhaṇati.",
  "atk-s0501a5:67_6": "Yonisomanasikārena cettha attasammāpaṇidhiṁ pubbe katapuññatañca sādheti,",
  "atk-s0501a5:67_7": "avikkhepena saddhammassavanaṁ sappurisūpanissayañca.",
  "atk-s0501a5:67_8": "Evanti ca iminā bhaddakena ākārena pacchimacakkadvayasampattiṁ attano dīpeti,",
  "atk-s0501a5:67_9": "sutanti savanayogena purimacakkadvayasampattiṁ.",
  "atk-s0501a5:67_10": "Tathā āsayasuddhiṁ payogasuddhiñca,",
  "atk-s0501a5:67_11": "tāya ca āsayasuddhiyā adhigamabyattiṁ,",
  "atk-s0501a5:67_12": "payogasuddhiyā āgamabyattiṁ.",
  "atk-s0501a5:68_0": "Evanti ca iminā nānappakārapaṭivedhadīpakena vacanena attano atthapaṭibhānapaṭisambhidāsampadaṁ dīpeti.",
  "atk-s0501a5:68_1": "Sutanti iminā sotabbabhedapaṭivedhadīpakena dhammaniruttipaṭisambhidāsampadaṁ dīpeti.",
  "atk-s0501a5:68_2": "Evanti ca idaṁ yonisomanasikāradīpakaṁ vacanaṁ bhaṇanto “ete mayā dhammā manasānupekkhitā diṭṭhiyā suppaṭividdhā”ti ñāpeti.",
  "atk-s0501a5:68_3": "Sutanti idaṁ savanayogadīpakavacanaṁ bhaṇanto “bahū mayā dhammā sutā dhātā vacasā paricitā”ti ñāpeti.",
  "atk-s0501a5:68_4": "Tadubhayenapi atthabyañjanapāripūriṁ dīpento savane ādaraṁ janeti.",
  "atk-s0501a5:69_0": "Evaṁ me sutanti iminā pana sakalenapi vacanena āyasmā ānando tathāgatappaveditaṁ dhammaṁ attano adahanto asappurisabhūmiṁ,",
  "atk-s0501a5:69_1": "atikkamati,",
  "atk-s0501a5:69_2": "sāvakattaṁ paṭijānanto sappurisabhūmiṁ okkamati.",
  "atk-s0501a5:69_3": "Tathā asaddhammā cittaṁ vuṭṭhāpeti,",
  "atk-s0501a5:69_4": "saddhamme cittaṁ patiṭṭhāpeti.",
  "atk-s0501a5:69_5": "“Kevalaṁ sutamevetaṁ mayā,",
  "atk-s0501a5:69_6": "tasseva tu bhagavato vacanaṁ arahato sammāsambuddhassā”ti ca dīpento attānaṁ parimoceti,",
  "atk-s0501a5:69_7": "satthāraṁ apadisati,",
  "atk-s0501a5:69_8": "jinavacanaṁ appeti,",
  "atk-s0501a5:69_9": "dhammanettiṁ patiṭṭhāpeti.",
  "atk-s0501a5:70_0": "Apica “evaṁ me suta”nti attanā uppāditabhāvaṁ appaṭijānanto purimassavanaṁ vivaranto “sammukhā paṭiggahitamidaṁ",
  "atk-s0501a5:70_1": "mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa",
  "atk-s0501a5:70_2": "dhammissarassa dhammarājassa dhammādhipatino dhammadīpassa dhammappaṭisaraṇassa saddhammavaracakkavattino",
  "atk-s0501a5:70_3": "sammāsambuddhassa.",
  "atk-s0501a5:70_4": "Na ettha atthe vā dhamme vā pade vā byañjane vā kaṅkhā vā vimati vā kātabbā”ti sabbadevamanussānaṁ imasmiṁ dhamme assaddhiyaṁ vināseti,",
  "atk-s0501a5:70_5": "saddhāsampadaṁ uppādetīti veditabbo.",
  "atk-s0501a5:70_6": "Hoti cettha –",
  "atk-s0501a5:71_0": "“Vināsayati assaddhaṁ, saddhaṁ vaḍḍheti sāsane;",
  "atk-s0501a5:72_0": "Evaṁ me sutamiccevaṁ, vadaṁ gotamasāvako”ti.",
  "atk-s0501a5:73_0": "Ekanti gaṇanaparicchedaniddeso.",
  "atk-s0501a5:73_1": "Samayanti paricchinnaniddeso.",
  "atk-s0501a5:73_2": "Ekaṁ samayanti aniyamitaparidīpanaṁ.",
  "atk-s0501a5:73_3": "Tattha samayasaddo –",
  "atk-s0501a5:74_0": "Samavāye khaṇe kāle, samūhe hetudiṭṭhisu;",
  "atk-s0501a5:75_0": "Paṭilābhe pahāne ca, paṭivedhe ca dissati.",
  "atk-s0501a5:76_0": "Tathā hissa “appeva nāma svepi upasaṅkameyyāma kālañca samayañca upādāyā”ti evamādīsu samavāyo attho.",
  "atk-s0501a5:76_1": "“Ekova kho,",
  "atk-s0501a5:76_2": "bhikkhave,",
  "atk-s0501a5:76_3": "khaṇo ca samayo ca brahmacariyavāsāyā”ti evamādīsu khaṇo.",
  "atk-s0501a5:76_4": "“Uṇhasamayo pariḷāhasamayo”ti evamādīsu kālo.",
  "atk-s0501a5:76_5": "“Mahāsamayo pavanasmi”nti evamādīsu samūho.",
  "atk-s0501a5:76_6": "“Samayopi kho te, bhaddāli,",
  "atk-s0501a5:76_7": "appaṭividdho ahosi,",
  "atk-s0501a5:76_8": "bhagavā kho sāvatthiyaṁ viharati,",
  "atk-s0501a5:76_9": "sopi maṁ jānissati,",
  "atk-s0501a5:76_10": "‘bhaddāli,",
  "atk-s0501a5:76_11": "nāma bhikkhu satthusāsane sikkhāya aparipūrakārī’ti,",
  "atk-s0501a5:76_12": "ayampi kho te bhaddāli samayo appaṭividdho ahosī”ti evamādīsu hetu.",
  "atk-s0501a5:76_13": "“Tena kho pana samayena uggāhamāno paribbājako samaṇamuṇḍikāputto samayappavādake tindukācīre ekasālake",
  "atk-s0501a5:76_14": "mallikāya ārāme paṭivasatī”ti evamādīsu diṭṭhi.",
  "atk-s0501a5:77_0": "“Diṭṭhe dhamme ca yo attho, yo cattho samparāyiko;",
  "atk-s0501a5:78_0": "Atthābhisamayā dhīro, paṇḍitoti pavuccatī”ti. –",
  "atk-s0501a5:79_0": "Evamādīsu paṭilābho.",
  "atk-s0501a5:79_1": "“Sammā mānābhisamayā antamakāsi dukkhassā”ti evamādīsu pahānaṁ.",
  "atk-s0501a5:79_2": "“Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho”ti evamādīsu paṭivedho.",
  "atk-s0501a5:79_3": "Idha panassa kālo attho.",
  "atk-s0501a5:79_4": "Tena ekaṁ samayanti saṁvaccharautumāsaaḍḍhamāsarattidivapubbaṇhamajjhanhikasāyanhapaṭhamamajjhima-",
  "atk-s0501a5:79_5": "pacchimayāmamuhuttādīsu kālakhyesu samayesu ekaṁ samayanti dīpeti.",
  "atk-s0501a5:80_0": "Ye vā ime gabbhokkantisamayo jātisamayo saṁvegasamayo abhinikkhamanasamayo dukkarakārikasamayo māravijayasamayo",
  "atk-s0501a5:80_1": "abhisambodhisamayo diṭṭhadhammasukhavihārasamayo desanāsamayo parinibbānasamayoti evamādayo bhagavato",
  "atk-s0501a5:80_2": "devamanussesu ativiya pakāsā anekakālakhyā eva samayā.",
  "atk-s0501a5:80_3": "Tesu samayesu desanāsamayasaṅkhātaṁ ekaṁ samayanti vuttaṁ hoti.",
  "atk-s0501a5:80_4": "Yo cāyaṁ ñāṇakaruṇākiccasamayesu karuṇākiccasamayo,",
  "atk-s0501a5:80_5": "attahitaparahitappaṭipattisamayesu parahitappaṭipattisamayo,",
  "atk-s0501a5:80_6": "sannipatitānaṁ karaṇīyadvayasamayesu dhammīkathāsamayo,",
  "atk-s0501a5:80_7": "desanāpaṭipattisamayesu desanāsamayo,",
  "atk-s0501a5:80_8": "tesupi samayesu yaṁ kiñci sandhāya “ekaṁ samaya”nti vuttaṁ hoti.",
  "atk-s0501a5:81_0": "Etthāha –",
  "atk-s0501a5:81_1": "atha kasmā yathā abhidhamme “yasmiṁ samaye kāmāvacara”nti ca ito aññesu suttapadesu “yasmiṁ samaye,",
  "atk-s0501a5:81_2": "bhikkhave,",
  "atk-s0501a5:81_3": "bhikkhu vivicceva kāmehī”ti ca bhummavacanena niddeso kato,",
  "atk-s0501a5:81_4": "vinaye ca “tena samayena buddho bhagavā”ti karaṇavacanena,",
  "atk-s0501a5:81_5": "tathā akatvā idha “ekaṁ samaya”nti upayogavacananiddeso katoti.",
  "atk-s0501a5:81_6": "Tattha tathā,",
  "atk-s0501a5:81_7": "idha ca aññathā atthasambhavato.",
  "atk-s0501a5:81_8": "Tattha hi abhidhamme ito aññesu suttapadesu ca adhikaraṇattho bhāvenabhāvalakkhaṇattho ca sambhavati.",
  "atk-s0501a5:81_9": "Adhikaraṇañhi kālattho samūhattho ca samayo,",
  "atk-s0501a5:81_10": "tattha vuttānaṁ phassādidhammānaṁ khaṇasamavāyahetusaṅkhātassa ca samayassa bhāvena tesaṁ bhāvo lakkhīyati,",
  "atk-s0501a5:81_11": "tasmā tadatthajotanatthaṁ tattha bhummavacananiddeso kato.",
  "atk-s0501a5:82_0": "Vinaye ca hetvattho karaṇattho ca sambhavati.",
  "atk-s0501a5:82_1": "Yo hi so sikkhāpadapaññattisamayo sāriputtādīhipi dubbiññeyyo,",
  "atk-s0501a5:82_2": "tena samayena hetubhūtena karaṇabhūtena ca sikkhāpadāni paññapento sikkhāpadapaññattihetuñca apekkhamāno bhagavā tattha tattha vihāsi,",
  "atk-s0501a5:82_3": "tasmā tadatthajotanatthaṁ tattha karaṇavacananiddeso kato.",
  "atk-s0501a5:83_0": "Idha pana aññasmiñca evaṁjātike suttantapāṭhe accantasaṁyogattho sambhavati.",
  "atk-s0501a5:83_1": "Yañhi samayaṁ bhagavā imaṁ aññaṁ vā suttantaṁ desesi,",
  "atk-s0501a5:83_2": "accantameva taṁ samayaṁ karuṇāvihārena vihāsi.",
  "atk-s0501a5:83_3": "Tasmā tadatthajotanatthaṁ idha upayogavacananiddeso katoti viññeyyo.",
  "atk-s0501a5:83_4": "Hoti cettha –",
  "atk-s0501a5:84_0": "“Taṁ taṁ atthamapekkhitvā, bhummena karaṇena ca;",
  "atk-s0501a5:85_0": "Aññatra samayo vutto, upayogena so idhā”ti.",
  "atk-s0501a5:86_0": "Bhagavāti guṇavisiṭṭhasattuttamagarugāravādhivacanametaṁ. Yathāha –",
  "atk-s0501a5:87_0": "“Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0501a5:88_0": "Garu gāravayutto so, bhagavā tena vuccatī”ti.",
  "atk-s0501a5:89_0": "Catubbidhañhi nāmaṁ āvatthikaṁ, liṅgikaṁ,",
  "atk-s0501a5:89_1": "nemittakaṁ,",
  "atk-s0501a5:89_2": "adhiccasamuppannanti.",
  "atk-s0501a5:89_3": "Adhiccasamuppannaṁ nāma “yadicchaka”nti vuttaṁ hoti.",
  "atk-s0501a5:89_4": "Tattha vaccho dammo balibaddhoti evamādi āvatthikaṁ,",
  "atk-s0501a5:89_5": "daṇḍī chattī sikhī karīti evamādi liṅgikaṁ,",
  "atk-s0501a5:89_6": "tevijjo chaḷabhiññoti evamādi nemittakaṁ,",
  "atk-s0501a5:89_7": "sirivaḍḍhako dhanavaḍḍhakoti evamādi vacanatthamanapekkhitvā pavattaṁ adhiccasamuppannaṁ.",
  "atk-s0501a5:89_8": "Idaṁ pana bhagavāti nāmaṁ guṇanemittakaṁ,",
  "atk-s0501a5:89_9": "na mahāmāyāya,",
  "atk-s0501a5:89_10": "na suddhodanamahārājena,",
  "atk-s0501a5:89_11": "na asītiyā ñātisahassehi kataṁ,",
  "atk-s0501a5:89_12": "na sakkasantusitādīhi devatāvisesehi kataṁ.",
  "atk-s0501a5:89_13": "Yathāha āyasmā sāriputtatthero “bhagavāti netaṁ nāmaṁ mātarā kataṁ…pe…",
  "atk-s0501a5:89_14": "sacchikā paññatti yadidaṁ bhagavā”ti.",
  "atk-s0501a5:90_0": "Yaṁ guṇanemittakañcetaṁ nāmaṁ, tesaṁ guṇānaṁ pakāsanatthaṁ imaṁ gāthaṁ vadanti –",
  "atk-s0501a5:91_0": "“Bhagī bhajī bhāgī vibhattavā iti,",
  "atk-s0501a5:92_0": "Akāsi bhagganti garūti bhāgyavā;",
  "atk-s0501a5:93_0": "Bahūhi ñāyehi subhāvitattano,",
  "atk-s0501a5:94_0": "Bhavantago so bhagavāti vuccatī”ti.",
  "atk-s0501a5:95_0": "Niddesādīsu vuttanayeneva cassa attho daṭṭhabbo.",
  "atk-s0501a5:96_0": "Ayaṁ pana aparo pariyāyo –",
  "atk-s0501a5:97_0": "“Bhāgyavā bhaggavā yutto, bhagehi ca vibhattavā;",
  "atk-s0501a5:98_0": "Bhattavā vantagamano, bhavesu bhagavā tato”ti.",
  "atk-s0501a5:99_0": "Tattha “vaṇṇāgamo vaṇṇavipariyāyo”ti evaṁ niruttilakkhaṇaṁ gahetvā saddanayena vā pisodarādipakkhepalakkhaṇaṁ",
  "atk-s0501a5:99_1": "gahetvā yasmā lokiyalokuttarasukhābhinibbattakaṁ dānasīlādipārappattaṁ bhāgyamassa atthi,",
  "atk-s0501a5:99_2": "tasmā bhāgyavāti vattabbe bhagavāti vuccatīti ñātabbaṁ.",
  "atk-s0501a5:99_3": "Yasmā pana lobhadosamohaviparītamanasikāraahirikānottappakodhūpanāhamakkhapalā-",
  "atk-s0501a5:99_4": "issāmacchariyamāyāsāṭheyyathambhasārambhamānātimānamadapamādataṇhāvijjātividhākusalamūladuccarita-",
  "atk-s0501a5:99_5": "saṁkilesamalavisamasaññāvitakkapapañcacatubbidhavipariyesaāsavaganthaoghayogaagatitaṇhupādāna-",
  "atk-s0501a5:99_6": "pañcacetokhilavinibandhanīvaraṇābhinandanachavivādamūlataṇhākāyasattānusaya-",
  "atk-s0501a5:99_7": "aṭṭhamicchattanavataṇhāmūlakadasākusalakammapathadvāsaṭṭhidiṭṭhigata-",
  "atk-s0501a5:99_8": "aṭṭhasatataṇhāvicaritappabhedasabbadarathapariḷāhakilesasatasahassāni,",
  "atk-s0501a5:99_9": "saṅkhepato vā pañca kilesakkhandhaabhisaṅkhāramaccudevaputtamāre abhañji,",
  "atk-s0501a5:99_10": "tasmā bhaggattā etesaṁ parissayānaṁ bhaggavāti vattabbe bhagavāti vuccati.",
  "atk-s0501a5:99_11": "Āha cettha –",
  "atk-s0501a5:100_0": "“Bhaggarāgo bhaggadoso, bhaggamoho anāsavo;",
  "atk-s0501a5:101_0": "Bhaggāssa pāpakā dhammā, bhagavā tena vuccatī”ti.",
  "atk-s0501a5:102_0": "Bhāgyavatāya cassa satapuññalakkhaṇadharassa rūpakāyasampatti dīpitā hoti,",
  "atk-s0501a5:102_1": "bhaggadosatāya dhammakāyasampatti.",
  "atk-s0501a5:102_2": "Tathā lokiyasarikkhakānaṁ bahumānabhāvo,",
  "atk-s0501a5:102_3": "gahaṭṭhapabbajitehi abhigamanīyatā.",
  "atk-s0501a5:102_4": "Tathā abhigatānañca nesaṁ kāyacittadukkhāpanayane paṭibalabhāvo,",
  "atk-s0501a5:102_5": "āmisadānadhammadānehi upakāritā.",
  "atk-s0501a5:102_6": "Lokiyalokuttarasukhehi ca saṁyojanasamatthatā dīpitā hoti.",
  "atk-s0501a5:103_0": "Yasmā ca loke issariyadhammayasasirikāmapayattesu chasu dhammesu bhagasaddo vattati,",
  "atk-s0501a5:103_1": "paramañcassa sakacitte issariyaṁ,",
  "atk-s0501a5:103_2": "aṇimālaghimādikaṁ vā lokiyasammataṁ sabbākāraparipūraṁ atthi,",
  "atk-s0501a5:103_3": "tathā lokuttaro dhammo,",
  "atk-s0501a5:103_4": "lokattayabyāpako yathābhuccaguṇādhigato ativiya parisuddho yaso,",
  "atk-s0501a5:103_5": "rūpakāyadassanabyāvaṭajananayanamanappasādajananasamatthā sabbākāraparipūrā sabbaṅgapaccaṅgasirī,",
  "atk-s0501a5:103_6": "yaṁ yaṁ anena icchitaṁ patthitaṁ attahitaṁ parahitaṁ vā,",
  "atk-s0501a5:103_7": "tassa tassa tatheva abhinipphannattā icchitatthanipphattisaññito kāmo,",
  "atk-s0501a5:103_8": "sabbalokagarubhāvappattihetubhūto sammāvāyāmasaṅkhāto payatto ca atthi,",
  "atk-s0501a5:103_9": "tasmā imehi bhagehi yuttattāpi bhagā assa santīti iminā atthena “bhagavā”ti vuccati.",
  "atk-s0501a5:104_0": "Yasmā pana kusalādibhedehi sabbadhamme,",
  "atk-s0501a5:104_1": "khandhāyatanadhātusaccaindriyapaṭiccasamuppādādīhi vā kusalādidhamme,",
  "atk-s0501a5:104_2": "pīḷanasaṅkhatasantāpavipariṇāmaṭṭhena vā dukkhamariyasaccaṁ,",
  "atk-s0501a5:104_3": "āyūhananidānasaṁyogapalibodhaṭṭhena samudayaṁ,",
  "atk-s0501a5:104_4": "nissaraṇavivekāsaṅkhataamataṭṭhena nirodhaṁ,",
  "atk-s0501a5:104_5": "niyyānikahetudassanādhipateyyaṭṭhena maggaṁ vibhattavā,",
  "atk-s0501a5:104_6": "vibhajitvā vivaritvā desitavāti vuttaṁ hoti,",
  "atk-s0501a5:104_7": "tasmā vibhattavāti vattabbe “bhagavā”ti vuccati.",
  "atk-s0501a5:105_0": "Yasmā ca esa dibbabrahmaariyavihāre kāyacittaupadhiviveke suññatāppaṇihitānimittavimokkhe aññe ca lokiyalokuttare",
  "atk-s0501a5:105_1": "uttarimanussadhamme bhaji sevi bahulamakāsi,",
  "atk-s0501a5:105_2": "tasmā bhattavāti vattabbe “bhagavā”ti vuccati.",
  "atk-s0501a5:106_0": "Yasmā pana tīsu bhavesu taṇhāsaṅkhātaṁ gamanaṁ anena vantaṁ,",
  "atk-s0501a5:106_1": "tasmā bhavesu vantagamanoti vattabbe bhavasaddato bhakāraṁ gamanasaddato gakāraṁ vantasaddato vakārañca dīghaṁ katvā ādāya “bhagavā”ti vuccati,",
  "atk-s0501a5:106_2": "yathā loke “mehanassa khassa mālā”ti vattabbe “mekhalā”ti.",
  "atk-s0501a5:107_0": "Ettāvatā cettha evaṁ me sutanti vacanena yathāsutaṁ yathāpariyattaṁ dhammaṁ desento paccakkhaṁ katvā bhagavato dhammasarīraṁ pakāseti,",
  "atk-s0501a5:107_1": "tena “nayidaṁ atītasatthukaṁ pāvacanaṁ,",
  "atk-s0501a5:107_2": "ayaṁ vo satthā”ti bhagavato adassanena ukkaṇṭhitajanaṁ samassāseti.",
  "atk-s0501a5:108_0": "Ekaṁ samayaṁ bhagavāti vacanena tasmiṁ samaye bhagavato avijjamānabhāvaṁ dassento rūpakāyaparinibbānaṁ dasseti.",
  "atk-s0501a5:108_1": "Tena “evaṁvidhassa imassa ariyadhammassa desetā dasabaladharo vajirasaṅghātakāyo sopi bhagavā parinibbuto,",
  "atk-s0501a5:108_2": "tattha kenaññena jīvite āsā janetabbā”ti jīvitamadamattaṁ janaṁ saṁvejeti,",
  "atk-s0501a5:108_3": "saddhamme cassa ussāhaṁ janeti.",
  "atk-s0501a5:109_0": "Evanti ca bhaṇanto desanāsampattiṁ niddisati,",
  "atk-s0501a5:109_1": "me sutanti sāvakasampattiṁ,",
  "atk-s0501a5:109_2": "ekaṁ samayanti kālasampattiṁ,",
  "atk-s0501a5:109_3": "bhagavāti desakasampattiṁ.",
  "atk-s0501a5:110_0": "Sāvatthiyaṁ viharatīti ettha sāvatthīti savatthassa isino nivāsaṭṭhānabhūtaṁ nagaraṁ,",
  "atk-s0501a5:110_1": "yathā kākandī mākandīti,",
  "atk-s0501a5:110_2": "evaṁ itthiliṅgavasena sāvatthīti vuccati,",
  "atk-s0501a5:110_3": "evaṁ akkharacintakā.",
  "atk-s0501a5:110_4": "Aṭṭhakathācariyā pana bhaṇanti “yaṁkiñci manussānaṁ upabhogaparibhogaṁ sabbamettha atthī”ti sāvatthī.",
  "atk-s0501a5:110_5": "Satthasamāyoge ca “kiṁ bhaṇḍamatthī”ti pucchite “sabbamatthī”ti vacanamupādāya sāvatthī.",
  "atk-s0501a5:111_0": "“Sabbadā sabbūpakaraṇaṁ, sāvatthiyaṁ samohitaṁ;",
  "atk-s0501a5:112_0": "Tasmā sabbamupādāya, sāvatthīti pavuccati.",
  "atk-s0501a5:113_0": "“Kosalānaṁ puraṁ rammaṁ, dassaneyyaṁ manoramaṁ;",
  "atk-s0501a5:114_0": "Dasahi saddehi avivittaṁ, annapānasamāyutaṁ.",
  "atk-s0501a5:115_0": "“Vuḍḍhiṁ vepullataṁ pattaṁ, iddhaṁ phītaṁ manoramaṁ;",
  "atk-s0501a5:116_0": "Āḷakamandāva devānaṁ, sāvatthipuramuttama”nti. ;",
  "atk-s0501a5:117_0": "Tassaṁ sāvatthiyaṁ. Samīpatthe bhummavacanaṁ.",
  "atk-s0501a5:118_0": "Viharatīti avisesena iriyāpathadibbabrahmaariyavihāresu aññataravihārasamaṅgiparidīpanametaṁ.",
  "atk-s0501a5:118_1": "Idha pana ṭhānagamanāsanasayanappabhedesu iriyāpathesu aññatarairiyāpathasamāyogaparidīpanaṁ,",
  "atk-s0501a5:118_2": "tena ṭhitopi gacchantopi nisinnopi sayānopi bhagavā viharaticceva veditabbo.",
  "atk-s0501a5:118_3": "So hi ekaṁ iriyāpathabādhanaṁ aparena iriyāpathena vicchinditvā aparipatantaṁ attabhāvaṁ harati pavatteti.",
  "atk-s0501a5:118_4": "Tasmā viharatīti vuccati.",
  "atk-s0501a5:119_0": "Jetavaneti ettha attano paccatthikajanaṁ jinātīti jeto,",
  "atk-s0501a5:119_1": "raññā vā attano paccatthikajane jite jātoti jeto,",
  "atk-s0501a5:119_2": "maṅgalakamyatāya vā tassa evaṁ nāmameva katantipi jeto.",
  "atk-s0501a5:119_3": "Vanayatīti vanaṁ,",
  "atk-s0501a5:119_4": "attasampadāya sattānaṁ bhattiṁ kāreti,",
  "atk-s0501a5:119_5": "attani sinehaṁ uppādetīti attho.",
  "atk-s0501a5:119_6": "Vanute iti vā vanaṁ,",
  "atk-s0501a5:119_7": "nānāvidhakusumagandhasammodamattakokilādivihaṅgavirutehi mandamālutacalitarukkhasākhāviṭapapupphaphalapallavapalāsehi",
  "atk-s0501a5:119_8": "ca “etha maṁ paribhuñjathā”ti pāṇino yācati viyāti attho.",
  "atk-s0501a5:119_9": "Jetassa vanaṁ jetavanaṁ.",
  "atk-s0501a5:119_10": "Tañhi jetena rājakumārena ropitaṁ saṁvaḍḍhitaṁ paripālitaṁ,",
  "atk-s0501a5:119_11": "so ca tassa sāmī ahosi,",
  "atk-s0501a5:119_12": "tasmā jetavananti vuccati.",
  "atk-s0501a5:119_13": "Tasmiṁ jetavane.",
  "atk-s0501a5:120_0": "Anāthapiṇḍikassa ārāmeti ettha sudatto nāma so gahapati mātāpitūhi katanāmavasena,",
  "atk-s0501a5:120_1": "sabbakāmasamiddhitāya tu vigatamalamaccheratāya karuṇādiguṇasamaṅgitāya ca niccakālaṁ anāthānaṁ piṇḍaṁ adāsi,",
  "atk-s0501a5:120_2": "tena anāthapiṇḍikoti saṅkhyaṁ gato.",
  "atk-s0501a5:120_3": "Āramanti ettha pāṇino,",
  "atk-s0501a5:120_4": "visesena vā pabbajitāti ārāmo,",
  "atk-s0501a5:120_5": "tassa pupphaphalapallavādisobhanatāya nātidūranāccāsannatādipañcavidhasenāsanaṅgasampattiyā ca tato tato",
  "atk-s0501a5:120_6": "āgamma ramanti abhiramanti anukkaṇṭhitā hutvā nivasantīti attho.",
  "atk-s0501a5:120_7": "Vuttappakārāya vā sampattiyā tattha tattha gatepi attano abbhantaraṁyeva ānetvā rametīti ārāmo.",
  "atk-s0501a5:120_8": "So hi anāthapiṇḍikena gahapatinā jetassa rājakumārassa hatthato aṭṭhārasahiraññakoṭisanthārena kiṇitvā",
  "atk-s0501a5:120_9": "aṭṭhārasahiraññakoṭīhi senāsanaṁ kārāpetvā aṭṭhārasahiraññakoṭīhi vihāramahaṁ niṭṭhāpetvā evaṁ catupaññāsāya",
  "atk-s0501a5:120_10": "hiraññakoṭipariccāgena buddhappamukhassa bhikkhusaṅghassa niyyātito,",
  "atk-s0501a5:120_11": "tasmā “anāthapiṇḍikassa ārāmo”ti vuccati.",
  "atk-s0501a5:120_12": "Tasmiṁ anāthapiṇḍikassa ārāme.",
  "atk-s0501a5:121_0": "Ettha ca “jetavane”ti vacanaṁ purimasāmiparikittanaṁ,",
  "atk-s0501a5:121_1": "“anāthapiṇḍikassa ārāme”ti pacchimasāmiparikittanaṁ.",
  "atk-s0501a5:121_2": "Kimetesaṁ parikittane payojananti? Vuccate –",
  "atk-s0501a5:121_3": "adhikārato tāva “kattha bhāsita”nti pucchāniyāmakaraṇaṁ aññesaṁ puññakāmānaṁ diṭṭhānugatiāpajjane niyojanañca.",
  "atk-s0501a5:121_4": "Tattha hi dvārakoṭṭhakapāsādamāpane bhūmivikkayaladdhā aṭṭhārasa hiraññakoṭiyo anekakoṭiagghanakā rukkhā ca jetassa pariccāgo,",
  "atk-s0501a5:121_5": "catupaññāsa koṭiyo anāthapiṇḍikassa.",
  "atk-s0501a5:121_6": "Yato tesaṁ parikittanena “evaṁ puññakāmā puññāni karontī”ti dassento āyasmā ānando aññepi puññakāme tesaṁ diṭṭhānugatiāpajjane niyojeti.",
  "atk-s0501a5:121_7": "Evamettha puññakāmānaṁ diṭṭhānugatiāpajjane niyojanaṁ payojananti veditabbaṁ.",
  "atk-s0501a5:122_0": "Etthāha –",
  "atk-s0501a5:122_1": "“yadi tāva bhagavā sāvatthiyaṁ viharati,",
  "atk-s0501a5:122_2": "‘jetavane anāthapiṇḍikassa ārāme’ti na vattabbaṁ.",
  "atk-s0501a5:122_3": "Atha tattha viharati,",
  "atk-s0501a5:122_4": "‘sāvatthiya’nti na vattabbaṁ.",
  "atk-s0501a5:122_5": "Na hi sakkā ubhayattha ekaṁ samayaṁ viharitu”nti. Vuccate –",
  "atk-s0501a5:122_6": "nanu vuttametaṁ “samīpatthe bhummavacana”nti,",
  "atk-s0501a5:122_7": "yato yathā gaṅgāyamunādīnaṁ samīpe goyūthāni carantāni “gaṅgāya caranti,",
  "atk-s0501a5:122_8": "yamunāya carantī”ti vuccanti,",
  "atk-s0501a5:122_9": "evamidhāpi yadidaṁ sāvatthiyā samīpe jetavanaṁ anāthapiṇḍikassa ārāmo,",
  "atk-s0501a5:122_10": "tattha viharanto vuccati “sāvatthiyaṁ viharati jetavane anāthapiṇḍikassa ārāme”ti veditabbo.",
  "atk-s0501a5:122_11": "Gocaragāmanidassanatthaṁ hissa sāvatthivacanaṁ,",
  "atk-s0501a5:122_12": "pabbajitānurūpanivāsaṭṭhānanidassanatthaṁ sesavacanaṁ.",
  "atk-s0501a5:123_0": "Tattha sāvatthikittanena bhagavato gahaṭṭhānuggahakaraṇaṁ dasseti,",
  "atk-s0501a5:123_1": "jetavanādikittanena pabbajitānuggahakaraṇaṁ.",
  "atk-s0501a5:123_2": "Tathā purimena paccayaggahaṇato attakilamathānuyogavivajjanaṁ,",
  "atk-s0501a5:123_3": "pacchimena vatthukāmappahānato kāmasukhallikānuyogavajjanūpāyadassanaṁ.",
  "atk-s0501a5:123_4": "Purimena ca dhammadesanābhiyogaṁ,",
  "atk-s0501a5:123_5": "pacchimena vivekādhimuttiṁ.",
  "atk-s0501a5:123_6": "Purimena karuṇāya upagamanaṁ,",
  "atk-s0501a5:123_7": "pacchimena ca paññāya apagamanaṁ.",
  "atk-s0501a5:123_8": "Purimena sattānaṁ hitasukhanipphādanādhimuttitaṁ,",
  "atk-s0501a5:123_9": "pacchimena parahitasukhakaraṇe nirupalepataṁ.",
  "atk-s0501a5:123_10": "Purimena dhammikasukhāpariccāganimittaṁ phāsuvihāraṁ,",
  "atk-s0501a5:123_11": "pacchimena uttarimanussadhammānuyoganimittaṁ.",
  "atk-s0501a5:123_12": "Purimena manussānaṁ upakārabahulataṁ,",
  "atk-s0501a5:123_13": "pacchimena devānaṁ.",
  "atk-s0501a5:123_14": "Purimena loke jātassa loke saṁvaḍḍhabhāvaṁ,",
  "atk-s0501a5:123_15": "pacchimena lokena anupalittatanti evamādi.",
  "atk-s0501a5:124_0": "Athāti avicchedatthe,",
  "atk-s0501a5:124_1": "khoti adhikārantaranidassanatthe nipāto.",
  "atk-s0501a5:124_2": "Tena avicchinneyeva tattha bhagavato vihāre idamadhikārantaraṁ udapādīti dasseti.",
  "atk-s0501a5:124_3": "Kiṁ tanti?",
  "atk-s0501a5:124_4": "Aññatarā devatātiādi.",
  "atk-s0501a5:124_5": "Tattha aññatarāti aniyamitaniddeso.",
  "atk-s0501a5:124_6": "Sā hi nāmagottato apākaṭā,",
  "atk-s0501a5:124_7": "tasmā “aññatarā”ti vuttā.",
  "atk-s0501a5:124_8": "Devo eva devatā,",
  "atk-s0501a5:124_9": "itthipurisasādhāraṇametaṁ.",
  "atk-s0501a5:124_10": "Idha pana puriso eva,",
  "atk-s0501a5:124_11": "so devaputto kintu,",
  "atk-s0501a5:124_12": "sādhāraṇanāmavasena devatāti vutto.",
  "atk-s0501a5:125_0": "Abhikkantāya rattiyāti ettha abhikkantasaddo khayasundarābhirūpaabbhanumodanādīsu dissati.",
  "atk-s0501a5:125_1": "Tattha “abhikkantā, bhante, ratti,",
  "atk-s0501a5:125_2": "nikkhanto paṭhamo yāmo,",
  "atk-s0501a5:125_3": "ciranisinno bhikkhusaṅgho, uddisatu, bhante,",
  "atk-s0501a5:125_4": "bhagavā bhikkhūnaṁ pātimokkha”nti evamādīsu khaye dissati.",
  "atk-s0501a5:125_5": "“Ayaṁ imesaṁ catunnaṁ puggalānaṁ abhikkantataro ca paṇītataro cā”ti evamādīsu sundare.",
  "atk-s0501a5:126_0": "“Ko me vandati pādāni, iddhiyā yasasā jalaṁ;",
  "atk-s0501a5:127_0": "Abhikkantena vaṇṇena, sabbā obhāsayaṁ disā”ti. ; –",
  "atk-s0501a5:128_0": "Evamādīsu abhirūpe.",
  "atk-s0501a5:128_1": "“Abhikkantaṁ,",
  "atk-s0501a5:128_2": "bho gotama,",
  "atk-s0501a5:128_3": "abhikkantaṁ,",
  "atk-s0501a5:128_4": "bho gotamā”ti evamādīsu abbhanumodane.",
  "atk-s0501a5:128_5": "Idha pana khaye.",
  "atk-s0501a5:128_6": "Tena abhikkantāya rattiyāti parikkhīṇāya rattiyāti vuttaṁ hoti.",
  "atk-s0501a5:129_0": "Abhikkantavaṇṇāti ettha abhikkantasaddo abhirūpe,",
  "atk-s0501a5:129_1": "vaṇṇasaddo pana chavithutikulavaggakāraṇasaṇṭhānapamāṇarūpāyatanādīsu dissati.",
  "atk-s0501a5:129_2": "Tattha “suvaṇṇavaṇṇosi bhagavā”ti evamādīsu chaviyaṁ.",
  "atk-s0501a5:129_3": "“Kadā saññūḷhā pana te gahapati ime samaṇassa gotamassa vaṇṇā”ti evamādīsu thutiyaṁ.",
  "atk-s0501a5:129_4": "“Cattārome,",
  "atk-s0501a5:129_5": "bho gotama,",
  "atk-s0501a5:129_6": "vaṇṇā”ti evamādīsu kulavagge.",
  "atk-s0501a5:129_7": "“Atha kena nu vaṇṇena,",
  "atk-s0501a5:129_8": "gandhathenoti vuccatī”ti evamādīsu kāraṇe.",
  "atk-s0501a5:129_9": "“Mahantaṁ hatthirājavaṇṇaṁ abhinimminitvā”ti evamādīsu saṇṭhāne.",
  "atk-s0501a5:129_10": "“Tayo pattassa vaṇṇā”ti evamādīsu pamāṇe.",
  "atk-s0501a5:129_11": "“Vaṇṇo gandho raso ojā”ti evamādīsu rūpāyatane.",
  "atk-s0501a5:129_12": "So idha chaviyaṁ daṭṭhabbo.",
  "atk-s0501a5:129_13": "Tena abhikkantavaṇṇāti abhirūpacchavīti vuttaṁ hoti.",
  "atk-s0501a5:130_0": "Kevalakappanti ettha kevalasaddo anavasesayebhuyyaabyāmissānatirekadaḷhatthavisaṁyogādianekattho.",
  "atk-s0501a5:130_1": "Tathā hissa “kevalaparipuṇṇaṁ parisuddhaṁ brahmacariya”nti evamādīsu anavasesatā attho.",
  "atk-s0501a5:130_2": "“Kevalakappā ca aṅgamāgadhā pahūtaṁ khādanīyaṁ bhojanīyaṁ ādāya upasaṅkamissantī”ti evamādīsu yebhuyyatā.",
  "atk-s0501a5:130_3": "“Kevalassa dukkhakkhandhassa samudayo hotī”ti evamādīsu abyāmissatā.",
  "atk-s0501a5:130_4": "“Kevalaṁ saddhāmattakaṁ nūna ayamāyasmā”ti evamādīsu anatirekatā.",
  "atk-s0501a5:130_5": "“Āyasmato, bhante,",
  "atk-s0501a5:130_6": "anuruddhassa bāhiyo nāma saddhivihāriko kevalakappaṁ saṅghabhedāya ṭhito”ti evamādīsu daḷhatthatā.",
  "atk-s0501a5:130_7": "“Kevalī vusitavā uttamapurisoti vuccatī”ti evamādīsu visaṁyogo.",
  "atk-s0501a5:130_8": "Idha panassa anavasesattamattho adhippeto.",
  "atk-s0501a5:131_0": "Kappasaddo panāyaṁ abhisaddahanavohārakālapaññattichedanavikappalesasamantabhāvādianekattho.",
  "atk-s0501a5:131_1": "Tathā hissa “okappanīyametaṁ bhoto gotamassa,",
  "atk-s0501a5:131_2": "yathā taṁ arahato sammāsambuddhassā”ti evamādīsu abhisaddahanamattho.",
  "atk-s0501a5:131_3": "“Anujānāmi,",
  "atk-s0501a5:131_4": "bhikkhave,",
  "atk-s0501a5:131_5": "pañcahi samaṇakappehi phalaṁ paribhuñjitu”nti evamādīsu vohāro.",
  "atk-s0501a5:131_6": "“Yena sudaṁ niccakappaṁ viharāmī”ti evamādīsu kālo.",
  "atk-s0501a5:131_7": "“Iccāyasmā kappo”ti evamādīsu paññatti.",
  "atk-s0501a5:131_8": "“Alaṅkato kappitakesamassū”ti evamādīsu chedanaṁ.",
  "atk-s0501a5:131_9": "“Kappati dvaṅgulakappo”ti evamādīsu vikappo.",
  "atk-s0501a5:131_10": "“Atthi kappo nipajjitu”nti evamādīsu leso.",
  "atk-s0501a5:131_11": "“Kevalakappaṁ veḷuvanaṁ obhāsetvā”ti evamādīsu samantabhāvo.",
  "atk-s0501a5:131_12": "Idha panassa samantabhāvo attho adhippeto.",
  "atk-s0501a5:131_13": "Yato kevalakappaṁ jetavananti ettha anavasesaṁ samantato jetavananti evamattho daṭṭhabbo.",
  "atk-s0501a5:132_0": "Obhāsetvāti ābhāya pharitvā, candimā viya sūriyo viya ca ekobhāsaṁ ekapajjotaṁ karitvāti attho.",
  "atk-s0501a5:133_0": "Yena bhagavā tenupasaṅkamīti bhummatthe karaṇavacanaṁ.",
  "atk-s0501a5:133_1": "Yato yattha bhagavā,",
  "atk-s0501a5:133_2": "tattha upasaṅkamīti evamettha attho daṭṭhabbo.",
  "atk-s0501a5:133_3": "Yena vā kāraṇena bhagavā devamanussehi upasaṅkamitabbo,",
  "atk-s0501a5:133_4": "teneva kāraṇena upasaṅkamīti evampettha attho daṭṭhabbo.",
  "atk-s0501a5:133_5": "Kena ca kāraṇena bhagavā upasaṅkamitabbo?",
  "atk-s0501a5:133_6": "Nānappakāraguṇavisesādhigamādhippāyena,",
  "atk-s0501a5:133_7": "sādurasaphalūpabhogādhippāyena dijagaṇehi niccaphalitamahārukkho viya.",
  "atk-s0501a5:133_8": "Upasaṅkamīti ca gatāti vuttaṁ hoti.",
  "atk-s0501a5:133_9": "Upasaṅkamitvāti upasaṅkamanapariyosānadīpanaṁ.",
  "atk-s0501a5:133_10": "Atha vā evaṁ gatā tato āsannataraṁ ṭhānaṁ bhagavato samīpasaṅkhātaṁ gantvāti vuttaṁ hoti.",
  "atk-s0501a5:133_11": "Bhagavantaṁ abhivādetvāti bhagavantaṁ vanditvā paṇamitvā namassitvā.",
  "atk-s0501a5:134_0": "Ekamantanti bhāvanapuṁsakaniddeso ekokāsaṁ ekapassanti vuttaṁ hoti.",
  "atk-s0501a5:134_1": "Bhummatthe vā upayogavacanaṁ.",
  "atk-s0501a5:134_2": "Aṭṭhāsīti nisajjādipaṭikkhepo,",
  "atk-s0501a5:134_3": "ṭhānaṁ kappesi,",
  "atk-s0501a5:134_4": "ṭhitā ahosīti attho.",
  "atk-s0501a5:135_0": "Kathaṁ ṭhitā pana sā ekamantaṁ ṭhitā ahūti?",
  "atk-s0501a5:136_0": "“Na pacchato na purato, nāpi āsannadūrato;",
  "atk-s0501a5:137_0": "Na kacche nopi paṭivāte, na cāpi oṇatuṇṇate;",
  "atk-s0501a5:138_0": "Ime dose vivajjetvā, ekamantaṁ ṭhitā ahū”ti.",
  "atk-s0501a5:139_0": "Kasmā panāyaṁ aṭṭhāsi eva,",
  "atk-s0501a5:139_1": "na nisīdīti?",
  "atk-s0501a5:139_2": "Lahuṁ nivattitukāmatāya.",
  "atk-s0501a5:139_3": "Devatāyo hi kañcideva atthavasaṁ paṭicca sucipuriso viya vaccaṭṭhānaṁ manussalokaṁ āgacchanti.",
  "atk-s0501a5:139_4": "Pakatiyā pana tāsaṁ yojanasatato pabhuti manussaloko duggandhatāya paṭikūlo hoti,",
  "atk-s0501a5:139_5": "na ettha abhiramanti,",
  "atk-s0501a5:139_6": "tena sā āgatakiccaṁ katvā lahuṁ nivattitukāmatāya na nisīdi.",
  "atk-s0501a5:139_7": "Yassa ca gamanādiiriyāpathaparissamassa vinodanatthaṁ nisīdanti,",
  "atk-s0501a5:139_8": "so devānaṁ parissamo natthi,",
  "atk-s0501a5:139_9": "tasmāpi na nisīdi.",
  "atk-s0501a5:139_10": "Ye ca mahāsāvakā bhagavantaṁ parivāretvā ṭhitā,",
  "atk-s0501a5:139_11": "te patimāneti,",
  "atk-s0501a5:139_12": "tasmāpi na nisīdi.",
  "atk-s0501a5:139_13": "Apica bhagavati gāraveneva na nisīdi.",
  "atk-s0501a5:139_14": "Devatānañhi nisīditukāmānaṁ āsanaṁ nibbattati,",
  "atk-s0501a5:139_15": "taṁ anicchamānā nisajjāya cittampi akatvā ekamantaṁ aṭṭhāsi.",
  "atk-s0501a5:140_0": "Ekamantaṁ ṭhitā kho sā devatāti evaṁ imehi kāraṇehi ekamantaṁ ṭhitā kho sā devatā.",
  "atk-s0501a5:140_1": "Bhagavantaṁ gāthāya ajjhabhāsīti bhagavantaṁ akkharapadaniyamitaganthitena vacanena abhāsīti attho. Kathaṁ?",
  "atk-s0501a5:140_2": "Bahū devā manussā ca…pe…",
  "atk-s0501a5:140_3": "brūhi maṅgalamuttamanti.",
  "atk-s0501a5:141_0": "Maṅgalapañhasamuṭṭhānakathā",
  "atk-s0501a5:142_0": "Tattha yasmā “evamiccādipāṭhassa,",
  "atk-s0501a5:142_1": "atthaṁ nānappakārato.",
  "atk-s0501a5:142_2": "Vaṇṇayanto samuṭṭhānaṁ,",
  "atk-s0501a5:142_3": "vatvā”ti mātikā ṭhapitā,",
  "atk-s0501a5:142_4": "tassa ca samuṭṭhānassa ayaṁ vattabbatāya okāso,",
  "atk-s0501a5:142_5": "tasmā maṅgalapañhasamuṭṭhānaṁ tāva vatvā pacchā imesaṁ gāthāpadānamatthaṁ vaṇṇayissāmi.",
  "atk-s0501a5:142_6": "Kiñca maṅgalapañhasamuṭṭhānaṁ?",
  "atk-s0501a5:142_7": "Jambudīpe kira tattha tattha nagaradvārasanthāgārasabhādīsu mahājano sannipatitvā hiraññasuvaṇṇaṁ datvā nānappakāraṁ sītāharaṇādikathaṁ kathāpeti,",
  "atk-s0501a5:142_8": "ekekā kathā catumāsaccayena niṭṭhāti.",
  "atk-s0501a5:142_9": "Tattha ekadivasaṁ maṅgalakathā samuṭṭhāsi “kiṁ nu kho maṅgalaṁ,",
  "atk-s0501a5:142_10": "kiṁ diṭṭhaṁ maṅgalaṁ,",
  "atk-s0501a5:142_11": "sutaṁ maṅgalaṁ,",
  "atk-s0501a5:142_12": "mutaṁ maṅgalaṁ,",
  "atk-s0501a5:142_13": "ko maṅgalaṁ jānātī”ti.",
  "atk-s0501a5:143_0": "Atha diṭṭhamaṅgaliko nāmeko puriso āha “ahaṁ maṅgalaṁ jānāmi,",
  "atk-s0501a5:143_1": "diṭṭhaṁ loke maṅgalaṁ diṭṭhaṁ nāma abhimaṅgalasammataṁ rūpaṁ.",
  "atk-s0501a5:143_2": "Seyyathidaṁ –",
  "atk-s0501a5:143_3": "idhekacco kālasseva vuṭṭhāya cātakasakuṇaṁ vā passati,",
  "atk-s0501a5:143_4": "beluvalaṭṭhiṁ vā gabbhiniṁ vā kumārake vā alaṅkatapaṭiyatte puṇṇaghaṭe vā allarohitamacchaṁ vā ājaññaṁ",
  "atk-s0501a5:143_5": "vā ājaññarathaṁ vā usabhaṁ vā gāviṁ vā kapilaṁ vā,",
  "atk-s0501a5:143_6": "yaṁ vā panaññampi kiñci evarūpaṁ abhimaṅgalasammataṁ rūpaṁ passati,",
  "atk-s0501a5:143_7": "idaṁ vuccati diṭṭhamaṅgala”nti.",
  "atk-s0501a5:143_8": "Tassa vacanaṁ ekacce aggahesuṁ,",
  "atk-s0501a5:143_9": "ekacce na aggahesuṁ.",
  "atk-s0501a5:143_10": "Ye na aggahesuṁ,",
  "atk-s0501a5:143_11": "te tena saha vivadiṁsu.",
  "atk-s0501a5:144_0": "Atha sutamaṅgaliko nāma eko puriso āha –",
  "atk-s0501a5:144_1": "“cakkhunāmetaṁ, bho,",
  "atk-s0501a5:144_2": "sucimpi passati asucimpi,",
  "atk-s0501a5:144_3": "tathā sundarampi,",
  "atk-s0501a5:144_4": "asundarampi,",
  "atk-s0501a5:144_5": "manāpampi,",
  "atk-s0501a5:144_6": "amanāpampi.",
  "atk-s0501a5:144_7": "Yadi tena diṭṭhaṁ maṅgalaṁ siyā,",
  "atk-s0501a5:144_8": "sabbampi maṅgalaṁ siyā.",
  "atk-s0501a5:144_9": "Tasmā na diṭṭhaṁ maṅgalaṁ,",
  "atk-s0501a5:144_10": "apica kho pana sutaṁ maṅgalaṁ.",
  "atk-s0501a5:144_11": "Sutaṁ nāma abhimaṅgalasammato saddo.",
  "atk-s0501a5:144_12": "Seyyathidaṁ?",
  "atk-s0501a5:144_13": "Idhekacco kālasseva vuṭṭhāya vaḍḍhāti vā vaḍḍhamānāti vā puṇṇāti vā phussāti vā sumanāti vā sirīti vā",
  "atk-s0501a5:144_14": "sirivaḍḍhāti vā ajja sunakkhattaṁ sumuhuttaṁ sudivasaṁ sumaṅgalanti evarūpaṁ vā yaṁkiñci abhimaṅgalasammataṁ",
  "atk-s0501a5:144_15": "saddaṁ suṇāti,",
  "atk-s0501a5:144_16": "idaṁ vuccati sutamaṅgala”nti.",
  "atk-s0501a5:144_17": "Tassāpi vacanaṁ ekacce aggahesuṁ,",
  "atk-s0501a5:144_18": "ekacce na aggahesuṁ.",
  "atk-s0501a5:144_19": "Ye na aggahesuṁ,",
  "atk-s0501a5:144_20": "te tena saha vivadiṁsu.",
  "atk-s0501a5:145_0": "Atha mutamaṅgaliko nāmeko puriso āha “sotampi hi nāmetaṁ, bho,",
  "atk-s0501a5:145_1": "sādhumpi asādhumpi manāpampi amanāpampi saddaṁ suṇāti.",
  "atk-s0501a5:145_2": "Yadi tena sutaṁ maṅgalaṁ siyā,",
  "atk-s0501a5:145_3": "sabbampi maṅgalaṁ siyā.",
  "atk-s0501a5:145_4": "Tasmā na sutaṁ maṅgalaṁ,",
  "atk-s0501a5:145_5": "apica kho pana mutaṁ maṅgalaṁ.",
  "atk-s0501a5:145_6": "Mutaṁ nāma abhimaṅgalasammataṁ gandharasaphoṭṭhabbaṁ.",
  "atk-s0501a5:145_7": "Seyyathidaṁ –",
  "atk-s0501a5:145_8": "idhekacco kālasseva vuṭṭhāya padumagandhādipupphagandhaṁ vā ghāyati,",
  "atk-s0501a5:145_9": "phussadantakaṭṭhaṁ vā khādati,",
  "atk-s0501a5:145_10": "pathaviṁ vā āmasati,",
  "atk-s0501a5:145_11": "haritasassaṁ vā allagomayaṁ vā kacchapaṁ vā tilaṁ vā pupphaṁ vā phalaṁ vā āmasati,",
  "atk-s0501a5:145_12": "phussamattikāya vā sammā limpati,",
  "atk-s0501a5:145_13": "phussasāṭakaṁ vā nivāseti,",
  "atk-s0501a5:145_14": "phussaveṭhanaṁ vā dhāreti.",
  "atk-s0501a5:145_15": "Yaṁ vā panaññampi kiñci evarūpaṁ abhimaṅgalasammataṁ gandhaṁ vā ghāyati,",
  "atk-s0501a5:145_16": "rasaṁ vā sāyati,",
  "atk-s0501a5:145_17": "phoṭṭhabbaṁ vā phusati,",
  "atk-s0501a5:145_18": "idaṁ vuccati mutamaṅgala”nti.",
  "atk-s0501a5:145_19": "Tassāpi vacanaṁ ekacce aggahesuṁ,",
  "atk-s0501a5:145_20": "ekacce na aggahesuṁ.",
  "atk-s0501a5:146_0": "Tattha na diṭṭhamaṅgaliko sutamutamaṅgalike asakkhi ñāpetuṁ,",
  "atk-s0501a5:146_1": "na tesaṁ aññataro itare dve.",
  "atk-s0501a5:146_2": "Tesu ca manussesu ye diṭṭhamaṅgalikassa vacanaṁ gaṇhiṁsu,",
  "atk-s0501a5:146_3": "te “diṭṭhaṁyeva maṅgala”nti gatā.",
  "atk-s0501a5:146_4": "Ye sutamutamaṅgalikānaṁ,",
  "atk-s0501a5:146_5": "te “sutaṁyeva mutaṁyeva maṅgala”nti gatā.",
  "atk-s0501a5:146_6": "Evamayaṁ maṅgalakathā sakalajambudīpe pākaṭā jātā.",
  "atk-s0501a5:147_0": "Atha sakalajambudīpe manussā gumbagumbā hutvā “kiṁ nu kho maṅgala”nti maṅgalāni cintayiṁsu.",
  "atk-s0501a5:147_1": "Tesaṁ manussānaṁ ārakkhadevatā taṁ kathaṁ sutvā tatheva maṅgalāni cintayiṁsu.",
  "atk-s0501a5:147_2": "Tāsaṁ devatānaṁ bhummadevatā mittā honti,",
  "atk-s0501a5:147_3": "atha tato sutvā bhummadevatāpi tatheva maṅgalāni cintayiṁsu,",
  "atk-s0501a5:147_4": "tāsaṁ devatānaṁ ākāsaṭṭhadevatā mittā honti,",
  "atk-s0501a5:147_5": "ākāsaṭṭhadevatānaṁ catumahārājikā devatā mittā honti,",
  "atk-s0501a5:147_6": "etenupāyena yāva sudassīdevatānaṁ akaniṭṭhadevatā mittā honti,",
  "atk-s0501a5:147_7": "atha tato sutvā akaniṭṭhadevatāpi tatheva gumbagumbā hutvā maṅgalāni cintayiṁsu.",
  "atk-s0501a5:147_8": "Evaṁ yāva dasasahassacakkavāḷesu sabbattha maṅgalacintā udapādi.",
  "atk-s0501a5:147_9": "Uppannā ca “idaṁ maṅgalaṁ idaṁ maṅgala”nti vinicchayamānāpi appattā eva vinicchayaṁ dvādasa vassāni aṭṭhāsi.",
  "atk-s0501a5:147_10": "Sabbe manussā ca devā ca brahmāno ca ṭhapetvā ariyasāvake diṭṭhasutamutavasena tidhā bhinnā.",
  "atk-s0501a5:147_11": "Ekopi “idameva maṅgala”nti yathābhuccato niṭṭhaṅgato nāhosi,",
  "atk-s0501a5:147_12": "maṅgalakolāhalaṁ loke uppajji.",
  "atk-s0501a5:148_0": "Kolāhalaṁ nāma pañcavidhaṁ kappakolāhalaṁ,",
  "atk-s0501a5:148_1": "cakkavattikolāhalaṁ,",
  "atk-s0501a5:148_2": "buddhakolāhalaṁ,",
  "atk-s0501a5:148_3": "maṅgalakolāhalaṁ,",
  "atk-s0501a5:148_4": "moneyyakolāhalanti.",
  "atk-s0501a5:148_5": "Tattha kāmāvacaradevā muttasirā vikiṇṇakesā rudammukhā assūni hatthehi puñchamānā rattavatthanivatthā",
  "atk-s0501a5:148_6": "ativiya virūpavesadhārino hutvā “vassasatasahassaccayena kappuṭṭhānaṁ hohiti,",
  "atk-s0501a5:148_7": "ayaṁ loko vinassissati,",
  "atk-s0501a5:148_8": "mahāsamuddo sussissati,",
  "atk-s0501a5:148_9": "ayañca mahāpathavī sineru ca pabbatarājā uḍḍhayhissati vinassissati,",
  "atk-s0501a5:148_10": "yāva brahmalokā lokavināso bhavissati,",
  "atk-s0501a5:148_11": "mettaṁ mārisā bhāvetha,",
  "atk-s0501a5:148_12": "karuṇaṁ muditaṁ upekkhaṁ mārisā bhāvetha,",
  "atk-s0501a5:148_13": "mātaraṁ upaṭṭhahatha,",
  "atk-s0501a5:148_14": "pitaraṁ upaṭṭhahatha,",
  "atk-s0501a5:148_15": "kule jeṭṭhāpacāyino hotha,",
  "atk-s0501a5:148_16": "jāgaratha mā pamādatthā”ti manussapathe vicaritvā ārocenti.",
  "atk-s0501a5:148_17": "Idaṁ kappakolāhalaṁ nāma.",
  "atk-s0501a5:149_0": "Kāmāvacaradevāyeva “vassasatassaccayena cakkavattirājā loke uppajjissatī”ti manussapathe vicaritvā ārocenti.",
  "atk-s0501a5:149_1": "Idaṁ cakkavattikolāhalaṁ nāma.",
  "atk-s0501a5:149_2": "Suddhāvāsā pana devā brahmābharaṇena alaṅkaritvā brahmaveṭhanaṁ sīse katvā pītisomanassajātā buddhaguṇavādino",
  "atk-s0501a5:149_3": "“vassasahassaccayena buddho loke uppajjissatī”ti manussapathe vicaritvā ārocenti.",
  "atk-s0501a5:149_4": "Idaṁ buddhakolāhalaṁ nāma.",
  "atk-s0501a5:149_5": "Suddhāvāsā eva devā devamanussānaṁ cittaṁ ñatvā “dvādasannaṁ vassānaṁ accayena sammāsambuddho maṅgalaṁ kathessatī”ti manussapathe vicaritvā ārocenti.",
  "atk-s0501a5:149_6": "Idaṁ maṅgalakolāhalaṁ nāma.",
  "atk-s0501a5:149_7": "Suddhāvāsā eva devā “sattannaṁ vassānaṁ accayena aññataro bhikkhu bhagavatā saddhiṁ samāgamma moneyyappaṭipadaṁ",
  "atk-s0501a5:149_8": "pucchissatī”ti manussapathe vicaritvā ārocenti.",
  "atk-s0501a5:149_9": "Idaṁ moneyyakolāhalaṁ nāma.",
  "atk-s0501a5:149_10": "Imesu pañcasu kolāhalesu devamanussānaṁ idaṁ maṅgalakolāhalaṁ loke uppajji.",
  "atk-s0501a5:150_0": "Atha devesu ca manussesu ca vicinitvā vicinitvā maṅgalāni alabhamānesu dvādasannaṁ vassānaṁ accayena",
  "atk-s0501a5:150_1": "tāvatiṁsakāyikā devatā saṅgamma samāgamma evaṁ samacintesuṁ “seyyathāpi nāma gharasāmiko antogharajanānaṁ,",
  "atk-s0501a5:150_2": "gāmasāmiko gāmavāsīnaṁ,",
  "atk-s0501a5:150_3": "rājā sabbamanussānaṁ,",
  "atk-s0501a5:150_4": "evameva ayaṁ sakko devānamindo amhākaṁ aggo ca seṭṭho ca yadidaṁ puññena tejena issariyena paññāya dvinnaṁ devalokānaṁ adhipati,",
  "atk-s0501a5:150_5": "yaṁnūna mayaṁ sakkaṁ devānamindaṁ etamatthaṁ puccheyyāmā”ti.",
  "atk-s0501a5:150_6": "Tā sakkassa santikaṁ gantvā sakkaṁ devānamindaṁ taṅkhaṇānurūpanivāsanābharaṇasassirikasarīraṁ aḍḍhateyyakoṭiaccharāgaṇaparivutaṁ",
  "atk-s0501a5:150_7": "pāricchattakamūle paṇḍukambalavarāsane nisinnaṁ abhivādetvā ekamantaṁ ṭhatvā etadavocuṁ “yagghe, mārisa,",
  "atk-s0501a5:150_8": "jāneyyāsi,",
  "atk-s0501a5:150_9": "etarahi maṅgalapañhā samuṭṭhitā,",
  "atk-s0501a5:150_10": "eke ‘diṭṭhaṁ maṅgala’nti vadanti,",
  "atk-s0501a5:150_11": "eke ‘sutaṁ maṅgala’nti,",
  "atk-s0501a5:150_12": "eke ‘mutaṁ maṅgala’nti,",
  "atk-s0501a5:150_13": "tattha mayañca aññe ca aniṭṭhaṅgatā,",
  "atk-s0501a5:150_14": "sādhu vata no tvaṁ yāthāvato byākarohī”ti.",
  "atk-s0501a5:150_15": "Devarājā pakatiyāpi paññavā “ayaṁ maṅgalakathā kattha paṭhamaṁ samuṭṭhitā”ti āha. “Mayaṁ, deva,",
  "atk-s0501a5:150_16": "cātumahārājikānaṁ assumhā”ti āhaṁsu.",
  "atk-s0501a5:150_17": "Tato cātumahārājikā ākāsaṭṭhadevatānaṁ,",
  "atk-s0501a5:150_18": "ākāsaṭṭhadevatā bhummadevatānaṁ,",
  "atk-s0501a5:150_19": "bhummadevatā manussārakkhadevatānaṁ,",
  "atk-s0501a5:150_20": "manussārakkhadevatā “manussaloke samuṭṭhitā”ti āhaṁsu.",
  "atk-s0501a5:151_0": "Atha devānamindo “sammāsambuddho kattha vasatī”ti pucchi.",
  "atk-s0501a5:151_1": "“Manussaloke devā”ti āhaṁsu.",
  "atk-s0501a5:151_2": "Taṁ bhagavantaṁ koci pucchīti,",
  "atk-s0501a5:151_3": "na koci devāti.",
  "atk-s0501a5:151_4": "Kinnu nāma tumhe mārisā aggiṁ chaḍḍetvā khajjopanakaṁ ujjāletha,",
  "atk-s0501a5:151_5": "yena tumhe anavasesamaṅgaladesakaṁ taṁ bhagavantaṁ atikkamitvā maṁ pucchitabbaṁ maññatha,",
  "atk-s0501a5:151_6": "āgacchatha mārisā,",
  "atk-s0501a5:151_7": "taṁ bhagavantaṁ pucchāma,",
  "atk-s0501a5:151_8": "addhā sassirikaṁ pañhaveyyākaraṇaṁ labhissāmāti ekaṁ devaputtaṁ āṇāpesi “taṁ bhagavantaṁ pucchā”ti.",
  "atk-s0501a5:151_9": "So devaputto taṅkhaṇānurūpena alaṅkārena attānaṁ alaṅkaritvā vijjuriva vijjotamāno devagaṇaparivuto jetavanamahāvihāraṁ",
  "atk-s0501a5:151_10": "gantvā bhagavantaṁ abhivādetvā ekamantaṁ ṭhatvā maṅgalapañhaṁ pucchanto gāthāya ajjhabhāsi “bahū devā",
  "atk-s0501a5:151_11": "manussā cā”ti.",
  "atk-s0501a5:152_0": "Idaṁ maṅgalapañhasamuṭṭhānaṁ.",
  "atk-s0501a5:153_0": "Bahūdevātigāthāvaṇṇanā",
  "atk-s0501a5:154_0": "2.",
  "atk-s0501a5:154_1": "Idāni gāthāpadānaṁ atthavaṇṇanā hoti.",
  "atk-s0501a5:154_2": "Bahūti aniyamitasaṅkhyāniddeso,",
  "atk-s0501a5:154_3": "tena anekasatā anekasahassā anekasatasahassāti vuttaṁ hoti.",
  "atk-s0501a5:154_4": "Dibbantīti devā,",
  "atk-s0501a5:154_5": "pañcahi kāmaguṇehi kīḷanti,",
  "atk-s0501a5:154_6": "attano vā siriyā jotentīti attho.",
  "atk-s0501a5:154_7": "Apica devāti tividhā devā sammutiupapattivisuddhivasena. Yathāha –",
  "atk-s0501a5:155_0": "“Devāti tayo devā –",
  "atk-s0501a5:155_1": "sammutidevā,",
  "atk-s0501a5:155_2": "upapattidevā,",
  "atk-s0501a5:155_3": "visuddhidevā.",
  "atk-s0501a5:155_4": "Tattha sammutidevā nāma rājāno deviyo rājakumārā.",
  "atk-s0501a5:155_5": "Upapattidevā nāma cātumahārājike deve upādāya taduttaridevā.",
  "atk-s0501a5:155_6": "Visuddhidevā nāma arahanto vuccantī”ti.",
  "atk-s0501a5:156_0": "Tesu idha upapattidevā adhippetā.",
  "atk-s0501a5:156_1": "Manuno apaccāti manussā.",
  "atk-s0501a5:156_2": "Porāṇā pana bhaṇanti –",
  "atk-s0501a5:156_3": "manaso ussannatāya manussā.",
  "atk-s0501a5:156_4": "Te jambudīpakā,",
  "atk-s0501a5:156_5": "aparagoyānakā,",
  "atk-s0501a5:156_6": "uttarakurukā,",
  "atk-s0501a5:156_7": "pubbavidehakāti catubbidhā,",
  "atk-s0501a5:156_8": "idha jambudīpakā adhippetā.",
  "atk-s0501a5:156_9": "Maṅgalanti mahanti imehi sattāti maṅgalāni,",
  "atk-s0501a5:156_10": "iddhiṁ vuddhiñca pāpuṇantīti attho.",
  "atk-s0501a5:156_11": "Acintayunti cintesuṁ ākaṅkhamānāti icchamānā patthayamānā pihayamānā.",
  "atk-s0501a5:156_12": "Sotthānanti sotthibhāvaṁ,",
  "atk-s0501a5:156_13": "sabbesaṁ diṭṭhadhammikasamparāyikānaṁ sobhanānaṁ sundarānaṁ kalyāṇānaṁ dhammānamatthitanti vuttaṁ hoti.",
  "atk-s0501a5:156_14": "Brūhīti desehi pakāsehi,",
  "atk-s0501a5:156_15": "ācikkha vivara vibhaja uttānīkarohi.",
  "atk-s0501a5:156_16": "Maṅgalanti iddhikāraṇaṁ vuddhikāraṇaṁ sabbasampattikāraṇaṁ.",
  "atk-s0501a5:156_17": "Uttamanti visiṭṭhaṁ pavaraṁ sabbalokahitasukhāvahanti ayaṁ gāthāya anupubbapadavaṇṇanā.",
  "atk-s0501a5:157_0": "Ayaṁ pana piṇḍattho –",
  "atk-s0501a5:157_1": "so devaputto dasasahassacakkavāḷesu devatā maṅgalapañhaṁ sotukāmatāya imasmiṁ cakkavāḷe sannipatitvā",
  "atk-s0501a5:157_2": "ekavālaggakoṭiokāsamatte dasapi vīsampi tiṁsampi cattālīsampi paññāsampi saṭṭhipi sattatipi asītipi sukhumattabhāve",
  "atk-s0501a5:157_3": "nimminitvā sabbadevamārabrahmāno siriyā ca tejasā ca adhiggayha virocamānaṁ paññattavarabuddhāsane nisinnaṁ",
  "atk-s0501a5:157_4": "bhagavantaṁ parivāretvā ṭhitā disvā tasmiñca samaye anāgatānampi sakalajambudīpakānaṁ manussānaṁ cetasā",
  "atk-s0501a5:157_5": "cetoparivitakkamaññāya sabbadevamanussānaṁ vicikicchāsallasamuddharaṇatthaṁ āha –",
  "atk-s0501a5:158_0": "“Bahū devā manussā ca, maṅgalāni acintayuṁ;",
  "atk-s0501a5:159_0": "Ākaṅkhamānā sotthānaṁ, brūhi maṅgalamuttama”nti.",
  "atk-s0501a5:160_0": "Tāsaṁ devatānaṁ anumatiyā manussānañca anuggahena mayā puṭṭho samāno yaṁ sabbesameva amhākaṁ ekantahitasukhāvahato uttamaṁ maṅgalaṁ,",
  "atk-s0501a5:160_1": "taṁ no anukampaṁ upādāya brūhi bhagavāti.",
  "atk-s0501a5:161_0": "Asevanācātigāthāvaṇṇanā",
  "atk-s0501a5:162_0": "3.",
  "atk-s0501a5:162_1": "Evametaṁ devaputtassa vacanaṁ sutvā bhagavā “asevanā ca bālāna”nti gāthamāha.",
  "atk-s0501a5:162_2": "Tattha asevanāti abhajanā apayirupāsanā.",
  "atk-s0501a5:162_3": "Bālānanti balanti assasantīti bālā,",
  "atk-s0501a5:162_4": "assasitapassasitamattena jīvanti,",
  "atk-s0501a5:162_5": "na paññājīvitenāti adhippāyo.",
  "atk-s0501a5:162_6": "Tesaṁ bālānaṁ.",
  "atk-s0501a5:162_7": "Paṇḍitānanti paṇḍantīti paṇḍitā,",
  "atk-s0501a5:162_8": "sandiṭṭhikasamparāyikesu atthesu ñāṇagatiyā gacchantīti adhippāyo.",
  "atk-s0501a5:162_9": "Tesaṁ paṇḍitānaṁ.",
  "atk-s0501a5:162_10": "Sevanāti bhajanā payirupāsanā taṁsahāyatā taṁsampavaṅkatā taṁsamaṅgitā pūjāti sakkāragarukāramānanavandanā.",
  "atk-s0501a5:162_11": "Pūjaneyyānanti pūjārahānaṁ.",
  "atk-s0501a5:162_12": "Etaṁ maṅgalamuttamanti yā ca bālānaṁ asevanā,",
  "atk-s0501a5:162_13": "yā ca paṇḍitānaṁ sevanā,",
  "atk-s0501a5:162_14": "yā ca pūjaneyyānaṁ pūjā,",
  "atk-s0501a5:162_15": "taṁ sabbaṁ sampiṇḍetvā āha “etaṁ maṅgalamuttama”nti.",
  "atk-s0501a5:162_16": "Yaṁ tayā puṭṭhaṁ “brūhi maṅgalamuttama”nti,",
  "atk-s0501a5:162_17": "ettha tāva etaṁ maṅgalamuttamanti gaṇhāhīti vuttaṁ hoti.",
  "atk-s0501a5:162_18": "Ayametissā gāthāya padavaṇṇanā.",
  "atk-s0501a5:163_0": "Atthavaṇṇanā panassā evaṁ veditabbā –",
  "atk-s0501a5:163_1": "evametaṁ devaputtassa vacanaṁ sutvā bhagavā “asevanā ca bālāna”nti imaṁ gāthamāha.",
  "atk-s0501a5:163_2": "Tattha yasmā catubbidhā gāthā pucchitagāthā,",
  "atk-s0501a5:163_3": "apucchitagāthā,",
  "atk-s0501a5:163_4": "sānusandhikagāthā,",
  "atk-s0501a5:163_5": "ananusandhikagāthāti.",
  "atk-s0501a5:163_6": "Tattha “pucchāmi taṁ, gotama,",
  "atk-s0501a5:163_7": "bhūripañña,",
  "atk-s0501a5:163_8": "kathaṅkaro sāvako sādhu hotī”ti ca “kathaṁ nu tvaṁ, mārisa,",
  "atk-s0501a5:163_9": "oghamatarī”ti ca evamādīsu pucchitena kathitā pucchitagāthā.",
  "atk-s0501a5:163_10": "“Yaṁ pare sukhato āhu,",
  "atk-s0501a5:163_11": "tadariyā āhu dukkhato”ti evamādīsu apucchitena attajjhāsayavasena kathitā apucchitagāthā.",
  "atk-s0501a5:163_12": "Sabbāpi buddhānaṁ gāthā “sanidānāhaṁ,",
  "atk-s0501a5:163_13": "bhikkhave,",
  "atk-s0501a5:163_14": "dhammaṁ desessāmī”ti vacanato sānusandhikagāthā.",
  "atk-s0501a5:163_15": "Ananusandhikagāthā imasmiṁ sāsane natthi.",
  "atk-s0501a5:163_16": "Evametāsu gāthāsu ayaṁ devaputtena pucchitena bhagavatā kathitattā pucchitagāthā.",
  "atk-s0501a5:163_17": "Ayañca yathā cheko puriso kusalo maggassa kusalo amaggassa maggaṁ puṭṭho paṭhamaṁ vijahitabbaṁ ācikkhitvā",
  "atk-s0501a5:163_18": "pacchā gahetabbaṁ ācikkhati “asukasmiṁ nāma ṭhāne dvedhāpatho hoti,",
  "atk-s0501a5:163_19": "tattha vāmaṁ muñcitvā dakkhiṇaṁ gaṇhathā”ti,",
  "atk-s0501a5:163_20": "evaṁ sevitabbāsevitabbesu asevitabbaṁ ācikkhitvā sevitabbaṁ ācikkhati.",
  "atk-s0501a5:163_21": "Bhagavā ca maggakusalapurisasadiso. Yathāha –",
  "atk-s0501a5:164_0": "“Puriso maggakusaloti kho, tissa,",
  "atk-s0501a5:164_1": "tathāgatassetaṁ adhivacanaṁ arahato sammāsambuddhassa.",
  "atk-s0501a5:164_2": "So hi kusalo imassa lokassa,",
  "atk-s0501a5:164_3": "kusalo parassa lokassa,",
  "atk-s0501a5:164_4": "kusalo maccudheyyassa,",
  "atk-s0501a5:164_5": "kusalo amaccudheyyassa,",
  "atk-s0501a5:164_6": "kusalo māradheyyassa,",
  "atk-s0501a5:164_7": "kusalo amāradheyyassā”ti.",
  "atk-s0501a5:165_0": "Tasmā paṭhamaṁ asevitabbaṁ ācikkhanto āha –",
  "atk-s0501a5:165_1": "“asevanā ca bālānaṁ,",
  "atk-s0501a5:165_2": "paṇḍitānañca sevanā”ti.",
  "atk-s0501a5:165_3": "Vijahitabbamaggo viya hi paṭhamaṁ bālā na sevitabbā na payirupāsitabbā,",
  "atk-s0501a5:165_4": "tato gahetabbamaggo viya paṇḍitā sevitabbā payirupāsitabbāti.",
  "atk-s0501a5:165_5": "Kasmā pana bhagavatā maṅgalaṁ kathentena paṭhamaṁ bālānamasevanā paṇḍitānañca sevanā kathitāti? Vuccate –",
  "atk-s0501a5:165_6": "yasmā imaṁ diṭṭhādīsu maṅgaladiṭṭhiṁ bālasevanāya devamanussā gaṇhiṁsu,",
  "atk-s0501a5:165_7": "sā ca amaṅgalaṁ,",
  "atk-s0501a5:165_8": "tasmā tesaṁ taṁ idhalokaparalokatthabhañjakaṁ akalyāṇamittasaṁsaggaṁ garahantena ubhayalokatthasādhakañca",
  "atk-s0501a5:165_9": "kalyāṇamittasaṁsaggaṁ pasaṁsantena bhagavatā paṭhamaṁ bālānamasevanā paṇḍitānañca sevanā kathitāti.",
  "atk-s0501a5:166_0": "Tattha bālā nāma ye keci pāṇātipātādiakusalakammapathasamannāgatā sattā,",
  "atk-s0501a5:166_1": "te tīhākārehi jānitabbā.",
  "atk-s0501a5:166_2": "Yathāha “tīṇimāni,",
  "atk-s0501a5:166_3": "bhikkhave,",
  "atk-s0501a5:166_4": "bālassa bālalakkhaṇānī”ti suttaṁ.",
  "atk-s0501a5:166_5": "Apica pūraṇakassapādayo cha satthāro,",
  "atk-s0501a5:166_6": "devadattakokālikakaṭamodakatissakhaṇḍadeviyāputtasamuddadattaciñcamāṇavikādayo atītakāle ca dīghavidassa",
  "atk-s0501a5:166_7": "bhātāti ime aññe ca evarūpā sattā bālāti veditabbā.",
  "atk-s0501a5:167_0": "Te aggipadittamiva agāraṁ attanā duggahitena attānañceva attano vacanakārake ca vināsenti.",
  "atk-s0501a5:167_1": "Yathā dīghavidassa bhātā catubuddhantaraṁ saṭṭhiyojanamattena attabhāvena uttāno patito mahāniraye paccati,",
  "atk-s0501a5:167_2": "yathā ca tassa diṭṭhiṁ abhirucanakāni pañca kulasatāni tasseva sahabyataṁ upapannāni mahāniraye paccanti.",
  "atk-s0501a5:167_3": "Vuttañcetaṁ bhagavatā –",
  "atk-s0501a5:168_0": "“Seyyathāpi,",
  "atk-s0501a5:168_1": "bhikkhave,",
  "atk-s0501a5:168_2": "naḷāgārā vā tiṇāgārā vā aggi mutto kūṭāgārānipi ḍahati ullittāvalittāni nivātāni phusitaggaḷāni pihitavātapānāni,",
  "atk-s0501a5:168_3": "evameva kho,",
  "atk-s0501a5:168_4": "bhikkhave,",
  "atk-s0501a5:168_5": "yāni kānici bhayāni uppajjanti,",
  "atk-s0501a5:168_6": "sabbāni tāni bālato uppajjanti,",
  "atk-s0501a5:168_7": "no paṇḍitato.",
  "atk-s0501a5:168_8": "Ye keci upaddavā uppajjanti…pe…",
  "atk-s0501a5:168_9": "ye keci upasaggā…pe…",
  "atk-s0501a5:168_10": "no paṇḍitato. Iti kho,",
  "atk-s0501a5:168_11": "bhikkhave,",
  "atk-s0501a5:168_12": "sappaṭibhayo bālo,",
  "atk-s0501a5:168_13": "appaṭibhayo paṇḍito.",
  "atk-s0501a5:168_14": "Saupaddavo bālo,",
  "atk-s0501a5:168_15": "anupaddavo paṇḍito,",
  "atk-s0501a5:168_16": "saupasaggo bālo,",
  "atk-s0501a5:168_17": "anupasaggo paṇḍito”ti.",
  "atk-s0501a5:169_0": "Apica pūtimacchasadiso bālo,",
  "atk-s0501a5:169_1": "pūtimacchabandhapattapuṭasadiso hoti tadupasevī,",
  "atk-s0501a5:169_2": "chaḍḍanīyataṁ jigucchanīyatañca pāpuṇāti viññūnaṁ.",
  "atk-s0501a5:169_3": "Vuttañcetaṁ –",
  "atk-s0501a5:170_0": "“Pūtimacchaṁ kusaggena, yo naro upanayhati;",
  "atk-s0501a5:171_0": "Kusāpi pūtī vāyanti, evaṁ bālūpasevanā”ti. ;",
  "atk-s0501a5:172_0": "Akittipaṇḍito cāpi sakkena devānamindena vare diyyamāne evamāha –",
  "atk-s0501a5:173_0": "“Bālaṁ na passe na suṇe, na ca bālena saṁvase;",
  "atk-s0501a5:174_0": "Bālenallāpasallāpaṁ, na kare na ca rocaye.",
  "atk-s0501a5:175_0": "“Kinnu te akaraṁ bālo, vada kassapa kāraṇaṁ;",
  "atk-s0501a5:176_0": "Kena kassapa bālassa, dassanaṁ nābhikaṅkhasi.",
  "atk-s0501a5:177_0": "“Anayaṁ nayati dummedho, adhurāyaṁ niyuñjati;",
  "atk-s0501a5:178_0": "Dunnayo seyyaso hoti, sammā vutto pakuppati;",
  "atk-s0501a5:179_0": "Vinayaṁ so na jānāti, sādhu tassa adassana”nti. ;",
  "atk-s0501a5:180_0": "Evaṁ bhagavā sabbākārena bālūpasevanaṁ garahanto “bālānamasevanā maṅgala”nti vatvā idāni paṇḍitasevanaṁ",
  "atk-s0501a5:180_1": "pasaṁsanto “paṇḍitānañca sevanā maṅgala”nti āha.",
  "atk-s0501a5:180_2": "Tattha paṇḍitā nāma ye keci pāṇātipātāveramaṇiādidasakusalakammapathasamannāgatā sattā,",
  "atk-s0501a5:180_3": "te tīhākārehi jānitabbā.",
  "atk-s0501a5:180_4": "Yathāha “tīṇimāni,",
  "atk-s0501a5:180_5": "bhikkhave,",
  "atk-s0501a5:180_6": "paṇḍitassa paṇḍitalakkhaṇānī”ti suttaṁ.",
  "atk-s0501a5:180_7": "Apica buddhapaccekabuddhaasītimahāsāvakā aññe ca tathāgatassa sāvakā sunettamahāgovindavidhurasarabhaṅgamahosadhasutasomanimirāja-",
  "atk-s0501a5:180_8": "ayogharakumāraakittipaṇḍitādayo ca paṇḍitāti veditabbā.",
  "atk-s0501a5:181_0": "Te bhaye viya rakkhā andhakāre viya padīpo khuppipāsādidukkhābhibhave viya annapānādippaṭilābho attano",
  "atk-s0501a5:181_1": "vacanakarānaṁ sabbabhayupaddavūpasaggaviddhaṁsanasamatthā honti.",
  "atk-s0501a5:181_2": "Tathā hi tathāgataṁ āgamma asaṅkhyeyyā aparimāṇā devamanussā āsavakkhayaṁ pattā,",
  "atk-s0501a5:181_3": "brahmaloke patiṭṭhitā,",
  "atk-s0501a5:181_4": "devaloke patiṭṭhitā,",
  "atk-s0501a5:181_5": "sugatiloke uppannā,",
  "atk-s0501a5:181_6": "sāriputtatthere cittaṁ pasādetvā catūhi ca paccayehi theraṁ upaṭṭhahitvā asīti kulasahassāni sagge nibbattāni.",
  "atk-s0501a5:181_7": "Tathā mahāmoggallānamahākassapappabhutīsu sabbamahāsāvakesu,",
  "atk-s0501a5:181_8": "sunettassa satthuno sāvakā appekacce brahmaloke uppajjiṁsu,",
  "atk-s0501a5:181_9": "appekacce paranimmitavasavattīnaṁ devānaṁ sahabyataṁ…pe…",
  "atk-s0501a5:181_10": "appekacce gahapatimahāsālānaṁ sahabyataṁ upapajjiṁsu.",
  "atk-s0501a5:181_11": "Vuttampi cetaṁ –",
  "atk-s0501a5:182_0": "“Natthi, bhikkhave, paṇḍitato bhayaṁ, natthi paṇḍitato upaddavo, natthi paṇḍitato upasaggo”ti.",
  "atk-s0501a5:183_0": "Apica tagaramālādigandhasadiso paṇḍito,",
  "atk-s0501a5:183_1": "tagaramālādigandhabandhapaliveṭhanapattasadiso hoti tadupasevī,",
  "atk-s0501a5:183_2": "bhāvanīyataṁ manuññatañca āpajjati viññūnaṁ.",
  "atk-s0501a5:183_3": "Vuttampi cetaṁ –",
  "atk-s0501a5:184_0": "“Tagarañca palāsena, yo naro upanayhati;",
  "atk-s0501a5:185_0": "Pattāpi surabhī vāyanti, evaṁ dhīrūpasevanā”ti. ;",
  "atk-s0501a5:186_0": "Akittipaṇḍito cāpi sakkena devānamindena vare diyyamāne evamāha –",
  "atk-s0501a5:187_0": "“Dhīraṁ passe suṇe dhīraṁ, dhīrena saha saṁvase;",
  "atk-s0501a5:188_0": "Dhīrenallāpasallāpaṁ, taṁ kare tañca rocaye.",
  "atk-s0501a5:189_0": "“Kinnu te akaraṁ dhīro, vada kassapa kāraṇaṁ;",
  "atk-s0501a5:190_0": "Kena kassapa dhīrassa, dassanaṁ abhikaṅkhasi.",
  "atk-s0501a5:191_0": "“Nayaṁ nayati medhāvī, adhurāyaṁ na yuñjati;",
  "atk-s0501a5:192_0": "Sunayo seyyaso hoti, sammā vutto na kuppati;",
  "atk-s0501a5:193_0": "Vinayaṁ so pajānāti, sādhu tena samāgamo”ti. ;",
  "atk-s0501a5:194_0": "Evaṁ bhagavā sabbākārena paṇḍitasevanaṁ pasaṁsanto “paṇḍitānaṁ sevanā maṅgala”nti vatvā idāni tāya bālānaṁ",
  "atk-s0501a5:194_1": "asevanāya paṇḍitānaṁ sevanāya ca anupubbena pūjaneyyabhāvaṁ upagatānaṁ pūjaṁ pasaṁsanto “pūjā ca pūjaneyyānaṁ",
  "atk-s0501a5:194_2": "maṅgala”nti āha.",
  "atk-s0501a5:194_3": "Tattha pūjaneyyā nāma sabbadosavirahitattā sabbaguṇasamannāgatattā ca buddhā bhagavanto,",
  "atk-s0501a5:194_4": "tato pacchā paccekabuddhā,",
  "atk-s0501a5:194_5": "ariyasāvakā ca.",
  "atk-s0501a5:194_6": "Tesañhi pūjā appakāpi dīgharattaṁ hitāya sukhāya hoti,",
  "atk-s0501a5:194_7": "sumanamālākāramallikādayo cettha nidassanaṁ.",
  "atk-s0501a5:195_0": "Tatthekaṁ nidassanamattaṁ bhaṇāma –",
  "atk-s0501a5:195_1": "bhagavā hi ekadivasaṁ pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.",
  "atk-s0501a5:195_2": "Atha kho sumanamālākāro rañño māgadhassa seniyassa bimbisārassa pupphāni gahetvā gacchanto addasa bhagavantaṁ",
  "atk-s0501a5:195_3": "nagaradvāramanuppattaṁ pāsādikaṁ pasādanīyaṁ dvattiṁsamahāpurisalakkhaṇāsītānubyañjanappaṭimaṇḍitaṁ buddhasiriyā jalantaṁ,",
  "atk-s0501a5:195_4": "disvānassa etadahosi “rājā pupphāni gahetvā sataṁ vā sahassaṁ vā dadeyya,",
  "atk-s0501a5:195_5": "tañca idhalokamattameva sukhaṁ bhaveyya,",
  "atk-s0501a5:195_6": "bhagavato pana pūjā appameyyaasaṅkhyeyyaphalā dīgharattaṁ hitasukhāvahā hoti,",
  "atk-s0501a5:195_7": "handāhaṁ imehi pupphehi bhagavantaṁ pūjemī”ti pasannacitto ekaṁ pupphamuṭṭhiṁ gahetvā bhagavato paṭimukhaṁ khipi,",
  "atk-s0501a5:195_8": "pupphāni ākāsena gantvā bhagavato upari mālāvitānaṁ hutvā aṭṭhaṁsu.",
  "atk-s0501a5:195_9": "Mālākāro tamānubhāvaṁ disvā pasannataracitto puna ekaṁ pupphamuṭṭhiṁ khipi,",
  "atk-s0501a5:195_10": "tānipi gantvā mālākañcuko hutvā aṭṭhaṁsu.",
  "atk-s0501a5:195_11": "Evaṁ aṭṭha pupphamuṭṭhiyo khipi,",
  "atk-s0501a5:195_12": "tāni gantvā pupphakūṭāgāraṁ hutvā aṭṭhaṁsu.",
  "atk-s0501a5:196_0": "Bhagavā antokūṭāgāre ahosi,",
  "atk-s0501a5:196_1": "mahājanakāyo sannipati.",
  "atk-s0501a5:196_2": "Bhagavā mālākāraṁ passanto sitaṁ pātvākāsi.",
  "atk-s0501a5:196_3": "Ānandatthero “na buddhā ahetū apaccayā sitaṁ pātukarontī”ti sitakāraṇaṁ pucchi.",
  "atk-s0501a5:196_4": "Bhagavā āha “eso, ānanda,",
  "atk-s0501a5:196_5": "mālākāro imissā pūjāya ānubhāvena satasahassakappe devesu ca manussesu ca saṁsaritvā pariyosāne sumanissaro nāma paccekabuddho bhavissatī”ti.",
  "atk-s0501a5:196_6": "Vacanapariyosāne dhammadesanatthaṁ imaṁ gāthaṁ abhāsi –",
  "atk-s0501a5:197_0": "“Tañca kammaṁ kataṁ sādhu, yaṁ katvā nānutappati;",
  "atk-s0501a5:198_0": "Yassa patīto sumano, vipākaṁ paṭisevatī”ti. ;",
  "atk-s0501a5:199_0": "Gāthāvasāne caturāsītiyā pāṇasahassānaṁ dhammābhisamayo ahosi.",
  "atk-s0501a5:199_1": "Evaṁ appakāpi tesaṁ pūjā dīgharattaṁ hitāya sukhāya hotīti veditabbā.",
  "atk-s0501a5:199_2": "Sā ca āmisapūjāva,",
  "atk-s0501a5:199_3": "ko pana vādo paṭipattipūjāya?",
  "atk-s0501a5:199_4": "Yato ye kulaputtā saraṇagamanasikkhāpadappaṭiggahaṇena uposathaṅgasamādānena catupārisuddhisīlādīhi ca attano guṇehi bhagavantaṁ pūjenti,",
  "atk-s0501a5:199_5": "ko tesaṁ pūjāphalaṁ vaṇṇayissati?",
  "atk-s0501a5:199_6": "Te hi tathāgataṁ paramāya pūjāya pūjentīti vuttā. Yathāha –",
  "atk-s0501a5:200_0": "“Yo kho, ānanda,",
  "atk-s0501a5:200_1": "bhikkhu vā bhikkhunī vā upāsako vā upāsikā vā dhammānudhammappaṭipanno viharati sāmīcippaṭipanno anudhammacārī,",
  "atk-s0501a5:200_2": "so tathāgataṁ sakkaroti garuṁ karoti māneti pūjeti apaciyati paramāya pūjāyā”ti.",
  "atk-s0501a5:201_0": "Etenānusārena paccekabuddhaariyasāvakānampi pūjāya hitasukhāvahatā veditabbā.",
  "atk-s0501a5:202_0": "Apica gahaṭṭhānaṁ kaniṭṭhassa jeṭṭho bhātāpi bhaginīpi pūjaneyyā,",
  "atk-s0501a5:202_1": "puttassa mātāpitaro,",
  "atk-s0501a5:202_2": "kulavadhūnaṁ sāmikasassusasurāti evamettha pūjaneyyā veditabbā.",
  "atk-s0501a5:202_3": "Etesampi hi pūjā kusaladhammasaṅkhātattā āyuādivuḍḍhihetuttā ca maṅgalameva.",
  "atk-s0501a5:202_4": "Vuttañhetaṁ –",
  "atk-s0501a5:203_0": "“Te matteyyā bhavissanti petteyyā sāmaññā brahmaññā kule jeṭṭhāpacāyino,",
  "atk-s0501a5:203_1": "idaṁ kusalaṁ dhammaṁ samādāya vattissanti,",
  "atk-s0501a5:203_2": "te tesaṁ kusalānaṁ dhammānaṁ samādānahetu āyunāpi vaḍḍhissanti,",
  "atk-s0501a5:203_3": "vaṇṇenapi vaḍḍhissantī”tiādi.",
  "atk-s0501a5:204_0": "Idāni yasmā “yaṁ yattha maṅgalaṁ.",
  "atk-s0501a5:204_1": "Vavatthapetvā taṁ tassa,",
  "atk-s0501a5:204_2": "maṅgalattaṁ vibhāvaye”ti iti mātikā nikkhittā,",
  "atk-s0501a5:204_3": "tasmā idaṁ vuccati –",
  "atk-s0501a5:204_4": "evametissā gāthāya bālānaṁ asevanā,",
  "atk-s0501a5:204_5": "paṇḍitānaṁ sevanā,",
  "atk-s0501a5:204_6": "pūjaneyyānañca pūjāti tīṇi maṅgalāni vuttāni.",
  "atk-s0501a5:204_7": "Tattha bālānaṁ asevanā bālasevanapaccayabhayādiparittāṇena ubhayalokatthahetuttā,",
  "atk-s0501a5:204_8": "paṇḍitānaṁ sevanā pūjaneyyānaṁ pūjā ca tāsaṁ phalavibhūtivaṇṇanāyaṁ vuttanayeneva nibbānasugatihetuttā maṅgalanti veditabbā.",
  "atk-s0501a5:204_9": "Ito paraṁ tu mātikaṁ adassetvā eva yaṁ yattha maṅgalaṁ,",
  "atk-s0501a5:204_10": "taṁ vavatthapetvā tassa maṅgalattaṁ vibhāvayissāmāti.",
  "atk-s0501a5:205_0": "Niṭṭhitā asevanā ca bālānanti imissā gāthāya atthavaṇṇanā.",
  "atk-s0501a5:206_0": "Patirūpadesavāsocātigāthāvaṇṇanā",
  "atk-s0501a5:207_0": "4.",
  "atk-s0501a5:207_1": "Evaṁ bhagavā “brūhi maṅgalamuttama”nti ekaṁ ajjhesitopi appaṁ yācito bahudāyako uḷārapuriso viya ekāya",
  "atk-s0501a5:207_2": "gāthāya tīṇi maṅgalāni vatvā tato uttaripi devatānaṁ sotukāmatāya maṅgalānamatthitāya yesaṁ yesaṁ yaṁ",
  "atk-s0501a5:207_3": "yaṁ anukulaṁ,",
  "atk-s0501a5:207_4": "te te satte tattha tattha maṅgale niyojetukāmatāya ca “patirūpadesavāso cā”tiādīhi gāthāhi punapi anekāni maṅgalāni vattumāraddho.",
  "atk-s0501a5:207_5": "Tattha paṭhamagāthāya tāva patirūpoti anucchaviko.",
  "atk-s0501a5:207_6": "Desoti gāmopi nigamopi nagarampi janapadopi yo koci sattānaṁ nivāso okāso.",
  "atk-s0501a5:207_7": "Vāsoti tattha nivāso.",
  "atk-s0501a5:207_8": "Pubbeti purā atītāsu jātīsu.",
  "atk-s0501a5:207_9": "Katapuññatāti upacitakusalatā.",
  "atk-s0501a5:207_10": "Attāti cittaṁ vuccati sakalo vā attabhāvo,",
  "atk-s0501a5:207_11": "sammāpaṇidhīti tassa attano sammā paṇidhānaṁ niyuñjanaṁ,",
  "atk-s0501a5:207_12": "ṭhapananti vuttaṁ hoti.",
  "atk-s0501a5:207_13": "Sesaṁ vuttanayamevāti.",
  "atk-s0501a5:207_14": "Ayamettha padavaṇṇanā.",
  "atk-s0501a5:208_0": "Atthavaṇṇanā pana evaṁ veditabbā –",
  "atk-s0501a5:208_1": "patirūpadesavāso nāma yattha catasso parisā vicaranti,",
  "atk-s0501a5:208_2": "dānādīni puññakiriyavatthūni vattanti,",
  "atk-s0501a5:208_3": "navaṅgaṁ satthu sāsanaṁ dibbati,",
  "atk-s0501a5:208_4": "tattha nivāso sattānaṁ puññakiriyāya paccayattā maṅgalanti vuccati.",
  "atk-s0501a5:208_5": "Sīhaḷadīpapaviṭṭhakevaṭṭādayo cettha nidassanaṁ.",
  "atk-s0501a5:209_0": "Aparo nayo –",
  "atk-s0501a5:209_1": "patirūpadesavāso nāma bhagavato bodhimaṇḍappadeso dhammacakkavattitappadeso dvādasayojanāya parisāya",
  "atk-s0501a5:209_2": "majjhe sabbatitthiyamataṁ bhinditvā yamakapāṭihāriyadassitakaṇḍamba rukkhamūlappadeso devorohaṇappadeso,",
  "atk-s0501a5:209_3": "yo vā panaññopi sāvatthirājagahādi buddhādhivāsappadeso,",
  "atk-s0501a5:209_4": "tattha nivāso sattānaṁ chaanuttariyappaṭilābhapaccayato maṅgalanti vuccati.",
  "atk-s0501a5:210_0": "Aparo nayo –",
  "atk-s0501a5:210_1": "puratthimāya disāya gajaṅgalaṁ nāma nigamo,",
  "atk-s0501a5:210_2": "tassa parena mahāsālā,",
  "atk-s0501a5:210_3": "tato paraṁ paccantimā janapadā,",
  "atk-s0501a5:210_4": "orato majjhe.",
  "atk-s0501a5:210_5": "Dakkhiṇapuratthimāya disāya sallavatī nāma nadī,",
  "atk-s0501a5:210_6": "tato paraṁ paccantimā janapadā,",
  "atk-s0501a5:210_7": "orato majjhe.",
  "atk-s0501a5:210_8": "Dakkhiṇāya disāya setakaṇṇikaṁ nāma nigamo,",
  "atk-s0501a5:210_9": "tato paraṁ paccantimā janapadā,",
  "atk-s0501a5:210_10": "orato majjhe.",
  "atk-s0501a5:210_11": "Pacchimāya disāya thūṇaṁ nāma brāhmaṇagāmo,",
  "atk-s0501a5:210_12": "tato paraṁ paccantimā janapadā,",
  "atk-s0501a5:210_13": "orato majjhe.",
  "atk-s0501a5:210_14": "Uttarāya disāya usīraddhajo nāma pabbato,",
  "atk-s0501a5:210_15": "tato paraṁ paccantimā janapadā,",
  "atk-s0501a5:210_16": "orato majjhe.",
  "atk-s0501a5:210_17": "Ayaṁ majjhimadeso āyāmena tīṇi yojanasatāni,",
  "atk-s0501a5:210_18": "vitthārena aḍḍhateyyāni,",
  "atk-s0501a5:210_19": "parikkhepena nava yojanasatāni honti.",
  "atk-s0501a5:210_20": "Eso patirūpadeso nāma.",
  "atk-s0501a5:211_0": "Ettha catunnaṁ mahādīpānaṁ dvisahassānaṁ parittadīpānañca issariyādhipaccakārakā cakkavattī uppajjanti,",
  "atk-s0501a5:211_1": "ekaṁ asaṅkhyeyyaṁ kappasatasahassañca pāramiyo pūretvā sāriputtamoggallānādayo mahāsāvakā uppajjanti,",
  "atk-s0501a5:211_2": "dve asaṅkhyeyyāni kappasatasahassañca pāramiyo pūretvā paccekabuddhā,",
  "atk-s0501a5:211_3": "cattāri aṭṭha soḷasa vā asaṅkhyeyyāni kappasatasahassañca pāramiyo pūretvā sammāsambuddhā uppajjanti.",
  "atk-s0501a5:211_4": "Tattha sattā cakkavattirañño ovādaṁ gahetvā pañcasu sīlesu patiṭṭhāya saggaparāyaṇā honti.",
  "atk-s0501a5:211_5": "Tathā paccekabuddhānaṁ ovāde patiṭṭhāya,",
  "atk-s0501a5:211_6": "sammāsambuddhānaṁ pana buddhasāvakānaṁ ovāde patiṭṭhāya saggaparāyaṇā nibbānaparāyaṇā ca honti.",
  "atk-s0501a5:211_7": "Tasmā tattha vāso imāsaṁ sampattīnaṁ paccayato maṅgalanti vuccati.",
  "atk-s0501a5:212_0": "Pubbe katapuññatā nāma atītajātiyaṁ buddhapaccekabuddhakhīṇāsave ārabbha upacitakusalatā,",
  "atk-s0501a5:212_1": "sāpi maṅgalaṁ. Kasmā?",
  "atk-s0501a5:212_2": "Buddhapaccekabuddhasammukhato dassetvā buddhānaṁ buddhasāvakānaṁ vā sammukhā sutāya catuppadikāyapi gāthāya pariyosāne arahattaṁ pāpetīti katvā.",
  "atk-s0501a5:212_3": "Yo ca manusso pubbe katādhikāro ussannakusalamūlo hoti,",
  "atk-s0501a5:212_4": "so teneva kusalamūlena vipassanaṁ uppādetvā āsavakkhayaṁ pāpuṇāti yathā rājā mahākappino aggamahesī ca.",
  "atk-s0501a5:212_5": "Tena vuttaṁ “pubbe ca katapuññatā maṅgala”nti.",
  "atk-s0501a5:213_0": "Attasammāpaṇidhi nāma idhekacco attānaṁ dussīlaṁ sīle patiṭṭhāpeti,",
  "atk-s0501a5:213_1": "assaddhaṁ saddhāsampadāya patiṭṭhāpeti,",
  "atk-s0501a5:213_2": "macchariṁ cāgasampadāya patiṭṭhāpeti.",
  "atk-s0501a5:213_3": "Ayaṁ vuccati “attasammāpaṇidhī”ti,",
  "atk-s0501a5:213_4": "eso ca maṅgalaṁ. Kasmā?",
  "atk-s0501a5:213_5": "Diṭṭhadhammikasamparāyikaverappahānavividhānisaṁsādhigamahetutoti.",
  "atk-s0501a5:214_0": "Evaṁ imissāpi gāthāya patirūpadesavāso ca,",
  "atk-s0501a5:214_1": "pubbe ca katapuññatā,",
  "atk-s0501a5:214_2": "attasammāpaṇidhī cāti tīṇiyeva maṅgalāni vuttāni.",
  "atk-s0501a5:214_3": "Maṅgalattañca nesaṁ tattha tattha vibhāvitamevāti.",
  "atk-s0501a5:215_0": "Niṭṭhitā patirūpadesavāso cāti imissā gāthāya atthavaṇṇanā.",
  "atk-s0501a5:216_0": "Bāhusaccañcātigāthāvaṇṇanā",
  "atk-s0501a5:217_0": "5.",
  "atk-s0501a5:217_1": "Idāni bāhusaccañcāti ettha bāhusaccanti bahussutabhāvo.",
  "atk-s0501a5:217_2": "Sippanti yaṁ kiñci hatthakosallaṁ.",
  "atk-s0501a5:217_3": "Vinayoti kāyavācācittavinayanaṁ.",
  "atk-s0501a5:217_4": "Susikkhitoti suṭṭhu sikkhito.",
  "atk-s0501a5:217_5": "Subhāsitāti suṭṭhu bhāsitā.",
  "atk-s0501a5:217_6": "Yāti aniyataniddeso.",
  "atk-s0501a5:217_7": "Vācāti girā byappatho.",
  "atk-s0501a5:217_8": "Sesaṁ vuttanayamevāti.",
  "atk-s0501a5:217_9": "Ayamettha padavaṇṇanā.",
  "atk-s0501a5:218_0": "Atthavaṇṇanā pana evaṁ veditabbā –",
  "atk-s0501a5:218_1": "bāhusaccaṁ nāma yaṁ taṁ “sutadharo hoti sutasannicayo”ti ca “idhekaccassa bahukaṁ sutaṁ hoti,",
  "atk-s0501a5:218_2": "suttaṁ geyyaṁ veyyākaraṇa”nti ca evamādinā nayena satthusāsanadharattaṁ vaṇṇitaṁ,",
  "atk-s0501a5:218_3": "taṁ akusalappahānakusalādhigamahetuto anupubbena paramatthasaccasacchikiriyāhetuto ca maṅgalanti vuccati.",
  "atk-s0501a5:218_4": "Vuttañhetaṁ bhagavatā –",
  "atk-s0501a5:219_0": "“Sutavā ca kho,",
  "atk-s0501a5:219_1": "bhikkhave,",
  "atk-s0501a5:219_2": "ariyasāvako akusalaṁ pajahati,",
  "atk-s0501a5:219_3": "kusalaṁ bhāveti,",
  "atk-s0501a5:219_4": "sāvajjaṁ pajahati,",
  "atk-s0501a5:219_5": "anavajjaṁ bhāveti,",
  "atk-s0501a5:219_6": "suddhamattānaṁ pariharatī”ti.",
  "atk-s0501a5:220_0": "Aparampi vuttaṁ –",
  "atk-s0501a5:221_0": "“Dhatānaṁ dhammānaṁ atthamupaparikkhati,",
  "atk-s0501a5:221_1": "atthaṁ upaparikkhato dhammā nijjhānaṁ khamanti,",
  "atk-s0501a5:221_2": "dhammanijjhānakkhantiyā sati chando jāyati,",
  "atk-s0501a5:221_3": "chandajāto ussahati,",
  "atk-s0501a5:221_4": "ussahanto tulayati,",
  "atk-s0501a5:221_5": "tulayanto padahati padahanto kāyena ceva paramatthasaccaṁ sacchikaroti,",
  "atk-s0501a5:221_6": "paññāya ca ativijjha passatī”ti.",
  "atk-s0501a5:222_0": "Apica agārikabāhusaccampi yaṁ anavajjaṁ, taṁ ubhayalokahitasukhāvahanato maṅgalanti veditabbaṁ.",
  "atk-s0501a5:223_0": "Sippaṁ nāma agārikasippañca anagārikasippañca.",
  "atk-s0501a5:223_1": "Tattha agārikasippaṁ nāma yaṁ parūparodhavirahitaṁ akusalavivajjitaṁ maṇikārasuvaṇṇakārakammādikaṁ,",
  "atk-s0501a5:223_2": "taṁ idhalokatthāvahanato maṅgalaṁ.",
  "atk-s0501a5:223_3": "Anagārikasippaṁ nāma cīvaravicāraṇasibbanādisamaṇaparikkhārābhisaṅkharaṇaṁ,",
  "atk-s0501a5:223_4": "yaṁ taṁ “idha,",
  "atk-s0501a5:223_5": "bhikkhave,",
  "atk-s0501a5:223_6": "bhikkhu yāni tāni sabrahmacārīnaṁ uccāvacāni kiṁ karaṇīyāni,",
  "atk-s0501a5:223_7": "tattha dakkho hotī”tiādinā nayena tattha tattha saṁvaṇṇitaṁ,",
  "atk-s0501a5:223_8": "yaṁ “nāthakaro dhammo”ti ca vuttaṁ,",
  "atk-s0501a5:223_9": "taṁ attano ca paresañca ubhayalokahitasukhāvahanato maṅgalanti veditabbaṁ.",
  "atk-s0501a5:224_0": "Vinayo nāma agārikavinayo ca anagārikavinayo ca.",
  "atk-s0501a5:224_1": "Tattha agārikavinayo nāma dasaakusalakammapathaviramaṇaṁ,",
  "atk-s0501a5:224_2": "so tattha susikkhito asaṁkilesāpajjanena ācāraguṇavavatthānena ca ubhayalokahitasukhāvahanato maṅgalaṁ.",
  "atk-s0501a5:224_3": "Anagārikavinayo nāma sattāpattikkhandhaanāpajjanaṁ,",
  "atk-s0501a5:224_4": "sopi vuttanayeneva susikkhito,",
  "atk-s0501a5:224_5": "catupārisuddhisīlaṁ vā anagārikavinayo,",
  "atk-s0501a5:224_6": "so yathā tattha patiṭṭhāya arahattaṁ pāpuṇāti,",
  "atk-s0501a5:224_7": "evaṁ sikkhanena susikkhito lokiyalokuttarasukhādhigamahetuto maṅgalanti veditabbo.",
  "atk-s0501a5:225_0": "Subhāsitā vācā nāma musāvādādidosavirahitā.",
  "atk-s0501a5:225_1": "Yathāha “catūhi,",
  "atk-s0501a5:225_2": "bhikkhave,",
  "atk-s0501a5:225_3": "aṅgehi samannāgato vācā subhāsitā hotī”ti.",
  "atk-s0501a5:225_4": "Asamphappalāpā vācā eva vā subhāsitā. Yathāha –",
  "atk-s0501a5:226_0": "“Subhāsitaṁ uttamamāhu santo,",
  "atk-s0501a5:227_0": "Dhammaṁ bhaṇe nādhammaṁ taṁ dutiyaṁ;",
  "atk-s0501a5:228_0": "Piyaṁ bhaṇe nāppiyaṁ taṁ tatiyaṁ,",
  "atk-s0501a5:229_0": "Saccaṁ bhaṇe nālikaṁ taṁ catuttha”nti. ;",
  "atk-s0501a5:230_0": "Ayampi ubhayalokahitasukhāvahanato maṅgalanti veditabbā.",
  "atk-s0501a5:230_1": "Yasmā ca ayaṁ vinayapariyāpannā eva,",
  "atk-s0501a5:230_2": "tasmā vinayaggahaṇena etaṁ asaṅgaṇhitvā vinayo saṅgahetabbo.",
  "atk-s0501a5:230_3": "Atha vā kiṁ iminā parissamena paresaṁ dhammadesanādivācā idha subhāsitā vācāti veditabbā.",
  "atk-s0501a5:230_4": "Sā hi yathā patirūpadesavāso,",
  "atk-s0501a5:230_5": "evaṁ sattānaṁ ubhayalokahitasukhanibbānādhigamapaccayato maṅgalanti vuccati. Āha ca –",
  "atk-s0501a5:231_0": "“Yaṁ buddho bhāsati vācaṁ, khemaṁ nibbānapattiyā;",
  "atk-s0501a5:232_0": "Dukkhassantakiriyāya, sā ve vācānamuttamā”ti. ;",
  "atk-s0501a5:233_0": "Evaṁ imissā gāthāya bāhusaccaṁ, sippaṁ,",
  "atk-s0501a5:233_1": "vinayo susikkhito,",
  "atk-s0501a5:233_2": "subhāsitā vācāti cattāri maṅgalāni vuttāni.",
  "atk-s0501a5:233_3": "Maṅgalattañca nesaṁ tattha tattha vibhāvitamevāti.",
  "atk-s0501a5:234_0": "Niṭṭhitā bāhusaccañcāti imissā gāthāya atthavaṇṇanā.",
  "atk-s0501a5:235_0": "Mātāpituupaṭṭhānantigāthāvaṇṇanā",
  "atk-s0501a5:236_0": "6.",
  "atk-s0501a5:236_1": "Idāni mātāpituupaṭṭhānanti ettha mātu ca pitu cāti mātāpitu.",
  "atk-s0501a5:236_2": "Upaṭṭhānanti upaṭṭhahanaṁ.",
  "atk-s0501a5:236_3": "Puttānañca dārānañcāti puttadārassa saṅgaṇhanaṁ saṅgaho.",
  "atk-s0501a5:236_4": "Na ākulā anākulā.",
  "atk-s0501a5:236_5": "Kammāni eva kammantā.",
  "atk-s0501a5:236_6": "Sesaṁ vuttanayamevāti ayaṁ padavaṇṇanā.",
  "atk-s0501a5:237_0": "Atthavaṇṇanā pana evaṁ veditabbā –",
  "atk-s0501a5:237_1": "mātā nāma janikā vuccati,",
  "atk-s0501a5:237_2": "tathā pitā.",
  "atk-s0501a5:237_3": "Upaṭṭhānaṁ nāma pādadhovanasambāhanucchādananhāpanehi catupaccayasampadānena ca upakārakaraṇaṁ.",
  "atk-s0501a5:237_4": "Tattha yasmā mātāpitaro bahūpakārā puttānaṁ atthakāmā anukampakā,",
  "atk-s0501a5:237_5": "ye puttake bahi kīḷitvā paṁsumakkhitasarīrake āgate disvā paṁsuṁ puñchitvā matthakaṁ upasiṅghāyantā paricumbantā ca sinehaṁ uppādenti,",
  "atk-s0501a5:237_6": "vassasatampi mātāpitaro sīsena pariharantā puttā tesaṁ patikāraṁ kātuṁ asamatthā.",
  "atk-s0501a5:237_7": "Yasmā ca te āpādakā posakā imassa lokassa dassetāro,",
  "atk-s0501a5:237_8": "brahmasammatā pubbācariyasammatā,",
  "atk-s0501a5:237_9": "tasmā tesaṁ upaṭṭhānaṁ idha pasaṁsaṁ,",
  "atk-s0501a5:237_10": "pecca saggasukhañca āvahati.",
  "atk-s0501a5:237_11": "Tena maṅgalanti vuccati.",
  "atk-s0501a5:237_12": "Vuttañhetaṁ bhagavatā –",
  "atk-s0501a5:238_0": "“Brahmāti mātāpitaro, pubbācariyāti vuccare;",
  "atk-s0501a5:239_0": "Āhuneyyā ca puttānaṁ, pajāya anukampakā.",
  "atk-s0501a5:240_0": "“Tasmā hi ne namasseyya, sakkareyya ca paṇḍito;",
  "atk-s0501a5:241_0": "Annena atha pānena, vatthena sayanena ca;",
  "atk-s0501a5:242_0": "Ucchādanena nhāpanena, pādānaṁ dhovanena ca.",
  "atk-s0501a5:243_0": "“Tāya naṁ pāricariyāya, mātāpitūsu paṇḍitā;",
  "atk-s0501a5:244_0": "Idheva naṁ pasaṁsanti, pecca sagge pamodatī”ti. ;",
  "atk-s0501a5:245_0": "Aparo nayo –",
  "atk-s0501a5:245_1": "upaṭṭhānaṁ nāma bharaṇakiccakaraṇakulavaṁsaṭṭhapanādipañcavidhaṁ,",
  "atk-s0501a5:245_2": "taṁ pāpanivāraṇādipañcavidhadiṭṭhadhammikahitasukhahetuto maṅgalanti veditabbaṁ.",
  "atk-s0501a5:245_3": "Vuttañhetaṁ bhagavatā –",
  "atk-s0501a5:246_0": "“‘Pañcahi kho,",
  "atk-s0501a5:246_1": "gahapatiputta,",
  "atk-s0501a5:246_2": "ṭhānehi puttena puratthimā disā mātāpitaro paccupaṭṭhātabbā bhato ne bharissāmi,",
  "atk-s0501a5:246_3": "kiccaṁ nesaṁ karissāmi,",
  "atk-s0501a5:246_4": "kulavaṁsaṁ ṭhapessāmi,",
  "atk-s0501a5:246_5": "dāyajjaṁ paṭipajjissāmi,",
  "atk-s0501a5:246_6": "atha vā pana petānaṁ kālakatānaṁ dakkhiṇaṁ anuppadassāmī’ti.",
  "atk-s0501a5:246_7": "Imehi kho,",
  "atk-s0501a5:246_8": "gahapatiputta,",
  "atk-s0501a5:246_9": "pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi puttaṁ anukampanti,",
  "atk-s0501a5:246_10": "pāpā nivārenti,",
  "atk-s0501a5:246_11": "kalyāṇe nivesenti,",
  "atk-s0501a5:246_12": "sippaṁ sikkhāpenti,",
  "atk-s0501a5:246_13": "patirūpena dārena saṁyojenti,",
  "atk-s0501a5:246_14": "samaye dāyajjaṁ niyyādentī”ti.",
  "atk-s0501a5:247_0": "Apica yo mātāpitaro tīsu vatthūsu pasāduppādanena,",
  "atk-s0501a5:247_1": "sīlasamādāpanena,",
  "atk-s0501a5:247_2": "pabbajjāya vā upaṭṭhahati,",
  "atk-s0501a5:247_3": "ayaṁ mātāpituupaṭṭhākānaṁ aggo.",
  "atk-s0501a5:247_4": "Tassa taṁ mātāpituupaṭṭhānaṁ mātāpitūhi katassa upakārassa paccupakārabhūtaṁ anekesaṁ diṭṭhadhammikānaṁ",
  "atk-s0501a5:247_5": "samparāyikānañca atthānaṁ padaṭṭhānato maṅgalanti vuccati.",
  "atk-s0501a5:248_0": "Puttadārassāti ettha attato jātā puttāpi dhītaropi puttāicceva saṅkhyaṁ gacchanti.",
  "atk-s0501a5:248_1": "Dārāti vīsatiyā bhariyānaṁ yā kāci bhariyā.",
  "atk-s0501a5:248_2": "Puttā ca dārā ca puttadāraṁ,",
  "atk-s0501a5:248_3": "tassa puttadārassa.",
  "atk-s0501a5:248_4": "Saṅgahoti sammānanādīhi upakārakaraṇaṁ.",
  "atk-s0501a5:248_5": "Taṁ susaṁvihitakammantatādidiṭṭhadhammikahitasukhahetuto maṅgalanti veditabbaṁ.",
  "atk-s0501a5:248_6": "Vuttañhetaṁ bhagavatā –",
  "atk-s0501a5:248_7": "“pacchimā disā puttadārā veditabbā”ti ettha uddiṭṭhaṁ puttadāraṁ bhariyāsaddena saṅgaṇhitvā “pañcahi kho,",
  "atk-s0501a5:248_8": "gahapatiputta,",
  "atk-s0501a5:248_9": "ṭhānehi sāmikena pacchimā disā bhariyā paccupaṭṭhātabbā sammānanāya,",
  "atk-s0501a5:248_10": "anavamānanāya,",
  "atk-s0501a5:248_11": "anati cariyāya,",
  "atk-s0501a5:248_12": "issariyavossaggena,",
  "atk-s0501a5:248_13": "alaṅkārānuppadānena.",
  "atk-s0501a5:248_14": "Imehi kho,",
  "atk-s0501a5:248_15": "gahapatiputta,",
  "atk-s0501a5:248_16": "pañcahi ṭhānehi sāmikena pacchimā disā bhariyā paccupaṭṭhitā pañcahi ṭhānehi sāmikaṁ anukampati,",
  "atk-s0501a5:248_17": "susaṁvihitakammantā ca hoti,",
  "atk-s0501a5:248_18": "saṅgahitaparijanā ca,",
  "atk-s0501a5:248_19": "anaticārinī ca,",
  "atk-s0501a5:248_20": "sambhatañca anurakkhati dakkhā ca hoti analasā sabbakiccesū”ti.",
  "atk-s0501a5:249_0": "Ayaṁ vā aparo nayo –",
  "atk-s0501a5:249_1": "saṅgahoti dhammikāhi dānapiyavācātthacariyāhi saṅgaṇhanaṁ.",
  "atk-s0501a5:249_2": "Seyyathidaṁ –",
  "atk-s0501a5:249_3": "uposathadivasesu paribbayadānaṁ,",
  "atk-s0501a5:249_4": "nakkhattadivasesu nakkhattadassāpanaṁ,",
  "atk-s0501a5:249_5": "maṅgaladivasesu maṅgalakaraṇaṁ,",
  "atk-s0501a5:249_6": "diṭṭhadhammikasamparāyikesu atthesu ovādānusāsananti.",
  "atk-s0501a5:249_7": "Taṁ vuttanayeneva diṭṭhadhammikahitahetuto samparāyikahitahetuto devatāhipi namassanīyabhāvahetuto ca maṅgalanti veditabbaṁ.",
  "atk-s0501a5:249_8": "Yathāha sakko devānamindo –",
  "atk-s0501a5:250_0": "“Ye gahaṭṭhā puññakarā, sīlavanto upāsakā;",
  "atk-s0501a5:251_0": "Dhammena dāraṁ posenti, te namassāmi mātalī”ti. (saṁ.ni.1.1.264);",
  "atk-s0501a5:252_0": "Anākulā kammantā nāma kālaññutāya patirūpakāritāya analasatāya uṭṭhānavīriyasampadāya,",
  "atk-s0501a5:252_1": "abyasanīyatāya ca kālātikkamanaappatirūpakaraṇasithilakaraṇādiākulabhāvavirahitā kasigorakkhavāṇijjādayo kammantā.",
  "atk-s0501a5:252_2": "Ete attano vā puttadārassa vā dāsakammakarānaṁ vā byattatāya evaṁ payojitā diṭṭheva dhamme dhanadhaññavuddhipaṭilābhahetuto maṅgalanti vuccanti.",
  "atk-s0501a5:252_3": "Vuttañhetaṁ bhagavatā –",
  "atk-s0501a5:253_0": "“Patirūpakārī dhuravā, uṭṭhātā vindate dhana”nti ca.",
  "atk-s0501a5:254_0": "“Na divā soppasīlena, rattimuṭṭhānadessinā;",
  "atk-s0501a5:255_0": "Niccaṁ mattena soṇḍena, sakkā āvasituṁ gharaṁ.",
  "atk-s0501a5:256_0": "“Atisītaṁ atiuṇhaṁ, atisāyamidaṁ ahu;",
  "atk-s0501a5:257_0": "Iti vissaṭṭhakammante, atthā accenti māṇave.",
  "atk-s0501a5:258_0": "“Yodha sītañca uṇhañca, tiṇā bhiyyo na maññati;",
  "atk-s0501a5:259_0": "Karaṁ purisakiccāni, so sukhaṁ na vihāyatī”ti. ;",
  "atk-s0501a5:260_0": "“Bhoge saṁharamānassa, bhamarasseva irīyato;",
  "atk-s0501a5:261_0": "Bhogā sannicayaṁ yanti, vammikovūpacīyatī”ti. ca evamādi ;",
  "atk-s0501a5:262_0": "Evaṁ imissā gāthāya mātuupaṭṭhānaṁ,",
  "atk-s0501a5:262_1": "pituupaṭṭhānaṁ,",
  "atk-s0501a5:262_2": "puttadārassa saṅgaho,",
  "atk-s0501a5:262_3": "anākulā ca kammantāti cattāri maṅgalāni vuttāni,",
  "atk-s0501a5:262_4": "puttadārassa saṅgahaṁ vā dvidhā katvā pañca,",
  "atk-s0501a5:262_5": "mātāpituupaṭṭhānaṁ vā ekameva katvā tīṇi.",
  "atk-s0501a5:262_6": "Maṅgalattañca nesaṁ tattha tattha vibhāvitamevāti.",
  "atk-s0501a5:263_0": "Niṭṭhitā mātāpituupaṭṭhānanti imissā gāthāya atthavaṇṇanā.",
  "atk-s0501a5:264_0": "Dānañcātigāthāvaṇṇanā",
  "atk-s0501a5:265_0": "7.",
  "atk-s0501a5:265_1": "Idāni dānañcāti ettha dīyate imināti dānaṁ,",
  "atk-s0501a5:265_2": "attano santakaṁ parassa paṭipādīyatīti vuttaṁ hoti.",
  "atk-s0501a5:265_3": "Dhammassa cariyā,",
  "atk-s0501a5:265_4": "dhammā vā anapetā cariyā dhammacariyā.",
  "atk-s0501a5:265_5": "Ñāyante “amhākaṁ ime”ti ñātakā.",
  "atk-s0501a5:265_6": "Na avajjāni anavajjāni,",
  "atk-s0501a5:265_7": "aninditāni agarahitānīti vuttaṁ hoti.",
  "atk-s0501a5:265_8": "Sesaṁ vuttanayamevāti ayaṁ padavaṇṇanā.",
  "atk-s0501a5:266_0": "Atthavaṇṇanā pana evaṁ veditabbā –",
  "atk-s0501a5:266_1": "dānaṁ nāma paraṁ uddissa subuddhipubbikā annādidasadānavatthupariccāgacetanā,",
  "atk-s0501a5:266_2": "taṁsampayutto vā alobho.",
  "atk-s0501a5:266_3": "Alobhena hi taṁ vatthuṁ parassa paṭipādeti,",
  "atk-s0501a5:266_4": "tena vuttaṁ “dīyate imināti dāna”nti.",
  "atk-s0501a5:266_5": "Taṁ bahujanapiyamanāpatādīnaṁ diṭṭhadhammikasamparāyikānaṁ phalavisesānaṁ adhigamahetuto maṅgalanti vuccati. “Dāyako,",
  "atk-s0501a5:266_6": "sīha dānapati,",
  "atk-s0501a5:266_7": "bahuno janassa piyo hoti manāpo”ti evamādīni cettha suttāni anussaritabbāni.",
  "atk-s0501a5:267_0": "Aparo nayo –",
  "atk-s0501a5:267_1": "dānaṁ nāma duvidhaṁ āmisadānaṁ,",
  "atk-s0501a5:267_2": "dhammadānañca,",
  "atk-s0501a5:267_3": "tattha āmisadānaṁ vuttappakārameva.",
  "atk-s0501a5:267_4": "Idhalokaparalokadukkhakkhayasukhāvahassa pana sammāsambuddhappaveditassa dhammassa paresaṁ hitakāmatāya desanā dhammadānaṁ,",
  "atk-s0501a5:267_5": "imesañca dvinnaṁ dānānaṁ etadeva aggaṁ. Yathāha –",
  "atk-s0501a5:268_0": "“Sabbadānaṁ dhammadānaṁ jināti,",
  "atk-s0501a5:269_0": "Sabbarasaṁ dhammaraso jināti;",
  "atk-s0501a5:270_0": "Sabbaratiṁ dhammarati jināti,",
  "atk-s0501a5:271_0": "Taṇhakkhayo sabbadukkhaṁ jinātī”ti. ;",
  "atk-s0501a5:272_0": "Tattha āmisadānassa maṅgalattaṁ vuttameva.",
  "atk-s0501a5:272_1": "Dhammadānaṁ pana yasmā atthapaṭisaṁveditādīnaṁ guṇānaṁ padaṭṭhānaṁ,",
  "atk-s0501a5:272_2": "tasmā maṅgalanti vuccati.",
  "atk-s0501a5:272_3": "Vuttañhetaṁ bhagavatā –",
  "atk-s0501a5:273_0": "“Yathā yathā,",
  "atk-s0501a5:273_1": "bhikkhave,",
  "atk-s0501a5:273_2": "bhikkhu yathāsutaṁ yathāpariyattaṁ dhammaṁ vitthārena paresaṁ deseti,",
  "atk-s0501a5:273_3": "tathā tathā so tasmiṁ dhamme atthapaṭisaṁvedī ca hoti dhammapaṭisaṁvedī cā”ti evamādi.",
  "atk-s0501a5:274_0": "Dhammacariyā nāma dasakusalakammapathacariyā. Yathāha –",
  "atk-s0501a5:274_1": "“tividhā kho gahapatayo kāyena dhammacariyā samacariyā hotī”ti evamādi.",
  "atk-s0501a5:274_2": "Sā panesā dhammacariyā saggalokūpapattihetuto maṅgalanti veditabbā.",
  "atk-s0501a5:274_3": "Vuttañhetaṁ bhagavatā –",
  "atk-s0501a5:274_4": "“dhammacariyāsamacariyāhetu kho gahapatayo evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.",
  "atk-s0501a5:275_0": "Ñātakā nāma mātito vā pitito vā yāva sattamā pitāmahayugā sambandhā.",
  "atk-s0501a5:275_1": "Tesaṁ bhogapārijuññena vā byādhipārijuññena vā abhihatānaṁ attano samīpaṁ āgatānaṁ yathābalaṁ ghāsacchādanadhanadhaññādīhi",
  "atk-s0501a5:275_2": "saṅgaho pasaṁsādīnaṁ diṭṭhadhammikānaṁ sugatigamanādīnañca samparāyikānaṁ visesādhigamānaṁ hetuto maṅgalanti vuccati.",
  "atk-s0501a5:276_0": "Anavajjāni kammāni nāma uposathaṅgasamādānaveyyāvaccakaraṇaārāmavanaropanasetukaraṇādīni kāyavacīmanosucaritakammāni.",
  "atk-s0501a5:276_1": "Tāni hi nānappakārahitasukhādhigamahetuto maṅgalanti vuccanti.",
  "atk-s0501a5:276_2": "“Ṭhānaṁ kho panetaṁ, visākhe,",
  "atk-s0501a5:276_3": "vijjati yaṁ idhekacco itthī vā puriso vā aṭṭhaṅgasamannāgataṁ uposathaṁ upavasitvā kāyassa bhedā paraṁ",
  "atk-s0501a5:276_4": "maraṇā cātumahārājikānaṁ devānaṁ sahabyataṁ upapajjeyyā”ti evamādīni cettha suttāni anussaritabbāni.",
  "atk-s0501a5:277_0": "Evaṁ imissā gāthāya dānañca,",
  "atk-s0501a5:277_1": "dhammacariyā ca,",
  "atk-s0501a5:277_2": "ñātakānañca saṅgaho,",
  "atk-s0501a5:277_3": "anavajjāni kammānīti cattāri maṅgalāni vuttāni.",
  "atk-s0501a5:277_4": "Maṅgalattañca nesaṁ tattha tattha vibhāvitamevāti.",
  "atk-s0501a5:278_0": "Niṭṭhitā dānañcāti imissā gāthāya atthavaṇṇanā.",
  "atk-s0501a5:279_0": "Āratītigāthāvaṇṇanā",
  "atk-s0501a5:280_0": "8.",
  "atk-s0501a5:280_1": "Idāni āratī viratīti ettha āratīti āramaṇaṁ,",
  "atk-s0501a5:280_2": "viratīti viramaṇaṁ,",
  "atk-s0501a5:280_3": "viramanti vā etāya sattāti virati.",
  "atk-s0501a5:280_4": "Pāpāti akusalā.",
  "atk-s0501a5:280_5": "Madanīyaṭṭhena majjaṁ,",
  "atk-s0501a5:280_6": "majjassa pānaṁ majjapānaṁ,",
  "atk-s0501a5:280_7": "tato majjapānā.",
  "atk-s0501a5:280_8": "Saṁyamanaṁ saṁyamo appamajjanaṁ appamādo.",
  "atk-s0501a5:280_9": "Dhammesūti kusalesu.",
  "atk-s0501a5:280_10": "Sesaṁ vuttanayamevāti ayaṁ padavaṇṇanā.",
  "atk-s0501a5:281_0": "Atthavaṇṇanā pana evaṁ veditabbā –",
  "atk-s0501a5:281_1": "ārati nāma pāpe ādīnavadassāvino manasā eva anabhirati.",
  "atk-s0501a5:281_2": "Virati nāma kammadvāravasena kāyavācāhi viramaṇaṁ,",
  "atk-s0501a5:281_3": "sā cesā virati nāma sampattavirati,",
  "atk-s0501a5:281_4": "samādānavirati,",
  "atk-s0501a5:281_5": "samucchedaviratīti tividhā hoti,",
  "atk-s0501a5:281_6": "tattha yā kulaputtassa attano jātiṁ vā kulaṁ vā gottaṁ vā paṭicca “na me etaṁ patirūpaṁ,",
  "atk-s0501a5:281_7": "yvāhaṁ imaṁ pāṇaṁ haneyyaṁ,",
  "atk-s0501a5:281_8": "adinnaṁ ādiyeyya”ntiādinā nayena sampattavatthuto virati,",
  "atk-s0501a5:281_9": "ayaṁ sampattavirati nāma.",
  "atk-s0501a5:281_10": "Sikkhāpadasamādānavasena pavattā samādānavirati nāma,",
  "atk-s0501a5:281_11": "yassā pavattito pabhuti kulaputto pāṇātipātādīni na karoti.",
  "atk-s0501a5:281_12": "Ariyamaggasampayuttā samucchedavirati nāma,",
  "atk-s0501a5:281_13": "yassā pavattito pabhuti ariyasāvakassa pañca bhayāni verāni vūpasantāni honti.",
  "atk-s0501a5:281_14": "Pāpaṁ nāma yaṁ taṁ “pāṇātipāto kho,",
  "atk-s0501a5:281_15": "gahapatiputta,",
  "atk-s0501a5:281_16": "kammakileso,",
  "atk-s0501a5:281_17": "adinnādānaṁ…pe…",
  "atk-s0501a5:281_18": "kāmesumicchācāro…pe…",
  "atk-s0501a5:281_19": "musāvādo”ti evaṁ vitthāretvā –",
  "atk-s0501a5:282_0": "“Pāṇātipāto adinnādānaṁ, musāvādo ca vuccati;",
  "atk-s0501a5:283_0": "Paradāragamanañceva, nappasaṁsanti paṇḍitā”ti. –",
  "atk-s0501a5:284_0": "Evaṁ gāthāya saṅgahitaṁ kammakilesasaṅkhātaṁ catubbidhaṁ akusalaṁ,",
  "atk-s0501a5:284_1": "tato pāpā.",
  "atk-s0501a5:284_2": "Sabbāpesā ārati ca virati ca diṭṭhadhammikasamparāyikabhayaverappahānādinānappakāravisesādhigamahetuto maṅgalanti vuccati.",
  "atk-s0501a5:284_3": "“Pāṇātipātā paṭivirato kho,",
  "atk-s0501a5:284_4": "gahapatiputta,",
  "atk-s0501a5:284_5": "ariyasāvako”tiādīni cettha suttāni anussaritabbāni.",
  "atk-s0501a5:285_0": "Majjapānā saṁyamo nāma pubbe vuttasurāmerayamajjappamādaṭṭhānā veramaṇiyā evetaṁ adhivacanaṁ.",
  "atk-s0501a5:285_1": "Yasmā pana majjapāyī atthaṁ na jānāti,",
  "atk-s0501a5:285_2": "dhammaṁ na jānāti,",
  "atk-s0501a5:285_3": "mātu antarāyaṁ karoti,",
  "atk-s0501a5:285_4": "pitu buddhapaccekabuddhatathāgatasāvakānampi antarāyaṁ karoti,",
  "atk-s0501a5:285_5": "diṭṭheva dhamme garahaṁ samparāye duggatiṁ aparāpariye ummādañca pāpuṇāti.",
  "atk-s0501a5:285_6": "Majjapānā pana saṁyamo tesaṁ dosānaṁ vūpasamaṁ tabbiparītaguṇasampadañca pāpuṇāti.",
  "atk-s0501a5:285_7": "Tasmā ayaṁ majjapānā saṁyamo maṅgalanti veditabbo.",
  "atk-s0501a5:286_0": "Kusalesu dhammesu appamādo nāma “kusalānaṁ vā dhammānaṁ bhāvanāya asakkaccakiriyatā,",
  "atk-s0501a5:286_1": "asātaccakiriyatā,",
  "atk-s0501a5:286_2": "anaṭṭhitakiriyatā,",
  "atk-s0501a5:286_3": "olīnavuttitā,",
  "atk-s0501a5:286_4": "nikkhittachandatā,",
  "atk-s0501a5:286_5": "nikkhittadhuratā,",
  "atk-s0501a5:286_6": "anāsevanā, abhāvanā,",
  "atk-s0501a5:286_7": "abahulīkammaṁ,",
  "atk-s0501a5:286_8": "anadhiṭṭhānaṁ,",
  "atk-s0501a5:286_9": "ananuyogo, pamādo.",
  "atk-s0501a5:286_10": "Yo evarūpo pamādo pamajjanā pamajjitattaṁ,",
  "atk-s0501a5:286_11": "ayaṁ vuccati pamādo”ti.",
  "atk-s0501a5:286_12": "Ettha vuttassa pamādassa paṭipakkhavasena atthato kusalesu dhammesu satiyā avippavāso veditabbo.",
  "atk-s0501a5:286_13": "So nānappakārakusalādhigamahetuto amatādhigamahetuto ca maṅgalanti vuccati.",
  "atk-s0501a5:286_14": "Tattha “appamattassa ātāpino”ti ca,",
  "atk-s0501a5:286_15": "“appamādo amataṁ pada”nti ca,",
  "atk-s0501a5:286_16": "evamādi satthu sāsanaṁ anussaritabbaṁ.",
  "atk-s0501a5:287_0": "Evaṁ imissā gāthāya pāpā virati,",
  "atk-s0501a5:287_1": "majjapānā saṁyamo,",
  "atk-s0501a5:287_2": "kusalesu dhammesu appamādoti tīṇi maṅgalāni vuttāni.",
  "atk-s0501a5:287_3": "Maṅgalattañca nesaṁ tattha tattha vibhāvitamevāti.",
  "atk-s0501a5:288_0": "Niṭṭhitā āratīti imissā gāthāya atthavaṇṇanā.",
  "atk-s0501a5:289_0": "Gāravocātigāthāvaṇṇanā",
  "atk-s0501a5:290_0": "9.",
  "atk-s0501a5:290_1": "Idāni gāravo cāti ettha gāravoti garubhāvo.",
  "atk-s0501a5:290_2": "Nivātoti nīcavuttitā.",
  "atk-s0501a5:290_3": "Santuṭṭhīti santoso.",
  "atk-s0501a5:290_4": "Katassa jānanatā kataññutā.",
  "atk-s0501a5:290_5": "Kālenāti khaṇena samayena.",
  "atk-s0501a5:290_6": "Dhammassa savanaṁ dhammassavanaṁ.",
  "atk-s0501a5:290_7": "Sesaṁ vuttanayamevāti ayaṁ padavaṇṇanā.",
  "atk-s0501a5:291_0": "Atthavaṇṇanā pana evaṁ veditabbā –",
  "atk-s0501a5:291_1": "gāravo nāma garukārappayogārahesu buddhapaccekabuddhatathāgatasāvakaācariyupajjhāyamātāpitujeṭṭhakabhātikabhaginīādīsu",
  "atk-s0501a5:291_2": "yathānurūpaṁ garukāro garukaraṇaṁ sagāravatā.",
  "atk-s0501a5:291_3": "Sa cāyaṁ gāravo yasmā sugatigamanādīnaṁ hetu. Yathāha –",
  "atk-s0501a5:292_0": "“Garukātabbaṁ garuṁ karoti,",
  "atk-s0501a5:292_1": "mānetabbaṁ māneti,",
  "atk-s0501a5:292_2": "pūjetabbaṁ pūjeti.",
  "atk-s0501a5:292_3": "So tena kammena evaṁ samattena evaṁ samādinnena kāyassa bhedā paraṁ maraṇā sugatiṁ saggaṁ lokaṁ upapajjati.",
  "atk-s0501a5:292_4": "No ce kāyassa…pe…",
  "atk-s0501a5:292_5": "upapajjati,",
  "atk-s0501a5:292_6": "sace manussattaṁ āgacchati,",
  "atk-s0501a5:292_7": "yattha yattha paccājāyati,",
  "atk-s0501a5:292_8": "uccākulīno hotī”ti.",
  "atk-s0501a5:293_0": "Yathā cāha – “sattime,",
  "atk-s0501a5:293_1": "bhikkhave,",
  "atk-s0501a5:293_2": "aparihāniyā dhammā.",
  "atk-s0501a5:293_3": "Katame satta?",
  "atk-s0501a5:293_4": "Satthugāravatā”tiādi,",
  "atk-s0501a5:293_5": "tasmā maṅgalanti vuccati.",
  "atk-s0501a5:294_0": "Nivāto nāma nīcamanatā nivātavuttitā,",
  "atk-s0501a5:294_1": "yāya samannāgato puggalo nihatamāno nihatadappo pādapuñchanakacoḷasadiso chinnavisāṇausabhasamo uddhaṭadāṭhasappasamo",
  "atk-s0501a5:294_2": "ca hutvā saṇho sakhilo sukhasambhāso hoti,",
  "atk-s0501a5:294_3": "ayaṁ nivāto.",
  "atk-s0501a5:294_4": "Svāyaṁ yasādiguṇappaṭilābhahetuto maṅgalanti vuccati.",
  "atk-s0501a5:294_5": "Āha ca “nivātavutti atthaddho,",
  "atk-s0501a5:294_6": "tādiso labhate yasa”nti evamādi.",
  "atk-s0501a5:295_0": "Santuṭṭhi nāma itarītarapaccayasantoso,",
  "atk-s0501a5:295_1": "so dvādasavidho hoti.",
  "atk-s0501a5:295_2": "Seyyathidaṁ –",
  "atk-s0501a5:295_3": "cīvare yathālābhasantoso,",
  "atk-s0501a5:295_4": "yathābalasantoso,",
  "atk-s0501a5:295_5": "yathāsāruppasantosoti tividho.",
  "atk-s0501a5:295_6": "Evaṁ piṇḍapātādīsu.",
  "atk-s0501a5:296_0": "Tassāyaṁ pabhedavaṇṇanā –",
  "atk-s0501a5:296_1": "idha bhikkhu cīvaraṁ labhati sundaraṁ vā asundaraṁ vā.",
  "atk-s0501a5:296_2": "So teneva yāpeti,",
  "atk-s0501a5:296_3": "aññaṁ na pattheti,",
  "atk-s0501a5:296_4": "labhantopi na gaṇhāti,",
  "atk-s0501a5:296_5": "ayamassa cīvare yathālābhasantoso.",
  "atk-s0501a5:296_6": "Atha pana bhikkhu ābādhiko hoti,",
  "atk-s0501a5:296_7": "garuṁ cīvaraṁ pārupanto oṇamati vā kilamati vā,",
  "atk-s0501a5:296_8": "so sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti,",
  "atk-s0501a5:296_9": "ayamassa cīvare yathābalasantoso.",
  "atk-s0501a5:296_10": "Aparo bhikkhu paṇītapaccayalābhī hoti,",
  "atk-s0501a5:296_11": "so paṭṭacīvarādīnaṁ aññataraṁ mahagghaṁ cīvaraṁ labhitvā “idaṁ therānaṁ cirapabbajitānaṁ bahussutānañca",
  "atk-s0501a5:296_12": "anurūpa”nti tesaṁ datvā attanā saṅkārakūṭā vā aññato vā kutoci nantakāni uccinitvā saṅghāṭiṁ karitvā",
  "atk-s0501a5:296_13": "dhārentopi santuṭṭhova hoti,",
  "atk-s0501a5:296_14": "ayamassa cīvare yathāsāruppasantoso.",
  "atk-s0501a5:297_0": "Idha pana bhikkhu piṇḍapātaṁ labhati lūkhaṁ vā paṇītaṁ vā,",
  "atk-s0501a5:297_1": "so teneva yāpeti,",
  "atk-s0501a5:297_2": "aññaṁ na pattheti,",
  "atk-s0501a5:297_3": "labhantopi na gaṇhāti,",
  "atk-s0501a5:297_4": "ayamassa piṇḍapāte yathālābhasantoso.",
  "atk-s0501a5:297_5": "Atha pana bhikkhu ābādhiko hoti,",
  "atk-s0501a5:297_6": "lūkhaṁ piṇḍapātaṁ bhuñjitvā gāḷhaṁ rogātaṅkaṁ pāpuṇāti,",
  "atk-s0501a5:297_7": "so taṁ sabhāgassa bhikkhuno datvā tassa hatthato sappimadhukhīrādīni bhuñjitvā samaṇadhammaṁ karontopi santuṭṭhova hoti,",
  "atk-s0501a5:297_8": "ayamassa piṇḍapāte yathābalasantoso.",
  "atk-s0501a5:297_9": "Aparo bhikkhu paṇītaṁ piṇḍapātaṁ labhati,",
  "atk-s0501a5:297_10": "so “ayaṁ piṇḍapāto therānaṁ cirapabbajitānaṁ aññesañca paṇītapiṇḍapātaṁ vinā ayāpentānaṁ sabrahmacārīnaṁ",
  "atk-s0501a5:297_11": "anurūpo”ti tesaṁ datvā attanā piṇḍāya caritvā missakāhāraṁ bhuñjantopi santuṭṭhova hoti,",
  "atk-s0501a5:297_12": "ayamassa piṇḍapāte yathāsāruppasantoso.",
  "atk-s0501a5:298_0": "Idha pana bhikkhuno senāsanaṁ pāpuṇāti.",
  "atk-s0501a5:298_1": "So teneva santussati,",
  "atk-s0501a5:298_2": "puna aññaṁ sundaratarampi pāpuṇantaṁ na gaṇhāti,",
  "atk-s0501a5:298_3": "ayamassa senāsane yathālābhasantoso.",
  "atk-s0501a5:298_4": "Atha pana bhikkhu ābādhiko hoti,",
  "atk-s0501a5:298_5": "nivātasenāsane vasanto ativiya pittarogādīhi āturīyati.",
  "atk-s0501a5:298_6": "So taṁ sabhāgassa bhikkhuno datvā tassa pāpuṇane savāte sītalasenāsane vasitvā samaṇadhammaṁ karontopi santuṭṭhova hoti,",
  "atk-s0501a5:298_7": "ayamassa senāsane yathābalasantoso.",
  "atk-s0501a5:298_8": "Aparo bhikkhu sundaraṁ senāsanaṁ pattampi na sampaṭicchati “sundarasenāsanaṁ pamādaṭṭhānaṁ,",
  "atk-s0501a5:298_9": "tatra nisinnassa thinamiddhaṁ okkamati,",
  "atk-s0501a5:298_10": "niddābhibhūtassa ca puna paṭibujjhato kāmavitakko samudācaratī”ti.",
  "atk-s0501a5:298_11": "So taṁ paṭikkhipitvā ajjhokāsarukkhamūlapaṇṇakuṭīsu yattha katthaci nivasantopi santuṭṭhova hoti,",
  "atk-s0501a5:298_12": "ayamassa senāsane yathāsāruppasantoso.",
  "atk-s0501a5:299_0": "Idha pana bhikkhu bhesajjaṁ labhati harītakaṁ vā āmalakaṁ vā.",
  "atk-s0501a5:299_1": "So teneva yāpeti,",
  "atk-s0501a5:299_2": "aññehi laddhasappimadhuphāṇitādimpi na pattheti,",
  "atk-s0501a5:299_3": "labhantopi na gaṇhāti,",
  "atk-s0501a5:299_4": "ayamassa gilānapaccaye yathālābhasantoso.",
  "atk-s0501a5:299_5": "Atha pana bhikkhu ābādhiko hoti,",
  "atk-s0501a5:299_6": "telenatthiko phāṇitaṁ labhati,",
  "atk-s0501a5:299_7": "so taṁ sabhāgassa bhikkhuno datvā tassa hatthato telena bhesajjaṁ katvā samaṇadhammaṁ karontopi santuṭṭhova hoti,",
  "atk-s0501a5:299_8": "ayamassa gilānapaccaye yathābalasantoso.",
  "atk-s0501a5:299_9": "Aparo bhikkhu ekasmiṁ bhājane pūtimuttaharītakaṁ ṭhapetvā ekasmiṁ catumadhuraṁ “gaṇhatha, bhante,",
  "atk-s0501a5:299_10": "yadicchasī”ti vuccamāno sacassa tesaṁ dvinnamaññatarenapi byādhi vūpasammati,",
  "atk-s0501a5:299_11": "atha “pūtimuttaharītakaṁ nāma buddhādīhi vaṇṇita”nti ca “pūtimuttabhesajjaṁ nissāya pabbajjā,",
  "atk-s0501a5:299_12": "tattha te yāvajīvaṁ ussāho karaṇīyoti vutta”nti ca cintento catumadhurabhesajjaṁ paṭikkhipitvā pūtimuttaharītakena",
  "atk-s0501a5:299_13": "bhesajjaṁ karontopi paramasantuṭṭhova hoti.",
  "atk-s0501a5:299_14": "Ayamassa gilānapaccaye yathāsāruppasantoso.",
  "atk-s0501a5:300_0": "Evaṁpabhedo sabbopeso santoso santuṭṭhīti vuccati.",
  "atk-s0501a5:300_1": "Sā atricchatāmahicchatāpāpicchatādīnaṁ pāpadhammānaṁ pahānādhigamahetuto,",
  "atk-s0501a5:300_2": "sugatihetuto,",
  "atk-s0501a5:300_3": "ariyamaggasambhārabhāvato,",
  "atk-s0501a5:300_4": "cātuddisādibhāvahetuto ca maṅgalanti veditabbā. Āha ca –",
  "atk-s0501a5:301_0": "“Cātuddiso appaṭigho ca hoti,",
  "atk-s0501a5:302_0": "Santussamāno itarītarenā”ti. evamādi ;",
  "atk-s0501a5:303_0": "Kataññutā nāma appassa vā bahussa vā yena kenaci katassa upakārassa punappunaṁ anussaraṇabhāvena jānanatā.",
  "atk-s0501a5:303_1": "Apica nerayikādidukkhaparittāṇato puññāni eva pāṇīnaṁ bahūpakārāni,",
  "atk-s0501a5:303_2": "tato tesampi upakārānussaraṇatā kataññutāti veditabbā.",
  "atk-s0501a5:303_3": "Sā sappurisehi pasaṁsanīyādinānappakāravisesādhigamahetuto maṅgalanti vuccati.",
  "atk-s0501a5:303_4": "Āha ca “dveme,",
  "atk-s0501a5:303_5": "bhikkhave,",
  "atk-s0501a5:303_6": "puggalā dullabhā lokasmiṁ.",
  "atk-s0501a5:303_7": "Katame dve?",
  "atk-s0501a5:303_8": "Yo ca pubbakārī yo ca kataññū katavedī”ti.",
  "atk-s0501a5:304_0": "Kālena dhammassavanaṁ nāma yasmiṁ kāle uddhaccasahagataṁ cittaṁ hoti,",
  "atk-s0501a5:304_1": "kāmavitakkādīnaṁ vā aññatarena abhibhūtaṁ,",
  "atk-s0501a5:304_2": "tasmiṁ kāle tesaṁ vinodanatthaṁ dhammassavanaṁ.",
  "atk-s0501a5:304_3": "Apare āhu “pañcame pañcame divase dhammassavanaṁ kālena dhammassavanaṁ nāma.",
  "atk-s0501a5:304_4": "Yathāha āyasmā anuruddho ‘pañcāhikaṁ kho pana mayaṁ, bhante,",
  "atk-s0501a5:304_5": "sabbarattiṁ dhammiyā kathāya sannisīdāmā”’ti.",
  "atk-s0501a5:305_0": "Apica yasmiṁ kāle kalyāṇamitte upasaṅkamitvā sakkā hoti attano kaṅkhāvinodakaṁ dhammaṁ sotuṁ,",
  "atk-s0501a5:305_1": "tasmiṁ kālepi dhammassavanaṁ kālena dhammassavananti veditabbaṁ.",
  "atk-s0501a5:305_2": "Yathāha “te kālena kālaṁ upasaṅkamitvā paripucchati paripañhatī”tiādi.",
  "atk-s0501a5:305_3": "Tadetaṁ kālena dhammassavanaṁ nīvaraṇappahānacaturānisaṁsaāsavakkhayādinānappakāravisesādhigamahetuto maṅgalanti veditabbaṁ.",
  "atk-s0501a5:305_4": "Vuttañhetaṁ –",
  "atk-s0501a5:306_0": "“Yasmiṁ,",
  "atk-s0501a5:306_1": "bhikkhave,",
  "atk-s0501a5:306_2": "samaye ariyasāvako aṭṭhiṁ katvā manasi katvā sabbaṁ cetasā samannāharitvā ohitasoto dhammaṁ suṇāti,",
  "atk-s0501a5:306_3": "pañcassa nīvaraṇā tasmiṁ samaye na hontī”ti ca.",
  "atk-s0501a5:307_0": "“Sotānugatānaṁ, bhikkhave, dhammānaṁ…pe… suppaṭividdhānaṁ cattāro ānisaṁsā pāṭikaṅkhā”ti ca.",
  "atk-s0501a5:308_0": "“Cattārome,",
  "atk-s0501a5:308_1": "bhikkhave,",
  "atk-s0501a5:308_2": "dhammā kālena kālaṁ sammā bhāviyamānā sammā anuparivattiyamānā anupubbena āsavānaṁ khayaṁ pāpenti.",
  "atk-s0501a5:308_3": "Katame cattāro?",
  "atk-s0501a5:308_4": "Kālena dhammassavana”nti ca evamādi.",
  "atk-s0501a5:309_0": "Evaṁ imissā gāthāya gāravo, nivāto,",
  "atk-s0501a5:309_1": "santuṭṭhi,",
  "atk-s0501a5:309_2": "kataññutā,",
  "atk-s0501a5:309_3": "kālena dhammassavananti pañca maṅgalāni vuttāni.",
  "atk-s0501a5:309_4": "Maṅgalattañca nesaṁ tattha tattha vibhāvitamevāti.",
  "atk-s0501a5:310_0": "Niṭṭhitā gāravo cāti imissā gāthāya atthavaṇṇanā.",
  "atk-s0501a5:311_0": "Khantīcātigāthāvaṇṇanā",
  "atk-s0501a5:312_0": "10.",
  "atk-s0501a5:312_1": "Idāni khantī cāti ettha khamanaṁ khanti.",
  "atk-s0501a5:312_2": "Padakkhiṇaggāhitāya sukhaṁ vaco asminti suvaco,",
  "atk-s0501a5:312_3": "suvacassa kammaṁ sovacassaṁ,",
  "atk-s0501a5:312_4": "sovacassassa bhāvo sovacassatā.",
  "atk-s0501a5:312_5": "Kilesānaṁ samitattā samaṇā.",
  "atk-s0501a5:312_6": "Dassananti pekkhanaṁ.",
  "atk-s0501a5:312_7": "Dhammassa sākacchā dhammasākacchā.",
  "atk-s0501a5:312_8": "Sesaṁ vuttanayamevāti.",
  "atk-s0501a5:312_9": "Ayaṁ padavaṇṇanā.",
  "atk-s0501a5:313_0": "Atthavaṇṇanā pana evaṁ veditabbā –",
  "atk-s0501a5:313_1": "khanti nāma adhivāsanakkhanti,",
  "atk-s0501a5:313_2": "tāya samannāgato bhikkhu dasahi akkosavatthūhi akkosante vadhabandhādīhi vā vihesante puggale asuṇanto",
  "atk-s0501a5:313_3": "viya apassanto viya ca nibbikāro hoti khantivādī viya. Yathāha –",
  "atk-s0501a5:314_0": "“Ahu atītamaddhānaṁ, samaṇo khantidīpano;",
  "atk-s0501a5:315_0": "Taṁ khantiyāyeva ṭhitaṁ, kāsirājā achedayī”ti. ;",
  "atk-s0501a5:316_0": "Bhadrakato vā manasi karoti tato uttari aparādhābhāvena āyasmā puṇṇatthero viya. Yathāha so –",
  "atk-s0501a5:317_0": "“Sace maṁ, bhante,",
  "atk-s0501a5:317_1": "sunāparantakā manussā akkosissanti paribhāsissanti,",
  "atk-s0501a5:317_2": "tattha me evaṁ bhavissati ‘bhaddakā vatime sunāparantakā manussā,",
  "atk-s0501a5:317_3": "subhaddakā vatime sunāparantakā manussā,",
  "atk-s0501a5:317_4": "yaṁ me nayime pāṇinā pahāraṁ dentī”’tiādi.",
  "atk-s0501a5:318_0": "Yāya ca samannāgato isīnampi pasaṁsanīyo hoti. Yathāha sarabhaṅgo isi –",
  "atk-s0501a5:319_0": "“Kodhaṁ vadhitvā na kadāci socati,",
  "atk-s0501a5:320_0": "Makkhappahānaṁ isayo vaṇṇayanti;",
  "atk-s0501a5:321_0": "Sabbesaṁ vuttaṁ pharusaṁ khametha,",
  "atk-s0501a5:322_0": "Etaṁ khantiṁ uttamamāhu santo”ti. ;",
  "atk-s0501a5:323_0": "Devatānampi pasaṁsanīyo hoti. Yathāha sakko devānamindo –",
  "atk-s0501a5:324_0": "“Yo have balavā santo, dubbalassa titikkhati;",
  "atk-s0501a5:325_0": "Tamāhu paramaṁ khantiṁ, niccaṁ khamati dubbalo”ti. ;",
  "atk-s0501a5:326_0": "Buddhānampi pasaṁsanīyo hoti. Yathāha bhagavā –",
  "atk-s0501a5:327_0": "“Akkosaṁ vadhabandhañca, aduṭṭho yo titikkhati;",
  "atk-s0501a5:328_0": "Khantībalaṁ balāṇīkaṁ, tamahaṁ brūmi brāhmaṇa”nti. ;",
  "atk-s0501a5:329_0": "Sā panesā khanti etesañca idha vaṇṇitānaṁ aññesañca guṇānaṁ adhigamahetuto maṅgalanti veditabbā.",
  "atk-s0501a5:330_0": "Sovacassatā nāma sahadhammikaṁ vuccamāne vikkhepaṁ vā tuṇhībhāvaṁ vā guṇadosacintanaṁ vā anāpajjitvā",
  "atk-s0501a5:330_1": "ativiya ādarañca gāravañca nīcamanatañca purakkhatvā sādhūti vacanakaraṇatā.",
  "atk-s0501a5:330_2": "Sā sabrahmacārīnaṁ santikā ovādānusāsanippaṭilābhahetuto dosappahānaguṇādhigamahetuto ca maṅgalanti vuccati.",
  "atk-s0501a5:331_0": "Samaṇānaṁ dassanaṁ nāma upasamitakilesānaṁ bhāvitakāyavacīcittapaññānaṁ uttamadamathasamathasamannāgatānaṁ",
  "atk-s0501a5:331_1": "pabbajitānaṁ upasaṅkamanupaṭṭhānānussaraṇassavanadassanaṁ,",
  "atk-s0501a5:331_2": "sabbampi omakadesanāya dassananti vuttaṁ,",
  "atk-s0501a5:331_3": "taṁ maṅgalanti veditabbaṁ. Kasmā?",
  "atk-s0501a5:331_4": "Bahūpakārattā.",
  "atk-s0501a5:331_5": "Āha ca “dassanampahaṁ,",
  "atk-s0501a5:331_6": "bhikkhave,",
  "atk-s0501a5:331_7": "tesaṁ bhikkhūnaṁ bahūpakāraṁ vadāmī”tiādi.",
  "atk-s0501a5:331_8": "Yato hitakāmena kulaputtena sīlavante bhikkhū gharadvāraṁ sampatte disvā yadi deyyadhammo atthi,",
  "atk-s0501a5:331_9": "yathābalaṁ deyyadhammena patimānetabbā.",
  "atk-s0501a5:331_10": "Yadi natthi,",
  "atk-s0501a5:331_11": "pañcapatiṭṭhitaṁ katvā vanditabbā.",
  "atk-s0501a5:331_12": "Tasmimpi asampajjamāne añjaliṁ paggahetvā namassitabbā,",
  "atk-s0501a5:331_13": "tasmimpi asampajjamāne pasannacittena piyacakkhūhi sampassitabbā.",
  "atk-s0501a5:331_14": "Evaṁ dassanamūlakenapi hi puññena anekāni jātisahassāni cakkhumhi rogo vā dāho vā ussadā vā piḷakā vā na honti,",
  "atk-s0501a5:331_15": "vippasannapañcavaṇṇasassirikāni honti cakkhūni ratanavimāne ugghāṭitamaṇikavāṭasadisāni,",
  "atk-s0501a5:331_16": "satasahassakappamattaṁ devesu ca manussesu ca sampattīnaṁ lābhī hoti.",
  "atk-s0501a5:331_17": "Anacchariyañcetaṁ,",
  "atk-s0501a5:331_18": "yaṁ manussabhūto sappaññajātiko sammā pavattitena samaṇadassanamayena puññena evarūpaṁ vipākasampattiṁ anubhaveyya,",
  "atk-s0501a5:331_19": "yattha tiracchānagatānampi kevalaṁ saddhāmattakena katassa samaṇadassanassa evaṁ vipākasampattiṁ vaṇṇayanti.",
  "atk-s0501a5:332_0": "“Ulūko maṇḍalakkhiko, vediyake ciradīghavāsiko;",
  "atk-s0501a5:333_0": "Sukhito vata kosiyo ayaṁ, kāluṭṭhitaṁ passati buddhavaraṁ.",
  "atk-s0501a5:334_0": "“Mayi cittaṁ pasādetvā, bhikkhusaṅghe anuttare;",
  "atk-s0501a5:335_0": "Kappānaṁ satasahassāni, duggateso na gacchati.",
  "atk-s0501a5:336_0": "“Sa devalokā cavitvā, kusalakammena codito;",
  "atk-s0501a5:337_0": "Bhavissati anantañāṇo, somanassoti vissuto”ti. ;",
  "atk-s0501a5:338_0": "Kālena dhammasākacchā nāma padose vā paccūse vā dve suttantikā bhikkhū aññamaññaṁ suttantaṁ sākacchanti,",
  "atk-s0501a5:338_1": "vinayadharā vinayaṁ,",
  "atk-s0501a5:338_2": "ābhidhammikā abhidhammaṁ,",
  "atk-s0501a5:338_3": "jātakabhāṇakā jātakaṁ,",
  "atk-s0501a5:338_4": "aṭṭhakathikā aṭṭhakathaṁ,",
  "atk-s0501a5:338_5": "līnuddhatavicikicchāparetacittavisodhanatthaṁ vā tamhi tamhi kāle sākacchanti,",
  "atk-s0501a5:338_6": "ayaṁ kālena dhammasākacchā.",
  "atk-s0501a5:338_7": "Sā āgamabyattiādīnaṁ guṇānaṁ hetuto maṅgalanti vuccatīti.",
  "atk-s0501a5:339_0": "Evaṁ imissā gāthāya khanti,",
  "atk-s0501a5:339_1": "sovacassatā,",
  "atk-s0501a5:339_2": "samaṇadassanaṁ,",
  "atk-s0501a5:339_3": "kālena dhammasākacchāti cattāri maṅgalāni vuttāni.",
  "atk-s0501a5:339_4": "Maṅgalattañca nesaṁ tattha tattha vibhāvitamevāti.",
  "atk-s0501a5:340_0": "Niṭṭhitā khantī cāti imissā gāthāya atthavaṇṇanā.",
  "atk-s0501a5:341_0": "Tapocātigāthāvaṇṇanā",
  "atk-s0501a5:342_0": "11.",
  "atk-s0501a5:342_1": "Idāni tapo cāti ettha pāpake dhamme tapatīti tapo.",
  "atk-s0501a5:342_2": "Brahmaṁ cariyaṁ,",
  "atk-s0501a5:342_3": "brahmānaṁ vā cariyaṁ brahmacariyaṁ,",
  "atk-s0501a5:342_4": "seṭṭhacariyanti vuttaṁ hoti.",
  "atk-s0501a5:342_5": "Ariyasaccānaṁ dassanaṁ ariyasaccānadassanaṁ,",
  "atk-s0501a5:342_6": "ariyasaccāni dassanantipi eke,",
  "atk-s0501a5:342_7": "taṁ na sundaraṁ.",
  "atk-s0501a5:342_8": "Nikkhantaṁ vānatoti nibbānaṁ,",
  "atk-s0501a5:342_9": "sacchikaraṇaṁ sacchikiriyā,",
  "atk-s0501a5:342_10": "nibbānassa sacchikiriyā nibbānasacchikiriyā.",
  "atk-s0501a5:342_11": "Sesaṁ vuttanayamevāti ayaṁ padavaṇṇanā.",
  "atk-s0501a5:343_0": "Atthavaṇṇanā pana evaṁ veditabbā –",
  "atk-s0501a5:343_1": "tapo nāma abhijjhādomanassādīnaṁ tapanato indriyasaṁvaro,",
  "atk-s0501a5:343_2": "kosajjassa vā tapanato vīriyaṁ,",
  "atk-s0501a5:343_3": "tehi samannāgato puggalo ātāpīti vuccati.",
  "atk-s0501a5:343_4": "Svāyaṁ abhijjhādippahānajhānādippaṭilābhahetuto maṅgalanti veditabbo.",
  "atk-s0501a5:344_0": "Brahmacariyaṁ nāma methunaviratisamaṇadhammasāsanamaggānamadhivacanaṁ.",
  "atk-s0501a5:344_1": "Tathā hi “abrahmacariyaṁ pahāya brahmacārī hotī”ti evamādīsu methunavirati brahmacariyanti vuccati.",
  "atk-s0501a5:344_2": "“Bhagavati no, āvuso,",
  "atk-s0501a5:344_3": "brahmacariyaṁ vussatīti?",
  "atk-s0501a5:344_4": "Evamāvuso”ti evamādīsu samaṇadhammo.",
  "atk-s0501a5:344_5": "“Na tāvāhaṁ, pāpima,",
  "atk-s0501a5:344_6": "parinibbāyissāmi,",
  "atk-s0501a5:344_7": "yāva me idaṁ brahmacariyaṁ na iddhañceva bhavissati phītañca vitthārikaṁ bāhujañña”nti evamādīsu sāsanaṁ.",
  "atk-s0501a5:344_8": "“Ayameva kho, bhikkhu,",
  "atk-s0501a5:344_9": "ariyo aṭṭhaṅgiko maggo brahmacariyaṁ.",
  "atk-s0501a5:344_10": "Seyyathidaṁ,",
  "atk-s0501a5:344_11": "sammādiṭṭhī”ti evamādīsu maggo.",
  "atk-s0501a5:344_12": "Idha pana ariyasaccadassanena parato maggassa saṅgahitattā avasesaṁ sabbampi vaṭṭati.",
  "atk-s0501a5:344_13": "Tañcetaṁ uparūpari nānappakāravisesādhigamahetuto maṅgalanti veditabbaṁ.",
  "atk-s0501a5:345_0": "Ariyasaccāna dassanaṁ nāma kumārapañhe vuttānaṁ catunnaṁ ariyasaccānaṁ abhisamayavasena maggadassanaṁ,",
  "atk-s0501a5:345_1": "taṁ saṁsāradukkhavītikkamahetuto maṅgalanti vuccati.",
  "atk-s0501a5:346_0": "Nibbānasacchikiriyā nāma idha arahattaphalaṁ nibbānanti adhippetaṁ.",
  "atk-s0501a5:346_1": "Tampi hi pañcagativānanena vānasaññitāya taṇhāya nikkhantattā nibbānanti vuccati.",
  "atk-s0501a5:346_2": "Tassa patti vā paccavekkhaṇā vā sacchikiriyāti vuccati.",
  "atk-s0501a5:346_3": "Itarassa pana nibbānassa ariyasaccānaṁ dassaneneva sacchikiriyā siddhā,",
  "atk-s0501a5:346_4": "tenetaṁ idha nādhippetaṁ.",
  "atk-s0501a5:346_5": "Evamesā nibbānasacchikiriyā diṭṭhadhammikasukhavihārādihetuto maṅgalanti veditabbā.",
  "atk-s0501a5:347_0": "Evaṁ imissā gāthāya tapo brahmacariyaṁ,",
  "atk-s0501a5:347_1": "ariyasaccānaṁ dassanaṁ,",
  "atk-s0501a5:347_2": "nibbānasacchikiriyāti cattāri maṅgalāni vuttāni.",
  "atk-s0501a5:347_3": "Maṅgalattañca nesaṁ tattha tattha vibhāvitamevāti.",
  "atk-s0501a5:348_0": "Niṭṭhitā tapo cāti imissā gāthāya atthavaṇṇanā.",
  "atk-s0501a5:349_0": "Phuṭṭhassalokadhammehītigāthāvaṇṇanā",
  "atk-s0501a5:350_0": "12.",
  "atk-s0501a5:350_1": "Idāni phuṭṭhassa lokadhammehīti ettha phuṭṭhassāti phusitassa chupitassa sampattassa.",
  "atk-s0501a5:350_2": "Loke dhammā lokadhammā,",
  "atk-s0501a5:350_3": "yāva lokappavatti,",
  "atk-s0501a5:350_4": "tāva anivattakā dhammāti vuttaṁ hoti.",
  "atk-s0501a5:350_5": "Cittanti mano mānasaṁ.",
  "atk-s0501a5:350_6": "Yassāti navassa vā majjhimassa vā therassa vā.",
  "atk-s0501a5:350_7": "Na kampatīti na calati na vedhati.",
  "atk-s0501a5:350_8": "Asokanti nissokaṁ abbūḷhasokasallaṁ.",
  "atk-s0501a5:350_9": "Virajanti vigatarajaṁ viddhaṁsitarajaṁ.",
  "atk-s0501a5:350_10": "Khemanti abhayaṁ nirupaddavaṁ.",
  "atk-s0501a5:350_11": "Sesaṁ vuttanayamevāti ayaṁ padavaṇṇanā.",
  "atk-s0501a5:351_0": "Atthavaṇṇanā pana evaṁ veditabbā –",
  "atk-s0501a5:351_1": "phuṭṭhassa lokadhammehi cittaṁyassana kampati nāma yassa lābhālābhādīhi aṭṭhahi lokadhammehi phuṭṭhassa",
  "atk-s0501a5:351_2": "ajjhotthaṭassa cittaṁ na kampati na calati na vedhati,",
  "atk-s0501a5:351_3": "tassa taṁ cittaṁ kenaci akampanīyalokuttamabhāvāvahanato maṅgalanti veditabbaṁ.",
  "atk-s0501a5:352_0": "Kassa ca etehi phuṭṭhassa cittaṁ na kampatīti?",
  "atk-s0501a5:352_1": "Arahato khīṇāsavassa,",
  "atk-s0501a5:352_2": "na aññassa kassaci.",
  "atk-s0501a5:352_3": "Vuttañhetaṁ –",
  "atk-s0501a5:353_0": "“Selo yathā ekagghano, vātena na samīrati;",
  "atk-s0501a5:354_0": "Evaṁ rūpā rasā saddā, gandhā phassā ca kevalā.",
  "atk-s0501a5:355_0": "“Iṭṭhā dhammā aniṭṭhā ca, na pavedhenti tādino;",
  "atk-s0501a5:356_0": "Ṭhitaṁ cittaṁ vippamuttaṁ, vayañcassānupassatī”ti. ;",
  "atk-s0501a5:357_0": "Asokaṁ nāma khīṇāsavasseva cittaṁ.",
  "atk-s0501a5:357_1": "Tañhi yvāyaṁ “soko socanā socitattaṁ antosoko antoparisoko cetaso parinijjhāyitatta”ntiādinā nayena vuccati soko,",
  "atk-s0501a5:357_2": "tassa abhāvato asokaṁ.",
  "atk-s0501a5:357_3": "Keci nibbānaṁ vadanti,",
  "atk-s0501a5:357_4": "taṁ purimapadena nānusandhiyati.",
  "atk-s0501a5:357_5": "Yathā ca asokaṁ,",
  "atk-s0501a5:357_6": "evaṁ virajaṁ khemantipi khīṇāsavasseva cittaṁ.",
  "atk-s0501a5:357_7": "Tañhi rāgadosamoharajānaṁ vigatattā virajaṁ,",
  "atk-s0501a5:357_8": "catūhi ca yogehi khemattā khemaṁ,",
  "atk-s0501a5:357_9": "yato etaṁ tena tenākārena tamhi tamhi pavattikkhaṇe gahetvā niddiṭṭhavasena tividhampi appavattakkhandhatādilokuttamabhāvāvahanato",
  "atk-s0501a5:357_10": "āhuneyyādibhāvāvahanato ca maṅgalanti veditabbaṁ.",
  "atk-s0501a5:358_0": "Evaṁ imissā gāthāya aṭṭhalokadhammehi akampitacittaṁ,",
  "atk-s0501a5:358_1": "asokacittaṁ,",
  "atk-s0501a5:358_2": "virajacittaṁ,",
  "atk-s0501a5:358_3": "khemacittanti cattāri maṅgalāni vuttāni.",
  "atk-s0501a5:358_4": "Maṅgalattañca nesaṁ tattha tattha vibhāvitamevāti.",
  "atk-s0501a5:359_0": "Niṭṭhitā phuṭṭhassa lokadhammehīti imissā gāthāya atthavaṇṇanā.",
  "atk-s0501a5:360_0": "Etādisānītigāthāvaṇṇanā",
  "atk-s0501a5:361_0": "13.",
  "atk-s0501a5:361_1": "Evaṁ bhagavā asevanā ca bālānantiādīhi dasahi gāthāhi aṭṭhatiṁsa mahāmaṅgalāni kathetvā idāni etāneva",
  "atk-s0501a5:361_2": "attanā vuttamaṅgalāni thunanto “etādisāni katvānā”ti avasānagāthamabhāsi.",
  "atk-s0501a5:362_0": "Tassāyamatthavaṇṇanā –",
  "atk-s0501a5:362_1": "etādisānīti etāni īdisāni mayā vuttappakārāni bālānaṁ asevanādīni.",
  "atk-s0501a5:362_2": "Katvānāti katvā.",
  "atk-s0501a5:362_3": "Katvāna katvā karitvāti hi atthato anaññaṁ.",
  "atk-s0501a5:362_4": "Sabbatthamaparājitāti sabbattha khandhakilesābhisaṅkhāradevaputtamārappabhedesu catūsu paccatthikesu ekenāpi aparājitā hutvā,",
  "atk-s0501a5:362_5": "sayameva te cattāro māre parājetvāti vuttaṁ hoti.",
  "atk-s0501a5:362_6": "Makāro cettha padasandhikaramattoti viññātabbo.",
  "atk-s0501a5:363_0": "Sabbattha sotthiṁ gacchantīti etādisāni maṅgalāni katvā catūhi mārehi aparājitā hutvā sabbattha idhalokaparalokesu",
  "atk-s0501a5:363_1": "ṭhānacaṅkamanādīsu ca sotthiṁ gacchanti,",
  "atk-s0501a5:363_2": "bālasevanādīhi ye uppajjeyyuṁ āsavā vighātapariḷāhā,",
  "atk-s0501a5:363_3": "tesaṁ abhāvā sotthiṁ gacchanti,",
  "atk-s0501a5:363_4": "anupaddutā anupasaṭṭhā khemino appaṭibhayā gacchantīti vuttaṁ hoti.",
  "atk-s0501a5:363_5": "Anunāsiko cettha gāthābandhasukhatthaṁ vuttoti veditabbo.",
  "atk-s0501a5:364_0": "Taṁ tesaṁ maṅgalamuttamanti iminā gāthāpadena bhagavā desanaṁ niṭṭhāpesi. Kathaṁ? Evaṁ,",
  "atk-s0501a5:364_1": "devaputta,",
  "atk-s0501a5:364_2": "ye etādisāni karonti,",
  "atk-s0501a5:364_3": "te yasmā sabbattha sotthiṁ gacchanti,",
  "atk-s0501a5:364_4": "tasmā taṁ bālānaṁ asevanādiaṭṭhatiṁsavidhampi tesaṁ etādisakārakānaṁ maṅgalamuttamaṁ seṭṭhaṁ pavaranti gaṇhāhīti.",
  "atk-s0501a5:365_0": "Evañca bhagavatā niṭṭhāpitāya desanāya pariyosāne koṭisatasahassadevatāyo arahattaṁ pāpuṇiṁsu,",
  "atk-s0501a5:365_1": "sotāpattisakadāgāmianāgāmiphalasampattānaṁ gaṇanā asaṅkhyeyyā ahosi.",
  "atk-s0501a5:365_2": "Atha bhagavā dutiyadivase ānandattheraṁ āmantesi –",
  "atk-s0501a5:365_3": "“imaṁ pana, ānanda,",
  "atk-s0501a5:365_4": "rattiṁ aññatarā devatā maṁ upasaṅkamitvā maṅgalapañhaṁ pucchi,",
  "atk-s0501a5:365_5": "athassāhaṁ aṭṭhatiṁsa maṅgalāni abhāsiṁ,",
  "atk-s0501a5:365_6": "uggaṇhāhi, ānanda,",
  "atk-s0501a5:365_7": "imaṁ maṅgalapariyāyaṁ,",
  "atk-s0501a5:365_8": "uggahetvā bhikkhū vācehī”ti.",
  "atk-s0501a5:365_9": "Thero uggahetvā bhikkhū vācesi.",
  "atk-s0501a5:365_10": "Tayidaṁ ācariyaparamparāya ābhataṁ yāvajjatanā pavattati,",
  "atk-s0501a5:365_11": "“evamidaṁ brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsita”nti veditabbaṁ.",
  "atk-s0501a5:366_0": "Idāni etesveva maṅgalesu ñāṇaparicayapāṭavatthaṁ ayamādito pabhuti yojanā –",
  "atk-s0501a5:366_1": "evamime idhalokaparalokalokuttarasukhakāmā sattā bālajanasevanaṁ pahāya,",
  "atk-s0501a5:366_2": "paṇḍite nissāya,",
  "atk-s0501a5:366_3": "pūjaneyye pūjetvā,",
  "atk-s0501a5:366_4": "patirūpadesavāsena pubbe ca katapuññatāya kusalappavattiyaṁ codiyamānā attānaṁ sammā paṇidhāya,",
  "atk-s0501a5:366_5": "bāhusaccasippavinayehi alaṅkatattabhāvā,",
  "atk-s0501a5:366_6": "vinayānurūpaṁ subhāsitaṁ bhāsamānā,",
  "atk-s0501a5:366_7": "yāva gihibhāvaṁ na vijahanti,",
  "atk-s0501a5:366_8": "tāva mātāpitūpaṭṭhānena porāṇaṁ iṇamūlaṁ visodhayamānā,",
  "atk-s0501a5:366_9": "puttadārasaṅgahena navaṁ iṇamūlaṁ payojayamānā,",
  "atk-s0501a5:366_10": "anākulakammantatāya dhanadhaññādisamiddhiṁ pāpuṇantā,",
  "atk-s0501a5:366_11": "dānena bhogasāraṁ dhammacariyāya jīvitasārañca gahetvā,",
  "atk-s0501a5:366_12": "ñātisaṅgahena sakajanahitaṁ anavajjakammantatāya parajanahitañca karontā,",
  "atk-s0501a5:366_13": "pāpaviratiyā parūpaghātaṁ majjapānasaṁyamena attūpaghātañca vivajjetvā,",
  "atk-s0501a5:366_14": "dhammesu appamādena kusalapakkhaṁ vaḍḍhetvā,",
  "atk-s0501a5:366_15": "vaḍḍhitakusalatāya gihibyañjanaṁ ohāya pabbajitabhāve ṭhitāpi buddhabuddhasāvakūpajjhāyācariyādīsu gāravena nivātena ca vattasampadaṁ ārādhetvā,",
  "atk-s0501a5:366_16": "santuṭṭhiyā paccayagedhaṁ pahāya,",
  "atk-s0501a5:366_17": "kataññutāya sappurisabhūmiyaṁ ṭhatvā,",
  "atk-s0501a5:366_18": "dhammassavanena cittalīnataṁ pahāya,",
  "atk-s0501a5:366_19": "khantiyā sabbaparissaye abhibhavitvā,",
  "atk-s0501a5:366_20": "sovacassatāya sanāthaṁ attānaṁ katvā,",
  "atk-s0501a5:366_21": "samaṇadassanena paṭipattipayogaṁ passantā,",
  "atk-s0501a5:366_22": "dhammasākacchāya kaṅkhāṭṭhāniyesu dhammesu kaṅkhaṁ vinodetvā,",
  "atk-s0501a5:366_23": "indriyasaṁvaratapena sīlavisuddhiṁ samaṇadhammabrahmacariyena cittavisuddhiṁ tato parā ca catasso visuddhiyo sampādentā,",
  "atk-s0501a5:366_24": "imāya paṭipadāya ariyasaccadassanapariyāyaṁ ñāṇadassanavisuddhiṁ patvā arahattaphalasaṅkhyaṁ nibbānaṁ sacchikaronti,",
  "atk-s0501a5:366_25": "yaṁ sacchikaritvā sinerupabbato viya vātavuṭṭhīhi aṭṭhahi lokadhammehi avikampamānacittā asokā virajā khemino honti.",
  "atk-s0501a5:366_26": "Ye ca khemino honti,",
  "atk-s0501a5:366_27": "te sabbattha ekenapi aparājitā honti,",
  "atk-s0501a5:366_28": "sabbattha sotthiṁ gacchanti.",
  "atk-s0501a5:366_29": "Tenāha bhagavā –",
  "atk-s0501a5:367_0": "“Etādisāni katvāna, sabbatthamaparājitā;",
  "atk-s0501a5:368_0": "Sabbattha sotthiṁ gacchanti, taṁ tesaṁ maṅgalamuttama”nti.",
  "atk-s0501a5:369_0": "Paramatthajotikāya khuddakapāṭha-aṭṭhakathāya",
  "atk-s0501a5:370_0": "Maṅgalasuttavaṇṇanā niṭṭhitā."
}