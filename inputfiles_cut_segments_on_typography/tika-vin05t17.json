{
  "tika-vin05t17:0_0": "17. Mañcapīṭhādisaṅghikasenāsanesu paṭipajjitabbavinicchayakathā",
  "tika-vin05t17:1_0": "82.Vihāresaṅghike seyyaṁ,",
  "tika-vin05t17:1_1": "santharitvāna pakkamoti saṅghike vihāre seyyaṁ santharitvāna aññattha vasitukāmatāya vihārato pakkamanaṁ.",
  "tika-vin05t17:1_2": "Tatrāyaṁ vinicchayo –",
  "tika-vin05t17:2_0": "“Yo pana bhikkhu saṅghike vihāre seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya anāpucchaṁ vā gaccheyya,",
  "tika-vin05t17:2_1": "pācittiya”nti –",
  "tika-vin05t17:3_0": "Vacanato saṅghike vihāre seyyaṁ sayaṁ santharitvā aññena vā santharāpetvā uddharaṇādīni akatvā parikkhittassa ārāmassa parikkhepaṁ,",
  "tika-vin05t17:3_1": "aparikkhittassa upacāraṁ atikkamantassa pācittiyaṁ.",
  "tika-vin05t17:4_0": "Tattha seyyā nāma bhisi cimilikā uttarattharaṇaṁ bhūmattharaṇaṁ taṭṭikā cammakhaṇḍo nisīdanaṁ paccattharaṇaṁ tiṇasanthāro paṇṇasanthāroti dasavidhā.",
  "tika-vin05t17:4_1": "Tattha bhisīti mañcakabhisi vā pīṭhakabhisi vā.",
  "tika-vin05t17:4_2": "Cimilikā nāma sudhādiparikammakatāya bhūmiyā vaṇṇānurakkhaṇatthaṁ katā,",
  "tika-vin05t17:4_3": "taṁ heṭṭhā pattharitvā upari kaṭasārakaṁ pattharanti.",
  "tika-vin05t17:4_4": "Uttarattharaṇaṁ nāma mañcapīṭhānaṁ upari attharitabbakapaccattharaṇaṁ.",
  "tika-vin05t17:4_5": "Bhūmattharaṇaṁ nāma bhūmiyaṁ attharitabbā kaṭasārakādivikati.",
  "tika-vin05t17:4_6": "Taṭṭikā nāma tālapaṇṇehi vā vākehi vā katataṭṭikā.",
  "tika-vin05t17:4_7": "Cammakhaṇḍo nāma sīhabyagghadīpitaracchacammādīsupi yaṁ kiñci cammaṁ.",
  "tika-vin05t17:4_8": "Aṭṭhakathāsu hi senāsanaparibhoge paṭikkhittacammaṁ na dissati,",
  "tika-vin05t17:4_9": "tasmā sīhabyagghacammādīnaṁ pariharaṇeyeva paṭikkhepo veditabbo.",
  "tika-vin05t17:4_10": "Nisīdananti sadasaṁ veditabbaṁ.",
  "tika-vin05t17:4_11": "Paccattharaṇanti pāvāro kojavoti ettakameva vuttaṁ.",
  "tika-vin05t17:4_12": "Tiṇasanthāroti yesaṁ kesañci tiṇānaṁ santhāro.",
  "tika-vin05t17:4_13": "Esa nayo paṇṇasanthārepi.",
  "tika-vin05t17:4_14": "Evaṁ pana imaṁ dasavidhaṁ seyyaṁ saṅghike vihāre santharitvā vā santharāpetvā vā pakkamantena āpucchitvā pakkamitabbaṁ,",
  "tika-vin05t17:4_15": "āpucchantena ca bhikkhumhi sati bhikkhu āpucchitabbo,",
  "tika-vin05t17:4_16": "tasmiṁ asati sāmaṇero,",
  "tika-vin05t17:4_17": "tasmiṁ asati ārāmiko,",
  "tika-vin05t17:4_18": "tasmiṁ asati yena vihāro kārito,",
  "tika-vin05t17:4_19": "so vihārasāmiko,",
  "tika-vin05t17:4_20": "tassa vā kule yo koci āpucchitabbo,",
  "tika-vin05t17:4_21": "tasmimpi asati catūsu pāsāṇesu mañcaṁ ṭhapetvā mañce avasesamañcapīṭhāni āropetvā upari bhisiādikaṁ dasavidhampi",
  "tika-vin05t17:4_22": "seyyaṁ rāsiṁ katvā dārubhaṇḍaṁ mattikābhaṇḍaṁ paṭisāmetvā dvāravātapānāni pidahitvā gamiyavattaṁ pūretvā",
  "tika-vin05t17:4_23": "gantabbaṁ.",
  "tika-vin05t17:5_0": "Sace pana senāsanaṁ ovassati,",
  "tika-vin05t17:5_1": "chadanatthañca tiṇaṁ vā iṭṭhakā vā ānītā honti,",
  "tika-vin05t17:5_2": "sace ussahati,",
  "tika-vin05t17:5_3": "chādetabbaṁ.",
  "tika-vin05t17:5_4": "No ce sakkoti,",
  "tika-vin05t17:5_5": "yo okāso anovassako,",
  "tika-vin05t17:5_6": "tattha mañcapīṭhādīni nikkhipitvā gantabbaṁ.",
  "tika-vin05t17:5_7": "Sace sabbampi ovassati,",
  "tika-vin05t17:5_8": "ussahantena antogāme upāsakānaṁ ghare ṭhapetabbaṁ.",
  "tika-vin05t17:5_9": "Sace tepi “saṅghikaṁ nāma, bhante, bhāriyaṁ,",
  "tika-vin05t17:5_10": "aggidāhādīnaṁ bhāyāmā”ti na sampaṭicchanti,",
  "tika-vin05t17:5_11": "abbhokāsepi pāsāṇānaṁ upari mañcaṁ ṭhapetvā sesaṁ pubbe vuttanayeneva nikkhipitvā tiṇehi ca paṇṇehi ca paṭicchādetvā gantuṁ vaṭṭati.",
  "tika-vin05t17:5_12": "Yañhi tattha aṅgamattampi avasissati,",
  "tika-vin05t17:5_13": "taṁ aññesaṁ tattha āgatabhikkhūnaṁ upakāraṁ bhavissatīti.",
  "tika-vin05t17:5_14": "Uddharitvā gacchantena pana mañcapīṭhakavāṭaṁ sabbaṁ apanetvā saṁharitvā cīvaravaṁse laggetvāva gantabbaṁ.",
  "tika-vin05t17:5_15": "Pacchā āgantvā vasanakabhikkhunāpi puna mañcapīṭhaṁ ṭhapayitvā gacchantena tatheva kātabbaṁ.",
  "tika-vin05t17:5_16": "Antokuṭṭato seyyaṁ bahikuṭṭe paññapetvā vasantena gamanakāle puna gahitaṭṭhāneyeva paṭisāmetabbaṁ.",
  "tika-vin05t17:5_17": "Uparipāsādato oropetvā heṭṭhāpāsāde vasantassapi eseva nayo.",
  "tika-vin05t17:5_18": "Rattiṭṭhānadivāṭṭhānesu mañcapīṭhaṁ paññapetvā bahigamanakāle puna gahitaṭṭhāneyeva ṭhapetabbaṁ.",
  "tika-vin05t17:6_0": "83.",
  "tika-vin05t17:6_1": "Senāsanesu pana ayaṁ āpucchitabbānāpucchitabbavinicchayo –",
  "tika-vin05t17:6_2": "yā tāva bhūmiyaṁ dīghasālā vā paṇṇasālā vā hoti,",
  "tika-vin05t17:6_3": "yaṁ vā rukkhatthambhesu katagehaṁ upacikānaṁ uṭṭhānaṭṭhānaṁ hoti,",
  "tika-vin05t17:6_4": "tato pakkamantena tāva āpucchitvāva pakkamitabbaṁ.",
  "tika-vin05t17:6_5": "Tasmiñhi katipayāni divasāni ajaggiyamāne vammikāva santiṭṭhanti.",
  "tika-vin05t17:6_6": "Yaṁ pana pāsāṇapiṭṭhiyaṁ vā pāsāṇatthambhesu vā katasenāsanaṁ siluccayaleṇaṁ vā sudhālittasenāsanaṁ vā,",
  "tika-vin05t17:6_7": "yattha yattha upacikāsaṅkā natthi,",
  "tika-vin05t17:6_8": "tato pakkamantassa āpucchitvāpi anāpucchitvāpi gantuṁ vaṭṭati,",
  "tika-vin05t17:6_9": "āpucchanaṁ pana vattaṁ.",
  "tika-vin05t17:6_10": "Sace tādisepi senāsane ekena passena upacikā ārohanti,",
  "tika-vin05t17:6_11": "āpucchitvāva gantabbaṁ.",
  "tika-vin05t17:6_12": "Yo pana āgantuko bhikkhu saṅghikasenāsanaṁ gahetvāva santaṁ bhikkhuṁ anuvattanto attano senāsanaṁ aggahetvā vasati,",
  "tika-vin05t17:6_13": "yāva so na gaṇhāti,",
  "tika-vin05t17:6_14": "tāva taṁ senāsanaṁ purimabhikkhusseva palibodho.",
  "tika-vin05t17:6_15": "Yadā pana so senāsanaṁ gahetvā attano issariyena vasati,",
  "tika-vin05t17:6_16": "tato paṭṭhāya āgantukasseva palibodho.",
  "tika-vin05t17:6_17": "Sace ubhopi vibhajitvā gaṇhanti,",
  "tika-vin05t17:6_18": "ubhinnampi palibodho.",
  "tika-vin05t17:7_0": "Mahāpaccariyaṁ pana vuttaṁ –",
  "tika-vin05t17:7_1": "sace dve tayo ekato hutvā paññapenti,",
  "tika-vin05t17:7_2": "gamanakāle sabbehi āpucchitabbaṁ.",
  "tika-vin05t17:7_3": "Tesu ce paṭhamaṁ gacchanto “pacchimo jaggissatī”ti ābhogaṁ katvā gacchati, vaṭṭati,",
  "tika-vin05t17:7_4": "pacchimassa ābhogena mutti natthi.",
  "tika-vin05t17:7_5": "Bahū ekaṁ pesetvā santharāpenti,",
  "tika-vin05t17:7_6": "gamanakāle sabbehi vā āpucchitabbaṁ,",
  "tika-vin05t17:7_7": "ekaṁ vā pesetvā āpucchitabbaṁ.",
  "tika-vin05t17:7_8": "Aññato mañcapīṭhādīni ānetvā aññatra vasitvā gamanakāle tattheva netabbāni.",
  "tika-vin05t17:7_9": "Sace aññato ānetvā vasamānassa añño vuḍḍhataro āgacchati,",
  "tika-vin05t17:7_10": "na paṭibāhitabbo, “mayā, bhante,",
  "tika-vin05t17:7_11": "aññāvāsato ānītaṁ,",
  "tika-vin05t17:7_12": "pākatikaṁ kareyyāthā”ti vattabbaṁ.",
  "tika-vin05t17:7_13": "Tena “evaṁ karissāmī”ti sampaṭicchite itarassa gantuṁ vaṭṭati.",
  "tika-vin05t17:7_14": "Evaṁ aññattha haritvāpi saṅghikaparibhogena paribhuñjantassa hi naṭṭhaṁ vā jiṇṇaṁ vā corehi vā haṭaṁ gīvā neva hoti,",
  "tika-vin05t17:7_15": "puggalikaparibhogena paribhuñjantassa pana gīvā hoti.",
  "tika-vin05t17:7_16": "Aññassa mañcapīṭhaṁ pana saṅghikaparibhogena vā puggalikaparibhogena vā paribhuñjantassa naṭṭhaṁ gīvāyeva.",
  "tika-vin05t17:7_17": "Antovihāre seyyaṁ santharitvā “ajjeva āgantvā paṭijaggissāmī”ti evaṁ sāpekkho nadīpāraṁ gāmantaraṁ vā gantvā yatthassa gamanacittaṁ uppannaṁ,",
  "tika-vin05t17:7_18": "tattheva ṭhito kañci pesetvā āpucchati,",
  "tika-vin05t17:7_19": "nadīpūrarājacorādīsu vā kenaci palibodho hoti upadduto,",
  "tika-vin05t17:7_20": "na sakkoti paccāgantuṁ,",
  "tika-vin05t17:7_21": "evaṁbhūtassa anāpatti.",
  "tika-vin05t17:8_0": "Vihārassa upacāre pana upaṭṭhānasālāya vā maṇḍape vā rukkhamūle vā seyyaṁ santharitvā vā santharāpetvā",
  "tika-vin05t17:8_1": "vā taṁ pakkamanto neva uddharati na uddharāpeti anāpucchaṁ vā gacchati, dukkaṭaṁ.",
  "tika-vin05t17:8_2": "Vuttappakārañhi dasavidhaṁ seyyaṁ antogabbhādimhi guttaṭṭhāne paññapetvā gacchantassa yasmā seyyāpi senāsanampi upacikāhi palujjati,",
  "tika-vin05t17:8_3": "vammikarāsiyeva hoti,",
  "tika-vin05t17:8_4": "tasmā pācittiyaṁ vuttaṁ.",
  "tika-vin05t17:8_5": "Bahi pana upaṭṭhānasālādīsu paññapetvā gacchantassa seyyāmattameva nasseyya ṭhānassa aguttatāya,",
  "tika-vin05t17:8_6": "na senāsanaṁ,",
  "tika-vin05t17:8_7": "tasmā ettha dukkaṭaṁ vuttaṁ.",
  "tika-vin05t17:8_8": "Mañcapīṭhaṁ pana yasmā na sakkā sahasā upacikāhi khāyituṁ,",
  "tika-vin05t17:8_9": "tasmā taṁ vihārepi santharitvā gacchantassa dukkaṭaṁ.",
  "tika-vin05t17:8_10": "Vihārassūpacāre upaṭṭhānasālāyaṁ maṇḍape rukkhamūlepi santharitvā pakkamantassa dukkaṭameva.",
  "tika-vin05t17:9_0": "84.",
  "tika-vin05t17:9_1": "“Yo pana bhikkhu saṅghikaṁ mañcaṁ vā pīṭhaṁ vā bhisiṁ vā kocchaṁ vā ajjhokāse santharitvā vā santharāpetvā",
  "tika-vin05t17:9_2": "vā taṁ pakkamanto neva uddhareyya na uddharāpeyya anāpucchaṁ vā gaccheyya,",
  "tika-vin05t17:9_3": "pācittiya”nti vacanato saṅghikāni pana mañcapīṭhādīni cattāri ajjhokāse santharitvā vā santharāpetvā",
  "tika-vin05t17:9_4": "vā uddharaṇādīni akatvā “ajjeva āgamissāmī”ti gacchantassapi thāmamajjhimassa purisassa leḍḍupātātikkame",
  "tika-vin05t17:9_5": "pācittiyaṁ.",
  "tika-vin05t17:9_6": "Ettha kocchaṁ nāma vākamayaṁ vā usīramayaṁ vā muñjamayaṁ vā pabbajamayaṁ vā heṭṭhā ca upari ca vitthataṁ",
  "tika-vin05t17:9_7": "majjhe saṁkhittaṁ paṇavasaṇṭhānaṁ katvā baddhaṁ.",
  "tika-vin05t17:9_8": "Taṁ kira majjhe sīhabyagghacammaparikkhittampi karonti,",
  "tika-vin05t17:9_9": "akappiyacammaṁ nāmettha natthi.",
  "tika-vin05t17:9_10": "Senāsanañhi sovaṇṇamayampi vaṭṭati,",
  "tika-vin05t17:9_11": "tasmā taṁ mahagghaṁ hoti.",
  "tika-vin05t17:10_0": "“Anujānāmi,",
  "tika-vin05t17:10_1": "bhikkhave,",
  "tika-vin05t17:10_2": "aṭṭha māse avassikasaṅkete maṇḍape vā rukkhamūle vā yattha kākā vā kulalā vā na ūhadanti,",
  "tika-vin05t17:10_3": "tattha senāsanaṁ nikkhipitu”nti vacanato pana vassikavassānamāsāti evaṁ apaññāte cattāro hemantike,",
  "tika-vin05t17:10_4": "cattāro gimhiketi aṭṭha māse sākhāmaṇḍape vā padaramaṇḍape vā rukkhamūle vā nikkhipituṁ vaṭṭati.",
  "tika-vin05t17:10_5": "Yasmiṁ pana kākā vā kulalā vā aññe vā sakuntā dhuvanivāsena kulāvake katvā vasanti,",
  "tika-vin05t17:10_6": "tassa rukkhassa mūle na nikkhipitabbaṁ.",
  "tika-vin05t17:10_7": "“Aṭṭha māse”ti vacanato yesu janapadesu vassakāle na vassati,",
  "tika-vin05t17:10_8": "tesu cattāro māse nikkhipituṁ na vaṭṭatiyeva.",
  "tika-vin05t17:10_9": "“Avassikasaṅkete”ti vacanato yattha hemante devo vassati,",
  "tika-vin05t17:10_10": "tattha hemantepi ajjhokāse nikkhipituṁ na vaṭṭati.",
  "tika-vin05t17:10_11": "Gimhe pana sabbattha vigatavalāhakaṁ visuddhaṁ nataṁ hoti,",
  "tika-vin05t17:10_12": "evarūpe kāle kenacideva karaṇīyena ajjhokāse mañcapīṭhaṁ nikkhipituṁ vaṭṭati.",
  "tika-vin05t17:11_0": "85.",
  "tika-vin05t17:11_1": "Abbhokāsikenapi vattaṁ jānitabbaṁ.",
  "tika-vin05t17:11_2": "Tassa hi sace puggalikamañcako atthi,",
  "tika-vin05t17:11_3": "tattheva sayitabbaṁ.",
  "tika-vin05t17:11_4": "Saṅghikaṁ gaṇhantena vettena vā vākena vā vītamañcako gahetabbo,",
  "tika-vin05t17:11_5": "tasmiṁ asati purāṇamañcako gahetabbo,",
  "tika-vin05t17:11_6": "tasmiṁ asati navavāyimo vā onaddhako vā gahetabbo.",
  "tika-vin05t17:11_7": "Gahetvā pana “ahaṁ ukkaṭṭharukkhamūliko ukkaṭṭhaabbhokāsiko”ti cīvarakuṭimpi akatvā asamaye ajjhokāse",
  "tika-vin05t17:11_8": "vā rukkhamūle vā paññapetvā nipajjituṁ na vaṭṭati.",
  "tika-vin05t17:11_9": "Sace pana catugguṇenapi cīvarena katā kuṭi atementaṁ rakkhituṁ na sakkoti,",
  "tika-vin05t17:11_10": "sattāhavaddalikādīni bhavanti,",
  "tika-vin05t17:11_11": "bhikkhuno kāyānugatikattā vaṭṭati.",
  "tika-vin05t17:11_12": "Araññe paṇṇakuṭīsu vasantānaṁ sīlasampadāya pasannacittā manussā navaṁ mañcapīṭhaṁ denti “saṅghikaparibhogena paribhuñjathā”ti,",
  "tika-vin05t17:11_13": "vasitvā gacchantehi sāmantavihāre sabhāgabhikkhūnaṁ pesetvā gantabbaṁ,",
  "tika-vin05t17:11_14": "sabhāgānaṁ abhāvena anovassake nikkhipitvā gantabbaṁ,",
  "tika-vin05t17:11_15": "anovassake asati rukkhe laggetvā gantabbaṁ.",
  "tika-vin05t17:11_16": "Cetiyaṅgaṇe sammajjaniṁ gahetvā bhojanasālaṅgaṇaṁ vā uposathāgāraṅgaṇaṁ vā pariveṇadivāṭṭhānaaggisālādīsu",
  "tika-vin05t17:11_17": "vā aññataraṁ sammajjitvā dhovitvā puna sammajjanimāḷakeyeva ṭhapetabbā.",
  "tika-vin05t17:11_18": "Uposathāgārādīsu aññatarasmiṁ gahetvā avasesāni sammajjantassapi eseva nayo.",
  "tika-vin05t17:12_0": "Yo pana bhikkhācāramaggaṁ sammajjanto gantukāmo hoti,",
  "tika-vin05t17:12_1": "tena sammajjitvā sace antarāmagge sālā atthi,",
  "tika-vin05t17:12_2": "tattha ṭhapetabbā.",
  "tika-vin05t17:12_3": "Sace natthi,",
  "tika-vin05t17:12_4": "valāhakānaṁ anuṭṭhitabhāvaṁ sallakkhetvā “yāvāhaṁ gāmato nikkhamāmi,",
  "tika-vin05t17:12_5": "tāva na vassissatī”ti jānantena yattha katthaci nikkhipitvā puna paccāgacchantena pākatikaṭṭhāne ṭhapetabbā.",
  "tika-vin05t17:12_6": "“Sace vassissatīti jānanto ajjhokāse ṭhapeti,",
  "tika-vin05t17:12_7": "dukkaṭa”nti mahāpaccariyaṁ vuttaṁ.",
  "tika-vin05t17:12_8": "Sace pana tatra tatreva sammajjanatthāya sammajjanī nikkhittā hoti,",
  "tika-vin05t17:12_9": "taṁ taṁ ṭhānaṁ sammajjitvā tatra tatreva nikkhipituṁ vaṭṭati,",
  "tika-vin05t17:12_10": "āsanasālaṁ sammajjantena vattaṁ jānitabbaṁ.",
  "tika-vin05t17:12_11": "Tatridaṁ vattaṁ –",
  "tika-vin05t17:12_12": "majjhato paṭṭhāya pādaṭṭhānābhimukhā vālikā haritabbā,",
  "tika-vin05t17:12_13": "kacavaraṁ hatthehi gahetvā bahi chaḍḍetabbaṁ.",
  "tika-vin05t17:13_0": "86.",
  "tika-vin05t17:13_1": "Sace vuttappakāraṁ catubbidhampi saṅghikaṁ senāsanaṁ ajjhokāse vā rukkhamūle vā maṇḍape vā anupasampannena santharāpeti,",
  "tika-vin05t17:13_2": "yena santharāpitaṁ,",
  "tika-vin05t17:13_3": "tassa palibodho.",
  "tika-vin05t17:13_4": "Sace pana upasampannena santharāpeti,",
  "tika-vin05t17:13_5": "yena santhataṁ,",
  "tika-vin05t17:13_6": "tassa palibodho.",
  "tika-vin05t17:13_7": "Tatrāyaṁ vinicchayo –",
  "tika-vin05t17:13_8": "thero bhojanasālāyaṁ bhattakiccaṁ katvā daharaṁ āṇāpeti “gaccha divāṭṭhāne mañcapīṭhaṁ paññapehī”ti.",
  "tika-vin05t17:13_9": "So tathā katvā nisinno,",
  "tika-vin05t17:13_10": "thero yathāruci vicaritvā tattha gantvā thavikaṁ vā uttarāsaṅgaṁ vā ṭhapeti,",
  "tika-vin05t17:13_11": "tato paṭṭhāya therassa palibodho.",
  "tika-vin05t17:13_12": "Nisīditvā sayaṁ gacchanto neva uddharati na uddharāpeti,",
  "tika-vin05t17:13_13": "leḍḍupātātikkame pācittiyaṁ.",
  "tika-vin05t17:13_14": "Sace pana thero tattha thavikaṁ vā uttarāsaṅgaṁ vā aṭṭhapetvā caṅkamantova daharaṁ “gaccha tva”nti bhaṇati,",
  "tika-vin05t17:13_15": "tena “idaṁ, bhante,",
  "tika-vin05t17:13_16": "mañcapīṭha”nti ācikkhitabbaṁ.",
  "tika-vin05t17:13_17": "Sace thero vattaṁ jānāti,",
  "tika-vin05t17:13_18": "“tvaṁ gaccha,",
  "tika-vin05t17:13_19": "ahaṁ pākatikaṁ karissāmī”ti vattabbaṁ.",
  "tika-vin05t17:13_20": "Sace bālo hoti anuggahitavatto, “gaccha,",
  "tika-vin05t17:13_21": "mā idha tiṭṭha,",
  "tika-vin05t17:13_22": "neva nisīdituṁ na nipajjituṁ demī”ti daharaṁ tajjetiyeva.",
  "tika-vin05t17:13_23": "Daharena “bhante,",
  "tika-vin05t17:13_24": "sukhaṁ sayathā”ti kappaṁ labhitvā vanditvā gantabbaṁ.",
  "tika-vin05t17:13_25": "Tasmiṁ gate therasseva palibodho,",
  "tika-vin05t17:13_26": "purimanayeneva cassa āpatti veditabbā.",
  "tika-vin05t17:14_0": "Atha pana āṇattikkhaṇeyeva daharo “mayhaṁ bhaṇḍe bhaṇḍadhovanādi kiñci karaṇīyaṁ atthī”ti vadati,",
  "tika-vin05t17:14_1": "thero pana taṁ “paññapetvā gacchāhī”ti vatvā bhojanasālato nikkhamitvā aññattha gacchati,",
  "tika-vin05t17:14_2": "pāduddhārena kāretabbo.",
  "tika-vin05t17:14_3": "Sace tattheva gantvā nisīdati,",
  "tika-vin05t17:14_4": "purimanayeneva cassa leḍḍupātātikkame āpatti.",
  "tika-vin05t17:14_5": "Sace pana thero sāmaṇeraṁ āṇāpeti,",
  "tika-vin05t17:14_6": "sāmaṇere tattha mañcapīṭhaṁ paññapetvā nisinnepi bhojanasālato aññattha gacchanto pāduddhārena kāretabbo.",
  "tika-vin05t17:14_7": "Gantvā nisinno puna gamanakāle leḍḍupātātikkame āpattiyā kāretabbo.",
  "tika-vin05t17:14_8": "Sace pana āṇāpento “mañcapīṭhaṁ paññapetvā tattheva nisīdā”ti āṇāpeti,",
  "tika-vin05t17:14_9": "yatricchati,",
  "tika-vin05t17:14_10": "tatra gantvā āgantuṁ labhati.",
  "tika-vin05t17:14_11": "Sayaṁ pana pākatikaṁ akatvā gacchantassa leḍḍupātātikkame pācittiyaṁ.",
  "tika-vin05t17:14_12": "Antarasannipāte mañcapīṭhādīni paññapetvā nisinnehi gamanakāle ārāmikānaṁ “idaṁ paṭisāmethā”ti vattabbaṁ,",
  "tika-vin05t17:14_13": "avatvā gacchantānaṁ leḍḍupātātikkame āpatti.",
  "tika-vin05t17:15_0": "87.",
  "tika-vin05t17:15_1": "Mahādhammassavanaṁ nāma hoti,",
  "tika-vin05t17:15_2": "tattha uposathāgāratopi bhojanasālatopi āharitvā mañcapīṭhāni paññapenti,",
  "tika-vin05t17:15_3": "āvāsikānaṁyeva palibodho.",
  "tika-vin05t17:15_4": "Sace āgantukā “idaṁ amhākaṁ upajjhāyassa,",
  "tika-vin05t17:15_5": "idaṁ ācariyassā”ti gaṇhanti,",
  "tika-vin05t17:15_6": "tato paṭṭhāya tesaṁ palibodho.",
  "tika-vin05t17:15_7": "Gamanakāle pākatikaṁ akatvā leḍḍupātaṁ atikkamantānaṁ āpatti.",
  "tika-vin05t17:15_8": "Mahāpaccariyaṁ pana vuttaṁ “yāva aññe na nisīdanti,",
  "tika-vin05t17:15_9": "tāva yehi paññattaṁ,",
  "tika-vin05t17:15_10": "tesaṁ bhāro,",
  "tika-vin05t17:15_11": "aññesu āgantvā nisinnesu nisinnakānaṁ bhāro.",
  "tika-vin05t17:15_12": "Sace te anuddharitvā vā anuddharāpetvā vā gacchanti, dukkaṭaṁ. Kasmā?",
  "tika-vin05t17:15_13": "Anāṇattiyā paññapitattā”ti.",
  "tika-vin05t17:15_14": "Dhammāsane paññatte yāva ussārako vā dhammakathiko vā nāgacchati,",
  "tika-vin05t17:15_15": "tāva paññāpakānaṁ palibodho.",
  "tika-vin05t17:15_16": "Tasmiṁ āgantvā nisinne tassa palibodho.",
  "tika-vin05t17:15_17": "Sakalaṁ ahorattaṁ dhammassavanaṁ hoti,",
  "tika-vin05t17:15_18": "añño ussārako vā dhammakathiko vā uṭṭhāti,",
  "tika-vin05t17:15_19": "añño nisīdati,",
  "tika-vin05t17:15_20": "yo yo āgantvā nisīdati,",
  "tika-vin05t17:15_21": "tassa tasseva bhāro.",
  "tika-vin05t17:15_22": "Uṭṭhahantena pana “idamāsanaṁ tumhākaṁ bhāro”ti vatvā gantabbaṁ.",
  "tika-vin05t17:15_23": "Sacepi itarasmiṁ anāgate paṭhamaṁ nisinno uṭṭhāya gacchati,",
  "tika-vin05t17:15_24": "tasmiñca antoupacāraṭṭheyeva itaro āgantvā nisīdati,",
  "tika-vin05t17:15_25": "uṭṭhāya gato āpattiyā na kāretabbo.",
  "tika-vin05t17:15_26": "Sace pana itarasmiṁ anāgateyeva paṭhamaṁ nisinno uṭṭhāyāsanā leḍḍupātaṁ atikkamati,",
  "tika-vin05t17:15_27": "āpattiyā kāretabbo.",
  "tika-vin05t17:15_28": "“Sabbattha leḍḍupātātikkame paṭhamapāde dukkaṭaṁ,",
  "tika-vin05t17:15_29": "dutiyapāde pācittiya”nti ayaṁ nayo mahāpaccariyaṁ vuttoti.",
  "tika-vin05t17:16_0": "88.",
  "tika-vin05t17:16_1": "Sace pana vuttappakārasenāsanato aññaṁ saṅghikaṁ cimilikaṁ vā uttarattharaṇaṁ vā bhūmattharaṇaṁ vā taṭṭikaṁ",
  "tika-vin05t17:16_2": "vā cammakhaṇḍaṁ vā pādapuñchaniṁ vā phalakapīṭhaṁ vā ajjhokāse santharitvā vā santharāpetvā vā taṁ pakkamanto",
  "tika-vin05t17:16_3": "neva uddharati na uddharāpeti anāpucchaṁ vā gacchati, dukkaṭaṁ.",
  "tika-vin05t17:16_4": "Ādhārakaṁ pattapidhānakaṁ pādakaṭhalikaṁ tālavaṇṭaṁ bījanipattakaṁ yaṁ kiñci dārubhaṇḍaṁ antamaso pānīyauḷuṅkaṁ",
  "tika-vin05t17:16_5": "pānīyasaṅkhaṁ ajjhokāse nikkhipitvā gacchantassapi dukkaṭaṁ.",
  "tika-vin05t17:16_6": "Ajjhokāse rajanaṁ pacitvā rajanabhājanaṁ rajanauḷuṅko rajanadoṇikāti sabbaṁ aggisālāya paṭisāmetabbaṁ.",
  "tika-vin05t17:16_7": "Sace aggisālā natthi,",
  "tika-vin05t17:16_8": "anovassake pabbhāre nikkhipitabbaṁ.",
  "tika-vin05t17:16_9": "Tasmimpi asati yattha olokentā bhikkhū passanti,",
  "tika-vin05t17:16_10": "tādise ṭhāne ṭhapetvā gantuṁ vaṭṭati.",
  "tika-vin05t17:16_11": "Aññapuggalike pana mañcapīṭhādisenāsanepi dukkaṭameva.",
  "tika-vin05t17:16_12": "Ettha pana “yasmiṁ vissāsaggāho na ruhati,",
  "tika-vin05t17:16_13": "tassa santake dukkaṭaṁ.",
  "tika-vin05t17:16_14": "Yasmiṁ pana vissāsaggāho ruhati,",
  "tika-vin05t17:16_15": "tassa santakaṁ attano puggalikameva hotī”ti mahāpaccariyādīsu vuttaṁ.",
  "tika-vin05t17:16_16": "Attano puggalike pana anāpattiyeva.",
  "tika-vin05t17:16_17": "Yo bhikkhu vā sāmaṇero vā ārāmiko vā lajjī hoti,",
  "tika-vin05t17:16_18": "attano palibodhaṁ viya maññati,",
  "tika-vin05t17:16_19": "tathārūpaṁ anāpucchitvā gacchantassapi anāpatti.",
  "tika-vin05t17:16_20": "Yo pana ātape otāpento “āgantvā uddharissāmī”ti gacchati,",
  "tika-vin05t17:16_21": "tassapi anāpatti.",
  "tika-vin05t17:17_0": "Iti pāḷimuttakavinayavinicchayasaṅgahe",
  "tika-vin05t17:18_0": "Mañcapīṭhādisaṅghikasenāsanesu",
  "tika-vin05t17:19_0": "Paṭipajjitabbavinicchayakathā samattā."
}