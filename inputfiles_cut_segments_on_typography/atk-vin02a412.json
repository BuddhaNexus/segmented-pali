{
  "atk-vin02a412:0_0": "Kathinabhedaṁ",
  "atk-vin02a412:1_0": "Kathinaatthatādivaṇṇanā",
  "atk-vin02a412:2_0": "403. Kathine –",
  "atk-vin02a412:2_1": "aṭṭha mātikāti khandhake vuttā pakkamanantikādikā aṭṭha.",
  "atk-vin02a412:2_2": "Palibodhānisaṁsāpi pubbe vuttā eva.",
  "atk-vin02a412:3_0": "404.Payogassāti cīvaradhovanādino sattavidhassa pubbakaraṇassatthāya yo udakāharaṇādiko payogo kayirati,",
  "atk-vin02a412:3_1": "tassa payogassa.",
  "atk-vin02a412:3_2": "Katame dhammā anantarapaccayena paccayoti anāgatavasena anantarā hutvā katame dhammā paccayā hontīti attho.",
  "atk-vin02a412:3_3": "Samanantarapaccayenāti suṭṭhu anantarapaccayena,",
  "atk-vin02a412:3_4": "anantarapaccayameva āsannataraṁ katvā pucchati.",
  "atk-vin02a412:3_5": "Nissayapaccayenāti uppajjamānassa payogassa nissayaṁ ādhārabhāvaṁ upagatā viya hutvā katame dhammā paccayā hontīti attho.",
  "atk-vin02a412:3_6": "Upanissayapaccayenāti upetena nissayapaccayena;",
  "atk-vin02a412:3_7": "nissayapaccayameva upagatataraṁ katvā pucchati.",
  "atk-vin02a412:3_8": "Purejātapaccayenāti iminā paṭhamaṁ uppannassa paccayabhāvaṁ pucchati.",
  "atk-vin02a412:3_9": "Pacchājātapaccayenāti iminā pacchā uppajjanakassa paccayabhāvaṁ pucchati.",
  "atk-vin02a412:3_10": "Sahajātapaccayenāti iminā apubbaṁ acarimaṁ uppajjamānānaṁ paccayabhāvaṁ pucchati.",
  "atk-vin02a412:3_11": "Pubbakaraṇassāti dhovanādino pubbakaraṇassa.",
  "atk-vin02a412:3_12": "Paccuddhārassāti purāṇasaṅghāṭiādīnaṁ paccuddharaṇassa.",
  "atk-vin02a412:3_13": "Adhiṭṭhānassāti kathinacīvarādhiṭṭhānassa.",
  "atk-vin02a412:3_14": "Atthārassāti kathinatthārassa.",
  "atk-vin02a412:3_15": "Mātikānañca palibodhānañcāti aṭṭhannaṁ mātikānaṁ dvinnañca palibodhānaṁ.",
  "atk-vin02a412:3_16": "Vatthussāti saṅghāṭiādino kathinavatthussa;",
  "atk-vin02a412:3_17": "sesaṁ vuttanayameva.",
  "atk-vin02a412:4_0": "Evaṁ yañca labbhati yañca na labbhati,",
  "atk-vin02a412:4_1": "sabbaṁ pucchitvā idāni yaṁ yassa labbhati,",
  "atk-vin02a412:4_2": "tadeva dassento pubbakaraṇaṁ payogassātiādinā nayena vissajjanamāha.",
  "atk-vin02a412:4_3": "Tassattho –",
  "atk-vin02a412:4_4": "yaṁ vuttaṁ “payogassa katame dhammā”tiādi,",
  "atk-vin02a412:4_5": "tattha vuccate,",
  "atk-vin02a412:4_6": "pubbakaraṇaṁ payogassa anantarapaccayena paccayo,",
  "atk-vin02a412:4_7": "samanantaranissayaupanissayapaccayena paccayo.",
  "atk-vin02a412:4_8": "Payogassa hi sattavidhampi pubbakaraṇaṁ yasmā tena payogena nipphādetabbassa pubbakaraṇassatthāya so payogo kayirati,",
  "atk-vin02a412:4_9": "tasmā imehi catūhi paccayehi paccayo hoti.",
  "atk-vin02a412:4_10": "Purejātapaccaye panesa uddiṭṭhadhammesu ekadhammampi na labhati,",
  "atk-vin02a412:4_11": "aññadatthu pubbakaraṇassa sayaṁ purejātapaccayo hoti,",
  "atk-vin02a412:4_12": "payoge sati pubbakaraṇassa nipphajjanato.",
  "atk-vin02a412:4_13": "Tena vuttaṁ –",
  "atk-vin02a412:4_14": "“payogo pubbakaraṇassa purejātapaccayena paccayo”ti.",
  "atk-vin02a412:4_15": "Pacchājātapaccayaṁ pana labhati,",
  "atk-vin02a412:4_16": "tena vuttaṁ –",
  "atk-vin02a412:4_17": "“pubbakaraṇaṁ payogassa pacchājātapaccayena paccayo”ti.",
  "atk-vin02a412:4_18": "Pacchā uppajjanakassa hi pubbakaraṇassa atthāya so payogo kayirati.",
  "atk-vin02a412:4_19": "Sahajātapaccayaṁ pana mātikāpalibodhānisaṁsasaṅkhāte pannarasa dhamme ṭhapetvā añño payogādīsu ekopi dhammo na labhati,",
  "atk-vin02a412:4_20": "te eva hi pannarasa dhammā saha kathinatthārena ekato nipphajjantīti aññamaññaṁ sahajātapaccayā honti.",
  "atk-vin02a412:4_21": "Tena vuttaṁ –",
  "atk-vin02a412:4_22": "“pannarasa dhammā sahajātapaccayena paccayo”ti.",
  "atk-vin02a412:4_23": "Etenupāyena sabbapadavissajjanāni veditabbāni.",
  "atk-vin02a412:5_0": "Pubbakaraṇanidānādivibhāgavaṇṇanā",
  "atk-vin02a412:6_0": "405.Pubbakaraṇaṁ kiṁnidānantiādipucchāvissajjanaṁ uttānameva.",
  "atk-vin02a412:7_0": "406- 7.",
  "atk-vin02a412:7_1": "“Payogo kiṁnidāno”tiādīsu pucchādvayavissajjanesu hetunidāno paccayanidānoti ettha cha cīvarāni hetu ceva paccayo cāti veditabbāni.",
  "atk-vin02a412:7_2": "Pubbapayogādīnañhi sabbesaṁ tāniyeva hetu,",
  "atk-vin02a412:7_3": "tāni paccayo.",
  "atk-vin02a412:7_4": "Na hi chabbidhe cīvare asati payogo atthi,",
  "atk-vin02a412:7_5": "na pubbakaraṇādīni,",
  "atk-vin02a412:7_6": "tasmā “payogo hetunidāno”tiādi vuttaṁ.",
  "atk-vin02a412:8_0": "408.",
  "atk-vin02a412:8_1": "Saṅgahavāre –",
  "atk-vin02a412:8_2": "vacībhedenāti “imāya saṅghāṭiyā,",
  "atk-vin02a412:8_3": "iminā uttarāsaṅgena,",
  "atk-vin02a412:8_4": "iminā antaravāsakena kathinaṁ attharāmī”ti etena vacībhedena.",
  "atk-vin02a412:8_5": "Katimūlādipucchāvissajjane –",
  "atk-vin02a412:8_6": "kiriyā majjheti paccuddhāro ceva adhiṭṭhānañca.",
  "atk-vin02a412:9_0": "411.Vatthuvipannaṁ hotīti akappiyadussaṁ hoti.",
  "atk-vin02a412:9_1": "Kālavipannaṁ nāma ajja dāyakehi dinnaṁ sve saṅgho kathinatthārakassa deti.",
  "atk-vin02a412:9_2": "Karaṇavipannaṁ nāma tadaheva chinditvā akataṁ.",
  "atk-vin02a412:10_0": "Kathinādijānitabbavibhāgavaṇṇanā",
  "atk-vin02a412:11_0": "412.",
  "atk-vin02a412:11_1": "Kathinaṁ jānitabbantiādipucchāya vissajjane –",
  "atk-vin02a412:11_2": "tesaññeva dhammānanti yesu rūpādidhammesu sati kathinaṁ nāma hoti,",
  "atk-vin02a412:11_3": "tesaṁ samodhānaṁ missībhāvo.",
  "atk-vin02a412:11_4": "Nāmaṁ nāmakammantiādinā pana “kathina”nti idaṁ bahūsu dhammesu nāmamattaṁ,",
  "atk-vin02a412:11_5": "na paramatthato eko dhammo atthīti dasseti.",
  "atk-vin02a412:12_0": "Catuvīsatiyā ākārehīti “na ullikhitamattenā”tiādīhi pubbe vuttakāraṇehi.",
  "atk-vin02a412:12_1": "Sattarasahi ākārehīti “ahatena atthataṁ hoti kathina”ntiādīhi pubbe vuttakāraṇehi.",
  "atk-vin02a412:12_2": "Nimittakammādīsu yaṁ vattabbaṁ sabbaṁ kathinakkhandhakavaṇṇanāyaṁ vuttaṁ.",
  "atk-vin02a412:13_0": "416.Ekuppādā ekanirodhāti uppajjamānāpi ekato uppajjanti,",
  "atk-vin02a412:13_1": "nirujjhamānāpi ekato nirujjhanti.",
  "atk-vin02a412:13_2": "Ekuppādā nānānirodhāti uppajjamānā ekato uppajjanti,",
  "atk-vin02a412:13_3": "nirujjhamānā nānā nirujjhanti.",
  "atk-vin02a412:13_4": "Kiṁ vuttaṁ hoti ?",
  "atk-vin02a412:13_5": "Sabbepi atthārena saddhiṁ ekato uppajjanti,",
  "atk-vin02a412:13_6": "atthāre hi sati uddhāro nāma.",
  "atk-vin02a412:13_7": "Nirujjhamānā panettha purimā dve atthārena saddhiṁ ekato nirujjhanti,",
  "atk-vin02a412:13_8": "uddhārabhāvaṁ pāpuṇanti.",
  "atk-vin02a412:13_9": "Atthārassa hi nirodho etesañca uddhārabhāvo ekakkhaṇe hoti,",
  "atk-vin02a412:13_10": "itare nānā nirujjhanti.",
  "atk-vin02a412:13_11": "Tesu uddhārabhāvaṁ pattesupi atthāro tiṭṭhatiyeva.",
  "atk-vin02a412:13_12": "Sesaṁ sabbattha uttānamevāti.",
  "atk-vin02a412:14_0": "Samantapāsādikāya vinayasaṁvaṇṇanāya",
  "atk-vin02a412:15_0": "Kathinabhedavaṇṇanā niṭṭhitā.",
  "atk-vin02a412:16_0": "Paññattivaggavaṇṇanā niṭṭhitā."
}