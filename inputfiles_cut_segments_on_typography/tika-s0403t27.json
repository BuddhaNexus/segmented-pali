{
  "tika-s0403t27:0_0": "5. Dhammikavaggo",
  "tika-s0403t27:1_0": "1. Nāgasuttavaṇṇanā",
  "tika-s0403t27:2_0": "43.",
  "tika-s0403t27:2_1": "Pañcamassa paṭhame parisiñcitunti yo cuṇṇamattikādīhi gattāni ubbaṭṭento mallakamuṭṭhādīhi vā ghaṁsanto nahāyati,",
  "tika-s0403t27:2_2": "so “nahāyatī”ti vuccati.",
  "tika-s0403t27:2_3": "Yo tathā akatvā pakatiyāva nahāyati,",
  "tika-s0403t27:2_4": "so “parisiñcatī”ti vuccati.",
  "tika-s0403t27:2_5": "Bhagavato ca sarīre tathā haritabbaṁ rajojallaṁ nāma nupalimpati acchachavibhāvato,",
  "tika-s0403t27:2_6": "utuggahaṇatthaṁ pana bhagavā kevalaṁ udake otarati.",
  "tika-s0403t27:2_7": "Tenāha “gattāni parisiñcitu”nti.",
  "tika-s0403t27:3_0": "Pubbakoṭṭhakoti pācīnakoṭṭhako.",
  "tika-s0403t27:3_1": "Sāvatthiyaṁ kira jetavanavihāro kadāci mahā,",
  "tika-s0403t27:3_2": "kadāci khuddako.",
  "tika-s0403t27:3_3": "Tathā hi so vipassissa bhagavato kāle yojaniko ahosi,",
  "tika-s0403t27:3_4": "sikhissa tigāvuto,",
  "tika-s0403t27:3_5": "vessabhussa aḍḍhayojaniko,",
  "tika-s0403t27:3_6": "kakusandhassa gāvutappamāṇo,",
  "tika-s0403t27:3_7": "koṇāgamanassa aḍḍhagāvutappamāṇo,",
  "tika-s0403t27:3_8": "kassapassa vīsatiusabhappamāṇo,",
  "tika-s0403t27:3_9": "amhākaṁ bhagavato kāle aṭṭhakarīsappamāṇo jāto.",
  "tika-s0403t27:3_10": "Tampi nagaraṁ tassa vihārassa kadāci pācīnato hoti,",
  "tika-s0403t27:3_11": "kadāci dakkhiṇato,",
  "tika-s0403t27:3_12": "kadāci pacchimato,",
  "tika-s0403t27:3_13": "kadāci uttarato.",
  "tika-s0403t27:3_14": "Jetavanagandhakuṭiyaṁ pana catunnaṁ mañcapādānaṁ patiṭṭhitaṭṭhānaṁ acalameva.",
  "tika-s0403t27:3_15": "Cattāri hi acalacetiyaṭṭhānāni nāma mahābodhipallaṅkaṭṭhānaṁ,",
  "tika-s0403t27:3_16": "isipatane dhammacakkappavattanaṭṭhānaṁ,",
  "tika-s0403t27:3_17": "saṅkassanagare devorohanakāle sopānassa patiṭṭhānaṭṭhānaṁ,",
  "tika-s0403t27:3_18": "mañcapādaṭṭhānanti.",
  "tika-s0403t27:3_19": "Ayaṁ pana pubbakoṭṭhako kassapadasabalassa vīsatiusabhavihārakāle pācīnadvārakoṭṭhako ahosi.",
  "tika-s0403t27:3_20": "So idāni “pubbakoṭṭhako”tveva paññāyati.",
  "tika-s0403t27:4_0": "Kassapadasabalassa kāle aciravatī nagaraṁ parikkhipitvā sandamānā pubbakoṭṭhakaṁ patvā udakena bhinditvā",
  "tika-s0403t27:4_1": "mahantaṁ udakarahadaṁ māpesi samatittikaṁ anupubbagambhīraṁ.",
  "tika-s0403t27:4_2": "Tattha ekaṁ rañño nhānatitthaṁ,",
  "tika-s0403t27:4_3": "ekaṁ nāgarānaṁ,",
  "tika-s0403t27:4_4": "ekaṁ bhikkhusaṅghassa,",
  "tika-s0403t27:4_5": "ekaṁ buddhānanti evaṁ pāṭiekkāni nhānatitthāni honti ramaṇīyānivippakiṇṇarajatapaṭṭasadisavālukāni.",
  "tika-s0403t27:4_6": "Iti bhagavatā āyasmatā ānandena saddhiṁ yena ayaṁ evarūpo pubbakoṭṭhako,",
  "tika-s0403t27:4_7": "tenupasaṅkami gattāni parisiñcituṁ.",
  "tika-s0403t27:4_8": "Athāyasmā ānando udakasāṭikaṁ upanāmesi.",
  "tika-s0403t27:4_9": "Bhagavā surattadupaṭṭaṁ apanetvā udakasāṭikaṁ nivāsesi.",
  "tika-s0403t27:4_10": "Thero dupaṭṭena saddhiṁ mahācīvaraṁ attano hatthagataṁ akāsi.",
  "tika-s0403t27:4_11": "Bhagavā udakaṁ otari,",
  "tika-s0403t27:4_12": "sahotaraṇenevassa udake macchakacchapā sabbe suvaṇṇavaṇṇā ahesuṁ,",
  "tika-s0403t27:4_13": "yantanāḷikāhi suvaṇṇarasadhārāni siñcanakālo viya suvaṇṇapaṭappasāraṇakālo viya ca ahosi.",
  "tika-s0403t27:4_14": "Atha bhagavato nahānavattaṁ dassetvā paccuttiṇṇassa thero surattadupaṭṭaṁ upanāmesi.",
  "tika-s0403t27:4_15": "Bhagavā taṁ nivāsetvā vijjullatāsadisaṁ kāyabandhanaṁ bandhitvā mahācīvaraṁ antantena saṁharitvā padumagabbhasadisaṁ",
  "tika-s0403t27:4_16": "katvā upanītaṁ dvīsu kaṇṇesu gahetvā aṭṭhāsi.",
  "tika-s0403t27:4_17": "Tena vuttaṁ “pubbakoṭṭhake gattāni parisiñcitvā ekacīvaro aṭṭhāsī”ti.",
  "tika-s0403t27:5_0": "Evaṁ ṭhitassa pana bhagavato sarīraṁ vikasitapadumapupphasadisaṁ sabbapāliphullaṁ pāricchattakaṁ,",
  "tika-s0403t27:5_1": "tārāmarīcivikasitañca gaganatalaṁ siriyā avahasamānaṁ viya virocittha,",
  "tika-s0403t27:5_2": "byāmappabhāparikkhepavilāsinī cassa dvattiṁsavaralakkhaṇamālā ganthitvā ṭhapitā dvattiṁsa candimā viya,",
  "tika-s0403t27:5_3": "dvattiṁsa sūriyā viya,",
  "tika-s0403t27:5_4": "paṭipāṭiyā ṭhapitadvattiṁsacakkavattidvattiṁsadevarājadvattiṁsamahābrahmāno viya ca ativiya virocittha.",
  "tika-s0403t27:5_5": "Yasmā ca bhagavato sarīraṁ sudhantacāmīkarasamānavaṇṇaṁ,",
  "tika-s0403t27:5_6": "suparisodhitapavāḷaruciratoraṇaṁ,",
  "tika-s0403t27:5_7": "suvisuddhanīlaratanāvalisadisakesatanuruhaṁ,",
  "tika-s0403t27:5_8": "tasmā tahaṁ tahaṁ viniggatasujātajātihiṅgulakarasūpasobhitaṁ upari satamegharatanāvalisucchāditaṁ jaṅgamamiva kanakagirisikharaṁ virocittha.",
  "tika-s0403t27:5_9": "Tasmiñca samaye dasabalassa sarīrato nikkhamitvā chabbaṇṇarasmiyo samantato asītihatthappamāṇe padese",
  "tika-s0403t27:5_10": "ādhāvantī vidhāvantī ratanāvaliratanadāmaratanacuṇṇavippakiṇṇaṁ viya pasāritaratanacittakañcanapaṭṭamiva",
  "tika-s0403t27:5_11": "āsiñcamānalākhārasadhārācittamiva ukkāsatanipātasamākulamiva nirantaravippakiṇṇakaṇikārakiṅkiṇikapupphamiva",
  "tika-s0403t27:5_12": "vāyuvegasamuddhatacinapiṭṭhacuṇṇarañjitamiva indadhanuvijjullatāvitānasanthatamiva ca gaganatalaṁ,",
  "tika-s0403t27:5_13": "taṁ ṭhānaṁ pavanañca sammā pharanti.",
  "tika-s0403t27:5_14": "Vaṇṇabhūmi nāmesā.",
  "tika-s0403t27:5_15": "Evarūpesu ṭhānesu buddhānaṁ sarīravaṇṇaṁ vā guṇavaṇṇaṁ vā cuṇṇiyapadehi vā gāthāhi vā atthañca upamāyo",
  "tika-s0403t27:5_16": "ca kāraṇāni ca āharitvā paṭibalena dhammakathikena pūretvā kathetuṁ vaṭṭati.",
  "tika-s0403t27:5_17": "Evarūpesu hi ṭhānesu dhammakathikassa thāmo veditabbo.",
  "tika-s0403t27:5_18": "Pubbasadisāni kurumānoti nirudakāni kurumāno,",
  "tika-s0403t27:5_19": "sukkhāpayamānoti attho.",
  "tika-s0403t27:5_20": "Sodake gatte cīvaraṁ pārupantassa hi cīvare kaṇṇikāni uṭṭhahanti,",
  "tika-s0403t27:5_21": "parikkhārabhaṇḍaṁ dussati,",
  "tika-s0403t27:5_22": "buddhānaṁ pana sarīre rajojallaṁ na upalimpati,",
  "tika-s0403t27:5_23": "padumapatte ukkhittaudakabindu viya udakaṁ vinivaṭṭetvā gacchati.",
  "tika-s0403t27:5_24": "Evaṁ santepi sikkhāgāravatāya bhagavā “pabbajitavattaṁ nāmeta”nti mahācīvaraṁ ubhosu kaṇṇesu gahetvā purato kāyaṁ paṭicchādetvā aṭṭhāsi.",
  "tika-s0403t27:6_0": "Tāḷitañca vāditañca tāḷitavāditaṁ,",
  "tika-s0403t27:6_1": "tūriyānaṁ tāḷitavāditaṁ tūriyatāḷitavāditaṁ.",
  "tika-s0403t27:6_2": "Mahantañca taṁ tūriyatāḷitavāditañcāti mahātūriyatāḷitavāditaṁ.",
  "tika-s0403t27:6_3": "Tenāha “mahantenā”tiādi.",
  "tika-s0403t27:6_4": "Atha vā bherimudiṅgapaṇavāditūriyānaṁ tāḷitaṁ vīṇāveḷugomukhiādīnaṁ vāditañca tūriyatāḷitavāditanti vā evamettha attho daṭṭhabbo.",
  "tika-s0403t27:7_0": "Abhiññāpāraṁ gatoti abhiññāpāragū.",
  "tika-s0403t27:7_1": "Evaṁ sesesupi.",
  "tika-s0403t27:7_2": "So hi bhagavā sabbadhamme abhijānanto gatoti abhiññāpāragū.",
  "tika-s0403t27:7_3": "Tesu pañcupādānakkhandhe parijānanto gatoti pariññāpāragū.",
  "tika-s0403t27:7_4": "Sabbakilese pajahanto gatoti pahānapāragū.",
  "tika-s0403t27:7_5": "Cattāro magge bhāvento gatoti bhāvanāpāragū.",
  "tika-s0403t27:7_6": "Nirodhaṁ sacchikaronto gatoti sacchikiriyāpāragū.",
  "tika-s0403t27:7_7": "Sabbasamāpattiṁ samāpajjanto gatoti samāpattipāragū.",
  "tika-s0403t27:7_8": "Subrahmadevaputtādayoti ettha so kira devaputto accharāsaṅghaparivuto nandanakīḷitaṁ katvā pāricchattakamūle paññattāsane nisīdi.",
  "tika-s0403t27:7_9": "Taṁ pañcasatā parivāretvā nisinnā,",
  "tika-s0403t27:7_10": "pañcasatā rukkhaṁ abhiruhitvā madhurassarena gāyitvā pupphāni pātenti.",
  "tika-s0403t27:7_11": "Tāni gahetvā itarā ekatovaṇṭikamālāva ganthenti.",
  "tika-s0403t27:7_12": "Atha rukkhaṁ abhiruḷhā upacchedakavasena ekappahāreneva kālaṁ katvā avīcimhi nibbattā mahādukkhaṁ anubhavanti.",
  "tika-s0403t27:7_13": "Atha kāle gacchante devaputto “imāsaṁ neva saddo suyyati,",
  "tika-s0403t27:7_14": "na pupphāni pātenti,",
  "tika-s0403t27:7_15": "kahaṁ nu kho gatā”ti āvajjento niraye nibbattabhāvaṁ disvā piyavatthukasokena ruppamāno cintesi –",
  "tika-s0403t27:7_16": "“etā tāva yathākammena gatā,",
  "tika-s0403t27:7_17": "mayhaṁ āyusaṅkhāro kittako”ti.",
  "tika-s0403t27:7_18": "So “sattame divase mayāpi avasesāhi pañcasatāhi saddhiṁ kālaṁ katvā tattheva nibbattitabba”nti disvā balavatarena sokena samappito.",
  "tika-s0403t27:7_19": "“Imaṁ mayhaṁ sokaṁ sadevake loke aññatra tathāgatā nibbāpetuṁ samattho natthī”ti cintetvā satthu santikaṁ gantvā vanditvā ekamantaṁ ṭhito –",
  "tika-s0403t27:8_0": "“Niccaṁ utrastamidaṁ cittaṁ, niccaṁ ubbiggamidaṁ mano;",
  "tika-s0403t27:9_0": "Anuppannesu kicchesu, atho uppatitesu ca;",
  "tika-s0403t27:10_0": "Sace atthi anutrastaṁ, taṁ me akkhāhi pucchito”ti. –",
  "tika-s0403t27:11_0": "Imaṁ gāthamabhāsi. Bhagavāpissa –",
  "tika-s0403t27:12_0": "“Nāññatra bojjhā tapasā, nāññatrindriyasaṁvarā;",
  "tika-s0403t27:13_0": "Nāññatra sabbanissaggā, sotthiṁ passāmi pāṇina”nti. –",
  "tika-s0403t27:14_0": "Dhammaṁ desesi.",
  "tika-s0403t27:14_1": "So desanāpariyosāne vigatasoko pañcahi accharāsatehi saddhiṁ sotāpattiphale patiṭṭhāya bhagavantaṁ namassamāno aṭṭhāsi.",
  "tika-s0403t27:14_2": "Taṁ sandhāyetaṁ vuttaṁ “dukkhappattā subrahmadevaputtādayo”ti. Ādi-",
  "tika-s0403t27:14_3": "saddena candasūriyadevaputtādayo saṅgaṇhāti.",
  "tika-s0403t27:14_4": "Catūhi kāraṇehīti ārakattā,",
  "tika-s0403t27:14_5": "arīnaṁ arānañca hatattā,",
  "tika-s0403t27:14_6": "paccayādīnaṁ arahattā,",
  "tika-s0403t27:14_7": "pāpakaraṇe rahābhāvāti imehi catūhi kāraṇehi.",
  "tika-s0403t27:15_0": "Dasavidhasaṁyojanānīti orambhāgiyuddhambhāgiyabhedato dasavidhasaṁyojanāni.",
  "tika-s0403t27:15_1": "Sabbe accarucīti sabbasatte atikkamitvā pavattaruci.",
  "tika-s0403t27:15_2": "Aṭṭhamakanti sotāpattimaggaṭṭhaṁ sandhāya vadati.",
  "tika-s0403t27:15_3": "Sotāpannoti phalaṭṭho gahito.",
  "tika-s0403t27:16_0": "Soraccanti “tattha katamaṁ soraccaṁ?",
  "tika-s0403t27:16_1": "Yo kāyiko avītikkamo,",
  "tika-s0403t27:16_2": "vācasiko avītikkamo,",
  "tika-s0403t27:16_3": "kāyikavācasiko avītikkamo,",
  "tika-s0403t27:16_4": "idaṁ vuccati soraccaṁ,",
  "tika-s0403t27:16_5": "sabbāpi sīlasaṁvaro soracca”nti vacanato sucisīlaṁ “soracca”nti vuttaṁ.",
  "tika-s0403t27:16_6": "Karūṇāti karuṇābrahmavihāramāha.",
  "tika-s0403t27:16_7": "Karuṇāpubbabhāgoti tassa pubbabhāgaṁ upacārajjhānaṁ vadati.",
  "tika-s0403t27:17_0": "Duvidhenajhānenāti ārammaṇūpanijjhānalakkhaṇūpanijjhānabhedato duvidhena jhānamanena.",
  "tika-s0403t27:17_1": "Pañcavidhamicchājīvavasenāti kuhanālapanānemittikatānippesikatālābhenalābhaṁnijigīsanatāsaṅkhāta-",
  "tika-s0403t27:17_2": "pañcavidhamicchājīvavasena.",
  "tika-s0403t27:17_3": "Na lippatīti na allīyati anusayato ārammaṇakaraṇato vā taṇhādiṭṭhiabhinivesābhāvato.",
  "tika-s0403t27:17_4": "Sesamettha uttānameva.",
  "tika-s0403t27:18_0": "Nāgasuttavaṇṇanā niṭṭhitā.",
  "tika-s0403t27:19_0": "2. Migasālāsuttavaṇṇanā",
  "tika-s0403t27:20_0": "44.",
  "tika-s0403t27:20_1": "Dutiye samasamagatiyāti ka-",
  "tika-s0403t27:20_2": "kārassa ya-",
  "tika-s0403t27:20_3": "kāravasena niddesoti āha “samabhāveneva samagatikā”ti.",
  "tika-s0403t27:20_4": "Bhavissantīti atītatthe anāgatavacanaṁ katanti āha “bhavissantīti jātā”ti.",
  "tika-s0403t27:20_5": "Purāṇassa hi isidattassa ca samagatikaṁ sandhāya sā evamāha.",
  "tika-s0403t27:21_0": "Ammakāti mātugāmo.",
  "tika-s0403t27:21_1": "Upacāravacanañhetaṁ.",
  "tika-s0403t27:21_2": "Itthīsu yadidaṁ ammakā mātugāmo jananī janikāti.",
  "tika-s0403t27:21_3": "Tenāha “itthī hutvā itthisaññāya eva samannāgatā”ti.",
  "tika-s0403t27:22_0": "Diṭṭhiyā paṭivijjhitabbaṁ appaṭividdhaṁ hotīti atthato kāraṇato ca paññāya paṭivijjhitabbaṁ appaṭividdhaṁ hoti,",
  "tika-s0403t27:22_1": "nijjaṭaṁ niggumbaṁ katvā yāthāvato aviditaṁ hoti.",
  "tika-s0403t27:22_2": "Samaye samaye kilesehi vimuccanakaṁ pītipāmojjaṁ idha sāmāyikaṁ ma-",
  "tika-s0403t27:22_3": "kāre akārassa dīghaṁ katvā. Tenāha –",
  "tika-s0403t27:22_4": "“sāmāyikampi vimuttiṁ na labhatīti kālānukālaṁ dhammassavanaṁ nissāya pītipāmojjaṁ na labhatī”ti.",
  "tika-s0403t27:22_5": "Pamiṇantīti ettha ārambhattho pa-",
  "tika-s0403t27:22_6": "saddoti āha “tuletuṁ ārabhantī”ti.",
  "tika-s0403t27:22_7": "Paṇītoti visiṭṭho.",
  "tika-s0403t27:23_0": "Tadantaranti vacanavipallāsena upayogatthe sāmivacanaṁ katanti āha “taṁ antaraṁ taṁ kāraṇa”nti.",
  "tika-s0403t27:23_1": "Lobhassa aparāparuppattiyā bahuvacanavasena “lobhadhammā”ti vuttā.",
  "tika-s0403t27:23_2": "Sīlena visesī ahosi methunadhammaviratiyā samannāgatattā.",
  "tika-s0403t27:24_0": "Migasālāsuttavaṇṇanā niṭṭhitā.",
  "tika-s0403t27:25_0": "3-6. Iṇasuttādivaṇṇanā",
  "tika-s0403t27:26_0": "45- 48.",
  "tika-s0403t27:26_1": "Tatiye daliddo nāma duggato,",
  "tika-s0403t27:26_2": "tassa bhāvo dāliddiyaṁ.",
  "tika-s0403t27:26_3": "Na etassa sakaṁ sāpateyyanti assako,",
  "tika-s0403t27:26_4": "asāpateyyo.",
  "tika-s0403t27:26_5": "Tenāha “attano santakena rahito”ti.",
  "tika-s0403t27:26_6": "“Buddho dhammo saṅgho”ti vutte “sammāsambuddho bhagavā,",
  "tika-s0403t27:26_7": "svākkhāto dhammo,",
  "tika-s0403t27:26_8": "suppaṭipanno saṅgho”ti kenaci akampiyabhāvena okappanaṁ ratanattayaguṇe ogāhetvā kappanaṁ okappanasaddhā nāma.",
  "tika-s0403t27:26_9": "“Idaṁ akusalaṁ kammaṁ no sakaṁ,",
  "tika-s0403t27:26_10": "idaṁ pana kammaṁ saka”nti evaṁ byatirekato anvayato ca kammassakatajānanapaññā kammassakatapaññā.",
  "tika-s0403t27:26_11": "Tividhañhi duccaritaṁ attanā katampi sakakammaṁ nāma na hoti atthabhañjanato.",
  "tika-s0403t27:26_12": "Sucaritaṁ sakakammaṁ nāma atthajananato.",
  "tika-s0403t27:26_13": "Iṇādānasminti paccattavacanatthe etaṁ bhummanti āha “iṇaggahaṇaṁ vadāmī”ti.",
  "tika-s0403t27:27_0": "Kaṭaggāhoti kataṁ sabbaso siddhameva katvā gahaṇaṁ.",
  "tika-s0403t27:27_1": "So pana vijayalābho hotīti āha “jayaggāho”ti.",
  "tika-s0403t27:27_2": "Hirimano etassāti hirimanoti āha “hirisampayuttacitto”ti,",
  "tika-s0403t27:27_3": "pāpajigucchanalakkhaṇāya hiriyā sampayuttacittoti attho.",
  "tika-s0403t27:27_4": "Ottappati ubbijjati bhāyati sīlenāti ottappī,",
  "tika-s0403t27:27_5": "ottappena samannāgato.",
  "tika-s0403t27:27_6": "Nirāmisaṁ sukhanti tatiyajjhānasukhaṁ dūrasamussāritakāmāmisattā.",
  "tika-s0403t27:27_7": "Upekkhanti catutthajjhānupekkhaṁ,",
  "tika-s0403t27:27_8": "na yaṁ kiñci upekkhāvedananti āha “catutthajjhānupekkha”nti.",
  "tika-s0403t27:27_9": "Āraddhavīriyoti paggahitaparipuṇṇakāyikacetasikavīriyoti attho.",
  "tika-s0403t27:27_10": "Yo gaṇasaṅgaṇikaṁ vinodetvā catūsu iriyāpathesu aṭṭhaārambhavatthuvasena ekako hoti,",
  "tika-s0403t27:27_11": "tassa kāyikaṁ vīriyaṁ āraddhaṁ nāma hoti.",
  "tika-s0403t27:27_12": "Cittasaṅgaṇikaṁ vinodetvā aṭṭhasamāpattivasena ekako hoti.",
  "tika-s0403t27:27_13": "Gamane uppannakilesassa ṭhānaṁ pāpuṇituṁ na deti,",
  "tika-s0403t27:27_14": "ṭhāne uppannakilesassa nisajjaṁ,",
  "tika-s0403t27:27_15": "nisajjāya uppannakilesassa sayanaṁ pāpuṇituṁ na deti,",
  "tika-s0403t27:27_16": "uppannaṭṭhāneyeva kilese niggaṇhāti.",
  "tika-s0403t27:27_17": "Ayaṁ cetasikaṁ vīriyaṁ āraddhaṁ nāma hoti.",
  "tika-s0403t27:27_18": "Paṭipakkhadūrībhāvena seṭṭhaṭṭhena ca eko udetīti ekodi, ekaggatā.",
  "tika-s0403t27:27_19": "Tassa yogato ekaggacitto idha ekodi.",
  "tika-s0403t27:27_20": "Paṭipakkhato attānaṁ nipāti,",
  "tika-s0403t27:27_21": "taṁ vā nipayati visosetīti nipako.",
  "tika-s0403t27:27_22": "Aññataraṁ kāyādibhedaṁ ārammaṇaṁ sātisayāya satiyā saratīti sato.",
  "tika-s0403t27:27_23": "Tenāha “ekaggacitto”tiādi.",
  "tika-s0403t27:28_0": "Akuppāme vimuttīti mayhaṁ arahattaphalavimutti akuppatāya akuppārammaṇatāya ca akuppā.",
  "tika-s0403t27:28_1": "Sā hi rāgādīhi na kuppatīti akuppatāyapi akuppā.",
  "tika-s0403t27:28_2": "Akuppaṁ nibbānamassā ārammaṇanti akuppārammaṇatāyapi akuppā.",
  "tika-s0403t27:28_3": "Tenevāha “akuppārammaṇattā”tiādi.",
  "tika-s0403t27:28_4": "Bhavasaṁyojanānanti kāmarāgapaṭighamānadiṭṭhivicikicchāsīlabbataparāmāsabhavarāgaissāmacchariya-",
  "tika-s0403t27:28_5": "avijjāsaṅkhātānaṁ dasannaṁ saṁyojanānaṁ.",
  "tika-s0403t27:28_6": "Imāni hi satte bhavesu saṁyojenti upanibandhanti bhavābhavena saṁyojenti,",
  "tika-s0403t27:28_7": "tasmā bhavasaṁyojanānīti vuccanti.",
  "tika-s0403t27:28_8": "Khīṇāsavo uttamaaṇaṇo kilesaiṇānaṁ abhāvato.",
  "tika-s0403t27:28_9": "Aññe hi sattā yāva na kilesā pahīyanti,",
  "tika-s0403t27:28_10": "tāva saiṇā nāma aserivihārabhāvato.",
  "tika-s0403t27:28_11": "Catutthādīni uttānatthāni.",
  "tika-s0403t27:29_0": "Iṇasuttādivaṇṇanā niṭṭhitā.",
  "tika-s0403t27:30_0": "7. Khemasuttavaṇṇanā",
  "tika-s0403t27:31_0": "49.",
  "tika-s0403t27:31_1": "Sattame vutthabrahmacariyavāsoti nivutthabrahmacariyavāso.",
  "tika-s0403t27:31_2": "Katakaraṇīyoti ettha karaṇīyanti pariññāpahānabhāvanāsacchikiriyamāha.",
  "tika-s0403t27:31_3": "Taṁ pana yasmā catūhi maggehi paccekaṁ catūsu saccesu kattabbattā soḷasavidhaṁ veditabbaṁ.",
  "tika-s0403t27:31_4": "Tenāha “catūhi maggehi kattabba”nti.",
  "tika-s0403t27:31_5": "Khandhakilesaabhisaṅkhārasaṅkhātā tayo osīdāpanaṭṭhena bhārā viyāti bhārā.",
  "tika-s0403t27:31_6": "Te ohitā oropitā nikkhittā pātitā etenāti ohitabhāro.",
  "tika-s0403t27:31_7": "Tenāha “khandhabhāraṁ…pe…",
  "tika-s0403t27:31_8": "otāretvā ṭhito”ti.",
  "tika-s0403t27:31_9": "Anuppatto sadatthanti anuppattasadattho.",
  "tika-s0403t27:31_10": "Sadatthoti ca sakatthamāha ka-",
  "tika-s0403t27:31_11": "kārassa da-",
  "tika-s0403t27:31_12": "kāraṁ katvā.",
  "tika-s0403t27:31_13": "Ettha hi arahattaṁ attano yonisomanasikārāyattattā attūpanibandhaṭṭhena sasantānapariyāpannattā attānaṁ",
  "tika-s0403t27:31_14": "avijahanaṭṭhena attano uttamatthena ca attano atthattā “sakattho”ti vuccati.",
  "tika-s0403t27:31_15": "Tenāha “sadattho vuccati arahatta”nti.",
  "tika-s0403t27:31_16": "Sammadaññā vimuttoti sammā aññāya vimutto,",
  "tika-s0403t27:31_17": "acchinnabhūtāya maggapaññāya sammā yathābhūtaṁ dukkhādīsu yo yathā jānitabbo,",
  "tika-s0403t27:31_18": "tathā jānitvā vimuttoti attho.",
  "tika-s0403t27:31_19": "Tenāha “sammā hetunā”tiādi.",
  "tika-s0403t27:31_20": "Vimuttoti ca dve vimuttiyo sabbassa cittasaṁkilesassa maggo nibbānādhimutti ca.",
  "tika-s0403t27:31_21": "Nibbāne adhimuccanaṁ tattha ninnapoṇapabbhāratāya.",
  "tika-s0403t27:31_22": "Arahā sabbakilesehi vimuttacittattā cittavimuttiyā vimutto.",
  "tika-s0403t27:31_23": "Nibbānaṁ adhimuttattā nibbāne vimutto.",
  "tika-s0403t27:31_24": "Sesamettha uttānameva.",
  "tika-s0403t27:32_0": "Khemasuttavaṇṇanā niṭṭhitā.",
  "tika-s0403t27:33_0": "8. Indriyasaṁvarasuttavaṇṇanā",
  "tika-s0403t27:34_0": "50.",
  "tika-s0403t27:34_1": "Aṭṭhame upanisīdati phalaṁ etthāti kāraṇaṁ upanisā.",
  "tika-s0403t27:34_2": "Yathābhūtañāṇadassananti yathāsabhāvajānanasaṅkhātaṁ dassanaṁ.",
  "tika-s0403t27:34_3": "Etena taruṇavipassanaṁ dasseti.",
  "tika-s0403t27:34_4": "Taruṇavipassanā hi balavavipassanāya paccayo hoti.",
  "tika-s0403t27:34_5": "Taruṇavipassanāti nāmarūpapariggahe ñāṇaṁ,",
  "tika-s0403t27:34_6": "paccayapariggahe ñāṇaṁ,",
  "tika-s0403t27:34_7": "sammasane ñāṇaṁ,",
  "tika-s0403t27:34_8": "maggāmagge vavatthapetvā ṭhitañāṇanti catunnaṁ ñāṇānaṁ adhivacanaṁ.",
  "tika-s0403t27:34_9": "Nibbindati etāyāti nibbidā.",
  "tika-s0403t27:34_10": "Balavavipassanāti bhayatupaṭṭhāne ñāṇaṁ ādīnavānupassane ñāṇaṁ muccitukamyatāñāṇaṁ saṅkhārupekkhāñāṇanti catunnaṁ ñāṇānaṁ adhivacanaṁ.",
  "tika-s0403t27:34_11": "Paṭisaṅkhānupassanā pana muccitukamyatāpakkhikā eva.",
  "tika-s0403t27:34_12": "“Yāva maggāmaggañāṇadassanavisuddhi,",
  "tika-s0403t27:34_13": "tāva taruṇavipassanā”ti hi vacanato upakkilesavimuttaudayabbayañāṇato balavavipassanā.",
  "tika-s0403t27:34_14": "Virajjati ariyo saṅkhārato etenāti virāgo,",
  "tika-s0403t27:34_15": "ariyamaggo.",
  "tika-s0403t27:34_16": "Arahattaphalanti ukkaṭṭhaniddesato vuttaṁ.",
  "tika-s0403t27:34_17": "Indriyasaṁvarassa sīlarakkhaṇahetuttā vuttaṁ “sīlānurakkhaṇaindriyasaṁvaro kathito”ti.",
  "tika-s0403t27:35_0": "Indriyasaṁvarasuttavaṇṇanā niṭṭhitā.",
  "tika-s0403t27:36_0": "9. Ānandasuttavaṇṇanā",
  "tika-s0403t27:37_0": "51.",
  "tika-s0403t27:37_1": "Navame therā bhikkhū viharanti bahussutā āgatāgamātiādipāḷipadesu imināva nayena attho daṭṭhabbo –",
  "tika-s0403t27:37_2": "sīlādiguṇānaṁ thirabhāvappattiyā therā.",
  "tika-s0403t27:37_3": "Suttageyyādi bahu sutaṁ etesanti bahussutā.",
  "tika-s0403t27:37_4": "Vācuggatadhāraṇena sammadeva garūnaṁ santike āgamitabhāvena āgato pariyattidhammasaṅkhāto āgamo etesanti āgatāgamā.",
  "tika-s0403t27:37_5": "Suttātidhammasaṅkhātassa dhammassa dhāraṇena dhammadharā.",
  "tika-s0403t27:37_6": "Vinayadhāraṇena vinayadharā.",
  "tika-s0403t27:37_7": "Tesaṁyeva dhammavinayānaṁ mātikāya dhāraṇena mātikādharā.",
  "tika-s0403t27:37_8": "Tattha tattha dhammaparipucchāya paripucchati.",
  "tika-s0403t27:37_9": "Taṁ atthaparipucchāya paripañhati vīmaṁsati vicāreti. Idaṁ, bhante, kathaṁ,",
  "tika-s0403t27:37_10": "imassa kvatthoti paripucchanapañhanākāradassanaṁ.",
  "tika-s0403t27:37_11": "Āvivaṭañceva pāḷiyā atthaṁ padesantarapāḷidassanena āgamato vivaranti.",
  "tika-s0403t27:37_12": "Anuttānīkatañca yuttivibhāvanena uttānīkaronti.",
  "tika-s0403t27:37_13": "Kaṅkhāṭṭhāniyesu dhammesu saṁsayuppattiyā hetuyā gaṇṭhiṭṭhānabhūtesu pāḷipadesu yāthāvato vinicchayadānena kaṅkhaṁ paṭivinodenti.",
  "tika-s0403t27:38_0": "Ānandasuttavaṇṇanā niṭṭhitā.",
  "tika-s0403t27:39_0": "10. Khattiyasuttavaṇṇanā",
  "tika-s0403t27:40_0": "52.",
  "tika-s0403t27:40_1": "Dasame bhoge adhippāyo etesanti bhogādhippāyā.",
  "tika-s0403t27:40_2": "Paññatthāya etesaṁ mano upavicaratīti paññūpavicārā.",
  "tika-s0403t27:40_3": "Pathaviyā dāyatthāya vā cittaṁ abhiniveso etesanti pathavībhinivesā.",
  "tika-s0403t27:40_4": "Mantā adhiṭṭhānaṁ patiṭṭhā etesanti mantādhiṭṭhānā.",
  "tika-s0403t27:40_5": "Iminā nayena sesapadānipi veditabbāni.",
  "tika-s0403t27:40_6": "Sesaṁ uttānameva.",
  "tika-s0403t27:41_0": "Khattiyasuttavaṇṇanā niṭṭhitā.",
  "tika-s0403t27:42_0": "11. Appamādasuttavaṇṇanā",
  "tika-s0403t27:43_0": "53.",
  "tika-s0403t27:43_1": "Ekādasame jaṅgalānanti ettha yo nipicchalo na anūpo nirudakatāya thaddhalūkho bhūmippadeso,",
  "tika-s0403t27:43_2": "so “jaṅgalo”ti vuccati.",
  "tika-s0403t27:43_3": "Tabbahulatāya pana idha sabbo bhūmippadeso jaṅgalo.",
  "tika-s0403t27:43_4": "Tasmiṁ jaṅgale jātā bhavāti vā jaṅgalā,",
  "tika-s0403t27:43_5": "tesaṁ jaṅgalānaṁ.",
  "tika-s0403t27:43_6": "Evañhi nadicarānampi hatthīnaṁ saṅgaho kato hoti samodhātabbānaṁ viya samodhāyakānampi idha jaṅgalaggahaṇena gahetabbato.",
  "tika-s0403t27:43_7": "Pathavītalacārīnanti iminā jalacārino ca nivatteti adissamānapādattā.",
  "tika-s0403t27:43_8": "“Pāṇāna”nti sādhāraṇavacanampi “padajātānī”ti saddantarasannidhānena visesaniviṭṭhameva hotīti āha “sapādakapāṇāna”nti.",
  "tika-s0403t27:43_9": "“Muttagata”ntiādīsu gata-",
  "tika-s0403t27:43_10": "saddo viya idha jāta-",
  "tika-s0403t27:43_11": "saddo anatthantaroti āha “padajātānīti padānī”ti.",
  "tika-s0403t27:43_12": "Samodhānanti samavarodhaṁ,",
  "tika-s0403t27:43_13": "antogadhaṁ vā.",
  "tika-s0403t27:43_14": "Tenāha “odhānaṁ upanikkhepaṁ gacchantī”ti.",
  "tika-s0403t27:43_15": "Kūṭaṅgamāti pārimantena kūṭaṁ upagacchanti.",
  "tika-s0403t27:43_16": "Kūṭaninnāti kūṭacchiddamagge pavisanavasena kūṭe ninnā.",
  "tika-s0403t27:43_17": "Kūṭasamosaraṇāti chidde anupavisanavasena ca āhacca avatthānena ca kūṭe samodahitvā ṭhitā.",
  "tika-s0403t27:43_18": "Vaṇṭe patamāne sabbāni bhūmiyaṁ patantīti āha “vaṇṭānuvattakāni bhavantī”ti.",
  "tika-s0403t27:44_0": "Appamādasuttavaṇṇanā niṭṭhitā.",
  "tika-s0403t27:45_0": "12. Dhammikasuttavaṇṇanā",
  "tika-s0403t27:46_0": "54.",
  "tika-s0403t27:46_1": "Dvādasame jātibhūmiyanti ettha jananaṁ jāti,",
  "tika-s0403t27:46_2": "jātiyā bhūmi jātibhūmi,",
  "tika-s0403t27:46_3": "jātaṭṭhānaṁ.",
  "tika-s0403t27:46_4": "Taṁ kho panetaṁ neva kosalamahārājādīnaṁ,",
  "tika-s0403t27:46_5": "na caṅkibrāhmaṇādīnaṁ,",
  "tika-s0403t27:46_6": "na sakkasuyāmasantusitādīnaṁ,",
  "tika-s0403t27:46_7": "na asītimahāsāvakānaṁ,",
  "tika-s0403t27:46_8": "na aññesaṁ sattānaṁ “jātibhūmī”ti vuccati.",
  "tika-s0403t27:46_9": "Yassa pana jātadivase dasasahassī lokadhātu ekaddhajamālāvippakiṇṇakusumavāsacuṇṇagaṇasugandhā sabbapāliphullamiva",
  "tika-s0403t27:46_10": "nandanavanaṁ virocamānā paduminipaṇṇe udakabindu viya akampittha,",
  "tika-s0403t27:46_11": "jaccandhādīnañca rūpadassanādīni anekāni pāṭihāriyāni pavattiṁsu.",
  "tika-s0403t27:46_12": "Tassa sabbaññubodhisattassa jātaṭṭhānaṁ,",
  "tika-s0403t27:46_13": "sātisayassa pana janakakapilavatthusannissayo “jātibhūmī”ti vuccati.",
  "tika-s0403t27:46_14": "Jātibhūmakā upāsakāti jātibhūmivāsino upāsakā.",
  "tika-s0403t27:46_15": "Santanetvā sabbaso tanetvā pattharitvā ṭhitamūlāni mūlasantānakāni.",
  "tika-s0403t27:46_16": "Tāni pana atthato mūlāniyevāti āha “mūlasantānakānanti mūlāna”nti.",
  "tika-s0403t27:47_0": "Jātadivase āvudhānaṁ jotitattā,",
  "tika-s0403t27:47_1": "rañño aparimitassa ca sattakāyassa anatthato paripālanasamatthatāya ca “jotipālo”ti laddhanāmattā vuttaṁ “nāmena jotipālo”ti.",
  "tika-s0403t27:47_2": "Govindoti govindiyābhisekena abhisitto,",
  "tika-s0403t27:47_3": "govindassa ṭhāne ṭhapanābhisekena abhisittoti attho.",
  "tika-s0403t27:47_4": "Taṁ kira tassa brāhmaṇassa kulaparamparāgataṁ ṭhānantaraṁ.",
  "tika-s0403t27:47_5": "Tenāha “ṭhānena mahāgovindo”ti.",
  "tika-s0403t27:47_6": "Gavaṁ paññañca vindati paṭilabhatīti govindo,",
  "tika-s0403t27:47_7": "mahanto govindoti mahāgovindo.",
  "tika-s0403t27:47_8": "Goti hi paññāyetaṁ adhivacanaṁ “gacchati atthe bujjhatī”ti katvā.",
  "tika-s0403t27:47_9": "Mahāgovindo ca amhākaṁ bodhisattoyeva.",
  "tika-s0403t27:47_10": "So kira disampatissa nāma rañño purohitassa govindabrāhmaṇassa putto hutvā attano pitussa ca rañño ca accayena tassa putto reṇu,",
  "tika-s0403t27:47_11": "sahāyā cassa sattabhū,",
  "tika-s0403t27:47_12": "brahmadatto, vessabhū, bharato,",
  "tika-s0403t27:47_13": "dve dhataraṭṭhāti ime satta rājāno yathā aññamaññaṁ na vivadanti.",
  "tika-s0403t27:47_14": "Evaṁ rajje patiṭṭhāpetvā tesaṁ atthadhamme anusāsante jambudīpatale sabbesaṁ rājāva raññaṁ,",
  "tika-s0403t27:47_15": "brahmāva brāhmaṇānaṁ,",
  "tika-s0403t27:47_16": "devova gahapatikānaṁ sakkato garukato mānito pūjito apacito uttamagāravaṭṭhānaṁ ahosi.",
  "tika-s0403t27:47_17": "Tena vuttaṁ “reṇuādīnaṁ sattannaṁ rājūnaṁ purohito”ti.",
  "tika-s0403t27:47_18": "Imeva satta bhāradhārā mahārājāno.",
  "tika-s0403t27:47_19": "Vuttañhetaṁ –",
  "tika-s0403t27:48_0": "“Sattabhū brahmadatto ca, vessabhū bharato saha;",
  "tika-s0403t27:49_0": "Reṇu dve ca dhataraṭṭhā, tadāsuṁ satta bhāradhā”ti. ;",
  "tika-s0403t27:50_0": "Rañño diṭṭhadhammikasamparāyikatthānaṁ puro vidhānato pure saṁvidhānato purohito.",
  "tika-s0403t27:50_1": "Kodhāmagandhenāti kodhasaṅkhātena pūtigandhena.",
  "tika-s0403t27:50_2": "Karuṇā assa atthīti karuṇanti sapubbabhāgakaruṇajjhānaṁ vuttanti āha “karuṇāya ca karuṇāpubbabhāge ca ṭhitā”ti.",
  "tika-s0403t27:50_3": "Yakāro sandhivasena āgatoti āha “yeteti ete”ti.",
  "tika-s0403t27:50_4": "Arahattato paṭṭhāya sattamoti sakadāgāmī.",
  "tika-s0403t27:50_5": "Sakadāgāmiṁupādāyāti sakadāgāmibhāvaṁ paṭicca.",
  "tika-s0403t27:50_6": "Sakadāgāmissa hi pañcindriyāni sakadāgāmibhāvaṁ paṭicca mudūni nāma honti.",
  "tika-s0403t27:50_7": "Sesamettha suviññeyyameva.",
  "tika-s0403t27:51_0": "Dhammikasuttavaṇṇanā niṭṭhitā.",
  "tika-s0403t27:52_0": "Dhammikavaggavaṇṇanā niṭṭhitā.",
  "tika-s0403t27:53_0": "Paṭhamapaṇṇāsakaṁ niṭṭhitaṁ.",
  "tika-s0403t27:54_0": "2. Dutiyapaṇṇāsakaṁ"
}