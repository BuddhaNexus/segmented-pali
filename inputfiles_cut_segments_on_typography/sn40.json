{
  "sn40:1.0.1_0": "Saṁyutta Nikāya 40.1",
  "sn40:1.0.2_0": "1. Moggallānavagga",
  "sn40:1.0.3_0": "Paṭhamajhānapañhāsutta",
  "sn40:1.1.1_0": "Ekaṁ samayaṁ āyasmā mahāmoggallāno sāvatthiyaṁ viharati jetavane anāthapiṇḍikassa ārāme.",
  "sn40:1.1.2_0": "Tatra kho āyasmā mahāmoggallāno bhikkhū āmantesi:",
  "sn40:1.1.3_0": "“āvuso bhikkhave”ti.",
  "sn40:1.1.4_0": "“Āvuso”ti kho te bhikkhū āyasmato mahāmoggallānassa paccassosuṁ.",
  "sn40:1.1.5_0": "Āyasmā mahāmoggallāno etadavoca:",
  "sn40:1.2.1_0": "“Idha mayhaṁ, āvuso, rahogatassa paṭisallīnassa evaṁ cetaso parivitakko udapādi:",
  "sn40:1.2.2_0": "‘paṭhamaṁ jhānaṁ, paṭhamaṁ jhānan’ti vuccati.",
  "sn40:1.2.3_0": "Katamaṁ nu kho paṭhamaṁ jhānanti?",
  "sn40:1.2.4_0": "Tassa mayhaṁ, āvuso, etadahosi:",
  "sn40:1.2.5_0": "‘idha bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "sn40:1.2.6_0": "Idaṁ vuccati paṭhamaṁ jhānan’ti.",
  "sn40:1.2.7_0": "So khvāhaṁ, āvuso,",
  "sn40:1.2.7_1": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi.",
  "sn40:1.2.8_0": "Tassa mayhaṁ, āvuso, iminā vihārena viharato kāmasahagatā saññāmanasikārā samudācaranti.",
  "sn40:1.3.1_0": "Atha kho maṁ, āvuso, bhagavā iddhiyā upasaṅkamitvā etadavoca:",
  "sn40:1.3.2_0": "‘moggallāna, moggallāna.",
  "sn40:1.3.3_0": "Mā, brāhmaṇa,",
  "sn40:1.3.3_1": "paṭhamaṁ jhānaṁ pamādo,",
  "sn40:1.3.3_2": "paṭhame jhāne cittaṁ saṇṭhapehi,",
  "sn40:1.3.3_3": "paṭhame jhāne cittaṁ ekodiṁ karohi,",
  "sn40:1.3.3_4": "paṭhame jhāne cittaṁ samādahā’ti.",
  "sn40:1.3.4_0": "So khvāhaṁ, āvuso,",
  "sn40:1.3.4_1": "aparena samayena vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja vihāsiṁ.",
  "sn40:1.3.5_0": "Yañhi taṁ, āvuso, sammā vadamāno vadeyya:",
  "sn40:1.3.6_0": "‘satthārānuggahito sāvako mahābhiññataṁ patto’ti, mamaṁ taṁ sammā vadamāno vadeyya:",
  "sn40:1.3.7_0": "‘satthārānuggahito sāvako mahābhiññataṁ patto’”ti.",
  "sn40:1.3.8_0": "Paṭhamaṁ.",
  "sn40:2.0.1_0": "Saṁyutta Nikāya 40.2",
  "sn40:2.0.2_0": "1. Moggallānavagga",
  "sn40:2.0.3_0": "Dutiyajhānapañhāsutta",
  "sn40:2.1.1_0": "“‘Dutiyaṁ jhānaṁ, dutiyaṁ jhānan’ti vuccati.",
  "sn40:2.1.2_0": "Katamaṁ nu kho dutiyaṁ jhānanti?",
  "sn40:2.1.3_0": "Tassa mayhaṁ, āvuso, etadahosi:",
  "sn40:2.1.4_0": "‘idha bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ",
  "sn40:2.1.4_1": "samādhijaṁ pītisukhaṁ dutiyaṁ jhānaṁ upasampajja viharati.",
  "sn40:2.1.5_0": "Idaṁ vuccati dutiyaṁ jhānan’ti.",
  "sn40:2.1.6_0": "So khvāhaṁ, āvuso,",
  "sn40:2.1.6_1": "vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharāmi.",
  "sn40:2.1.7_0": "Tassa mayhaṁ, āvuso, iminā vihārena viharato vitakkasahagatā saññāmanasikārā samudācaranti.",
  "sn40:2.2.1_0": "Atha kho maṁ, āvuso, bhagavā iddhiyā upasaṅkamitvā etadavoca:",
  "sn40:2.2.2_0": "‘moggallāna, moggallāna.",
  "sn40:2.2.3_0": "Mā, brāhmaṇa,",
  "sn40:2.2.3_1": "dutiyaṁ jhānaṁ pamādo,",
  "sn40:2.2.3_2": "dutiye jhāne cittaṁ saṇṭhapehi,",
  "sn40:2.2.3_3": "dutiye jhāne cittaṁ ekodiṁ karohi,",
  "sn40:2.2.3_4": "dutiye jhāne cittaṁ samādahā’ti.",
  "sn40:2.2.4_0": "So khvāhaṁ, āvuso,",
  "sn40:2.2.4_1": "aparena samayena vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ",
  "sn40:2.2.4_2": "samādhijaṁ pītisukhaṁ dutiyaṁ jhānaṁ upasampajja vihāsiṁ.",
  "sn40:2.2.5_0": "Yañhi taṁ, āvuso, sammā vadamāno vadeyya:",
  "sn40:2.2.6_0": "‘satthārānuggahito sāvako mahābhiññataṁ patto’ti, mamaṁ taṁ sammā vadamāno vadeyya:",
  "sn40:2.2.7_0": "‘satthārānuggahito sāvako mahābhiññataṁ patto’”ti.",
  "sn40:2.2.8_0": "Dutiyaṁ.",
  "sn40:3.0.1_0": "Saṁyutta Nikāya 40.3",
  "sn40:3.0.2_0": "1. Moggallānavagga",
  "sn40:3.0.3_0": "Tatiyajhānapañhāsutta",
  "sn40:3.1.1_0": "“‘Tatiyaṁ jhānaṁ, tatiyaṁ jhānan’ti vuccati.",
  "sn40:3.1.2_0": "Katamaṁ nu kho tatiyaṁ jhānanti?",
  "sn40:3.1.3_0": "Tassa mayhaṁ, āvuso, etadahosi—",
  "sn40:3.1.4_0": "idha bhikkhu pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti,",
  "sn40:3.1.4_1": "yaṁ taṁ ariyā ācikkhanti:",
  "sn40:3.1.4_2": "‘upekkhako satimā sukhavihārī’ti tatiyaṁ jhānaṁ upasampajja viharati.",
  "sn40:3.1.5_0": "Idaṁ vuccati tatiyaṁ jhānanti.",
  "sn40:3.1.6_0": "So khvāhaṁ, āvuso,",
  "sn40:3.1.6_1": "pītiyā ca virāgā upekkhako ca viharāmi sato ca sampajāno sukhañca kāyena paṭisaṁvedemi.",
  "sn40:3.1.6_2": "Yaṁ taṁ ariyā ācikkhanti:",
  "sn40:3.1.6_3": "‘upekkhako satimā sukhavihārī’ti tatiyaṁ jhānaṁ upasampajja viharāmi.",
  "sn40:3.1.7_0": "Tassa mayhaṁ, āvuso, iminā vihārena viharato pītisahagatā saññāmanasikārā samudācaranti.",
  "sn40:3.2.1_0": "Atha kho maṁ, āvuso, bhagavā iddhiyā upasaṅkamitvā etadavoca:",
  "sn40:3.2.2_0": "‘moggallāna, moggallāna.",
  "sn40:3.2.3_0": "Mā, brāhmaṇa,",
  "sn40:3.2.3_1": "tatiyaṁ jhānaṁ pamādo,",
  "sn40:3.2.3_2": "tatiye jhāne cittaṁ saṇṭhapehi,",
  "sn40:3.2.3_3": "tatiye jhāne cittaṁ ekodiṁ karohi,",
  "sn40:3.2.3_4": "tatiye jhāne cittaṁ samādahā’ti.",
  "sn40:3.2.4_0": "So khvāhaṁ, āvuso,",
  "sn40:3.2.4_1": "aparena samayena pītiyā ca virāgā upekkhako ca viharāmi sato ca sampajāno sukhañca kāyena paṭisaṁvedemi,",
  "sn40:3.2.4_2": "yaṁ taṁ ariyā ācikkhanti:",
  "sn40:3.2.4_3": "‘upekkhako satimā sukhavihārī’ti tatiyaṁ jhānaṁ upasampajja vihāsiṁ.",
  "sn40:3.2.5_0": "Yañhi taṁ āvuso sammā vadamāno vadeyya …pe… mahābhiññataṁ patto”ti.",
  "sn40:3.2.6_0": "Tatiyaṁ.",
  "sn40:4.0.1_0": "Saṁyutta Nikāya 40.4",
  "sn40:4.0.2_0": "1. Moggallānavagga",
  "sn40:4.0.3_0": "Catutthajhānapañhāsutta",
  "sn40:4.1.1_0": "“‘Catutthaṁ jhānaṁ, catutthaṁ jhānan’ti vuccati.",
  "sn40:4.1.2_0": "Katamaṁ nu kho catutthaṁ jhānanti?",
  "sn40:4.1.3_0": "Tassa mayhaṁ, āvuso, etadahosi:",
  "sn40:4.1.4_0": "‘idha bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "sn40:4.1.4_1": "upekkhāsatipārisuddhiṁ catutthaṁ jhānaṁ upasampajja viharati.",
  "sn40:4.1.5_0": "Idaṁ vuccati catutthaṁ jhānan’ti.",
  "sn40:4.1.6_0": "So khvāhaṁ, āvuso,",
  "sn40:4.1.6_1": "sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ",
  "sn40:4.1.6_2": "catutthaṁ jhānaṁ upasampajja viharāmi.",
  "sn40:4.1.7_0": "Tassa mayhaṁ, āvuso, iminā vihārena viharato sukhasahagatā saññāmanasikārā samudācaranti.",
  "sn40:4.2.1_0": "Atha kho maṁ, āvuso, bhagavā iddhiyā upasaṅkamitvā etadavoca:",
  "sn40:4.2.2_0": "‘moggallāna, moggallāna.",
  "sn40:4.2.3_0": "Mā, brāhmaṇa,",
  "sn40:4.2.3_1": "catutthaṁ jhānaṁ pamādo,",
  "sn40:4.2.3_2": "catutthe jhāne cittaṁ saṇṭhapehi,",
  "sn40:4.2.3_3": "catutthe jhāne cittaṁ ekodiṁ karohi,",
  "sn40:4.2.3_4": "catutthe jhāne cittaṁ samādahā’ti.",
  "sn40:4.2.4_0": "So khvāhaṁ, āvuso,",
  "sn40:4.2.4_1": "aparena samayena sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "sn40:4.2.4_2": "upekkhāsatipārisuddhiṁ catutthaṁ jhānaṁ upasampajja vihāsiṁ.",
  "sn40:4.2.5_0": "Yañhi taṁ, āvuso, sammā vadamāno vadeyya …pe… mahābhiññataṁ patto”ti.",
  "sn40:4.2.6_0": "Catutthaṁ.",
  "sn40:5.0.1_0": "Saṁyutta Nikāya 40.5",
  "sn40:5.0.2_0": "1. Moggallānavagga",
  "sn40:5.0.3_0": "Ākāsānañcāyatanapañhāsutta",
  "sn40:5.1.1_0": "“‘Ākāsānañcāyatanaṁ, ākāsānañcāyatanan’ti vuccati.",
  "sn40:5.1.2_0": "Katamaṁ nu kho ākāsānañcāyatananti?",
  "sn40:5.1.3_0": "Tassa mayhaṁ, āvuso, etadahosi:",
  "sn40:5.1.4_0": "‘idha bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā",
  "sn40:5.1.4_1": "ananto ākāsoti ākāsānañcāyatanaṁ upasampajja viharati.",
  "sn40:5.1.5_0": "Idaṁ vuccati ākāsānañcāyatanan’ti.",
  "sn40:5.1.6_0": "So khvāhaṁ, āvuso,",
  "sn40:5.1.6_1": "sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanaṁ upasampajja viharāmi.",
  "sn40:5.1.7_0": "Tassa mayhaṁ, āvuso, iminā vihārena viharato rūpasahagatā saññāmanasikārā samudācaranti.",
  "sn40:5.2.1_0": "Atha kho maṁ, āvuso, bhagavā iddhiyā upasaṅkamitvā etadavoca:",
  "sn40:5.2.2_0": "‘moggallāna, moggallāna.",
  "sn40:5.2.3_0": "Mā, brāhmaṇa,",
  "sn40:5.2.3_1": "ākāsānañcāyatanaṁ pamādo,",
  "sn40:5.2.3_2": "ākāsānañcāyatane cittaṁ saṇṭhapehi,",
  "sn40:5.2.3_3": "ākāsānañcāyatane cittaṁ ekodiṁ karohi,",
  "sn40:5.2.3_4": "ākāsānañcāyatane cittaṁ samādahā’ti.",
  "sn40:5.2.4_0": "So khvāhaṁ, āvuso,",
  "sn40:5.2.4_1": "aparena samayena sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā",
  "sn40:5.2.4_2": "ananto ākāsoti ākāsānañcāyatanaṁ upasampajja vihāsiṁ.",
  "sn40:5.2.5_0": "Yañhi taṁ, āvuso, sammā vadamāno vadeyya …pe… mahābhiññataṁ patto”ti.",
  "sn40:5.2.6_0": "Pañcamaṁ.",
  "sn40:6.0.1_0": "Saṁyutta Nikāya 40.6",
  "sn40:6.0.2_0": "1. Moggallānavagga",
  "sn40:6.0.3_0": "Viññāṇañcāyatanapañhāsutta",
  "sn40:6.1.1_0": "“‘Viññāṇañcāyatanaṁ, viññāṇañcāyatanan’ti vuccati.",
  "sn40:6.1.2_0": "Katamaṁ nu kho viññāṇañcāyatananti?",
  "sn40:6.1.3_0": "Tassa mayhaṁ, āvuso, etadahosi:",
  "sn40:6.1.4_0": "‘idha bhikkhu sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharati.",
  "sn40:6.1.5_0": "Idaṁ vuccati viññāṇañcāyatanan’ti.",
  "sn40:6.1.6_0": "So khvāhaṁ, āvuso,",
  "sn40:6.1.6_1": "sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharāmi.",
  "sn40:6.1.7_0": "Tassa mayhaṁ, āvuso, iminā vihārena viharato ākāsānañcāyatanasahagatā saññāmanasikārā samudācaranti.",
  "sn40:6.2.1_0": "Atha kho maṁ, āvuso, bhagavā iddhiyā upasaṅkamitvā etadavoca:",
  "sn40:6.2.2_0": "‘moggallāna, moggallāna.",
  "sn40:6.2.3_0": "Mā, brāhmaṇa,",
  "sn40:6.2.3_1": "viññāṇañcāyatanaṁ pamādo,",
  "sn40:6.2.3_2": "viññāṇañcāyatane cittaṁ saṇṭhapehi,",
  "sn40:6.2.3_3": "viññāṇañcāyatane cittaṁ ekodiṁ karohi,",
  "sn40:6.2.3_4": "viññāṇañcāyatane cittaṁ samādahā’ti.",
  "sn40:6.2.4_0": "So khvāhaṁ, āvuso,",
  "sn40:6.2.4_1": "aparena samayena sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja vihāsiṁ.",
  "sn40:6.2.5_0": "Yañhi taṁ, āvuso, sammā vadamāno vadeyya …pe… mahābhiññataṁ patto”ti.",
  "sn40:6.2.6_0": "Chaṭṭhaṁ.",
  "sn40:7.0.1_0": "Saṁyutta Nikāya 40.7",
  "sn40:7.0.2_0": "1. Moggallānavagga",
  "sn40:7.0.3_0": "Ākiñcaññāyatanapañhāsutta",
  "sn40:7.1.1_0": "“‘Ākiñcaññāyatanaṁ, ākiñcaññāyatanan’ti vuccati.",
  "sn40:7.1.2_0": "Katamaṁ nu kho ākiñcaññāyatananti?",
  "sn40:7.1.3_0": "Tassa mayhaṁ, āvuso, etadahosi:",
  "sn40:7.1.4_0": "‘idha bhikkhu sabbaso viññāṇañcāyatanaṁ samatikkamma natthi kiñcīti ākiñcaññāyatanaṁ upasampajja viharati.",
  "sn40:7.1.5_0": "Idaṁ vuccati ākiñcaññāyatanan’ti.",
  "sn40:7.1.6_0": "So khvāhaṁ, āvuso,",
  "sn40:7.1.6_1": "sabbaso viññāṇañcāyatanaṁ samatikkamma natthi kiñcīti ākiñcaññāyatanaṁ upasampajja viharāmi.",
  "sn40:7.1.7_0": "Tassa mayhaṁ, āvuso, iminā vihārena viharato viññāṇañcāyatanasahagatā saññāmanasikārā samudācaranti.",
  "sn40:7.2.1_0": "Atha kho maṁ, āvuso, bhagavā iddhiyā upasaṅkamitvā etadavoca:",
  "sn40:7.2.2_0": "‘moggallāna, moggallāna.",
  "sn40:7.2.3_0": "Mā, brāhmaṇa,",
  "sn40:7.2.3_1": "ākiñcaññāyatanaṁ pamādo,",
  "sn40:7.2.3_2": "ākiñcaññāyatane cittaṁ saṇṭhapehi,",
  "sn40:7.2.3_3": "ākiñcaññāyatane cittaṁ ekodiṁ karohi,",
  "sn40:7.2.3_4": "ākiñcaññāyatane cittaṁ samādahā’ti.",
  "sn40:7.2.4_0": "So khvāhaṁ, āvuso,",
  "sn40:7.2.4_1": "aparena samayena sabbaso viññāṇañcāyatanaṁ samatikkamma natthi kiñcīti ākiñcaññāyatanaṁ upasampajja vihāsiṁ.",
  "sn40:7.2.5_0": "Yañhi taṁ, āvuso, sammā vadamāno vadeyya …pe… mahābhiññataṁ patto”ti.",
  "sn40:7.2.6_0": "Sattamaṁ.",
  "sn40:8.0.1_0": "Saṁyutta Nikāya 40.8",
  "sn40:8.0.2_0": "1. Moggallānavagga",
  "sn40:8.0.3_0": "Nevasaññānāsaññāyatanapañhāsutta",
  "sn40:8.1.1_0": "“‘Nevasaññānāsaññāyatanaṁ, nevasaññānāsaññāyatanan’ti vuccati.",
  "sn40:8.1.2_0": "Katamaṁ nu kho nevasaññānāsaññāyatananti?",
  "sn40:8.1.3_0": "Tassa mayhaṁ, āvuso, etadahosi:",
  "sn40:8.1.4_0": "‘idha bhikkhu sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati.",
  "sn40:8.1.5_0": "Idaṁ vuccati nevasaññānāsaññāyatanan’ti.",
  "sn40:8.1.6_0": "So khvāhaṁ, āvuso,",
  "sn40:8.1.6_1": "sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharāmi.",
  "sn40:8.1.7_0": "Tassa mayhaṁ, āvuso, iminā vihārena viharato ākiñcaññāyatanasahagatā saññāmanasikārā samudācaranti.",
  "sn40:8.2.1_0": "Atha kho maṁ, āvuso, bhagavā iddhiyā upasaṅkamitvā etadavoca:",
  "sn40:8.2.2_0": "‘moggallāna, moggallāna.",
  "sn40:8.2.3_0": "Mā, brāhmaṇa,",
  "sn40:8.2.3_1": "nevasaññānāsaññāyatanaṁ pamādo,",
  "sn40:8.2.3_2": "nevasaññānāsaññāyatane cittaṁ saṇṭhapehi,",
  "sn40:8.2.3_3": "nevasaññānāsaññāyatane cittaṁ ekodiṁ karohi,",
  "sn40:8.2.3_4": "nevasaññānāsaññāyatane cittaṁ samādahā’ti.",
  "sn40:8.2.4_0": "So khvāhaṁ, āvuso,",
  "sn40:8.2.4_1": "aparena samayena sabbaso ākiñcaññāyatanaṁ samatikkamma nevasaññānāsaññāyatanaṁ upasampajja vihāsiṁ.",
  "sn40:8.2.5_0": "Yañhi taṁ, āvuso, sammā vadamāno vadeyya …pe… mahābhiññataṁ patto”ti.",
  "sn40:8.2.6_0": "Aṭṭhamaṁ.",
  "sn40:9.0.1_0": "Saṁyutta Nikāya 40.9",
  "sn40:9.0.2_0": "1. Moggallānavagga",
  "sn40:9.0.3_0": "Animittapañhāsutta",
  "sn40:9.1.1_0": "“‘Animitto cetosamādhi, animitto cetosamādhī’ti vuccati.",
  "sn40:9.1.2_0": "Katamo nu kho animitto cetosamādhīti?",
  "sn40:9.1.3_0": "Tassa mayhaṁ, āvuso, etadahosi:",
  "sn40:9.1.4_0": "‘idha bhikkhu sabbanimittānaṁ amanasikārā animittaṁ cetosamādhiṁ upasampajja viharati.",
  "sn40:9.1.5_0": "Ayaṁ vuccati animitto cetosamādhī’ti.",
  "sn40:9.1.6_0": "So khvāhaṁ, āvuso, sabbanimittānaṁ amanasikārā animittaṁ cetosamādhiṁ upasampajja viharāmi.",
  "sn40:9.1.7_0": "Tassa mayhaṁ, āvuso, iminā vihārena viharato nimittānusāri viññāṇaṁ hoti.",
  "sn40:9.2.1_0": "Atha kho maṁ, āvuso, bhagavā iddhiyā upasaṅkamitvā etadavoca:",
  "sn40:9.2.2_0": "‘moggallāna, moggallāna.",
  "sn40:9.2.3_0": "Mā, brāhmaṇa,",
  "sn40:9.2.3_1": "animittaṁ cetosamādhiṁ pamādo,",
  "sn40:9.2.3_2": "animitte cetosamādhismiṁ cittaṁ saṇṭhapehi,",
  "sn40:9.2.3_3": "animitte cetosamādhismiṁ cittaṁ ekodiṁ karohi,",
  "sn40:9.2.3_4": "animitte cetosamādhismiṁ cittaṁ samādahā’ti.",
  "sn40:9.2.4_0": "So khvāhaṁ, āvuso,",
  "sn40:9.2.4_1": "aparena samayena sabbanimittānaṁ amanasikārā animittaṁ cetosamādhiṁ upasampajja vihāsiṁ.",
  "sn40:9.2.5_0": "Yañhi taṁ, āvuso, sammā vadamāno vadeyya:",
  "sn40:9.2.6_0": "‘satthārānuggahito sāvako mahābhiññataṁ patto’ti, mamaṁ taṁ sammā vadamāno vadeyya:",
  "sn40:9.2.7_0": "‘satthārānuggahito sāvako mahābhiññataṁ patto’”ti.",
  "sn40:9.2.8_0": "Navamaṁ.",
  "sn40:10.0.1_0": "Saṁyutta Nikāya 40.10",
  "sn40:10.0.2_0": "1. Moggallānavagga",
  "sn40:10.0.3_0": "Sakkasutta",
  "sn40:10.1.1_0": "Atha kho āyasmā mahāmoggallāno—seyyathāpi nāma balavā puriso samiñjitaṁ vā bāhaṁ pasāreyya,",
  "sn40:10.1.1_1": "pasāritaṁ vā bāhaṁ samiñjeyya;",
  "sn40:10.1.1_2": "evameva—jetavane antarahito devesu tāvatiṁsesu pāturahosi.",
  "sn40:10.1.2_0": "Atha kho sakko devānamindo pañcahi devatāsatehi saddhiṁ yenāyasmā mahāmoggallāno tenupasaṅkami;",
  "sn40:10.1.2_1": "upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi.",
  "sn40:10.1.2_2": "Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca:",
  "sn40:10.2.1_0": "“Sādhu kho, devānaminda, buddhasaraṇagamanaṁ hoti.",
  "sn40:10.2.2_0": "Buddhasaraṇagamanahetu kho,",
  "sn40:10.2.2_1": "devānaminda,",
  "sn40:10.2.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.2.3_0": "Sādhu kho, devānaminda, dhammasaraṇagamanaṁ hoti.",
  "sn40:10.2.4_0": "Dhammasaraṇagamanahetu kho,",
  "sn40:10.2.4_1": "devānaminda,",
  "sn40:10.2.4_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.2.5_0": "Sādhu kho, devānaminda, saṅghasaraṇagamanaṁ hoti.",
  "sn40:10.2.6_0": "Saṅghasaraṇagamanahetu kho,",
  "sn40:10.2.6_1": "devānaminda,",
  "sn40:10.2.6_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.",
  "sn40:10.3.1_0": "“Sādhu kho, mārisa moggallāna, buddhasaraṇagamanaṁ hoti.",
  "sn40:10.3.2_0": "Buddhasaraṇagamanahetu kho,",
  "sn40:10.3.2_1": "mārisa moggallāna,",
  "sn40:10.3.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.3.3_0": "Sādhu kho, mārisa moggallāna, dhammasaraṇagamanaṁ hoti.",
  "sn40:10.3.4_0": "Dhammasaraṇagamanahetu kho,",
  "sn40:10.3.4_1": "mārisa moggallāna,",
  "sn40:10.3.4_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.3.5_0": "Sādhu kho, mārisa moggallāna, saṅgha …pe…",
  "sn40:10.3.6_0": "sugatiṁ saggaṁ lokaṁ upapajjantī”ti.",
  "sn40:10.3.7_0": "(…)",
  "sn40:10.4.1_0": "Atha kho sakko devānamindo chahi devatāsatehi saddhiṁ …pe…",
  "sn40:10.4.2_0": "atha kho sakko devānamindo sattahi devatāsatehi saddhiṁ …pe…",
  "sn40:10.4.3_0": "atha kho sakko devānamindo aṭṭhahi devatāsatehi saddhiṁ …pe…",
  "sn40:10.4.4_0": "atha kho sakko devānamindo asītiyā devatāsahassehi saddhiṁ yenāyasmā mahāmoggallāno tenupasaṅkami;",
  "sn40:10.4.4_1": "upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi.",
  "sn40:10.4.4_2": "Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca:",
  "sn40:10.5.1_0": "“Sādhu kho, devānaminda, buddhasaraṇagamanaṁ hoti.",
  "sn40:10.5.2_0": "Buddhasaraṇagamanahetu kho,",
  "sn40:10.5.2_1": "devānaminda,",
  "sn40:10.5.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.5.3_0": "Sādhu kho, devānaminda, dhammasaraṇagamanaṁ hoti.",
  "sn40:10.5.4_0": "Dhammasaraṇagamanahetu kho,",
  "sn40:10.5.4_1": "devānaminda,",
  "sn40:10.5.4_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.5.5_0": "Sādhu kho, devānaminda, saṅghasaraṇagamanaṁ hoti.",
  "sn40:10.5.6_0": "Saṅghasaraṇagamanahetu kho,",
  "sn40:10.5.6_1": "devānaminda,",
  "sn40:10.5.6_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.",
  "sn40:10.6.1_0": "“Sādhu kho, mārisa moggallāna, buddhasaraṇagamanaṁ hoti.",
  "sn40:10.6.2_0": "Buddhasaraṇagamanahetu kho,",
  "sn40:10.6.2_1": "mārisa moggallāna,",
  "sn40:10.6.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.6.3_0": "Sādhu kho, mārisa moggallāna, dhammasaraṇagamanaṁ hoti …pe…",
  "sn40:10.6.4_0": "sādhu kho, mārisa moggallāna, saṅghasaraṇagamanaṁ hoti.",
  "sn40:10.6.5_0": "Saṅghasaraṇagamanahetu kho,",
  "sn40:10.6.5_1": "mārisa moggallāna,",
  "sn40:10.6.5_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.",
  "sn40:10.6.6_0": "(…)",
  "sn40:10.7.1_0": "Atha kho sakko devānamindo pañcahi devatāsatehi saddhiṁ yenāyasmā mahāmoggallāno tenupasaṅkami;",
  "sn40:10.7.1_1": "upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi.",
  "sn40:10.7.1_2": "Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca:",
  "sn40:10.8.1_0": "“Sādhu kho, devānaminda, buddhe aveccappasādena samannāgamanaṁ hoti:",
  "sn40:10.8.2_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.",
  "sn40:10.8.3_0": "Buddhe aveccappasādena samannāgamanahetu kho,",
  "sn40:10.8.3_1": "devānaminda,",
  "sn40:10.8.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.9.1_0": "Sādhu kho, devānaminda, dhamme aveccappasādena samannāgamanaṁ hoti:",
  "sn40:10.9.2_0": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti.",
  "sn40:10.9.3_0": "Dhamme aveccappasādena samannāgamanahetu kho,",
  "sn40:10.9.3_1": "devānaminda,",
  "sn40:10.9.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.10.1_0": "Sādhu kho, devānaminda, saṅghe aveccappasādena samannāgamanaṁ hoti:",
  "sn40:10.10.2_0": "‘suppaṭipanno bhagavato sāvakasaṅgho,",
  "sn40:10.10.2_1": "ujuppaṭipanno bhagavato sāvakasaṅgho,",
  "sn40:10.10.2_2": "ñāyappaṭipanno bhagavato sāvakasaṅgho,",
  "sn40:10.10.2_3": "sāmīcippaṭipanno bhagavato sāvakasaṅgho,",
  "sn40:10.10.2_4": "yadidaṁ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo",
  "sn40:10.10.2_5": "añjalikaraṇīyo anuttaraṁ puññakkhettaṁ lokassā’ti.",
  "sn40:10.10.3_0": "Saṅghe aveccappasādena samannāgamanahetu kho,",
  "sn40:10.10.3_1": "devānaminda,",
  "sn40:10.10.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.11.1_0": "Sādhu kho,",
  "sn40:10.11.1_1": "devānaminda,",
  "sn40:10.11.1_2": "ariyakantehi sīlehi samannāgamanaṁ hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṁvattanikehi.",
  "sn40:10.11.2_0": "Ariyakantehi sīlehi samannāgamanahetu kho,",
  "sn40:10.11.2_1": "devānaminda,",
  "sn40:10.11.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.",
  "sn40:10.12.1_0": "“Sādhu kho, mārisa moggallāna, buddhe aveccappasādena samannāgamanaṁ hoti:",
  "sn40:10.12.2_0": "‘itipi so …pe… satthā devamanussānaṁ buddho bhagavā’ti.",
  "sn40:10.12.3_0": "Buddhe aveccappasādena samannāgamanahetu kho,",
  "sn40:10.12.3_1": "mārisa moggallāna,",
  "sn40:10.12.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.13.1_0": "Sādhu kho, mārisa moggallāna, dhamme aveccappasādena samannāgamanaṁ hoti:",
  "sn40:10.13.2_0": "‘svākkhāto bhagavatā dhammo …pe… paccattaṁ veditabbo viññūhī’ti.",
  "sn40:10.13.3_0": "Dhamme aveccappasādena samannāgamanahetu kho,",
  "sn40:10.13.3_1": "mārisa moggallāna,",
  "sn40:10.13.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.14.1_0": "Sādhu kho, mārisa moggallāna, saṅghe aveccappasādena samannāgamanaṁ hoti:",
  "sn40:10.14.2_0": "‘suppaṭipanno bhagavato sāvakasaṅgho …pe… anuttaraṁ puññakkhettaṁ lokassā’ti.",
  "sn40:10.14.3_0": "Saṅghe aveccappasādena samannāgamanahetu kho,",
  "sn40:10.14.3_1": "mārisa moggallāna,",
  "sn40:10.14.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.15.1_0": "Sādhu kho,",
  "sn40:10.15.1_1": "mārisa moggallāna,",
  "sn40:10.15.1_2": "ariyakantehi sīlehi samannāgamanaṁ hoti akhaṇḍehi …pe…",
  "sn40:10.15.1_3": "samādhisaṁvattanikehi.",
  "sn40:10.15.2_0": "Ariyakantehi sīlehi samannāgamanahetu kho,",
  "sn40:10.15.2_1": "mārisa moggallāna,",
  "sn40:10.15.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.",
  "sn40:10.15.3_0": "(…)",
  "sn40:10.16.1_0": "Atha kho sakko devānamindo chahi devatāsatehi saddhiṁ …pe….",
  "sn40:10.16.2_0": "Atha kho sakko devānamindo sattahi devatāsatehi saddhiṁ …pe….",
  "sn40:10.16.3_0": "Atha kho sakko devānamindo aṭṭhahi devatāsatehi saddhiṁ …pe….",
  "sn40:10.16.4_0": "Atha kho sakko devānamindo asītiyā devatāsahassehi saddhiṁ yenāyasmā mahāmoggallāno tenupasaṅkami;",
  "sn40:10.16.4_1": "upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi.",
  "sn40:10.16.4_2": "Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca:",
  "sn40:10.17.1_0": "“Sādhu kho, devānaminda, buddhe aveccappasādena samannāgamanaṁ hoti:",
  "sn40:10.17.2_0": "‘itipi so bhagavā …pe… satthā devamanussānaṁ buddho bhagavā’ti.",
  "sn40:10.17.3_0": "Buddhe aveccappasādena samannāgamanahetu kho,",
  "sn40:10.17.3_1": "devānaminda,",
  "sn40:10.17.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.18.1_0": "Sādhu kho, devānaminda, dhamme aveccappasādena samannāgamanaṁ hoti:",
  "sn40:10.18.2_0": "‘svākkhāto bhagavatā dhammo …pe… paccattaṁ veditabbo viññūhī’ti.",
  "sn40:10.18.3_0": "Dhamme aveccappasādena samannāgamanahetu kho,",
  "sn40:10.18.3_1": "devānaminda,",
  "sn40:10.18.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.19.1_0": "Sādhu kho, devānaminda, saṅghe aveccappasādena samannāgamanaṁ hoti:",
  "sn40:10.19.2_0": "‘suppaṭipanno bhagavato sāvakasaṅgho …pe… anuttaraṁ puññakkhettaṁ lokassā’ti.",
  "sn40:10.19.3_0": "Saṅghe aveccappasādena samannāgamanahetu kho,",
  "sn40:10.19.3_1": "devānaminda,",
  "sn40:10.19.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.20.1_0": "Sādhu kho,",
  "sn40:10.20.1_1": "devānaminda,",
  "sn40:10.20.1_2": "ariyakantehi sīlehi samannāgamanaṁ hoti akhaṇḍehi …pe…",
  "sn40:10.20.1_3": "samādhisaṁvattanikehi.",
  "sn40:10.20.2_0": "Ariyakantehi sīlehi samannāgamanahetu kho,",
  "sn40:10.20.2_1": "devānaminda,",
  "sn40:10.20.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.",
  "sn40:10.21.1_0": "“Sādhu kho, mārisa moggallāna, buddhe aveccappasādena samannāgamanaṁ hoti:",
  "sn40:10.21.2_0": "‘itipi so bhagavā …pe… satthā devamanussānaṁ buddho bhagavā’ti.",
  "sn40:10.21.3_0": "Buddhe aveccappasādena samannāgamanahetu kho,",
  "sn40:10.21.3_1": "mārisa moggallāna,",
  "sn40:10.21.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.22.1_0": "Sādhu kho, mārisa moggallāna, dhamme aveccappasādena samannāgamanaṁ hoti:",
  "sn40:10.22.2_0": "‘svākkhāto bhagavatā dhammo …pe… paccattaṁ veditabbo viññūhī’ti.",
  "sn40:10.22.3_0": "Dhamme aveccappasādena samannāgamanahetu kho,",
  "sn40:10.22.3_1": "mārisa moggallāna,",
  "sn40:10.22.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.23.1_0": "Sādhu kho, mārisa moggallāna, saṅghe aveccappasādena samannāgamanaṁ hoti:",
  "sn40:10.23.2_0": "‘suppaṭipanno bhagavato sāvakasaṅgho …pe… anuttaraṁ puññakkhettaṁ lokassā’ti.",
  "sn40:10.23.3_0": "Saṅghe aveccappasādena samannāgamanahetu kho,",
  "sn40:10.23.3_1": "mārisa moggallāna,",
  "sn40:10.23.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.24.1_0": "Sādhu kho,",
  "sn40:10.24.1_1": "mārisa moggallāna,",
  "sn40:10.24.1_2": "ariyakantehi sīlehi samannāgamanaṁ hoti akhaṇḍehi …pe…",
  "sn40:10.24.1_3": "samādhisaṁvattanikehi.",
  "sn40:10.24.2_0": "Ariyakantehi sīlehi samannāgamanahetu kho,",
  "sn40:10.24.2_1": "mārisa moggallāna,",
  "sn40:10.24.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.",
  "sn40:10.24.3_0": "(…)",
  "sn40:10.25.1_0": "Atha kho sakko devānamindo pañcahi devatāsatehi saddhiṁ yenāyasmā mahāmoggallāno tenupasaṅkami …pe…",
  "sn40:10.25.2_0": "ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca:",
  "sn40:10.26.1_0": "“Sādhu kho, devānaminda, buddhasaraṇagamanaṁ hoti.",
  "sn40:10.26.2_0": "Buddhasaraṇagamanahetu kho,",
  "sn40:10.26.2_1": "devānaminda,",
  "sn40:10.26.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.26.3_0": "Te aññe deve dasahi ṭhānehi adhigaṇhanti—",
  "sn40:10.26.4_0": "dibbena āyunā,",
  "sn40:10.26.4_1": "dibbena vaṇṇena,",
  "sn40:10.26.4_2": "dibbena sukhena,",
  "sn40:10.26.4_3": "dibbena yasena,",
  "sn40:10.26.4_4": "dibbena ādhipateyyena,",
  "sn40:10.26.4_5": "dibbehi rūpehi,",
  "sn40:10.26.4_6": "dibbehi saddehi,",
  "sn40:10.26.4_7": "dibbehi gandhehi,",
  "sn40:10.26.4_8": "dibbehi rasehi,",
  "sn40:10.26.4_9": "dibbehi phoṭṭhabbehi.",
  "sn40:10.27.1_0": "Sādhu kho, devānaminda, dhammasaraṇagamanaṁ hoti.",
  "sn40:10.27.2_0": "Dhammasaraṇagamanahetu kho,",
  "sn40:10.27.2_1": "devānaminda,",
  "sn40:10.27.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.27.3_0": "Te aññe deve dasahi ṭhānehi adhigaṇhanti—",
  "sn40:10.27.4_0": "dibbena āyunā,",
  "sn40:10.27.4_1": "dibbena vaṇṇena,",
  "sn40:10.27.4_2": "dibbena sukhena,",
  "sn40:10.27.4_3": "dibbena yasena,",
  "sn40:10.27.4_4": "dibbena ādhipateyyena,",
  "sn40:10.27.4_5": "dibbehi rūpehi,",
  "sn40:10.27.4_6": "dibbehi saddehi,",
  "sn40:10.27.4_7": "dibbehi gandhehi,",
  "sn40:10.27.4_8": "dibbehi rasehi,",
  "sn40:10.27.4_9": "dibbehi phoṭṭhabbehi.",
  "sn40:10.28.1_0": "Sādhu kho, devānaminda, saṅghasaraṇagamanaṁ hoti.",
  "sn40:10.28.2_0": "Saṅghasaraṇagamanahetu kho,",
  "sn40:10.28.2_1": "devānaminda,",
  "sn40:10.28.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.28.3_0": "Te aññe deve dasahi ṭhānehi adhigaṇhanti—",
  "sn40:10.28.4_0": "dibbena āyunā,",
  "sn40:10.28.4_1": "dibbena vaṇṇena,",
  "sn40:10.28.4_2": "dibbena sukhena,",
  "sn40:10.28.4_3": "dibbena yasena,",
  "sn40:10.28.4_4": "dibbena ādhipateyyena,",
  "sn40:10.28.4_5": "dibbehi rūpehi,",
  "sn40:10.28.4_6": "dibbehi saddehi,",
  "sn40:10.28.4_7": "dibbehi gandhehi,",
  "sn40:10.28.4_8": "dibbehi rasehi,",
  "sn40:10.28.4_9": "dibbehi phoṭṭhabbehī”ti.",
  "sn40:10.29.1_0": "“Sādhu kho, mārisa moggallāna, buddhasaraṇagamanaṁ hoti.",
  "sn40:10.29.2_0": "Buddhasaraṇagamanahetu kho,",
  "sn40:10.29.2_1": "mārisa moggallāna,",
  "sn40:10.29.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.29.3_0": "Te aññe deve dasahi ṭhānehi adhigaṇhanti—",
  "sn40:10.29.4_0": "dibbena āyunā …pe… dibbehi phoṭṭhabbehi.",
  "sn40:10.30.1_0": "Sādhu kho, mārisa moggallāna, dhammasaraṇagamanaṁ hoti …pe….",
  "sn40:10.31.1_0": "Sādhu kho, mārisa moggallāna, saṅghasaraṇagamanaṁ hoti.",
  "sn40:10.31.2_0": "Saṅghasaraṇagamanahetu kho,",
  "sn40:10.31.2_1": "mārisa moggallāna,",
  "sn40:10.31.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.31.3_0": "Te aññe deve dasahi ṭhānehi adhigaṇhanti—",
  "sn40:10.31.4_0": "dibbena āyunā,",
  "sn40:10.31.4_1": "dibbena vaṇṇena,",
  "sn40:10.31.4_2": "dibbena sukhena,",
  "sn40:10.31.4_3": "dibbena yasena,",
  "sn40:10.31.4_4": "dibbena ādhipateyyena,",
  "sn40:10.31.4_5": "dibbehi rūpehi,",
  "sn40:10.31.4_6": "dibbehi saddehi,",
  "sn40:10.31.4_7": "dibbehi gandhehi,",
  "sn40:10.31.4_8": "dibbehi rasehi,",
  "sn40:10.31.4_9": "dibbehi phoṭṭhabbehī”ti.",
  "sn40:10.31.5_0": "(…)",
  "sn40:10.32.1_0": "Atha kho sakko devānamindo chahi devatāsatehi saddhiṁ …pe…",
  "sn40:10.32.2_0": "atha kho sakko devānamindo sattahi devatāsatehi saddhiṁ …pe…",
  "sn40:10.32.3_0": "atha kho sakko devānamindo aṭṭhahi devatāsatehi saddhiṁ …pe…",
  "sn40:10.32.4_0": "atha kho sakko devānamindo asītiyā devatāsahassehi saddhiṁ yenāyasmā mahāmoggallāno tenupasaṅkami;",
  "sn40:10.32.4_1": "upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi.",
  "sn40:10.32.4_2": "Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca:",
  "sn40:10.33.1_0": "“Sādhu kho, devānaminda, buddhasaraṇagamanaṁ hoti.",
  "sn40:10.33.2_0": "Buddhasaraṇagamanahetu kho,",
  "sn40:10.33.2_1": "devānaminda,",
  "sn40:10.33.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.33.3_0": "Te aññe deve dasahi ṭhānehi adhigaṇhanti—",
  "sn40:10.33.4_0": "dibbena āyunā …pe… dibbehi phoṭṭhabbehi.",
  "sn40:10.34.1_0": "Sādhu kho, devānaminda, dhammasaraṇagamanaṁ hoti …pe….",
  "sn40:10.35.1_0": "Sādhu kho, devānaminda, saṅghasaraṇagamanaṁ hoti.",
  "sn40:10.35.2_0": "Saṅghasaraṇagamanahetu kho,",
  "sn40:10.35.2_1": "devānaminda,",
  "sn40:10.35.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.35.3_0": "Te aññe deve dasahi ṭhānehi adhigaṇhanti—",
  "sn40:10.35.4_0": "dibbena āyunā,",
  "sn40:10.35.4_1": "dibbena vaṇṇena,",
  "sn40:10.35.4_2": "dibbena sukhena,",
  "sn40:10.35.4_3": "dibbena yasena,",
  "sn40:10.35.4_4": "dibbena ādhipateyyena,",
  "sn40:10.35.4_5": "dibbehi rūpehi,",
  "sn40:10.35.4_6": "dibbehi saddehi,",
  "sn40:10.35.4_7": "dibbehi gandhehi,",
  "sn40:10.35.4_8": "dibbehi rasehi,",
  "sn40:10.35.4_9": "dibbehi phoṭṭhabbehī”ti.",
  "sn40:10.36.1_0": "“Sādhu kho, mārisa moggallāna, buddhasaraṇagamanaṁ hoti …pe…",
  "sn40:10.36.2_0": "sādhu kho, mārisa moggallāna, dhammasaraṇagamanaṁ hoti …pe…",
  "sn40:10.36.3_0": "sādhu kho, mārisa moggallāna, saṅghasaraṇagamanaṁ hoti.",
  "sn40:10.36.4_0": "Saṅghasaraṇagamanahetu kho,",
  "sn40:10.36.4_1": "mārisa moggallāna,",
  "sn40:10.36.4_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.36.5_0": "Te aññe deve dasahi ṭhānehi adhigaṇhanti—",
  "sn40:10.36.6_0": "dibbena āyunā,",
  "sn40:10.36.6_1": "dibbena vaṇṇena,",
  "sn40:10.36.6_2": "dibbena sukhena,",
  "sn40:10.36.6_3": "dibbena yasena,",
  "sn40:10.36.6_4": "dibbena ādhipateyyena,",
  "sn40:10.36.6_5": "dibbehi rūpehi,",
  "sn40:10.36.6_6": "dibbehi saddehi,",
  "sn40:10.36.6_7": "dibbehi gandhehi,",
  "sn40:10.36.6_8": "dibbehi rasehi,",
  "sn40:10.36.6_9": "dibbehi phoṭṭhabbehī”ti.",
  "sn40:10.36.7_0": "(…)",
  "sn40:10.37.1_0": "Atha kho sakko devānamindo pañcahi devatāsatehi saddhiṁ yenāyasmā mahāmoggallāno tenupasaṅkami;",
  "sn40:10.37.1_1": "upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi.",
  "sn40:10.37.1_2": "Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca:",
  "sn40:10.38.1_0": "“Sādhu kho, devānaminda, buddhe aveccappasādena samannāgamanaṁ hoti:",
  "sn40:10.38.2_0": "‘itipi so bhagavā …pe… satthā devamanussānaṁ buddho bhagavā’ti.",
  "sn40:10.38.3_0": "Buddhe aveccappasādena samannāgamanahetu kho,",
  "sn40:10.38.3_1": "devānaminda,",
  "sn40:10.38.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.38.4_0": "Te aññe deve dasahi ṭhānehi adhigaṇhanti—",
  "sn40:10.38.5_0": "dibbena āyunā …pe… dibbehi phoṭṭhabbehi.",
  "sn40:10.39.1_0": "Sādhu kho, devānaminda, dhamme aveccappasādena samannāgamanaṁ hoti:",
  "sn40:10.39.2_0": "‘svākkhāto bhagavatā dhammo …pe… paccattaṁ veditabbo viññūhī’ti.",
  "sn40:10.39.3_0": "Dhamme aveccappasādena samannāgamanahetu kho,",
  "sn40:10.39.3_1": "devānaminda,",
  "sn40:10.39.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti …pe….",
  "sn40:10.40.1_0": "Sādhu kho, devānaminda, saṅghe aveccappasādena samannāgamanaṁ hoti:",
  "sn40:10.40.2_0": "‘suppaṭipanno bhagavato sāvakasaṅgho …pe… lokassā’ti.",
  "sn40:10.40.3_0": "Saṅghe aveccappasādena samannāgamanahetu kho,",
  "sn40:10.40.3_1": "devānaminda,",
  "sn40:10.40.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti …pe….",
  "sn40:10.41.1_0": "Sādhu kho,",
  "sn40:10.41.1_1": "devānaminda,",
  "sn40:10.41.1_2": "ariyakantehi sīlehi samannāgamanaṁ hoti akhaṇḍehi …pe…",
  "sn40:10.41.1_3": "samādhisaṁvattanikehi.",
  "sn40:10.41.2_0": "Ariyakantehi sīlehi samannāgamanahetu kho,",
  "sn40:10.41.2_1": "devānaminda,",
  "sn40:10.41.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.41.3_0": "Te aññe deve dasahi ṭhānehi adhigaṇhanti—",
  "sn40:10.41.4_0": "dibbena āyunā …pe… dibbehi phoṭṭhabbehī”ti.",
  "sn40:10.42.1_0": "“Sādhu kho, mārisa moggallāna, buddhe aveccappasādena samannāgamanaṁ hoti:",
  "sn40:10.42.2_0": "‘itipi so bhagavā …pe… satthā devamanussānaṁ buddho bhagavā’ti.",
  "sn40:10.42.3_0": "Buddhe aveccappasādena samannāgamanahetu kho,",
  "sn40:10.42.3_1": "mārisa moggallāna,",
  "sn40:10.42.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.42.4_0": "Te aññe deve dasahi ṭhānehi adhigaṇhanti—",
  "sn40:10.42.5_0": "dibbena āyunā …pe… dibbehi phoṭṭhabbehi.",
  "sn40:10.43.1_0": "Sādhu kho, mārisa moggallāna, dhamme aveccappasādena samannāgamanaṁ hoti:",
  "sn40:10.43.2_0": "‘svākkhāto bhagavatā dhammo …pe… paccattaṁ veditabbo viññūhī’ti.",
  "sn40:10.43.3_0": "Dhamme aveccappasādena samannāgamanahetu kho,",
  "sn40:10.43.3_1": "mārisa moggallāna,",
  "sn40:10.43.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.43.4_0": "Te aññe deve dasahi ṭhānehi adhigaṇhanti—",
  "sn40:10.43.5_0": "dibbena āyunā …pe… dibbehi phoṭṭhabbehi.",
  "sn40:10.44.1_0": "Sādhu kho, mārisa moggallāna, saṅghe aveccappasādena samannāgamanaṁ hoti:",
  "sn40:10.44.2_0": "‘suppaṭipanno bhagavato sāvakasaṅgho …pe… lokassā’ti.",
  "sn40:10.44.3_0": "Saṅghe aveccappasādena samannāgamanahetu kho,",
  "sn40:10.44.3_1": "mārisa moggallāna,",
  "sn40:10.44.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti …pe….",
  "sn40:10.45.1_0": "Sādhu kho,",
  "sn40:10.45.1_1": "mārisa moggallāna,",
  "sn40:10.45.1_2": "ariyakantehi sīlehi samannāgamanaṁ hoti akhaṇḍehi …pe…",
  "sn40:10.45.1_3": "samādhisaṁvattanikehi.",
  "sn40:10.45.2_0": "Ariyakantehi sīlehi samannāgamanahetu kho,",
  "sn40:10.45.2_1": "mārisa moggallāna,",
  "sn40:10.45.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.45.3_0": "Te aññe deve dasahi ṭhānehi adhigaṇhanti—",
  "sn40:10.45.4_0": "dibbena āyunā …pe… dibbehi phoṭṭhabbehī”ti.",
  "sn40:10.45.5_0": "(…)",
  "sn40:10.46.1_0": "Atha kho sakko devānamindo chahi devatāsatehi saddhiṁ …pe…",
  "sn40:10.46.2_0": "atha kho sakko devānamindo sattahi devatāsatehi saddhiṁ …pe…",
  "sn40:10.46.3_0": "atha kho sakko devānamindo aṭṭhahi devatāsatehi saddhiṁ …pe…",
  "sn40:10.46.4_0": "atha kho sakko devānamindo asītiyā devatāsahassehi saddhiṁ yenāyasmā mahāmoggallāno tenupasaṅkami;",
  "sn40:10.46.4_1": "upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi.",
  "sn40:10.46.4_2": "Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca:",
  "sn40:10.47.1_0": "“Sādhu kho, devānaminda, buddhe aveccappasādena samannāgamanaṁ hoti:",
  "sn40:10.47.2_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.",
  "sn40:10.47.3_0": "Buddhe aveccappasādena samannāgamanahetu kho,",
  "sn40:10.47.3_1": "devānaminda,",
  "sn40:10.47.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.47.4_0": "Te aññe deve dasahi ṭhānehi adhigaṇhanti—",
  "sn40:10.47.5_0": "dibbena āyunā,",
  "sn40:10.47.5_1": "dibbena vaṇṇena,",
  "sn40:10.47.5_2": "dibbena sukhena,",
  "sn40:10.47.5_3": "dibbena yasena,",
  "sn40:10.47.5_4": "dibbena ādhipateyyena,",
  "sn40:10.47.5_5": "dibbehi rūpehi,",
  "sn40:10.47.5_6": "dibbehi saddehi,",
  "sn40:10.47.5_7": "dibbehi gandhehi,",
  "sn40:10.47.5_8": "dibbehi rasehi,",
  "sn40:10.47.5_9": "dibbehi phoṭṭhabbehi.",
  "sn40:10.48.1_0": "Sādhu kho, devānaminda, dhamme aveccappasādena samannāgamanaṁ hoti:",
  "sn40:10.48.2_0": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti.",
  "sn40:10.48.3_0": "Dhamme aveccappasādena samannāgamanahetu kho,",
  "sn40:10.48.3_1": "devānaminda,",
  "sn40:10.48.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.48.4_0": "Te aññe deve dasahi ṭhānehi adhigaṇhanti—",
  "sn40:10.48.5_0": "dibbena āyunā …pe… dibbehi phoṭṭhabbehi.",
  "sn40:10.49.1_0": "Sādhu kho, devānaminda, saṅghe aveccappasādena samannāgamanaṁ hoti:",
  "sn40:10.49.2_0": "‘suppaṭipanno bhagavato sāvakasaṅgho,",
  "sn40:10.49.2_1": "ujuppaṭipanno bhagavato sāvakasaṅgho,",
  "sn40:10.49.2_2": "ñāyappaṭipanno bhagavato sāvakasaṅgho,",
  "sn40:10.49.2_3": "sāmīcippaṭipanno bhagavato sāvakasaṅgho,",
  "sn40:10.49.2_4": "yadidaṁ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo",
  "sn40:10.49.2_5": "añjalikaraṇīyo anuttaraṁ puññakkhettaṁ lokassā’ti.",
  "sn40:10.49.3_0": "Saṅghe aveccappasādena samannāgamanahetu kho,",
  "sn40:10.49.3_1": "devānaminda,",
  "sn40:10.49.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.49.4_0": "Te aññe deve dasahi ṭhānehi adhigaṇhanti—",
  "sn40:10.49.5_0": "dibbena āyunā …pe… dibbehi phoṭṭhabbehi.",
  "sn40:10.50.1_0": "Sādhu kho,",
  "sn40:10.50.1_1": "devānaminda,",
  "sn40:10.50.1_2": "ariyakantehi sīlehi samannāgamanaṁ hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṁvattanikehi.",
  "sn40:10.50.2_0": "Ariyakantehi sīlehi samannāgamanahetu kho,",
  "sn40:10.50.2_1": "devānaminda,",
  "sn40:10.50.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.50.3_0": "Te aññe deve dasahi ṭhānehi adhigaṇhanti—",
  "sn40:10.50.4_0": "dibbena āyunā,",
  "sn40:10.50.4_1": "dibbena vaṇṇena,",
  "sn40:10.50.4_2": "dibbena sukhena,",
  "sn40:10.50.4_3": "dibbena yasena,",
  "sn40:10.50.4_4": "dibbena ādhipateyyena,",
  "sn40:10.50.4_5": "dibbehi rūpehi,",
  "sn40:10.50.4_6": "dibbehi saddehi,",
  "sn40:10.50.4_7": "dibbehi gandhehi,",
  "sn40:10.50.4_8": "dibbehi rasehi,",
  "sn40:10.50.4_9": "dibbehi phoṭṭhabbehī”ti.",
  "sn40:10.51.1_0": "“Sādhu kho, mārisa moggallāna, buddhe aveccappasādena samannāgamanaṁ hoti:",
  "sn40:10.51.2_0": "‘itipi so bhagavā …pe… satthā devamanussānaṁ buddho bhagavā’ti.",
  "sn40:10.51.3_0": "Buddhe aveccappasādena samannāgamanahetu kho,",
  "sn40:10.51.3_1": "mārisa moggallāna,",
  "sn40:10.51.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.51.4_0": "Te aññe deve dasahi ṭhānehi adhigaṇhanti—",
  "sn40:10.51.5_0": "dibbena āyunā …pe… dibbehi phoṭṭhabbehi.",
  "sn40:10.52.1_0": "Sādhu kho, mārisa moggallāna, dhamme aveccappasādena samannāgamanaṁ hoti:",
  "sn40:10.52.2_0": "‘svākkhāto bhagavatā dhammo …pe… paccattaṁ veditabbo viññūhī’ti.",
  "sn40:10.52.3_0": "Dhamme aveccappasādena samannāgamanahetu kho,",
  "sn40:10.52.3_1": "mārisa moggallāna,",
  "sn40:10.52.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.52.4_0": "Te aññe deve dasahi ṭhānehi adhigaṇhanti—",
  "sn40:10.52.5_0": "dibbena āyunā …pe… dibbehi phoṭṭhabbehi.",
  "sn40:10.53.1_0": "Sādhu kho, mārisa moggallāna, saṅghe aveccappasādena samannāgamanaṁ hoti:",
  "sn40:10.53.2_0": "‘suppaṭipanno bhagavato sāvakasaṅgho …pe… anuttaraṁ puññakkhettaṁ lokassā’ti.",
  "sn40:10.53.3_0": "Saṅghe aveccappasādena samannāgamanahetu kho,",
  "sn40:10.53.3_1": "mārisa moggallāna,",
  "sn40:10.53.3_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.53.4_0": "Te aññe deve dasahi ṭhānehi adhigaṇhanti—",
  "sn40:10.53.5_0": "dibbena āyunā …pe… dibbehi phoṭṭhabbehi.",
  "sn40:10.54.1_0": "Sādhu kho,",
  "sn40:10.54.1_1": "mārisa moggallāna,",
  "sn40:10.54.1_2": "ariyakantehi sīlehi samannāgamanaṁ hoti akhaṇḍehi …pe…",
  "sn40:10.54.1_3": "samādhisaṁvattanikehi.",
  "sn40:10.54.2_0": "Ariyakantehi sīlehi samannāgamanahetu kho,",
  "sn40:10.54.2_1": "mārisa moggallāna,",
  "sn40:10.54.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "sn40:10.54.3_0": "Te aññe deve dasahi ṭhānehi adhigaṇhanti—",
  "sn40:10.54.4_0": "dibbena āyunā,",
  "sn40:10.54.4_1": "dibbena vaṇṇena,",
  "sn40:10.54.4_2": "dibbena sukhena,",
  "sn40:10.54.4_3": "dibbena yasena,",
  "sn40:10.54.4_4": "dibbena ādhipateyyena,",
  "sn40:10.54.4_5": "dibbehi rūpehi,",
  "sn40:10.54.4_6": "dibbehi saddehi,",
  "sn40:10.54.4_7": "dibbehi gandhehi,",
  "sn40:10.54.4_8": "dibbehi rasehi,",
  "sn40:10.54.4_9": "dibbehi phoṭṭhabbehī”ti.",
  "sn40:10.54.5_0": "Dasamaṁ.",
  "sn40:11.0.1_0": "Saṁyutta Nikāya 40.11",
  "sn40:11.0.2_0": "1. Moggallānavagga",
  "sn40:11.0.3_0": "Candanasutta",
  "sn40:11.1.1_0": "Atha kho candano devaputto …pe….",
  "sn40:11.2.1_0": "Atha kho suyāmo devaputto …pe….",
  "sn40:11.3.1_0": "Atha kho santusito devaputto …pe….",
  "sn40:11.4.1_0": "Atha kho sunimmito devaputto …pe….",
  "sn40:11.5.1_0": "Atha kho vasavatti devaputto …pe….",
  "sn40:11.6.1_0": "(Yathā sakkasuttaṁ tathā ime pañca peyyālā vitthāretabbā.)",
  "sn40:11.6.2_0": "Ekādasamaṁ.",
  "sn40:11.6.3_0": "Moggallānavaggo paṭhamo.",
  "sn40:11.7.0_0": "Tassuddānaṁ",
  "sn40:11.7.1_0": "Savitakkāvitakkañca,",
  "sn40:11.7.2_0": "sukhena ca upekkhako;",
  "sn40:11.7.3_0": "Ākāsañceva viññāṇaṁ,",
  "sn40:11.7.4_0": "ākiñcaṁ nevasaññinā;",
  "sn40:11.7.5_0": "Animitto ca sakko ca,",
  "sn40:11.7.6_0": "candanekādasena cāti.",
  "sn40:11.7.7_0": "Moggallānasaṁyuttaṁ samattaṁ."
}