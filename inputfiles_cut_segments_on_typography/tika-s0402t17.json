{
  "tika-s0402t17:0_0": "3. Vinayapeyyālaṁ",
  "tika-s0402t17:1_0": "201.Atthavaseti vuddhivisese ānisaṁsavisese.",
  "tika-s0402t17:1_1": "Tesaṁ pana sikkhāpadapaññattikāraṇattā āha “dve kāraṇāni sandhāyā”ti.",
  "tika-s0402t17:1_2": "Atthoyeva vā atthavaso,",
  "tika-s0402t17:1_3": "dve atthe dve kāraṇānīti vuttaṁ hoti.",
  "tika-s0402t17:1_4": "Atha vā attho phalaṁ tadadhīnavuttitāya vaso etassāti atthavaso,",
  "tika-s0402t17:1_5": "kāraṇanti evampettha attho daṭṭhabbo.",
  "tika-s0402t17:1_6": "Yathā “anabhijjhā dhammapada”nti vutte anabhijjhā eko dhammakoṭṭhāsoti attho hoti.",
  "tika-s0402t17:1_7": "Evamidhāpi sikkhāpadanti sikkhākoṭṭhāso sikkhāya eko padesoti ayamettha attho daṭṭhabboti āha “sikkhāpadaṁ paññattanti sikkhākoṭṭhāso ṭhapito”ti.",
  "tika-s0402t17:2_0": "Saṅghasuṭṭhu nāma saṅghassa suṭṭhubhāvo “suṭṭhu devā”ti āgataṭṭhāne viya “suṭṭhu,",
  "tika-s0402t17:2_1": "bhante”ti vacanasampaṭicchanabhāvo.",
  "tika-s0402t17:2_2": "Tenāha “saṅghasuṭṭhutāyāti saṅghassa suṭṭhubhāvāyā”tiādi.",
  "tika-s0402t17:2_3": "Dummaṅkūnaṁ puggalānaṁ niggahāyāti dummaṅkū nāma dussīlapuggalā.",
  "tika-s0402t17:2_4": "Ye maṅkutaṁ āpādiyamānāpi dukkhena āpajjanti,",
  "tika-s0402t17:2_5": "vītikkamaṁ karontā vā katvā vā na lajjanti,",
  "tika-s0402t17:2_6": "tesaṁ niggahatthāya.",
  "tika-s0402t17:2_7": "Te hi sikkhāpade asati “kiṁ tumhehi diṭṭhaṁ,",
  "tika-s0402t17:2_8": "kiṁ sutaṁ,",
  "tika-s0402t17:2_9": "kiṁ amhehi kataṁ,",
  "tika-s0402t17:2_10": "katarasmiṁ vatthusmiṁ katamaṁ āpattiṁ ropetvā amhe niggaṇhathā”ti saṅghaṁ viheṭhessanti,",
  "tika-s0402t17:2_11": "sikkhāpade pana sati tesaṁ saṅgho sikkhāpadaṁ dassetvā dhammena vinayena satthusāsanena niggahessati.",
  "tika-s0402t17:2_12": "Tena vuttaṁ “dummaṅkūnaṁ puggalānaṁ niggahāyā”ti.",
  "tika-s0402t17:3_0": "Pesalānaṁ bhikkhūnaṁ phāsuvihārāyāti pesalānaṁ piyasīlānaṁ bhikkhūnaṁ phāsuvihāratthāya.",
  "tika-s0402t17:3_1": "Piyasīlā hi bhikkhū kattabbākattabbaṁ sāvajjānavajjaṁ velaṁ mariyādaṁ ajānantā sikkhattayapāripūriyā ghaṭamānā kilamanti,",
  "tika-s0402t17:3_2": "ubbāḷhā honti,",
  "tika-s0402t17:3_3": "kattabbākattabbaṁ pana sāvajjānavajjaṁ velaṁ mariyādañca ñatvā sikkhattayapāripūriyā ghaṭentā na kilamanti,",
  "tika-s0402t17:3_4": "na ubbāḷhā honti.",
  "tika-s0402t17:3_5": "Tena tesaṁ sikkhāpadappaññāpanā phāsuvihārāya saṁvattati.",
  "tika-s0402t17:3_6": "Yo vā dummaṅkūnaṁ puggalānaṁ niggaho,",
  "tika-s0402t17:3_7": "sveva etesaṁ phāsuvihāro.",
  "tika-s0402t17:3_8": "Dussīlapuggale nissāya hi uposatho na tiṭṭhati,",
  "tika-s0402t17:3_9": "pavāraṇā na tiṭṭhati,",
  "tika-s0402t17:3_10": "saṅghakammāni nappavattanti,",
  "tika-s0402t17:3_11": "sāmaggī na hoti,",
  "tika-s0402t17:3_12": "bhikkhū anekaggā uddesaparipucchākammaṭṭhānādīni anuyuñjituṁ na sakkonti.",
  "tika-s0402t17:3_13": "Dussīlesu pana niggahitesu sabbopi ayaṁ upaddavo na hoti,",
  "tika-s0402t17:3_14": "tato pesalā bhikkhū phāsu viharanti.",
  "tika-s0402t17:3_15": "Evaṁ “pesalānaṁ bhikkhūnaṁ phāsuvihārāyā”ti ettha dvidhā attho veditabbo.",
  "tika-s0402t17:4_0": "“Na vo ahaṁ, cunda,",
  "tika-s0402t17:4_1": "diṭṭhadhammikānaṁyeva āsavānaṁ saṁvarāya dhammaṁ desemī”ti ettha vivādamūlabhūtā kilesā āsavāti āgatā.",
  "tika-s0402t17:5_0": "“Yena devūpapatyassa, gandhabbo vā vihaṅgamo;",
  "tika-s0402t17:6_0": "Yakkhattaṁ yena gaccheyyaṁ, manussattañca abbaje;",
  "tika-s0402t17:7_0": "Te mayhaṁ āsavā khīṇā, viddhastā vinaḷīkatā”ti. –",
  "tika-s0402t17:8_0": "Ettha tebhūmakaṁ kammaṁ avasesā ca akusalā dhammā.",
  "tika-s0402t17:8_1": "Idha pana parūpavādavippaṭisāravadhabandhanādayo ceva apāyadukkhabhūtā ca nānappakārā upaddavā āsavāti āha –",
  "tika-s0402t17:8_2": "“diṭṭhadhamme imasmiṁyeva attabhāve vītikkamapaccayā paṭiladdhabbāna”ntiādi.",
  "tika-s0402t17:8_3": "Yadi hi bhagavā sikkhāpadaṁ na paññāpeyya,",
  "tika-s0402t17:8_4": "tato asaddhammappaṭisevanaadinnādānapāṇātipātādihetu ye uppajjeyyuṁ parūpavādādayo diṭṭhadhammikā nānappakārā anatthā,",
  "tika-s0402t17:8_5": "ye ca tannimittameva nirayādīsu nibbattassa paññavidhabandhanakammakāraṇādivasena mahādukkhānubhavanappakārā anatthā,",
  "tika-s0402t17:8_6": "te sandhāya idaṁ vuttaṁ “diṭṭhadhammikānaṁ āsavānaṁ saṁvarāya samparāyikānaṁ āsavānaṁ paṭighātāyā”ti.",
  "tika-s0402t17:8_7": "Diṭṭhadhammo vuccati paccakkho attabhāvo,",
  "tika-s0402t17:8_8": "tattha bhavā diṭṭhadhammikā.",
  "tika-s0402t17:8_9": "Samparetabbato pecca gantabbato samparāyo, paraloko,",
  "tika-s0402t17:8_10": "tattha bhavā samparāyikā.",
  "tika-s0402t17:9_0": "Akusalaverānanti pāṇātipātādipañcaduccaritānaṁ.",
  "tika-s0402t17:9_1": "Tāni verakāraṇattā “verānī”ti vuccanti,",
  "tika-s0402t17:9_2": "puggalesu pana uppajjamānāni verāni.",
  "tika-s0402t17:9_3": "Te eva vā dukkhadhammāti heṭṭhā vuttā vadhabandhanādayo.",
  "tika-s0402t17:9_4": "Tesaṁ pakkhupacchedanatthāyāti tesaṁ pāpicchānaṁ pakkhupacchedāya gaṇabhojanasadisaṁ sikkhāpadaṁ paññattaṁ.",
  "tika-s0402t17:9_5": "Paṇḍitamanussānanti lokiyaparikkhakajanānaṁ.",
  "tika-s0402t17:9_6": "Te hi sikkhāpadapaññattiyā sati sikkhāpadapaññattiṁ ñatvā vā yathāpaññattaṁ paṭipajjamāne bhikkhū disvā vā –",
  "tika-s0402t17:9_7": "“yāni vata loke mahājanassa rajjanadussanamuyhanaṭṭhānāni,",
  "tika-s0402t17:9_8": "tehi ime samaṇā sakyaputtiyā ārakā viharanti,",
  "tika-s0402t17:9_9": "dukkaraṁ vata karonti,",
  "tika-s0402t17:9_10": "bhāriyaṁ vata karontī”ti pasādaṁ āpajjanti vinayapiṭake potthakaṁ disvā micchādiṭṭhikatavedibrāhmaṇo viya.",
  "tika-s0402t17:9_11": "Uparūparipasādabhāvāyāti bhiyyo bhiyyo pasāduppādanatthaṁ.",
  "tika-s0402t17:9_12": "Yepi hi sāsane pasannā kulaputtā,",
  "tika-s0402t17:9_13": "tepi sikkhāpadapaññattiṁ vā ñatvā yathāpaññattaṁ paṭipajjamāne bhikkhū vā disvā “aho, ayyā,",
  "tika-s0402t17:9_14": "dukkarakārino,",
  "tika-s0402t17:9_15": "ye yāvajīvaṁ ekabhattaṁ brahmacariyaṁ vinayasaṁvaraṁ anupālentī”ti bhiyyo bhiyyo pasīdanti.",
  "tika-s0402t17:10_0": "Saddhammassaciraṭṭhitatthanti pariyattisaddhammo,",
  "tika-s0402t17:10_1": "paṭipattisaddhammo,",
  "tika-s0402t17:10_2": "adhigamasaddhammoti tividhassapi saddhammassa ciraṭṭhitatthaṁ.",
  "tika-s0402t17:10_3": "Tattha piṭakattayasaṅgahitaṁ sabbampi buddhavacanaṁ pariyattisaddhammo nāma.",
  "tika-s0402t17:10_4": "Terasa dhutaguṇā,",
  "tika-s0402t17:10_5": "cuddasa khandhakavattāni,",
  "tika-s0402t17:10_6": "dveasīti mahāvattāni,",
  "tika-s0402t17:10_7": "sīlasamādhivipassanāti ayaṁ paṭipattisaddhammo nāma.",
  "tika-s0402t17:10_8": "Cattāro ariyamaggā cattāri ca sāmaññaphalāni nibbānañcāti ayaṁ adhigamasaddhammo nāma.",
  "tika-s0402t17:10_9": "So sabbo yasmā sikkhāpadapaññattiyā sati bhikkhū sikkhāpadañca tassa vibhaṅgañca tadatthajotanatthaṁ aññañca buddhavacanaṁ pariyāpuṇanti,",
  "tika-s0402t17:10_10": "yathāpaññattañca paṭipajjamānā paṭipattiṁ pūretvā paṭipattiyā adhigantabbaṁ lokuttaradhammaṁ adhigacchanti,",
  "tika-s0402t17:10_11": "tasmā sikkhāpadapaññattiyā ciraṭṭhitiko hoti.",
  "tika-s0402t17:11_0": "Pañcavidhassapivinayassāti tadaṅgavinayādivasena pañcappakārassa vinayassa.",
  "tika-s0402t17:11_1": "Vinayaṭṭhakathāyaṁ pana sikkhāpadapaññattiyā sati saṁvaravinayo ca pahānavinayo ca samathavinayo ca paññattivinayo",
  "tika-s0402t17:11_2": "cāti catubbidhopi vinayo anuggahito hoti upatthambhito supatthambhito.",
  "tika-s0402t17:11_3": "Tena vuttaṁ “vinayānuggahāyā”ti.",
  "tika-s0402t17:11_4": "Tattha saṁvaravinayoti sīlasaṁvaro,",
  "tika-s0402t17:11_5": "satisaṁvaro,",
  "tika-s0402t17:11_6": "ñāṇasaṁvaro,",
  "tika-s0402t17:11_7": "khantisaṁvaro,",
  "tika-s0402t17:11_8": "vīriyasaṁvaroti pañcavidhopi saṁvaro yathāsakaṁ saṁvaritabbānaṁ vinetabbānañca kāyaduccaritādīnaṁ saṁvaraṇato saṁvaro,",
  "tika-s0402t17:11_9": "vinayanato vinayoti vuccati.",
  "tika-s0402t17:11_10": "Pahānavinayoti tadaṅgappahānaṁ,",
  "tika-s0402t17:11_11": "vikkhambhanappahānaṁ,",
  "tika-s0402t17:11_12": "samucchedappahānaṁ,",
  "tika-s0402t17:11_13": "paṭippassaddhippahānaṁ,",
  "tika-s0402t17:11_14": "nissaraṇappahānanti pañcavidhampi pahānaṁ yasmā cāgaṭṭhena pahānaṁ,",
  "tika-s0402t17:11_15": "vinayanaṭṭhena vinayo,",
  "tika-s0402t17:11_16": "tasmā pahānavinayoti vuccati.",
  "tika-s0402t17:11_17": "Samathavinayoti satta adhikaraṇasamathā.",
  "tika-s0402t17:11_18": "Paññattivinayoti sikkhāpadameva.",
  "tika-s0402t17:11_19": "Sikkhāpadapaññattiyā hi vijjamānāya eva sikkhāpadasambhavato sikkhāpadasaṅkhāto paññattivinayoti sikkhāpadapaññattiyā anuggahito hoti.",
  "tika-s0402t17:12_0": "202-",
  "tika-s0402t17:12_1": "230.Bhikkhūnaṁ pañcāti nidānapārājikasaṅghādisesāniyatavitthāruddesavasena pañca bhikkhūnaṁ uddesā.",
  "tika-s0402t17:12_2": "Bhikkhunīnaṁ cattāroti bhikkhūnaṁ vuttesu aniyatuddesaṁ ṭhapetvā avasesā cattāro.",
  "tika-s0402t17:13_0": "Ehibhikkhūpasampadāti “ehi bhikkhū”ti vacanamattena paññattaupasampadā.",
  "tika-s0402t17:13_1": "Bhagavā hi ehibhikkhubhāvāya upanissayasampannaṁ puggalaṁ disvā rattapaṁsukūlantarato suvaṇṇavaṇṇaṁ dakkhiṇahatthaṁ",
  "tika-s0402t17:13_2": "nīharitvā brahmaghosaṁ nicchārento “ehi bhikkhu,",
  "tika-s0402t17:13_3": "cara brahmacariyaṁ sammā dukkhassa antakiriyāyā”ti vadati.",
  "tika-s0402t17:13_4": "Tassa saheva bhagavato vacanena gihiliṅgaṁ antaradhāyati,",
  "tika-s0402t17:13_5": "pabbajjā ca upasampadā ca ruhati,",
  "tika-s0402t17:13_6": "bhaṇḍu kāsāvavasano hoti –",
  "tika-s0402t17:13_7": "ekaṁ nivāsetvā ekaṁ pārupitvā ekaṁ aṁse ṭhapetvā vāmaaṁsakūṭe āsattanīluppalavaṇṇamattikāpatto.",
  "tika-s0402t17:14_0": "“Ticīvarañca patto ca, vāsi sūci ca bandhanaṁ;",
  "tika-s0402t17:15_0": "Parissāvanena aṭṭhete, yuttayogassa bhikkhuno”ti. –",
  "tika-s0402t17:16_0": "Evaṁ vuttehi aṭṭhahi parikkhārehi sarīre paṭimukkehiyeva vassasatikatthero viya iriyāpathasampanno buddhācariyako",
  "tika-s0402t17:16_1": "buddhupajjhāyako sammāsambuddhaṁ vandamānoyeva tiṭṭhati.",
  "tika-s0402t17:17_0": "Saraṇagamanūpasampadāti “buddhaṁ saraṇaṁ gacchāmī”tiādinā nayena tikkhattuṁ vācaṁ bhinditvā vuttehi tīhi saraṇagamanehi anuññātaupasampadā.",
  "tika-s0402t17:17_1": "Ovādūpasampadāti ovādappaṭiggahaṇaupasampadā.",
  "tika-s0402t17:17_2": "Sā ca “tasmātiha te, kassapa,",
  "tika-s0402t17:17_3": "evaṁ sikkhitabbaṁ ‘tibbaṁ me hirottappaṁ,",
  "tika-s0402t17:17_4": "paccupaṭṭhitaṁ bhavissati theresu navesu majjhimesū’ti.",
  "tika-s0402t17:17_5": "Evañhi te, kassapa,",
  "tika-s0402t17:17_6": "sikkhitabbaṁ.",
  "tika-s0402t17:17_7": "Tasmātiha te, kassapa,",
  "tika-s0402t17:17_8": "evaṁ sikkhitabbaṁ ‘yaṁ kiñci dhammaṁ suṇissāmi kusalūpasaṁhitaṁ,",
  "tika-s0402t17:17_9": "sabbaṁ taṁ aṭṭhiṁ katvā manasi karitvā sabbacetasā samannāharitvā ohitasoto dhammaṁ suṇissāmī’ti,",
  "tika-s0402t17:17_10": "evañhi te, kassapa,",
  "tika-s0402t17:17_11": "sikkhitabbaṁ.",
  "tika-s0402t17:17_12": "Tasmātiha te, kassapa,",
  "tika-s0402t17:17_13": "evaṁ sikkhitabbaṁ ‘sātasahagatā ca me kāyagatāsati na vijahissatī’ti,",
  "tika-s0402t17:17_14": "evañhi te, kassapa,",
  "tika-s0402t17:17_15": "sikkhitabba”nti iminā ovādappaṭiggahaṇena mahākassapattherassa anuññātaupasampadā.",
  "tika-s0402t17:18_0": "Pañhabyākaraṇūpasampadā nāma sopākassa anuññātaupasampadā.",
  "tika-s0402t17:18_1": "Bhagavā kira pubbārāme anucaṅkamantaṁ sopākasāmaṇeraṁ “uddhumātakasaññāti vā, sopāka,",
  "tika-s0402t17:18_2": "rūpasaññāti vā ime dhammā nānatthā nānābyañjanā,",
  "tika-s0402t17:18_3": "udāhu ekatthā byañjanameva nāna”nti dasa asubhanissite pañhe pucchi.",
  "tika-s0402t17:18_4": "So byākāsi.",
  "tika-s0402t17:18_5": "Bhagavā tassa sādhukāraṁ datvā “kativassosi,",
  "tika-s0402t17:18_6": "tvaṁ sopākā”ti pucchi.",
  "tika-s0402t17:18_7": "Sattavassohaṁ bhagavāti. Sopāka,",
  "tika-s0402t17:18_8": "tvaṁ mama sabbaññutaññāṇena saddhiṁ saṁsanditvā pañhe byākāsīti āraddhacitto upasampadaṁ anujāni.",
  "tika-s0402t17:18_9": "Ayaṁ pañhabyākaraṇūpasampadā.",
  "tika-s0402t17:19_0": "Ñatticatutthaupasampadā nāma bhikkhūnaṁ etarahi upasampadā.",
  "tika-s0402t17:19_1": "Garudhammūpasampadāti garudhammappaṭiggahaṇena upasampadā.",
  "tika-s0402t17:19_2": "Sā ca mahāpajāpatiyā aṭṭhagarudhammappaṭiggahaṇena anuññātā.",
  "tika-s0402t17:19_3": "Ubhatosaṅghe upasampadā nāma bhikkhuniyā bhikkhunisaṅghato ñatticatutthena,",
  "tika-s0402t17:19_4": "bhikkhusaṅghato ñatticatutthenāti imehi dvīhi kammehi anuññātā aṭṭhavācikūpasampadā.",
  "tika-s0402t17:19_5": "Dūtena upasampadā nāma aḍḍhakāsiyā gaṇikāya anuññātā upasampadā.",
  "tika-s0402t17:20_0": "Ñattikammaṁnava ṭhānāni gacchatīti katamāni nava ṭhānāni gacchati? Osāraṇaṁ,",
  "tika-s0402t17:20_1": "nissāraṇaṁ, uposatho, pavāraṇā, sammuti, dānaṁ,",
  "tika-s0402t17:20_2": "paṭiggahaṁ,",
  "tika-s0402t17:20_3": "paccukkaḍḍhanaṁ,",
  "tika-s0402t17:20_4": "kammalakkhaṇaññeva navamanti evaṁ vuttāni nava ṭhānāni gacchati.",
  "tika-s0402t17:20_5": "Tattha “suṇātu me, bhante, saṅgho,",
  "tika-s0402t17:20_6": "itthannāmo itthannāmassa āyasmato upasampadāpekkho,",
  "tika-s0402t17:20_7": "anusiṭṭho so mayā,",
  "tika-s0402t17:20_8": "yadi saṅghassa pattakallaṁ,",
  "tika-s0402t17:20_9": "itthannāmo āgaccheyya,",
  "tika-s0402t17:20_10": "āgacchāhīti vattabbo”ti evaṁ upasampadāpekkhassa osāraṇā osāraṇā nāma.",
  "tika-s0402t17:21_0": "“Suṇantu me,",
  "tika-s0402t17:21_1": "āyasmantā,",
  "tika-s0402t17:21_2": "ayaṁ itthannāmo bhikkhu dhammakathiko,",
  "tika-s0402t17:21_3": "imassa neva suttaṁ āgacchati,",
  "tika-s0402t17:21_4": "no suttavibhaṅgo,",
  "tika-s0402t17:21_5": "so atthaṁ asallakkhetvā byañjanacchāyāya atthaṁ paṭibāhati.",
  "tika-s0402t17:21_6": "Yadāyasmantānaṁ pattakallaṁ,",
  "tika-s0402t17:21_7": "itthannāmaṁ bhikkhuṁ vuṭṭhāpetvā avasesā imaṁ adhikaraṇaṁ vūpasameyyāmā”ti evaṁ ubbāhikavinicchaye dhammakathikassa",
  "tika-s0402t17:21_8": "bhikkhuno nissāraṇā nissāraṇā nāma.",
  "tika-s0402t17:22_0": "“Suṇātu me, bhante, saṅgho,",
  "tika-s0402t17:22_1": "ajjuposatho pannaraso.",
  "tika-s0402t17:22_2": "Yadi saṅghassa pattakallaṁ,",
  "tika-s0402t17:22_3": "saṅgho uposathaṁ kareyyā”ti evaṁ uposathakammavasena ṭhapitā ñatti uposatho nāma.",
  "tika-s0402t17:23_0": "“Suṇātu me, bhante, saṅgho,",
  "tika-s0402t17:23_1": "ajja pavāraṇā pannarasī.",
  "tika-s0402t17:23_2": "Yadi saṅghassa pattakallaṁ,",
  "tika-s0402t17:23_3": "saṅgho pavāreyyā”ti evaṁ pavāraṇākammavasena ṭhapitā ñatti pavāraṇā nāma.",
  "tika-s0402t17:24_0": "“Suṇātu me, bhante, saṅgho,",
  "tika-s0402t17:24_1": "itthannāmo itthannāmassa āyasmato upasampadāpekkho.",
  "tika-s0402t17:24_2": "Yadi saṅghassa pattakallaṁ,",
  "tika-s0402t17:24_3": "ahaṁ itthannāmaṁ anusāseyya”nti,",
  "tika-s0402t17:24_4": "“yadi saṅghassa pattakallaṁ,",
  "tika-s0402t17:24_5": "itthannāmo itthannāmaṁ anusāseyyā”ti,",
  "tika-s0402t17:24_6": "“yadi saṅghassa pattakallaṁ,",
  "tika-s0402t17:24_7": "ahaṁ itthannāmaṁ antarāyike dhamme puccheyya”nti,",
  "tika-s0402t17:24_8": "“yadi saṅghassa pattakallaṁ,",
  "tika-s0402t17:24_9": "itthannāmo itthannāmaṁ antarāyike dhamme puccheyyā”ti,",
  "tika-s0402t17:24_10": "“yadi saṅghassa pattakallaṁ,",
  "tika-s0402t17:24_11": "ahaṁ itthannāmaṁ vinayaṁ puccheyya”nti,",
  "tika-s0402t17:24_12": "“yadi saṅghassa pattakallaṁ,",
  "tika-s0402t17:24_13": "itthannāmo itthannāmaṁ vinayaṁ puccheyyā”ti,",
  "tika-s0402t17:24_14": "“yadi saṅghassa pattakallaṁ,",
  "tika-s0402t17:24_15": "ahaṁ itthannāmena vinayaṁ puṭṭho vissajjeyya”nti,",
  "tika-s0402t17:24_16": "“yadi saṅghassa pattakallaṁ,",
  "tika-s0402t17:24_17": "itthannāmo itthannāmena vinayaṁ puṭṭho vissajjeyyā”ti evaṁ attānaṁ vā paraṁ vā sammannituṁ ṭhapitā ñatti sammuti nāma.",
  "tika-s0402t17:25_0": "“Suṇātu me, bhante, saṅgho,",
  "tika-s0402t17:25_1": "idaṁ cīvaraṁ itthannāmassa bhikkhuno nissaggiyaṁ saṅghassa nissaṭṭhaṁ.",
  "tika-s0402t17:25_2": "Yadi saṅghassa pattakallaṁ,",
  "tika-s0402t17:25_3": "saṅgho imaṁ cīvaraṁ itthannāmassa bhikkhuno dadeyyā”ti,",
  "tika-s0402t17:25_4": "“yadāyasmantānaṁ pattakallaṁ,",
  "tika-s0402t17:25_5": "āyasmantā imaṁ cīvaraṁ itthannāmassa bhikkhuno dadeyyu”nti evaṁ nissaṭṭhacīvarapattādīnaṁ dānaṁ dānaṁ nāma.",
  "tika-s0402t17:26_0": "“Suṇātu me, bhante, saṅgho,",
  "tika-s0402t17:26_1": "ayaṁ itthannāmo bhikkhu āpattiṁ sarati vivarati uttāniṁ karoti deseti.",
  "tika-s0402t17:26_2": "Yadi saṅghassa pattakallaṁ,",
  "tika-s0402t17:26_3": "ahaṁ itthannāmassa bhikkhuno āpattiṁ paṭiggaṇheyya”nti,",
  "tika-s0402t17:26_4": "“yadāyasmantānaṁ pattakallaṁ,",
  "tika-s0402t17:26_5": "ahaṁ itthannāmassa bhikkhuno āpatiṁ paṭiggaṇheyya”nti,",
  "tika-s0402t17:26_6": "tena vattabbo “passasī”ti?",
  "tika-s0402t17:26_7": "Āma passāmīti.",
  "tika-s0402t17:26_8": "“Āyatiṁ saṁvareyyāsī”ti evaṁ āpattippaṭiggaho paṭiggaho nāma.",
  "tika-s0402t17:27_0": "“Suṇantu me,",
  "tika-s0402t17:27_1": "āyasmantā āvāsikā,",
  "tika-s0402t17:27_2": "yadāyasmantānaṁ pattakallaṁ,",
  "tika-s0402t17:27_3": "idāni uposathaṁ kareyyāma,",
  "tika-s0402t17:27_4": "pātimokkhaṁ uddiseyyāma,",
  "tika-s0402t17:27_5": "āgame kāle pavāreyyāmā”ti, te ce,",
  "tika-s0402t17:27_6": "bhikkhave,",
  "tika-s0402t17:27_7": "bhikkhū bhaṇḍanakārakā kalahakārakā saṅghe adhikaraṇakārakā taṁ kālaṁ anuvaseyyuṁ,",
  "tika-s0402t17:27_8": "āvāsikena bhikkhunā byattena paṭibalena āvāsikā bhikkhū ñāpetabbā “suṇantu me,",
  "tika-s0402t17:27_9": "āyasmantā āvāsikā,",
  "tika-s0402t17:27_10": "yadāyasmantānaṁ pattakallaṁ,",
  "tika-s0402t17:27_11": "idāni uposathaṁ kareyyāma,",
  "tika-s0402t17:27_12": "pātimokkhaṁ uddiseyyāma,",
  "tika-s0402t17:27_13": "āgame juṇhe pavāreyyāmā”ti evaṁ katā pavāraṇā paccukkaḍḍhanā nāma.",
  "tika-s0402t17:28_0": "Sabbeheva ekajjhaṁ sannipatitabbaṁ,",
  "tika-s0402t17:28_1": "sannipatitvā byattena bhikkhunā paṭibalena saṅgho ñāpetabbo “suṇātu me, bhante, saṅgho,",
  "tika-s0402t17:28_2": "amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahu assāmaṇakaṁ ajjhāciṇṇaṁ bhāsitaparikkantaṁ.",
  "tika-s0402t17:28_3": "Sace mayaṁ imāhi āpattīhi aññamaññaṁ kāressāma,",
  "tika-s0402t17:28_4": "siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya.",
  "tika-s0402t17:28_5": "Yadi saṅghassa pattakallaṁ,",
  "tika-s0402t17:28_6": "saṅgho imaṁ adhikaraṇaṁ tiṇavatthārakena vūpasameyya ṭhapetvā thullavajjaṁ,",
  "tika-s0402t17:28_7": "ṭhapetvā gihipaṭisaṁyutta”nti evaṁ tiṇavatthārakasamathe katā sabbapaṭhamā sabbasaṅgāhikañatti kammalakkhaṇaṁ nāma.",
  "tika-s0402t17:29_0": "Ñattidutiyaṁkammaṁ satta ṭhānāni gacchatīti katamāni satta ṭhānāni gacchati? Osāraṇaṁ,",
  "tika-s0402t17:29_1": "nissāraṇaṁ, sammuti, dānaṁ,",
  "tika-s0402t17:29_2": "uddharaṇaṁ, desanaṁ,",
  "tika-s0402t17:29_3": "kammalakkhaṇaññeva sattamanti evaṁ vuttāni satta ṭhānāni gacchati.",
  "tika-s0402t17:29_4": "Tattha vaḍḍhassa licchavino pattanikkujjanavasena khandhake vuttā nissāraṇā,",
  "tika-s0402t17:29_5": "tasseva pataukkujjanavasena vuttā osāraṇā ca veditabbā.",
  "tika-s0402t17:29_6": "Sīmāsammuti ticīvarena avippavāsasammuti santhatasammuti bhattuddesakasenāsanaggāhāpakabhaṇḍāgārika-",
  "tika-s0402t17:29_7": "cīvarappaṭiggāhaka-",
  "tika-s0402t17:29_8": "cīvarabhājaka-",
  "tika-s0402t17:29_9": "yāgubhājaka-",
  "tika-s0402t17:29_10": "phalabhājaka-",
  "tika-s0402t17:29_11": "khajjabhājaka-",
  "tika-s0402t17:29_12": "appamattakavissajjaka-",
  "tika-s0402t17:29_13": "sāṭiyaggāhāpaka-",
  "tika-s0402t17:29_14": "pattaggāhāpaka-",
  "tika-s0402t17:29_15": "ārāmikapesaka-",
  "tika-s0402t17:29_16": "sāmaṇerapesakasammutīti etāsaṁ sammutīnaṁ vasena sammuti veditabbā.",
  "tika-s0402t17:29_17": "Kaṭhinacīvaradānamatakacīvaradānavasena dānaṁ veditabbaṁ.",
  "tika-s0402t17:29_18": "Kaṭhinuddhāraṇavasena uddhāro veditabbo.",
  "tika-s0402t17:29_19": "Kuṭivatthuvihāravatthudesanāvasena desanā veditabbā.",
  "tika-s0402t17:29_20": "Yā pana tiṇavatthārakasamathe sabbasaṅgāhikañattiñca ekekasmiṁ pakkhe ekekaṁ ñattiñcāti tissopi ñattiyo ṭhapetvā puna ekasmiṁ pakkhe ekā,",
  "tika-s0402t17:29_21": "ekasmiṁ pakkhe ekāti dvepi ñattidutiyakammavācā vuttā.",
  "tika-s0402t17:29_22": "Tāsaṁ vasena kammalakkhaṇaṁ veditabbaṁ.",
  "tika-s0402t17:30_0": "Ñatticatutthakammaṁ satta ṭhānāni gacchatīti katamāni satta ṭhānāni gacchati? Osāraṇaṁ,",
  "tika-s0402t17:30_1": "nissāraṇaṁ, sammuti, dānaṁ, niggahaṁ,",
  "tika-s0402t17:30_2": "samanubhāsanaṁ,",
  "tika-s0402t17:30_3": "kammalakkhaṇaññeva sattamanti evaṁ vuttāni satta ṭhānāni gacchati.",
  "tika-s0402t17:30_4": "Tattha tajjanīyakammādīnaṁ sattannaṁ kammānaṁ vasena nissāraṇā,",
  "tika-s0402t17:30_5": "tesaṁyeva ca kammānaṁ paṭippassambhanavasena osāraṇā veditabbā.",
  "tika-s0402t17:30_6": "Bhikkhunovādakasammutivasena sammuti veditabbā.",
  "tika-s0402t17:30_7": "Parivāsadānamānattadānavasena dānaṁ veditabbaṁ.",
  "tika-s0402t17:30_8": "Mūlāyapaṭikassanakammavasena niggaho veditabbo.",
  "tika-s0402t17:30_9": "Ukkhittānuvattakā,",
  "tika-s0402t17:30_10": "aṭṭha yāvatatiyakā, ariṭṭho,",
  "tika-s0402t17:30_11": "caṇḍakāḷī ca imete yāvatatiyakāti imāsaṁ ekādasannaṁ samanubhāsanānaṁ vasena samanubhāsanā veditabbā.",
  "tika-s0402t17:30_12": "Upasampadakammaabbhānakammavasena kammalakkhaṇaṁ veditabbaṁ.",
  "tika-s0402t17:31_0": "Dhammasammukhatātiādīsu yena dhammena,",
  "tika-s0402t17:31_1": "yena vinayena,",
  "tika-s0402t17:31_2": "yena satthusāsanena saṅgho kammaṁ karoti,",
  "tika-s0402t17:31_3": "ayaṁ dhammasammukhatā,",
  "tika-s0402t17:31_4": "vinayasammukhatā,",
  "tika-s0402t17:31_5": "satthusāsanasammukhatā.",
  "tika-s0402t17:31_6": "Tattha dhammoti bhūtavatthu.",
  "tika-s0402t17:31_7": "Vinayoti codanā ceva sāraṇā ca.",
  "tika-s0402t17:31_8": "Satthusāsanaṁ nāma ñattisampadā ceva anusāvanasampadā ca.",
  "tika-s0402t17:31_9": "Yāvatikā bhikkhū kammappattā,",
  "tika-s0402t17:31_10": "te āgatā honti,",
  "tika-s0402t17:31_11": "chandārahānaṁ chando āhaṭo hoti,",
  "tika-s0402t17:31_12": "sammukhībhūtā nappaṭikkosanti,",
  "tika-s0402t17:31_13": "ayaṁ saṅghasammukhatā.",
  "tika-s0402t17:31_14": "Yassa saṅgho kammaṁ karoti,",
  "tika-s0402t17:31_15": "tassa sammukhībhāvo puggalasammukhatā.",
  "tika-s0402t17:31_16": "Sesamettha vuttanayattā uttānatthameva.",
  "tika-s0402t17:32_0": "Iti manorathapūraṇiyā aṅguttaranikāya-aṭṭhakathāya",
  "tika-s0402t17:33_0": "Dukanipātavaṇṇanāya anuttānatthadīpanā samattā.",
  "tika-s0402t17:34_0": "Namo tassa bhagavato arahato sammāsambuddhassa",
  "tika-s0402t17:35_0": "Aṅguttaranikāye",
  "tika-s0402t17:36_0": "Tikanipāta-ṭīkā",
  "tika-s0402t17:37_0": "1. Paṭhamapaṇṇāsakaṁ"
}