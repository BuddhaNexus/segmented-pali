{
  "atk-abh03a8:0_0": "1. Puggalakathā",
  "atk-abh03a8:1_0": "1. Suddhasaccikaṭṭho",
  "atk-abh03a8:2_0": "1. Anulomapaccanīkavaṇṇanā",
  "atk-abh03a8:3_0": "1.",
  "atk-abh03a8:3_1": "Tattha puggalo upalabbhati saccikaṭṭhaparamatthenāti ayaṁ pucchā.",
  "atk-abh03a8:3_2": "Āmantāti ayaṁ paṭijānanā.",
  "atk-abh03a8:3_3": "Kassa panāyaṁ pucchā,",
  "atk-abh03a8:3_4": "kassa paṭijānanāti?",
  "atk-abh03a8:3_5": "Asukassāti na vattabbā.",
  "atk-abh03a8:3_6": "Bhagavatā hi imasmiṁ pakaraṇe nānappakārānaṁ laddhīnaṁ visodhanatthaṁ tantivasena mātikā ṭhapitā.",
  "atk-abh03a8:3_7": "Sā therena satthārā dinnanaye ṭhatvā tantivasena vibhattā.",
  "atk-abh03a8:3_8": "Na hi thero yattakā ettha vādamaggā dassitā,",
  "atk-abh03a8:3_9": "tattakehi vādīhi saddhiṁ vādena viggāhikakathaṁ kathesi.",
  "atk-abh03a8:3_10": "Evaṁ santepi pana tāsaṁ tāsaṁ kathānaṁ atthassa sukhāvadhāraṇatthaṁ sakavādīpucchā,",
  "atk-abh03a8:3_11": "paravādīpucchā,",
  "atk-abh03a8:3_12": "sakavādīpaṭiññā,",
  "atk-abh03a8:3_13": "paravādīpaṭiññāti evaṁ vibhāgaṁ dassetvāva atthavaṇṇanaṁ karissāma.",
  "atk-abh03a8:4_0": "Puggalo upalabbhati saccikaṭṭhaparamatthenāti hi ayaṁ sakavādīpucchā.",
  "atk-abh03a8:4_1": "Tāya “ye atthi puggaloti evaṁladdhikā puggalavādino,",
  "atk-abh03a8:4_2": "te evaṁ pucchitabbā”ti dīpeti.",
  "atk-abh03a8:4_3": "Ke pana puggalavādinoti?",
  "atk-abh03a8:4_4": "Sāsane vajjiputtakā ceva samitiyā ca bahiddhā ca bahū aññatitthiyā.",
  "atk-abh03a8:4_5": "Tattha puggaloti attā,",
  "atk-abh03a8:4_6": "satto jīvo.",
  "atk-abh03a8:4_7": "Upalabbhatīti paññāya upagantvā labbhati,",
  "atk-abh03a8:4_8": "ñāyatīti attho.",
  "atk-abh03a8:4_9": "Saccikaṭṭhaparamatthenāti ettha saccikaṭṭhoti māyāmarīciādayo viya abhūtākārena aggahetabbo bhūtaṭṭho.",
  "atk-abh03a8:4_10": "Paramatthoti anussavādivasena aggahetabbo uttamattho.",
  "atk-abh03a8:4_11": "Ubhayenāpi yo parato “puggalo upalabbhati saccikaṭṭhaparamatthena,",
  "atk-abh03a8:4_12": "rūpañca upalabbhatī”tiādinā khandhāyatanadhātuindriyavasena sattapaññāsavidho dhammappabhedo dassito.",
  "atk-abh03a8:4_13": "Yathā so bhūtena sabhāvaṭṭhena upalabbhati,",
  "atk-abh03a8:4_14": "evaṁ tava puggalo upalabbhatīti pucchati.",
  "atk-abh03a8:4_15": "Paravādī āmantāti paṭijānāti.",
  "atk-abh03a8:4_16": "Paṭijānanañhi katthaci “āma,",
  "atk-abh03a8:4_17": "bhante”ti āgacchati,",
  "atk-abh03a8:4_18": "katthaci “āmo”ti paṭijānanaṁ āgacchati.",
  "atk-abh03a8:4_19": "Idha pana “āmantā”ti āgataṁ.",
  "atk-abh03a8:4_20": "Tatrāyaṁ adhippāyo –",
  "atk-abh03a8:4_21": "so hi yaṁ taṁ parato vuttaṁ bhagavatā –",
  "atk-abh03a8:4_22": "“atthi puggalo attahitāya paṭipanno”ti suttaṁ āgataṁ,",
  "atk-abh03a8:4_23": "taṁ gahetvā yasmā pana bhagavā saccavādī na visaṁvādanapurekkhāro vācaṁ bhāsati,",
  "atk-abh03a8:4_24": "nāpi anussavādivasena dhammaṁ deseti,",
  "atk-abh03a8:4_25": "sadevakaṁ pana lokaṁ sayaṁ abhiññā sacchikatvā pavedeti,",
  "atk-abh03a8:4_26": "tasmā yo tena vutto “atthi puggalo attahitāya paṭipanno”ti,",
  "atk-abh03a8:4_27": "so saccikaṭṭhaparamattheneva atthīti laddhiṁ gahetvā “āmantā”ti paṭijānāti.",
  "atk-abh03a8:5_0": "Athassa tādisassa lesavacanassa chalavādassa okāsaṁ adadamāno sakavādī yo saccikaṭṭhotiādimāha.",
  "atk-abh03a8:5_1": "Tatrāyaṁ adhippāyo –",
  "atk-abh03a8:5_2": "yvāyaṁ parato “sappaccayo appaccayo,",
  "atk-abh03a8:5_3": "saṅkhato asaṅkhato, sassato,",
  "atk-abh03a8:5_4": "asassato sanimitto animitto”ti evaṁ paridīpito rūpādisattapaññāsavidho dhammappabhedo āgato;",
  "atk-abh03a8:5_5": "na sammutisaccavasena,",
  "atk-abh03a8:5_6": "nāpi anussavādivasena gahetabbo.",
  "atk-abh03a8:5_7": "Attano pana bhūtatāya eva saccikaṭṭho,",
  "atk-abh03a8:5_8": "attapaccakkhatāya ca paramattho.",
  "atk-abh03a8:5_9": "Taṁ sandhāyāha –",
  "atk-abh03a8:5_10": "“yo saccikaṭṭho paramattho,",
  "atk-abh03a8:5_11": "tato so puggalo upalabbhati saccikaṭṭhaparamatthenā”ti.",
  "atk-abh03a8:6_0": "Tatoti karaṇavacanametaṁ,",
  "atk-abh03a8:6_1": "tasmā tena saccikaṭṭhaparamatthena so puggalo upalabbhatīti ayamettha attho.",
  "atk-abh03a8:6_2": "Idaṁ vuttaṁ hoti –",
  "atk-abh03a8:6_3": "ruppanādibhedena vā sappaccayādibhedena vā ākārena yo saccikaṭṭhaparamattho upalabbhati,",
  "atk-abh03a8:6_4": "kiṁ te puggalopi tenākārena upalabbhatīti?",
  "atk-abh03a8:6_5": "Na hevaṁ vattabbeti avajānanā paravādissa.",
  "atk-abh03a8:6_6": "So hi tathārūpaṁ puggalaṁ anicchanto avajānāti.",
  "atk-abh03a8:6_7": "Tatrāyaṁ padacchedo –",
  "atk-abh03a8:6_8": "‘na hi evaṁ vattabbe’ti,",
  "atk-abh03a8:6_9": "na hi evantipi vaṭṭati.",
  "atk-abh03a8:6_10": "Dvinnampi evaṁ na vattabboti attho.",
  "atk-abh03a8:7_0": "Ājānāhi niggahanti sakavādivacanaṁ.",
  "atk-abh03a8:7_1": "Yasmā te purimāya vattabbapaṭiññāya pacchimā navattabbapaṭiññā,",
  "atk-abh03a8:7_2": "pacchimāya ca purimā na sandhiyati,",
  "atk-abh03a8:7_3": "tasmāpi niggahaṁ patto.",
  "atk-abh03a8:7_4": "Taṁ niggahaṁ dosaṁ aparādhaṁ sampaṭicchāhīti attho.",
  "atk-abh03a8:7_5": "Evaṁ niggahaṁ ājānāpetvā idāni taṁ ṭhapanāya ceva anulomapaṭilomato pāpanāropanānañca vasena pākaṭaṁ karonto hañci puggalotiādimāha.",
  "atk-abh03a8:7_6": "Tattha hañci puggalo upalabbhatīti yadi puggalo upalabbhati,",
  "atk-abh03a8:7_7": "sace puggalo upalabbhati saccikaṭṭhaparamatthenāti attho.",
  "atk-abh03a8:7_8": "Ayaṁ tāva paravādīpakkhassa ṭhapanato niggahapāpanāropanānaṁ lakkhaṇabhūtā anulomaṭhapanā nāma.",
  "atk-abh03a8:7_9": "Tena vata retiādi anulomapakkhe niggahassa pāpitattā anulomapāpanā nāma.",
  "atk-abh03a8:7_10": "Tattha tenāti kāraṇavacanaṁ.",
  "atk-abh03a8:7_11": "Vatāti okappanavacanaṁ.",
  "atk-abh03a8:7_12": "Reti āmantanavacanaṁ.",
  "atk-abh03a8:7_13": "Idaṁ vuttaṁ hoti – tena,",
  "atk-abh03a8:7_14": "re vattabbe vata,",
  "atk-abh03a8:7_15": "re hambho,",
  "atk-abh03a8:7_16": "bhadramukha,",
  "atk-abh03a8:7_17": "tena kāraṇena vattabboyevāti.",
  "atk-abh03a8:7_18": "Yaṁ tattha vadesītiādi anulomapakkhe niggahassa āropitattā anulomaropanā nāma.",
  "atk-abh03a8:7_19": "Yaṁ tassa pariyosāne micchātipadaṁ tassa purato idaṁ te’ti āharitabbaṁ.",
  "atk-abh03a8:7_20": "Idaṁ te micchāti ayañhettha attho.",
  "atk-abh03a8:7_21": "Parato ca pāḷiyaṁ etaṁ āgatameva.",
  "atk-abh03a8:8_0": "No ce pana vattabbetiādi “na hevaṁ vattabbe”ti paṭikkhittapakkhassa ṭhapitattā paṭilomato niggahapāpanāropanānaṁ lakkhaṇabhūtā paṭilomaṭhapanā nāma.",
  "atk-abh03a8:8_1": "No ca vata retiādi paṭilomapakkhe niggahassa pāpitattā paṭilomapāpanā nāma.",
  "atk-abh03a8:8_2": "Puna yaṁ tattha vadesītiādi paṭilomapakkhe niggahassa āropitattā paṭilomaropanā nāma.",
  "atk-abh03a8:8_3": "Idhāpi pariyosāne micchātipadassa purato idaṁ teti āharitabbameva.",
  "atk-abh03a8:8_4": "Paratopi evarūpesu ṭhānesu eseva nayo.",
  "atk-abh03a8:9_0": "Tatrāyaṁ ādito paṭṭhāya saṅkhepattho –",
  "atk-abh03a8:9_1": "yadi puggalo upalabbhati saccikaṭṭhaparamatthena,",
  "atk-abh03a8:9_2": "tena vata bho so upalabbhatīti vattabbo.",
  "atk-abh03a8:9_3": "Yaṁ pana tattha vadesi “vattabbo kho purimapañhe ‘saccikaṭṭhaparamatthena upalabbhatī’ti,",
  "atk-abh03a8:9_4": "no ca vattabbo dutiyapañhe ‘tato so puggalo upalabbhatī”’ti,",
  "atk-abh03a8:9_5": "idaṁ te micchāti evaṁ tāva anulomato ṭhapanāpāpanāropanā honti.",
  "atk-abh03a8:9_6": "Atha na vattabbo dutiyapañhe “tato so upalabbhatī”ti,",
  "atk-abh03a8:9_7": "purimapañhepi na vattabbova.",
  "atk-abh03a8:9_8": "Yaṁ panettha vadesi “vattabbo kho purimapañhe ‘saccikaṭṭhaparamatthena upalabbhatī’ti,",
  "atk-abh03a8:9_9": "no ca vattabbo dutiyapañhe ‘tato so puggalo upalabbhatī”’ti,",
  "atk-abh03a8:9_10": "idaṁ te micchāti evaṁ paṭilomato ṭhapanāpāpanāropanā honti.",
  "atk-abh03a8:9_11": "Evametaṁ niggahassa ca anulomapaṭilomato catunnaṁ pāpanāropanānañca vuttattā upalabbhatītiādikaṁ anulomapañcakaṁ nāma.",
  "atk-abh03a8:9_12": "Ettha ca kiñcāpi anulomato pāpanāropanāhi eko,",
  "atk-abh03a8:9_13": "paṭilomato pāpanāropanāhi ekoti dve niggahā katā.",
  "atk-abh03a8:9_14": "‘Ājānāhi niggaha’nti etasseva panettha puggalo upalabbhatīti paṭhamaṁ vādaṁ nissāya paṭhamassa niggahassa",
  "atk-abh03a8:9_15": "dvīhākārehi āropitattā ekovāyaṁ niggahoti paṭhamo niggaho.",
  "atk-abh03a8:10_0": "2.",
  "atk-abh03a8:10_1": "Idāni paccanīkanayo hoti.",
  "atk-abh03a8:10_2": "Tattha pucchā paravādissa.",
  "atk-abh03a8:10_3": "So hi “atthi puggalo attahitāya paṭipanno”ti gahitattā “nupalabbhatī”ti asampaṭicchanto evaṁ pucchati.",
  "atk-abh03a8:10_4": "Sakavādī yathā rūpādidhammā upalabbhanti,",
  "atk-abh03a8:10_5": "evaṁ anupalabbhanīyato āmantāti paṭijānāti.",
  "atk-abh03a8:10_6": "Puna itaro attanā adhippetaṁ saccikaṭṭhaṁyeva sandhāya yo saccikaṭṭhotiādimāha.",
  "atk-abh03a8:10_7": "Sammutisaccaparamatthasaccāni vā ekato katvāpi evamāha.",
  "atk-abh03a8:10_8": "Sakavādī ‘puggalo’ti upādāpaññattisabbhāvatopi dvinnaṁ saccānaṁ ekato katvā pucchitattāpi na hevanti paṭikkhipati.",
  "atk-abh03a8:11_0": "Idāni kiñcāpi tena paṭhamaṁ paramatthasaccavasena nupalabbhanīyatā sampaṭicchitā,",
  "atk-abh03a8:11_1": "pacchā sammutisaccavasena vomissakavasena vā paṭikkhittā.",
  "atk-abh03a8:11_2": "Paravādī pana ‘nupalabbhatī’ti vacanasāmaññamattaṁ chalavādaṁ nissāya yaṁ tayā paṭhamaṁ paṭiññātaṁ,",
  "atk-abh03a8:11_3": "taṁ pacchā paṭikkhittanti bhaṇḍanassa paṭibhaṇḍanaṁ viya attano katassa niggahakammassa paṭikammaṁ karonto ājānāhi paṭikammanti āha.",
  "atk-abh03a8:11_4": "Idāni yathāssa anulomapañcake sakavādinā vādaṭṭhapanaṁ katvā anulomapaṭilomato pāpanāropanāhi niggaho pākaṭo kato,",
  "atk-abh03a8:11_5": "evaṁ paṭikammaṁ pākaṭaṁ karonto hañci puggalotiādimāha.",
  "atk-abh03a8:11_6": "Taṁ heṭṭhā vuttanayeneva atthato veditabbaṁ.",
  "atk-abh03a8:11_7": "Yasmā panettha ṭhapanā nāma paravādīpakkhassa ṭhapanato “ayaṁ tava doso”ti dassetuṁ ṭhapanamattameva hoti,",
  "atk-abh03a8:11_8": "na niggahassa vā paṭikammassa vā pākaṭabhāvakaraṇaṁ,",
  "atk-abh03a8:11_9": "pāpanāropanāhi panassa pākaṭakaraṇaṁ hoti.",
  "atk-abh03a8:11_10": "Tasmā idaṁ anulomapaṭilomato pāpanāropanānaṁ vasena catūhākārehi.",
  "atk-abh03a8:11_11": "Paṭikammassa katattā paṭikammacatukkaṁ nāmāti ekaṁ catukkaṁ veditabbaṁ.",
  "atk-abh03a8:12_0": "3.",
  "atk-abh03a8:12_1": "Evaṁ paṭikammaṁ katvā idāni yvāssa anulomapañcake sakavādinā niggaho kato,",
  "atk-abh03a8:12_2": "tassa tameva chalavādaṁ nissāya dukkaṭabhāvaṁ dassento tvañce pana maññasītiādimāha.",
  "atk-abh03a8:12_3": "Tattha tvaṁ ce pana maññasīti yadi tvaṁ maññasi.",
  "atk-abh03a8:12_4": "Vattabbe khoti idaṁ paccanīke āmantāti paṭiññaṁ sandhāya vuttaṁ.",
  "atk-abh03a8:12_5": "No ca vattabbeti idaṁ pana na hevāti avajānanaṁ sandhāya vuttaṁ.",
  "atk-abh03a8:12_6": "Tena tava tatthāti tena kāraṇena tvaṁyeva tasmiṁ nupalabbhatīti pakkhe –",
  "atk-abh03a8:12_7": "“hevaṁ paṭijānantanti āmantā”ti evaṁ paṭijānanto.",
  "atk-abh03a8:12_8": "Hevaṁ niggahetabbeti puna na hevāti avajānanto evaṁ niggahetabbo.",
  "atk-abh03a8:12_9": "Atha taṁ niggaṇhāmāti athevaṁ niggahārahaṁ taṁ niggaṇhāma.",
  "atk-abh03a8:12_10": "Suniggahito ca hosīti sakena matena niggahitattā suniggahito ca bhavasi.",
  "atk-abh03a8:13_0": "Evamassa niggahetabbabhāvaṁ dassetvā idāni taṁ niggaṇhanto hañcītiādimāha.",
  "atk-abh03a8:13_1": "Tattha ṭhapanāpāpanāropanā heṭṭhā vuttanayeneva veditabbā.",
  "atk-abh03a8:13_2": "Pariyosāne pana idaṁ te micchāti idaṁ tava vacanaṁ micchā hotīti attho.",
  "atk-abh03a8:13_3": "Idaṁ chalavādena catūhi ākārehi niggahassa katattā niggahacatukkaṁ nāma.",
  "atk-abh03a8:14_0": "4.",
  "atk-abh03a8:14_1": "Evaṁ niggahaṁ katvāpi idāni “yadi ayaṁ mayā tava matena kato niggaho dunniggaho,",
  "atk-abh03a8:14_2": "yo mama tayā heṭṭhā anulomapañcake kato niggaho,",
  "atk-abh03a8:14_3": "sopi dunniggaho”ti dassento ese ce dunniggahitetiādimāha.",
  "atk-abh03a8:14_4": "Tattha ese ce dunniggahiteti eso ce tava vādo mayā dunniggahito.",
  "atk-abh03a8:14_5": "Atha vā eso ce tava mayā kato niggaho dunniggaho.",
  "atk-abh03a8:14_6": "Hevamevaṁ tattha dakkhāti tatthāpi tayā mama heṭṭhā kate niggahe evamevaṁ passa.",
  "atk-abh03a8:14_7": "Idāni yvāssa heṭṭhā sakavādinā niggaho kato,",
  "atk-abh03a8:14_8": "taṁ “vattabbe kho”tiādivacanena dassetvā puna taṁ niggahaṁ aniggahabhāvaṁ upanento no ca mayaṁ tayātiādimāha.",
  "atk-abh03a8:14_9": "Tattha no ca mayaṁ tayā tattha hetāya paṭiññāyātiādīsu ayamattho –",
  "atk-abh03a8:14_10": "yasmā so tayā mama kato niggaho dunniggaho,",
  "atk-abh03a8:14_11": "tasmā mayaṁ tayā tattha anulomapañcake āmantāti etāya paṭiññāya evaṁ paṭijānantā puna na hevāti paṭikkhepe",
  "atk-abh03a8:14_12": "katepi “ājānāhi niggaha”nti evaṁ na niggahetabboyeva.",
  "atk-abh03a8:14_13": "Evaṁ aniggahetabbampi maṁ niggaṇhāsi,",
  "atk-abh03a8:14_14": "īdisena pana niggahena dunniggahitā mayaṁ homa.",
  "atk-abh03a8:15_0": "Idāni yaṁ niggahaṁ sandhāya “dunniggahitā ca homā”ti avoca,",
  "atk-abh03a8:15_1": "taṁ dassetuṁ hañci puggalo…pe…",
  "atk-abh03a8:15_2": "idaṁ te micchātiāha.",
  "atk-abh03a8:15_3": "Evamidaṁ anulomapaṭilomato catūhi pāpanāropanāhi niggahassa upanītattā upanayanacatukkaṁ nāma hoti.",
  "atk-abh03a8:16_0": "5.",
  "atk-abh03a8:16_1": "Idāni “na hevaṁ niggahetabbe”tiādikaṁ niggamanacatukkaṁ nāma hoti.",
  "atk-abh03a8:16_2": "Tattha na hevaṁ niggahetabbeti yathāhaṁ tayā niggahito,",
  "atk-abh03a8:16_3": "na hi evaṁ niggahetabbo.",
  "atk-abh03a8:16_4": "Etassa hi niggahassa dunniggahabhāvo mayā sādhito.",
  "atk-abh03a8:16_5": "Tena hīti tena kāraṇena,",
  "atk-abh03a8:16_6": "yasmā esa niggaho dunniggaho,",
  "atk-abh03a8:16_7": "tasmā yaṁ maṁ niggaṇhāsi hañci puggalo…pe…",
  "atk-abh03a8:16_8": "idaṁ te micchāti,",
  "atk-abh03a8:16_9": "idaṁ niggaṇhanaṁ tava micchāti attho.",
  "atk-abh03a8:16_10": "Tena hi ye kate niggaheti yena kāraṇena idaṁ micchā,",
  "atk-abh03a8:16_11": "tena kāraṇena yo tayā niggaho kato,",
  "atk-abh03a8:16_12": "so dukkaṭo.",
  "atk-abh03a8:16_13": "Yaṁ mayā paṭikammaṁ kataṁ,",
  "atk-abh03a8:16_14": "tadeva sukataṁ.",
  "atk-abh03a8:16_15": "Yāpi cesā paṭikammacatukkādivasena kathāmaggasampaṭipādanā katā,",
  "atk-abh03a8:16_16": "sāpi sukatā.",
  "atk-abh03a8:16_17": "Evametaṁ puggalo upalabbhatītiādikassa anulomapañcakassa nupalabbhatītiādikānaṁ paṭikammaniggahopanayananiggamanacatukkānaṁ",
  "atk-abh03a8:16_18": "vasena anulomapaccanīkapañcakaṁ nāma niddiṭṭhanti veditabbaṁ.",
  "atk-abh03a8:16_19": "Ettāvatā sakavādino pubbapakkhe sati paravādino vacanasāmaññamattena chalavādena jayo hoti.",
  "atk-abh03a8:17_0": "2. Paccanīkānulomavaṇṇanā",
  "atk-abh03a8:18_0": "6.",
  "atk-abh03a8:18_1": "Idāni yathā paravādino pubbapakkhe sati sakavādino dhammeneva tathena sujayo hoti,",
  "atk-abh03a8:18_2": "tathā vāduppattiṁ dassetuṁ puggalo nupalabbhatīti paccanīkānulomapañcakaṁ āraddhaṁ.",
  "atk-abh03a8:18_3": "Tattha paccanīke pucchā paravādissa,",
  "atk-abh03a8:18_4": "rūpādibhedaṁ saccikaṭṭhaparamatthaṁ sandhāya paṭiññā sakavādissa.",
  "atk-abh03a8:18_5": "Suddhasammutisaccaṁ vā paramatthamissakaṁ vā sammutisaccaṁ sandhāya yo saccikaṭṭhoti puna anuyogo paravādissa,",
  "atk-abh03a8:18_6": "sammutivasena nupalabbhatīti navattabbattā missakavasena vā anuyogassa saṁkiṇṇattā na hevanti paṭikkhepo sakavādissa.",
  "atk-abh03a8:18_7": "Paṭiññātaṁ paṭikkhipatīti vacanasāmaññamattena ājānāhi niggahantiādivacanaṁ paravādissa.",
  "atk-abh03a8:18_8": "Evamayaṁ puggalo nupalabbhatīti dutiyavādaṁ nissāya dutiyo niggaho hotīti veditabbo.",
  "atk-abh03a8:18_9": "Evaṁ tena chalena niggaho āropito.",
  "atk-abh03a8:19_0": "7- 10.",
  "atk-abh03a8:19_1": "Idāni dhammena samena attano vāde jayaṁ dassetuṁ anulomanaye pucchā sakavādissa,",
  "atk-abh03a8:19_2": "attano laddhiṁ nissāya paṭiññā paravādissa.",
  "atk-abh03a8:19_3": "Laddhiyā okāsaṁ adatvā paramatthavasena puna anuyogo sakavādissa,",
  "atk-abh03a8:19_4": "paramatthavasena puggalassa abhāvato paṭikkhepo paravādissa.",
  "atk-abh03a8:19_5": "Tato paraṁ dhammena samena attano jayadassanatthaṁ ājānāhi paṭikammantiādi sabbaṁ sakavādīvacanameva hoti.",
  "atk-abh03a8:19_6": "Tattha sabbesaṁ paṭikammaniggahopanayananiggamanacatukkānaṁ heṭṭhā vuttanayeneva attho veditabbo.",
  "atk-abh03a8:19_7": "Evamidaṁ puggalo nupalabbhatītiādikassa paccanīkapañcakassa upalabbhatītiādīnaṁ paṭikammaniggahopanayananiggamanacatukkānañca",
  "atk-abh03a8:19_8": "vasena paccanīkānulomapañcakaṁ nāma niddiṭṭhaṁ hoti.",
  "atk-abh03a8:19_9": "Evametāni paṭhamasaccikaṭṭhe dve pañcakāni niddiṭṭhāni.",
  "atk-abh03a8:19_10": "Tattha purimapañcake paravādissa sakavādinā kato niggaho suniggaho.",
  "atk-abh03a8:19_11": "Sakavādissa pana paravādinā chalavādaṁ nissāya paṭikammaṁ katvā attanā sādhito jayo dujjayo.",
  "atk-abh03a8:19_12": "Dutiyapañcake sakavādissa paravādinā kato niggaho dunniggaho.",
  "atk-abh03a8:19_13": "Paravādissa pana sakavādinā dhammavādaṁ nissāya paṭikammaṁ katvā attanā sādhito jayo sujayoti paṭhamasaccikaṭṭho.",
  "atk-abh03a8:19_14": "Tatthetaṁ vuccati –",
  "atk-abh03a8:20_0": "“Niggaho paravādissa, suddho paṭhamapañcake;",
  "atk-abh03a8:21_0": "Asuddho pana tasseva, paṭikammajayo tahiṁ.",
  "atk-abh03a8:22_0": "“Niggaho sakavādissa, asuddho dutiyapañcake;",
  "atk-abh03a8:23_0": "Visuddho pana tasseva, paṭikammajayo tahiṁ.",
  "atk-abh03a8:24_0": "“Tasmā dvīsupi ṭhānesu, jayova sakavādino;",
  "atk-abh03a8:25_0": "Dhammena hi jayo nāma, adhammena kuto jayo.",
  "atk-abh03a8:26_0": "“Saccikaṭṭhe yathā cettha, pañcakadvayamaṇḍite;",
  "atk-abh03a8:27_0": "Dhammādhammavaseneva, vutto jayaparājayo.",
  "atk-abh03a8:28_0": "“Ito paresu sabbesu, saccikaṭṭhesu paṇḍito;",
  "atk-abh03a8:29_0": "Evameva vibhāveyya, ubho jayaparājaye”ti.",
  "atk-abh03a8:30_0": "2. Okāsasaccikaṭṭho",
  "atk-abh03a8:31_0": "1. Anulomapaccanīkavaṇṇanā",
  "atk-abh03a8:32_0": "11.",
  "atk-abh03a8:32_1": "Evaṁ suddhikasaccikaṭṭhaṁ vitthāretvā idāni tameva aparehi okāsādīhi nayehi vitthāretuṁ puna puggalo upalabbhatītiādi āraddhaṁ.",
  "atk-abh03a8:32_2": "Tattha pucchā sakavādissa,",
  "atk-abh03a8:32_3": "paṭiññā paravādissa.",
  "atk-abh03a8:32_4": "Puna sabbatthāti sarīraṁ sandhāya anuyogo sakavādissa,",
  "atk-abh03a8:32_5": "rūpasmiṁ attānaṁ samanupassanādosañca ‘aññaṁ jīvaṁ aññaṁ sarīra’nti āpajjanadosañca disvā paṭikkhepo paravādissa.",
  "atk-abh03a8:32_6": "Sesamettha anulomapaccanīkapañcake heṭṭhā vuttanayeneva veditabbaṁ.",
  "atk-abh03a8:32_7": "Pāṭho pana saṅkhitto.",
  "atk-abh03a8:32_8": "Tattha yasmā sarīraṁ sandhāya “sabbattha na upalabbhatī”ti vutte sarīrato bahi upalabbhatīti āpajjati.",
  "atk-abh03a8:32_9": "Tasmā paccanīke paṭikkhepo sakavādissa,",
  "atk-abh03a8:32_10": "paṭhamaṁ anujānitvā pacchā avajānātīti chalavādassa vasena paṭikammaṁ paravādissa.",
  "atk-abh03a8:32_11": "Sesaṁ pākaṭameva.",
  "atk-abh03a8:33_0": "3. Kālasaccikaṭṭho",
  "atk-abh03a8:34_0": "1. Anulomapaccanīkavaṇṇanā",
  "atk-abh03a8:35_0": "12.",
  "atk-abh03a8:35_1": "Dutiyanaye sabbadāti purimapacchimajātikālañca dharamānaparinibbutakālañca sandhāya anuyogo sakavādissa,",
  "atk-abh03a8:35_2": "sveva khattiyo so brāhmaṇotiādīnaṁ āpattidosañca dharamānaparinibbutānaṁ visesābhāvadosañca disvā paṭikkhepo paravādissa.",
  "atk-abh03a8:35_3": "Sesaṁ paṭhamanaye vuttasadisameva.",
  "atk-abh03a8:36_0": "4. Avayavasaccikaṭṭho",
  "atk-abh03a8:37_0": "1. Anulomapaccanīkavaṇṇanā",
  "atk-abh03a8:38_0": "13.",
  "atk-abh03a8:38_1": "Tatiyanaye sabbesūti khandhāyatanādīni sandhāya anuyogo sakavādissa,",
  "atk-abh03a8:38_2": "rūpasmiṁ attā,",
  "atk-abh03a8:38_3": "cakkhusmiṁ attātiādidosabhayena paṭikkhepo paravādissa.",
  "atk-abh03a8:38_4": "Sesaṁ tādisamevāti.",
  "atk-abh03a8:39_0": "Okāsadisaccikaṭṭhādi",
  "atk-abh03a8:40_0": "2. Paccanīkānulomavaṇṇanā",
  "atk-abh03a8:41_0": "14.",
  "atk-abh03a8:41_1": "Evametāni tīṇi anulomapaccanīkapañcake anulomamattavaseneva tāva paṭipāṭiyā bhājetvā puna paccanīkānulomapañcake",
  "atk-abh03a8:41_2": "paccanīkamattavaseneva bhājetuṁ puggalo nupalabbhatītiādi āraddhaṁ.",
  "atk-abh03a8:41_3": "Tattha anulomapañcakassa pāḷiyaṁ saṅkhipitvā āgate paccanīke vuttanayeneva paccanīkassa ca pāḷiyaṁ saṅkhipitvā",
  "atk-abh03a8:41_4": "āgate anulome vuttanayeneva attho veditabbo.",
  "atk-abh03a8:41_5": "Ettāvatā suddhikassa ceva imesañca tiṇṇanti catunnaṁ saccikaṭṭhānaṁ ekekasmiṁ saccikaṭṭhe anulomapaccanīkassa",
  "atk-abh03a8:41_6": "paccanīkānulomassa cāti dvinnaṁ dvinnaṁ paccanīkānaṁ vasena ayaṁ aṭṭhamukhā nāma vādayutti niddiṭṭhā",
  "atk-abh03a8:41_7": "hotīti veditabbā.",
  "atk-abh03a8:41_8": "Yā ekekasmiṁ mukhe ekekassa niggahassa vasena aṭṭhakaniggahoti pāḷiyaṁ likhiyati.",
  "atk-abh03a8:41_9": "Tatthetaṁ vuccati –",
  "atk-abh03a8:42_0": "“Evaṁ catubbidhe pañhe, pañcakadvayabhedato;",
  "atk-abh03a8:43_0": "Esā aṭṭhamukhā nāma, vādayutti pakāsitā.",
  "atk-abh03a8:44_0": "“Aṭṭheva niggahā tattha, cattāro tesu dhammikā;",
  "atk-abh03a8:45_0": "Adhammikā ca cattāro, sabbattha sakavādino;",
  "atk-abh03a8:46_0": "Jayo parājayo ceva, sabbattha paravādino”ti.",
  "atk-abh03a8:47_0": "Saccikaṭṭhavaṇṇanā niṭṭhitā.",
  "atk-abh03a8:48_0": "5. Suddhikasaṁsandanavaṇṇanā",
  "atk-abh03a8:49_0": "17- 27.",
  "atk-abh03a8:49_1": "Idāni rūpādīhi saddhiṁ saccikaṭṭhasaṁsandanaṁ hoti.",
  "atk-abh03a8:49_2": "Tattha rūpañcāti yathā rūpaṁ paramatthato upalabbhati,",
  "atk-abh03a8:49_3": "kiṁ te puggalopi tatheva upalabbhatīti sandhāya pucchā sakavādissa,",
  "atk-abh03a8:49_4": "atthi puggaloti vacanamattaṁ gahetvā paṭiññā paravādissa.",
  "atk-abh03a8:49_5": "Yadi te rūpaṁ viya paramatthato puggalo atthi,",
  "atk-abh03a8:49_6": "rūpato vedanādīnaṁ viya puggalassāpi aññattaṁ āpajjatīti anuyogo sakavādissa,",
  "atk-abh03a8:49_7": "samayasuttavirodhaṁ disvā paṭikkhepo paravādissa.",
  "atk-abh03a8:49_8": "Sesaṁ atthato pākaṭameva.",
  "atk-abh03a8:49_9": "Dhammato panettha sattapaññāsabhedassa saccikaṭṭhaparamatthassa vasena sakavādīpakkhamūlake anulomapaccanīke sattapaññāsa anulomapañcakāni dassitāni.",
  "atk-abh03a8:49_10": "Paṭikammacatukkādīni saṅkhittāni.",
  "atk-abh03a8:49_11": "Paravādīpakkhamūlakepi paccanīkānulome sattapaññāsa paṭilomapañcakāni dassitāni.",
  "atk-abh03a8:49_12": "Paṭikammacatukkādīni saṅkhittāni.",
  "atk-abh03a8:49_13": "Tattha “vuttaṁ bhagavatā”ti vacanamattena puggalassa atthitaṁ rūpassa ca saccikaṭṭhaparamatthavasena",
  "atk-abh03a8:49_14": "upalabbhanīyataṁ dassetvā ubhinnaṁ aññattaṁ paṭijānāpanatthaṁ vuttaṁ bhagavatāti anuyogo paravādissa,",
  "atk-abh03a8:49_15": "sammutiparamatthānaṁ ekattanānattapañhassa ṭhapanīyattā paṭikkhepo sakavādissa.",
  "atk-abh03a8:49_16": "Sesamidhāpi atthato pākaṭamevāti.",
  "atk-abh03a8:50_0": "Suddhikasaṁsandanavaṇṇanā.",
  "atk-abh03a8:51_0": "6. Opammasaṁsandanavaṇṇanā",
  "atk-abh03a8:52_0": "28- 36.",
  "atk-abh03a8:52_1": "Idāni rūpādīheva saddhiṁ opammavasena saccikaṭṭhasaṁsandanaṁ hoti.",
  "atk-abh03a8:52_2": "Tattha rūpavedanānaṁ upaladdhisāmaññena aññattapucchā ca puggalarūpānaṁ upaladdhisāmaññapucchā cāti pucchādvayampi sakavādissa,",
  "atk-abh03a8:52_3": "ubhopi paṭiññā paravādissa.",
  "atk-abh03a8:52_4": "Paravādinā anuññātena upaladdhisāmaññena rūpavedanānaṁ viya rūpapuggalānaṁ aññattānuyogo sakavādissa,",
  "atk-abh03a8:52_5": "paṭikkhepo itarassa.",
  "atk-abh03a8:52_6": "Sesamidhāpi atthato pākaṭameva.",
  "atk-abh03a8:52_7": "Dhammato panettha rūpamūlakādīnaṁ cakkānañca vasena sakavādīpakkhe vīsādhikāni nava niggahapañcakasatāni dassitāni. Kathaṁ?",
  "atk-abh03a8:52_8": "Khandhesu tāva rūpamūlake cakke cattāri,",
  "atk-abh03a8:52_9": "tathā vedanādimūlakesūti vīsati.",
  "atk-abh03a8:52_10": "Āyatanesu cakkhāyatanamūlake cakke ekādasa,",
  "atk-abh03a8:52_11": "tathā sesesūti dvattiṁsasataṁ.",
  "atk-abh03a8:52_12": "Dhātūsu cakkhudhātumūlake cakke sattarasa,",
  "atk-abh03a8:52_13": "tathā sesesūti chādhikāni tīṇi satāni.",
  "atk-abh03a8:52_14": "Indriyesu cakkhundriyamūlake cakke ekavīsati,",
  "atk-abh03a8:52_15": "tathā sesesūti dvāsaṭṭhādhikāni cattāri satāni.",
  "atk-abh03a8:52_16": "Evaṁ sabbānipi vīsādhikāni nava niggahapañcakasatāni honti.",
  "atk-abh03a8:53_0": "37- 45.",
  "atk-abh03a8:53_1": "Paravādīpakkhepi rūpaṁ upalabbhatīti anulomavaseneva rūpavedanādīnaṁ aññattapaṭiññaṁ kāretvā puna atthi",
  "atk-abh03a8:53_2": "puggaloti suttaṁ nissāya chalavasena puggalassa rūpādīhi upaladdhisāmaññaṁ āropetvā aññattānuyogo kato.",
  "atk-abh03a8:53_3": "Sesamidhāpi atthato uttānameva.",
  "atk-abh03a8:53_4": "Dhammatopi sakavādīpakkhe vuttanayena vīsādhikāni nava paṭikammapañcakasatāni dassitāni.",
  "atk-abh03a8:54_0": "Rūpādīhi saddhiṁ opammavasena saccikaṭṭhasaṁsandanaṁ.",
  "atk-abh03a8:55_0": "7. Catukkanayasaṁsandanavaṇṇanā",
  "atk-abh03a8:56_0": "46- 52.",
  "atk-abh03a8:56_1": "Idāni yaṁ saccikaṭṭhaparamatthena upalabbhati,",
  "atk-abh03a8:56_2": "tena yasmā rūpādīsu sattapaññāsāya saccikaṭṭhaparamatthesu aññatarena bhavitabbaṁ;",
  "atk-abh03a8:56_3": "rūpādinissitena vā,",
  "atk-abh03a8:56_4": "aññatra vā rūpādīhi,",
  "atk-abh03a8:56_5": "rūpādīnaṁ vā nissayena,",
  "atk-abh03a8:56_6": "tasmā iminā catukkanayena saccikaṭṭhasaṁsandanaṁ āraddhaṁ.",
  "atk-abh03a8:56_7": "Tattha rūpaṁ puggaloti anuyogo sakavādissa,",
  "atk-abh03a8:56_8": "ucchedadiṭṭhibhayena na hevāti paṭikkhepo paravādissa,",
  "atk-abh03a8:56_9": "niggahāropanaṁ sakavādissa.",
  "atk-abh03a8:56_10": "Kiṁ panetaṁ yuttaṁ,",
  "atk-abh03a8:56_11": "nanu rūpaṁ vedanāti vuttampi paṭikkhipitabbamevāti?",
  "atk-abh03a8:56_12": "Āma paṭikkhipitabbaṁ.",
  "atk-abh03a8:56_13": "Taṁ pana rūpato vedanāya aññasabhāvasabbhāvato,",
  "atk-abh03a8:56_14": "na aññattābhāvato.",
  "atk-abh03a8:56_15": "Ayañca rūpādīsu ekadhammatopi puggalassa aññattaṁ na icchati,",
  "atk-abh03a8:56_16": "tasmā yuttaṁ.",
  "atk-abh03a8:56_17": "Ayañca anuyogo rūpaṁ puggalo…pe…",
  "atk-abh03a8:56_18": "aññātāvindriyaṁ puggaloti sakalaṁ paramatthasaccaṁ sandhāya āraddho.",
  "atk-abh03a8:56_19": "Sakalaṁ pana paccattalakkhaṇavasena ekato vattuṁ na sakkāti tantivasena anuyogalakkhaṇamattametaṁ ṭhapitaṁ.",
  "atk-abh03a8:56_20": "Tena viññū atthaṁ vibhāventi.",
  "atk-abh03a8:56_21": "Vādakāmena pana imaṁ lakkhaṇaṁ gahetvā yathā yathā paravādissa okāso na hoti,",
  "atk-abh03a8:56_22": "tathā tathā vattabbaṁ.",
  "atk-abh03a8:56_23": "Iti tantivasena anuyogalakkhaṇassa ṭhapitattāpi yuttameva.",
  "atk-abh03a8:56_24": "Iminā nayena sabbānuyogesu attho veditabbo.",
  "atk-abh03a8:57_0": "Ayaṁ pana viseso –",
  "atk-abh03a8:57_1": "rūpasmiṁ puggalotiādīsu yathā ekaṁ mahābhūtaṁ nissāya tayo mahābhūtā,",
  "atk-abh03a8:57_2": "vatthurūpaṁ nissāya viññāṇaṁ rūpasminti vattuṁ vaṭṭati,",
  "atk-abh03a8:57_3": "kiṁ te evaṁ rūpasmiṁ puggalo?",
  "atk-abh03a8:57_4": "Yathā ca sabhāgavinibbhogato vedanādayo sabbadhammā,",
  "atk-abh03a8:57_5": "arūpā vā pana cattāro khandhā,",
  "atk-abh03a8:57_6": "nibbānameva vā “aññatra rūpā”ti vattuṁ vaṭṭati,",
  "atk-abh03a8:57_7": "kiṁ te evaṁ puggalo?",
  "atk-abh03a8:57_8": "Yathā ca cittasamuṭṭhānānaṁ rūpānaṁ nissayavasena “vedanāya rūpaṁ…pe…",
  "atk-abh03a8:57_9": "viññāṇasmiṁ rūpa”nti vattuṁ vaṭṭati,",
  "atk-abh03a8:57_10": "kiṁ te evaṁ puggaloti?",
  "atk-abh03a8:57_11": "Sabbānuyogesu pana ucchedadiṭṭhibhayena ceva samayavirodhena ca paṭikkhepo paravādissa.",
  "atk-abh03a8:57_12": "Sesamettha atthato pākaṭameva.",
  "atk-abh03a8:57_13": "Dhammato panettha sattapaññāsāya saccikaṭṭhesu ekekasmiṁ cattāri cattāri katvā niggahavasena aṭṭhavīsādhikāni dve pañcakasatāni dassitāni.",
  "atk-abh03a8:57_14": "Paravādīpakkhepi paṭikammavasena tattakāneva.",
  "atk-abh03a8:57_15": "Yā panettha atthi puggaloti vutte sakavādissa paṭiññā,",
  "atk-abh03a8:57_16": "sā sutte āgatena sammutivasena.",
  "atk-abh03a8:57_17": "Yo rūpaṁ puggalotiādīsu paṭikkhepo,",
  "atk-abh03a8:57_18": "so sakkāyadiṭṭhipañhassa ṭhapanīyattā.",
  "atk-abh03a8:57_19": "Paravādissa paṭikammaṁ chalavasenevāti.",
  "atk-abh03a8:58_0": "Catukkanayasaṁsandanaṁ.",
  "atk-abh03a8:59_0": "Niṭṭhitā ca saṁsandanakathā.",
  "atk-abh03a8:60_0": "8. Lakkhaṇayuttivaṇṇanā",
  "atk-abh03a8:61_0": "53.",
  "atk-abh03a8:61_1": "Idāni lakkhaṇayutti nāma hoti.",
  "atk-abh03a8:61_2": "Tattha yasmā ṭhapetvā nibbānaṁ seso saccikaṭṭhaparamattho paccayapaṭibaddhatāya sappaccayo,",
  "atk-abh03a8:61_3": "paccayehi samāgamma katattā saṅkhato,",
  "atk-abh03a8:61_4": "uppajjitvā nirujjhanato sadā abhāvato asassato,",
  "atk-abh03a8:61_5": "uppattikāraṇasaṅkhātassa nimittassa atthitāya sanimitto,",
  "atk-abh03a8:61_6": "nibbānaṁ vuttappakārābhāvato appaccayaṁ asaṅkhataṁ sassataṁ animittanti idaṁ saccikaṭṭhassa lakkhaṇaṁ.",
  "atk-abh03a8:61_7": "Tasmā yadi puggalopi saccikaṭṭhaparamatthova tassāpi iminā lakkhaṇena bhavitabbanti sandhāya puggalo sappaccayotiādayo aṭṭhapi anuyogā sakavādissa,",
  "atk-abh03a8:61_8": "paṭikkhepo paravādissa.",
  "atk-abh03a8:61_9": "Ājānāhi niggahantiādi panettha saṅkhittaṁ.",
  "atk-abh03a8:61_10": "Evametāni sakavādīpakkhe anulomapaccanīke anulomamattavasena aṭṭha pañcakāni veditabbāni.",
  "atk-abh03a8:62_0": "54.",
  "atk-abh03a8:62_1": "Paravādīpakkhepi paccanīkānulome paccanīkamattavasena aṭṭheva.",
  "atk-abh03a8:62_2": "Tattha yasmā paravādinā suttavasena sammutisaccaṁ sādhitaṁ,",
  "atk-abh03a8:62_3": "sammutiyā ca sappaccayādibhāvo natthi,",
  "atk-abh03a8:62_4": "tasmā yāthāvato ca paṭikkhepo sakavādissa.",
  "atk-abh03a8:62_5": "Chalavasena pana vattabbaṁ “ājānāhi paṭikamma”ntiādi sabbaṁ idhāpi saṅkhittameva.",
  "atk-abh03a8:63_0": "Lakkhaṇayuttikathāvaṇṇanā niṭṭhitā.",
  "atk-abh03a8:64_0": "9. Vacanasodhanavaṇṇanā",
  "atk-abh03a8:65_0": "55- 59.",
  "atk-abh03a8:65_1": "Idāni vacanasodhanaṁ hoti.",
  "atk-abh03a8:65_2": "Tattha yadetaṁ puggalo upalabbhatīti vacanaṁ,",
  "atk-abh03a8:65_3": "taṁ sodhetuṁ puggalo upalabbhati,",
  "atk-abh03a8:65_4": "upalabbhati puggaloti.",
  "atk-abh03a8:65_5": "Pucchā sakavādissa.",
  "atk-abh03a8:65_6": "Tassattho –",
  "atk-abh03a8:65_7": "yadetaṁ puggalo upalabbhatīti padadvayaṁ,",
  "atk-abh03a8:65_8": "taṁ ekatthaṁ vā bhaveyya nānatthaṁ vā.",
  "atk-abh03a8:65_9": "Yadi tāva nānatthaṁ,",
  "atk-abh03a8:65_10": "yathā aññaṁ rūpaṁ,",
  "atk-abh03a8:65_11": "aññā vedanā,",
  "atk-abh03a8:65_12": "evaṁ añño puggalo,",
  "atk-abh03a8:65_13": "añño upalabbhatīti āpajjati.",
  "atk-abh03a8:65_14": "Athekatthaṁ,",
  "atk-abh03a8:65_15": "yathā yaṁ cittaṁ taṁ mano,",
  "atk-abh03a8:65_16": "evaṁ sveva puggalo,",
  "atk-abh03a8:65_17": "so upalabbhatīti āpajjati.",
  "atk-abh03a8:65_18": "Tena taṁ vadāmi “yadi te yo puggalo,",
  "atk-abh03a8:65_19": "so upalabbhati,",
  "atk-abh03a8:65_20": "evaṁ sante yo yo upalabbhati,",
  "atk-abh03a8:65_21": "so so puggaloti āpajjati,",
  "atk-abh03a8:65_22": "kiṁ sampaṭicchasi eta”nti?",
  "atk-abh03a8:65_23": "Tato puggalavādī yasmā puggalassa upalabbhataṁ icchati,",
  "atk-abh03a8:65_24": "na upalabbhamānānampi rūpādīnaṁ puggalabhāvaṁ,",
  "atk-abh03a8:65_25": "tasmā puggalo upalabbhati,",
  "atk-abh03a8:65_26": "upalabbhati ke hi ci puggalo ke hi ci na puggalotiādimāha.",
  "atk-abh03a8:65_27": "Tassattho –",
  "atk-abh03a8:65_28": "mama puggalo atthi puggaloti satthu vacanato upalabbhati.",
  "atk-abh03a8:65_29": "Yo pana upalabbhati,",
  "atk-abh03a8:65_30": "na so sabbo puggalo,",
  "atk-abh03a8:65_31": "atha kho ke hi ci puggalo ke hi ci na puggaloti.",
  "atk-abh03a8:65_32": "Tattha ko-",
  "atk-abh03a8:65_33": "kāratthe ke- kāro, hi-",
  "atk-abh03a8:65_34": "kāro ca nipātamatto.",
  "atk-abh03a8:65_35": "Koci puggalo,",
  "atk-abh03a8:65_36": "koci na puggaloti ayaṁ panettha attho.",
  "atk-abh03a8:65_37": "Idaṁ vuttaṁ hoti –",
  "atk-abh03a8:65_38": "puggalopi hi rūpādīsupi yo koci dhammo upalabbhatiyeva,",
  "atk-abh03a8:65_39": "tattha puggalova puggalo.",
  "atk-abh03a8:65_40": "Rūpādīsu pana kocipi na puggaloti.",
  "atk-abh03a8:65_41": "Tato taṁ sakavādī āha –",
  "atk-abh03a8:65_42": "puggalo ke hi ci upalabbhati ke hi ci na upalabbhatīti.",
  "atk-abh03a8:65_43": "Tassattho –",
  "atk-abh03a8:65_44": "puggalo upalabbhatīti padadvayassa atthato ekatte yadi upalabbhatīti anuññāto dhammo puggalato anaññopi koci puggalo koci na puggalo,",
  "atk-abh03a8:65_45": "puggalopi te koci upalabbhati,",
  "atk-abh03a8:65_46": "koci na upalabbhatīti āpajjati,",
  "atk-abh03a8:65_47": "kiṁ sampaṭicchasi etanti?",
  "atk-abh03a8:65_48": "So puggalassa anupaladdhiṁ anicchanto na hevanti paṭikkhipati.",
  "atk-abh03a8:65_49": "Ito paraṁ “ājānāhi niggaha”ntiādi sabbaṁ saṅkhittaṁ.",
  "atk-abh03a8:65_50": "Vitthārato pana veditabbaṁ.",
  "atk-abh03a8:65_51": "Puggalo saccikaṭṭhotiādīsupi eseva nayo.",
  "atk-abh03a8:65_52": "Sabbāni hetāni upalabbhativevacanāneva,",
  "atk-abh03a8:65_53": "apica yasmā “puggalo upalabbhatisaccikaṭṭhaparamatthenā”ti ayaṁ puggalavādino paṭiññā,",
  "atk-abh03a8:65_54": "tasmāssa yatheva puggalo upalabbhatīti laddhi,",
  "atk-abh03a8:65_55": "evamevaṁ puggalo saccikaṭṭhotipi āpajjati.",
  "atk-abh03a8:65_56": "Yā panassa puggalo atthīti laddhi,",
  "atk-abh03a8:65_57": "tassā vijjamānotivevacanameva,",
  "atk-abh03a8:65_58": "tasmā sabbānipetāni vacanāni sodhitāni.",
  "atk-abh03a8:66_0": "60.",
  "atk-abh03a8:66_1": "Tattha yaṁ avasāne “puggalo atthi,",
  "atk-abh03a8:66_2": "atthi na sabbo puggalo”tiādi vuttaṁ,",
  "atk-abh03a8:66_3": "tatrāyamadhippāyo –",
  "atk-abh03a8:66_4": "yañhetaṁ paravādinā “puggalo atthi,",
  "atk-abh03a8:66_5": "atthi kehici puggalo,",
  "atk-abh03a8:66_6": "kehici na puggalo”ti vuttaṁ,",
  "atk-abh03a8:66_7": "taṁ yasmā atthato puggalo atthi,",
  "atk-abh03a8:66_8": "atthi na sabbo puggaloti ettakaṁ hoti,",
  "atk-abh03a8:66_9": "tasmā naṁ sakavādī sampaṭicchāpetvā idāni naṁ evaṁ anuyuñjati.",
  "atk-abh03a8:66_10": "Tayā hi “atthi puggalo attahitāya paṭipanno”ti vacanamattaṁ nissāya “puggalo atthī”ti laddhi gahitā,",
  "atk-abh03a8:66_11": "yathā ca bhagavatā etaṁ vuttaṁ,",
  "atk-abh03a8:66_12": "tathā “suññato lokaṁ avekkhassu,",
  "atk-abh03a8:66_13": "mogharājā,",
  "atk-abh03a8:66_14": "sadā sato”tiādinā nayena “natthī”tipi vuttaṁ,",
  "atk-abh03a8:66_15": "tasmā yatheva te “puggalo atthi,",
  "atk-abh03a8:66_16": "atthi na sabbo puggalo”ti laddhi,",
  "atk-abh03a8:66_17": "tathā puggalo natthi,",
  "atk-abh03a8:66_18": "natthi na sabbo puggalotipi āpajjati,",
  "atk-abh03a8:66_19": "kiṁ etaṁ sampaṭicchasīti?",
  "atk-abh03a8:66_20": "Atha naṁ asampaṭicchanto na hevāti paṭikkhipati.",
  "atk-abh03a8:66_21": "Sesamettha niggahādividhānaṁ vuttanayeneva veditabbanti.",
  "atk-abh03a8:67_0": "Vacanasodhanavaṇṇanā niṭṭhitā.",
  "atk-abh03a8:68_0": "10. Paññattānuyogavaṇṇanā",
  "atk-abh03a8:69_0": "61- 66.",
  "atk-abh03a8:69_1": "Idāni paññattānuyogo nāma hoti.",
  "atk-abh03a8:69_2": "Rūpadhātuyā hi puggalavādī rūpiṁ puggalaṁ paññapeti,",
  "atk-abh03a8:69_3": "tathā arūpadhātuyā arūpiṁ.",
  "atk-abh03a8:69_4": "Tassa taṁ laddhiṁ bhindituṁ sabbāpi pucchā sakavādissa,",
  "atk-abh03a8:69_5": "paṭiññā ca paṭikkhepo ca itarassa.",
  "atk-abh03a8:69_6": "So hi rūpīti vutte rūpakāyasabbhāvato ceva tathārūpāya ca paññattiyā atthitāya paṭijānāti.",
  "atk-abh03a8:69_7": "Kāmīti vutte vītarāgasabbhāvato ceva tathārūpāya ca paññattiyā natthitāya paṭikkhipati.",
  "atk-abh03a8:69_8": "Arūpīti vuttepi arūpakkhandhasabbhāvato ceva tathārūpāya ca paññattiyā atthitāya paṭijānāti.",
  "atk-abh03a8:69_9": "Dvīsupi nayesu sattoti puggalassa vevacanavasena vuttaṁ.",
  "atk-abh03a8:70_0": "67.",
  "atk-abh03a8:70_1": "Idāni yasmā so “kāye kāyānupassī”ti āgataṭṭhāne añño kāyo añño puggaloti icchati,",
  "atk-abh03a8:70_2": "tasmā taṁ laddhiṁ bhindituṁ kāyoti vā sarīranti vātiādi sakavādīpucchā hoti.",
  "atk-abh03a8:70_3": "Tattha kāyaṁ appiyaṁ karitvāti kāyaṁ appetabbaṁ allīyāpetabbaṁ ekībhāvaṁ upanetabbaṁ avibhajitabbaṁ katvā pucchāmīti attho.",
  "atk-abh03a8:70_4": "Eseseti eso soyeva.",
  "atk-abh03a8:70_5": "Ese esetipi pāṭho.",
  "atk-abh03a8:70_6": "Eso esoyevāti attho.",
  "atk-abh03a8:70_7": "Ekaṭṭheti ekaṭṭho.",
  "atk-abh03a8:70_8": "Same samabhāge tajjāteti samo samabhāgo tajjātiko.",
  "atk-abh03a8:70_9": "Vacanamatteyevettha bhedo.",
  "atk-abh03a8:70_10": "Atthato pana kāyova esoti pucchati.",
  "atk-abh03a8:70_11": "Paravādī nānattaṁ apassanto āmantāti paṭijānāti.",
  "atk-abh03a8:70_12": "Puggaloti vā jīvoti vāti pucchāyapi eseva nayo.",
  "atk-abh03a8:70_13": "Añño kāyoti puṭṭho pana kāyānupassanāya evaṁladdhikattā paṭijānāti.",
  "atk-abh03a8:70_14": "Aññaṁ jīvanti puṭṭho pana āhacca bhāsitaṁ suttaṁ paṭikkhipituṁ asakkonto avajānāti.",
  "atk-abh03a8:70_15": "Tato paraṁ “ājānāhi niggaha”ntiādi uttānatthameva.",
  "atk-abh03a8:71_0": "68.",
  "atk-abh03a8:71_1": "Paravādīpakkhe pana añño kāyo añño puggaloti puṭṭho sakavādī ṭhapanīyapañhattā paṭikkhipati,",
  "atk-abh03a8:71_2": "paravādī chalavasena paṭikammaṁ karoti.",
  "atk-abh03a8:71_3": "Tampi uttānatthamevāti.",
  "atk-abh03a8:72_0": "Paññattānuyogavaṇṇanā niṭṭhitā.",
  "atk-abh03a8:73_0": "11. Gatianuyogavaṇṇanā",
  "atk-abh03a8:74_0": "69- 72.",
  "atk-abh03a8:74_1": "Idāni gatiparivattanamukhena cutipaṭisandhianuyogo hoti.",
  "atk-abh03a8:74_2": "Tattha yasmā puggalavādī “sa sattakkhattuparamaṁ sandhāvitvāna puggalo”tiādīni suttāni nissāya puggalo sandhāvatīti laddhiṁ gahetvā voharati,",
  "atk-abh03a8:74_3": "tasmāssa taṁ laddhiṁ bhindituṁ sandhāvatīti pucchā sakavādissa.",
  "atk-abh03a8:74_4": "Tattha sandhāvatīti saṁsarati gamanāgamanaṁ karoti.",
  "atk-abh03a8:74_5": "Attano laddhivasena paṭiññā paravādissa.",
  "atk-abh03a8:74_6": "So puggalotiādayo anuyogopi sakavādissa,",
  "atk-abh03a8:74_7": "paṭikkhepo itarassa.",
  "atk-abh03a8:74_8": "Tattha soti soyevāti attho.",
  "atk-abh03a8:74_9": "Evaṁ pana anuyutto sassatadiṭṭhibhayena paṭikkhipati.",
  "atk-abh03a8:74_10": "Aññoti puṭṭho ucchedadiṭṭhibhayena.",
  "atk-abh03a8:74_11": "So ca añño cāti puṭṭho ekaccasassatadiṭṭhibhayena.",
  "atk-abh03a8:74_12": "Neva so na aññoti puṭṭho amarāvikkhepadiṭṭhibhayena.",
  "atk-abh03a8:74_13": "Puna cattāropi pañhe ekato puṭṭho catunnampi diṭṭhīnaṁ bhayena paṭikkhipitvā puna yānissa suttāni nissāya",
  "atk-abh03a8:74_14": "laddhi uppannā tāni dassento tena hi puggalosandhāvatītiādimāha.",
  "atk-abh03a8:75_0": "76.",
  "atk-abh03a8:75_1": "Puna sakavādinā “yvāyaṁ tava laddhiyā sandhāvati,",
  "atk-abh03a8:75_2": "kiṁ so asmiñca parasmiñca loke ekoyevā”ti adhippāyena svevāti niyametvā puṭṭho sassatabhayā paṭikkhipitvā",
  "atk-abh03a8:75_3": "puna daḷhaṁ katvā tatheva puṭṭho yasmā so puggalova na añño bhāvo,",
  "atk-abh03a8:75_4": "“so tato cuto idhūpapanno”tiādisuttampi atthi,",
  "atk-abh03a8:75_5": "tasmā paṭijānāti.",
  "atk-abh03a8:75_6": "Sveva manussoti puṭṭho manussasseva devattābhāvato paṭikkhipati.",
  "atk-abh03a8:76_0": "77.",
  "atk-abh03a8:76_1": "Puna puṭṭho “ahaṁ tena samayena sunetto nāma satthā ahosi”ntiādisuttavasena paṭijānāti.",
  "atk-abh03a8:76_2": "Athassa sakavādī devamanussupapattīnaṁ nānattato vacanaṁ micchāti pakāsento manusso hutvātiādimāha.",
  "atk-abh03a8:77_0": "78.",
  "atk-abh03a8:77_1": "Tattha hevaṁ maraṇaṁ na hehitīti evaṁ sante maraṇaṁ na bhavissatīti attho.",
  "atk-abh03a8:77_2": "Ito paraṁ yakkho petoti attabhāvanānattavasena anuyoganānattaṁ veditabbaṁ.",
  "atk-abh03a8:78_0": "82.Khattiyotiādīni jātivasena ceva aṅgavekallādivasena ca vuttāni.",
  "atk-abh03a8:79_0": "87.",
  "atk-abh03a8:79_1": "Puna na vattabbanti paravādinā puṭṭho idhaṭṭhakassa upapattivasena paralokassa gamanābhāvato paṭiññā",
  "atk-abh03a8:79_2": "sakavādissa puna sotāpannassa bhavantarepi sotāpannabhāvāvijahanato dutiyapaṭiññāpi tasseva.",
  "atk-abh03a8:79_3": "Hañcītiādivacanaṁ paravādissa.",
  "atk-abh03a8:80_0": "88. Puna devaloke upapannassa manussattābhāvadassanena anuyogo sakavādissa.",
  "atk-abh03a8:81_0": "89.",
  "atk-abh03a8:81_1": "Tato paraṁ anañño avigatoti ettha anaññoti sabbākārena ekasadiso.",
  "atk-abh03a8:81_2": "Avigatoti ekenāpi ākārena avigatoti attho.",
  "atk-abh03a8:81_3": "Na hevanti devaloke upapannassa manussabhāvābhāvato evamāha.",
  "atk-abh03a8:82_0": "90.",
  "atk-abh03a8:82_1": "Puna daḷhaṁ katvā anuyutto “sveva puggalo sandhāvatī”ti laddhiyā anujānāti.",
  "atk-abh03a8:82_2": "Hatthacchinnotiādi ākāravigamanadassanena avigato sandhāvatīti laddhibhindanatthaṁ vuttaṁ.",
  "atk-abh03a8:82_3": "Tattha aḷacchinnoti yassa aṅguṭṭhakā chinnā.",
  "atk-abh03a8:82_4": "Kaṇḍaracchinnoti yassa mahānhārū chinnā.",
  "atk-abh03a8:83_0": "91.Sarūpotiādīsu paṭhame pañhe iminā rūpakāyena saddhiṁ agamanaṁ sandhāya paṭikkhipati.",
  "atk-abh03a8:83_1": "Dutiye antarābhavapuggalaṁ sandhāya paṭijānāti.",
  "atk-abh03a8:83_2": "So hi tassa laddhiyā sarūpova gantvā mātukucchiṁ pavisati.",
  "atk-abh03a8:83_3": "Athassa taṁ rūpaṁ bhijjati.",
  "atk-abh03a8:83_4": "Taṁ jīvanti yena rūpasaṅkhātena sarīrena saddhiṁ gacchati,",
  "atk-abh03a8:83_5": "kimassa tadeva jīvaṁ taṁ sarīranti pucchati.",
  "atk-abh03a8:83_6": "Paravādī idha sarīranikkhepā suttavirodhā ca paṭikkhipati.",
  "atk-abh03a8:84_0": "Savedanotiādīsu asaññūpapattiṁ sandhāya paṭikkhipati,",
  "atk-abh03a8:84_1": "tadaññaṁ upapattiṁ sandhāya paṭijānāti.",
  "atk-abh03a8:84_2": "Taṁ jīvanti yena vedanādisaṅkhātena sarīrena saddhiṁ gacchati.",
  "atk-abh03a8:84_3": "Kimassa tadeva jīvaṁ taṁ sarīranti pucchati.",
  "atk-abh03a8:84_4": "Taṁ jīvaṁ taṁ sarīraṁ,",
  "atk-abh03a8:84_5": "aññaṁ jīvaṁ aññaṁ sarīranti etissā hi laddhiyā pañcapi khandhā sarīranti adhippetā.",
  "atk-abh03a8:84_6": "Paravādī suttavirodhā paṭikkhipati.",
  "atk-abh03a8:85_0": "92.Arūpotiādīsu paṭhame pañhe antarābhavaṁ sandhāya paṭikkhipati.",
  "atk-abh03a8:85_1": "Dutiye arūpā rūpaṁ upapajjamānaṁ sandhāya paṭijānāti. Aññaṁ,",
  "atk-abh03a8:85_2": "jīvanti yaṁ rūpasaṅkhātaṁ sarīraṁ pahāya arūpo sandhāvati,",
  "atk-abh03a8:85_3": "kiṁ te taṁ sarīraṁ aññaṁ,",
  "atk-abh03a8:85_4": "aññaṁ jīvanti pucchati.",
  "atk-abh03a8:85_5": "Itaro suttavirodhā paṭikkhipati.",
  "atk-abh03a8:86_0": "Avedanotiādīsu saññībhavaṁ sandhāya paṭikkhipati,",
  "atk-abh03a8:86_1": "tadaññaṁ upapattiṁ sandhāya paṭijānāti.",
  "atk-abh03a8:86_2": "Aññaṁ jīvanti yaṁ vedanādisaṅkhātaṁ sarīraṁ pahāya avedano aviññāṇo sandhāvati,",
  "atk-abh03a8:86_3": "kiṁ te taṁ aññaṁ sarīraṁ,",
  "atk-abh03a8:86_4": "aññaṁ jīvanti pucchati.",
  "atk-abh03a8:86_5": "Itaro suttavirodhā paṭikkhipati.",
  "atk-abh03a8:87_0": "93.Rūpaṁ sandhāvatītiādīsu ye rūpādayo khandhe upādāya puggalaṁ paññapeti,",
  "atk-abh03a8:87_1": "kiṁ te tasmiṁ puggale sandhāvante tampi rūpaṁ sandhāvatīti pucchati.",
  "atk-abh03a8:87_2": "Paravādī “avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarata”nti sattasseva sandhāvanavacanato paṭikkhipati.",
  "atk-abh03a8:87_3": "Puna puṭṭho yasmā rūpādidhamme vinā puggalo natthi,",
  "atk-abh03a8:87_4": "tasmā tasmiṁ sandhāvante tenapi rūpena sandhāvitabbanti saññāya paṭijānāti.",
  "atk-abh03a8:87_5": "Vedanādīsupi eseva nayo.",
  "atk-abh03a8:88_0": "94.Rūpaṁ na sandhāvatītiādīsu yasmā te rūpaṁ puggalo na hoti,",
  "atk-abh03a8:88_1": "sveva ca sandhāvatīti vadesi,",
  "atk-abh03a8:88_2": "tasmā taṁ pucchāmi,",
  "atk-abh03a8:88_3": "kiṁ te rūpaṁ na sandhāvatīti attho.",
  "atk-abh03a8:88_4": "Itaro puggale sandhāvante na sakkā tassa upādānabhūtena rūpena sandhāvitunti saññāya paṭikkhipati.",
  "atk-abh03a8:88_5": "Puna puṭṭho sattānaññeva sandhāvanavacanato paṭijānāti.",
  "atk-abh03a8:88_6": "Sesamettha uttānameva.",
  "atk-abh03a8:89_0": "Gāthānaṁ pana ayamattho –",
  "atk-abh03a8:89_1": "āyasmato matena rukkhaṁ upādāya chāyā viya,",
  "atk-abh03a8:89_2": "indhanaṁ upādāya aggi viya ca,",
  "atk-abh03a8:89_3": "khandhe upādāya puggalo;",
  "atk-abh03a8:89_4": "rūpādīnaṁ sandhāvane asati tesu khandhesu bhijjamānesu so tava puggalo bhijjati ce,",
  "atk-abh03a8:89_5": "evaṁ sante ucchedā bhavati diṭṭhi,",
  "atk-abh03a8:89_6": "ucchedadiṭṭhi te āpajjati.",
  "atk-abh03a8:89_7": "Katarā yā buddhena vivajjitā akusaladiṭṭhi.",
  "atk-abh03a8:89_8": "Yā pana “ucchedavādī samaṇo gotamo”ti pariyāyabhāsitā,",
  "atk-abh03a8:89_9": "na taṁ vadāmāti dasseti.",
  "atk-abh03a8:89_10": "Athāpi tesu khandhesu bhijjamānesu so puggalo na bhijjati,",
  "atk-abh03a8:89_11": "evaṁ sante sassato puggalo hoti.",
  "atk-abh03a8:89_12": "Tato so nibbānena samasamo āpajjati.",
  "atk-abh03a8:89_13": "Samasamoti ativiya samo,",
  "atk-abh03a8:89_14": "samena vā samo,",
  "atk-abh03a8:89_15": "samabhāveneva samo.",
  "atk-abh03a8:89_16": "Yatheva nibbānaṁ nuppajjati na bhijjati,",
  "atk-abh03a8:89_17": "evaṁ te puggalopi tena samasamoti.",
  "atk-abh03a8:90_0": "Gatiparivattanamukhena cutipaṭisandhānuyogo niṭṭhito.",
  "atk-abh03a8:91_0": "Anuyogavaṇṇanā.",
  "atk-abh03a8:92_0": "12. Upādāpaññattānuyogavaṇṇanā",
  "atk-abh03a8:93_0": "95.",
  "atk-abh03a8:93_1": "Idāni upādāpaññattānuyogo hoti.",
  "atk-abh03a8:93_2": "Tattha pucchā sakavādissa,",
  "atk-abh03a8:93_3": "paṭiññāpaṭikkhepo paravādissa.",
  "atk-abh03a8:93_4": "So hi rukkhaṁ upādāya chāyāya viya,",
  "atk-abh03a8:93_5": "indhanaṁ upādāya aggissa viya ca,",
  "atk-abh03a8:93_6": "rūpādīni upādāya puggalassa paññattiṁ paññāpanaṁ avabodhanaṁ icchati,",
  "atk-abh03a8:93_7": "tasmā “rūpaṁ upādāyā”ti puṭṭho paṭijānāti.",
  "atk-abh03a8:93_8": "Puna yathā rukkhupādānā chāyā rukkho viya,",
  "atk-abh03a8:93_9": "indhanupādāno ca aggi indhanaṁ viya aniccādidhammo,",
  "atk-abh03a8:93_10": "evaṁ te rūpādiupādāno puggalo rūpādayo viya aniccoti imamatthaṁ puṭṭho attano laddhiyaṁ ṭhatvā paṭikkhipati.",
  "atk-abh03a8:94_0": "97.Nīlaṁ rūpaṁ upādāya nīlotiādīsu nīlarūpena saddhiṁ puggalassa ekattaṁ,",
  "atk-abh03a8:94_1": "ekasarīre nīlādīnaṁ bahūnaṁ vasena bahubhāvañca anicchanto paṭikkhipati.",
  "atk-abh03a8:95_0": "98.Kusalaṁ vedananti etthāpi vedanāya saddhiṁ ekattaṁ ekasantāne bahūnaṁ kusalavedanānaṁ vasena bahubhāvañca anicchanto paṭikkhipati.",
  "atk-abh03a8:95_1": "Dutiyanaye maggakusalotiādivacanasabbhāvato chekaṭṭhaṁ sandhāya paṭijānāti.",
  "atk-abh03a8:95_2": "Saphalotiādīni puṭṭho tathārūpassa vohārassa abhāvato paṭikkhipati.",
  "atk-abh03a8:96_0": "99. Akusalapakkhe achekaṭṭhaṁ sandhāya paṭijānāti.",
  "atk-abh03a8:97_0": "100.",
  "atk-abh03a8:97_1": "Abyākatapakkhe sassatādivasena abyākatabhāvaṁ sandhāya paṭijānāti.",
  "atk-abh03a8:97_2": "Sesamettha heṭṭhā vuttanayeneva veditabbaṁ.",
  "atk-abh03a8:98_0": "104.Cakkhuṁupādāyātiādīsu “cakkhumā visamānīva…pe…",
  "atk-abh03a8:98_1": "pāpāni parivajjaye”ti ādivohārasabbhāvato paṭijānāti.",
  "atk-abh03a8:98_2": "Cakkhumattādinirodhena puggalanirodhaṁ anicchanto paṭikkhipati.",
  "atk-abh03a8:99_0": "107.Rūpaṁ upādāya vedanaṁ upādāyāti ettha aññepi rūpamūlakā dukatikacatukkā veditabbā.",
  "atk-abh03a8:99_1": "Yasmā pana khandhe upādāya puggalassa paññatti,",
  "atk-abh03a8:99_2": "tasmā dvepi tayopi cattāropi pañcapi upādāya paññattiṁ paṭijānāti.",
  "atk-abh03a8:99_3": "Ekasantāne pana dvinnaṁ pañcannaṁ vā abhāvā paṭikkhipati.",
  "atk-abh03a8:99_4": "Āyatanādīsupi eseva nayo.",
  "atk-abh03a8:100_0": "112.",
  "atk-abh03a8:100_1": "Idāni yaṁ upādāya yassa paññatti,",
  "atk-abh03a8:100_2": "yathā tassa aniccatāya tassāpi aniccatā,",
  "atk-abh03a8:100_3": "tato ca aññattaṁ siddhaṁ,",
  "atk-abh03a8:100_4": "evaṁ tassa puggalassāpi āpajjatīti dassetuṁ yathā rukkhantiādimāha.",
  "atk-abh03a8:100_5": "Tattha upādāyāti paṭicca āgamma,",
  "atk-abh03a8:100_6": "na vinā tanti attho.",
  "atk-abh03a8:100_7": "Paravādī pana tathā anicchanto laddhiyaṁ ṭhatvā paṭikkhipati.",
  "atk-abh03a8:101_0": "115.Nigaḷoti saṅkhalikabandhanaṁ.",
  "atk-abh03a8:101_1": "Negaḷikoti tena bandhako yassa rūpaṁ so rūpavāti yasmā yassa rūpaṁ so rūpavā hoti,",
  "atk-abh03a8:101_2": "tasmā yathā na nigaḷo …pe…",
  "atk-abh03a8:101_3": "añño rūpavāti attho.",
  "atk-abh03a8:102_0": "116.Citte cittetiādīsu sarāgādicittavasena sarāgāditaṁ sandhāya cittānupassanāvasena paṭijānāti.",
  "atk-abh03a8:102_1": "Jāyatītiādinā nayena puṭṭho puggalassa khaṇikabhāvaṁ anicchanto paṭikkhipati.",
  "atk-abh03a8:102_2": "“So”ti vā “añño”ti vā puṭṭho sassatucchedabhayena paṭikkhipati.",
  "atk-abh03a8:102_3": "Puna na vattabbaṁ “kumārako”ti vā “kumārikā”ti vā puṭṭho lokavohārasamucchedabhayena vattabbanti paṭijānāti.",
  "atk-abh03a8:102_4": "Sesamettha pākaṭameva.",
  "atk-abh03a8:103_0": "118.",
  "atk-abh03a8:103_1": "Idāni paravādī aññenākārena laddhiṁ patiṭṭhāpetukāmo na vattabbaṁ puggalo upalabbhatītiādimāha.",
  "atk-abh03a8:103_2": "Tattha na vattabbanti kiṁ te iminā evaṁ bahunā upādāpaññattānuyogena,",
  "atk-abh03a8:103_3": "idaṁ tāva vadehi,",
  "atk-abh03a8:103_4": "kiṁ na vattabbaṁ “puggalo upalabbhati saccikaṭṭhaparamatthenā”ti.",
  "atk-abh03a8:103_5": "Tato sakavādinā āmantāti vutte nanu yo passatītiādimāha.",
  "atk-abh03a8:103_6": "Tattha yoti puggalo.",
  "atk-abh03a8:103_7": "Yanti rūpaṁ.",
  "atk-abh03a8:103_8": "Yenāti cakkhunā.",
  "atk-abh03a8:103_9": "Soti puggalo.",
  "atk-abh03a8:103_10": "Tanti rūpaṁ.",
  "atk-abh03a8:103_11": "Tenāti cakkhunā.",
  "atk-abh03a8:103_12": "Idaṁ vuttaṁ hoti –",
  "atk-abh03a8:103_13": "nanu yo yaṁ rūpaṁ yena cakkhunā passati,",
  "atk-abh03a8:103_14": "so taṁ rūpaṁ tena cakkhunā passanto puggaloti.",
  "atk-abh03a8:103_15": "Sakavādī kiñcāpi cakkhuviññāṇassa nissayabhāvaṁ gacchantaṁ cakkhumeva rūpaṁ passati,",
  "atk-abh03a8:103_16": "tathā sotameva saddaṁ suṇāti…pe…",
  "atk-abh03a8:103_17": "viññāṇameva dhammaṁ vijānāti,",
  "atk-abh03a8:103_18": "“atthi arahato cakkhu,",
  "atk-abh03a8:103_19": "passati arahā cakkhunā rūpa”ntiādisammutivasena pana āmantāti paṭijānāti.",
  "atk-abh03a8:104_0": "120.",
  "atk-abh03a8:104_1": "Tato chalavādaṁ nissāya paravādinā puggalassa vattabbatāya sādhitāya tameva vādaṁ parivattetvā puggalo upalabbhatītiādimāha.",
  "atk-abh03a8:104_2": "Tattha yo na passatīti andho asaññasatto arūpaṁ upapanno nirodhaṁ samāpanno,",
  "atk-abh03a8:104_3": "anandhopi ca aññatra dassanasamayā na passati nāma.",
  "atk-abh03a8:104_4": "Sesavāresupi eseva nayo.",
  "atk-abh03a8:104_5": "Sesaṁ pāḷivaseneva atthato veditabbaṁ.",
  "atk-abh03a8:105_0": "122.",
  "atk-abh03a8:105_1": "Suttasaṁsandanāyaṁ dibbassa cakkhuno rūpagocarattā rūpaṁ passatīti āha.",
  "atk-abh03a8:105_2": "Dutiyavāre “satte passāmī”tivacanato puggalaṁ passatīti āha.",
  "atk-abh03a8:105_3": "Tatiyavāre “rūpaṁ disvā puggalaṁ vibhāvetī”ti laddhito ubho passatīti āha.",
  "atk-abh03a8:105_4": "Yasmā pana passitabbaṁ nāma diṭṭhaṁ sutaṁ mutaṁ viññātanti catubbidhe rūpasaṅgahe rūpāyatanameva saṅgahitaṁ,",
  "atk-abh03a8:105_5": "tasmā sakavādī “rūpaṁ puggalo,",
  "atk-abh03a8:105_6": "puggalo rūpaṁ,",
  "atk-abh03a8:105_7": "ubho rūpa”nti anuyogaṁ karoti.",
  "atk-abh03a8:105_8": "Tassattho pākaṭoyevāti.",
  "atk-abh03a8:106_0": "Upādāpaññattānuyogavaṇṇanā.",
  "atk-abh03a8:107_0": "13. Purisakārānuyogavaṇṇanā",
  "atk-abh03a8:108_0": "123.",
  "atk-abh03a8:108_1": "Idāni purisakārānuyogo hoti.",
  "atk-abh03a8:108_2": "Tattha kamme sati niyamato tassa kārakenapi bhavitabbanti laddhiyā pucchā paravādissa,",
  "atk-abh03a8:108_3": "tathārūpānaṁ kammānaṁ atthitāya paṭiññā sakavādissa.",
  "atk-abh03a8:108_4": "Puna kattā kāretāti pucchā paravādissa.",
  "atk-abh03a8:108_5": "Tattha kattāti tesaṁ kammānaṁ kārako.",
  "atk-abh03a8:108_6": "Kāretāti āṇattidesanādīhi upāyehi kārāpako.",
  "atk-abh03a8:108_7": "Idāni yasmā paravādī puggalaṁ sandhāya kattāti pucchati,",
  "atk-abh03a8:108_8": "na karaṇamattaṁ,",
  "atk-abh03a8:108_9": "tasmā paṭikkhepo sakavādissa.",
  "atk-abh03a8:109_0": "124.Tassa kattā kāretāti ettha yadi yaṁ yaṁ upalabbhati,",
  "atk-abh03a8:109_1": "tassa tassa kattā puggalo te upalabbhati,",
  "atk-abh03a8:109_2": "kiṁ tassāpi kārako ca kārāpako ca añño puggalo upalabbhatīti attho.",
  "atk-abh03a8:109_3": "Paravādī tathā anicchanto issaranimmānavādabhayena paṭikkhipati.",
  "atk-abh03a8:109_4": "Puna puṭṭho yasmā puggalaṁ mātāpitaro janenti nāmaṁ karonti posenti,",
  "atk-abh03a8:109_5": "tasmāssa te kārakā.",
  "atk-abh03a8:109_6": "Ye ca pana taṁ kalyāṇamittā vā ācariyā vā tāni tāni vijjāṭṭhānasippāyatanāni sikkhāpenti,",
  "atk-abh03a8:109_7": "te kārāpakā nāmāti imamatthaṁ sandhāya paṭijānāti.",
  "atk-abh03a8:109_8": "Purimakammameva tassa kattā ceva kārāpetā cāti adhippetaṁ.",
  "atk-abh03a8:110_0": "125.Tassa tassevāti iminā idaṁ pucchati –",
  "atk-abh03a8:110_1": "yadi kammānaṁ kārakassa kattā tassāpi kattā tassāpi kattā attheva,",
  "atk-abh03a8:110_2": "evaṁ sante purimena purimena avassaṁ pacchā pacchā puggalo kātabboti imināpi te kammānaṁ kārakena puggalena āyatiṁ añño puggalo kātabbo,",
  "atk-abh03a8:110_3": "tenāpi aññoti natthi dukkhassa antakiriyā,",
  "atk-abh03a8:110_4": "natthi vaṭṭassa upacchedo,",
  "atk-abh03a8:110_5": "natthi appaccayaparinibbānaṁ.",
  "atk-abh03a8:110_6": "Paccayābhāvena paccayapaṭibaddhassa dukkhassa abhāvā yaṁ nibbānaṁ vuttaṁ,",
  "atk-abh03a8:110_7": "natthi te tanti.",
  "atk-abh03a8:110_8": "Atha vā tassa tassevāti yadi kammaṁ kammamattaṁ na hoti,",
  "atk-abh03a8:110_9": "tassa pana kārako puggalo,",
  "atk-abh03a8:110_10": "tassāpi kārako,",
  "atk-abh03a8:110_11": "tassāpi kārakoti evaṁ puggalaparamparā atthi.",
  "atk-abh03a8:110_12": "Evaṁ sante yā esā kammavaṭṭassa appavattikaraṇena dukkhassa antakiriyā vuttā,",
  "atk-abh03a8:110_13": "sā natthīti attho.",
  "atk-abh03a8:110_14": "Paravādī taṁ anicchanto paṭikkhipati.",
  "atk-abh03a8:110_15": "Ito aparāsupi upalabbhati sāmaññena kārakapucchāsu puggalaṁyeva sandhāya “kattā kāretā”ti vuttaṁ,",
  "atk-abh03a8:110_16": "na paccaye.",
  "atk-abh03a8:110_17": "Na hi mahāpathavīādīnaṁ paccayā natthi.",
  "atk-abh03a8:111_0": "135.Añño kalyāṇapāpakānaṁ kammānaṁ kattāti pañho “saṅkhāravantaṁ vā attāna”ntiādidiṭṭhibhayā paṭikkhitto.",
  "atk-abh03a8:112_0": "136.Vipāko upalabbhatītiādi vipākapaṭisaṁvedīvasena puggalaṁ dassentassa laddhibhindanatthaṁ vuttaṁ.",
  "atk-abh03a8:112_1": "Tattha vipākapaṭisaṁvedīti anuyogo paravādissa,",
  "atk-abh03a8:112_2": "vipākapavattito aññassa vedakassa abhāvā paṭikkhepo sakavādissa.",
  "atk-abh03a8:112_3": "Puna pucchā sakavādissa,",
  "atk-abh03a8:112_4": "paṭiññā itarassa.",
  "atk-abh03a8:113_0": "138.Tassa paṭisaṁvedīti tassa vipākapaṭisaṁvedakassa paṭisaṁvedī yasmā pana paṭisaṁveditabbo nāma vipāko,",
  "atk-abh03a8:113_1": "na ca puggalo vipāko,",
  "atk-abh03a8:113_2": "tasmā paṭikkhepo paravādissa.",
  "atk-abh03a8:113_3": "Puna puṭṭho yasmā puññavipāke ṭhitattā vipākapaṭisaṁvedī puttaṁ vā patiṁ vā mātā vā jāyā vā paricumbati parisajjati,",
  "atk-abh03a8:113_4": "tasmā tathārūpaṁ paṭisaṁveditaṁ sandhāya paṭijānāti paravādī.",
  "atk-abh03a8:114_0": "Tassatassevāti yadi vipāko vipākamattaṁ na hoti,",
  "atk-abh03a8:114_1": "tassa pana paṭisaṁvedī puggalo,",
  "atk-abh03a8:114_2": "tassāpi paṭisaṁvedī tassāpi paṭisaṁvedīti evaṁ puggalaparamparā atthi.",
  "atk-abh03a8:114_3": "Evaṁ sante yā esā vipākavaṭṭassa appavattikaraṇena dukkhassa antakiriyā vuttā,",
  "atk-abh03a8:114_4": "sā natthīti attho.",
  "atk-abh03a8:114_5": "Ito paraṁ upalabbhatisāmaññena paṭisaṁvedīpucchāsu heṭṭhā vuttanayeneva attho veditabbo.",
  "atk-abh03a8:115_0": "142.Añño kalyāṇapāpakānaṁ kammānaṁ vipākapaṭisaṁvedīti pañho “vedanavantaṁ vā attāna”ntiādidiṭṭhibhayā paṭikkhitto.",
  "atk-abh03a8:116_0": "143.Dibbaṁ sukhantiādi kalyāṇapāpakānaṁ kammānaṁ vipākaṁ bhājetvā dassanavasena āraddhaṁ.",
  "atk-abh03a8:116_1": "Taṁ sabbaṁ heṭṭhā vuttanayeneva veditabbaṁ.",
  "atk-abh03a8:116_2": "Sakavādino cettha puggalavaseneva paṭisaṁvedīpaṭikkhepo veditabbo,",
  "atk-abh03a8:116_3": "na vedayitavasena.",
  "atk-abh03a8:117_0": "148.Mahāpathavīādīni hi ārammaṇaṁ katvā vedayitānaṁ uppatti appaṭisiddhā.",
  "atk-abh03a8:118_0": "170.Kattā kāretā vipākapaṭisaṁvedītiādi vomissakanayavasena āraddhaṁ.",
  "atk-abh03a8:118_1": "Tattha so karotīti yaṁ tvaṁ kattāti ca paṭisaṁvedīti ca vadesi,",
  "atk-abh03a8:118_2": "kiṁ soyeva karoti,",
  "atk-abh03a8:118_3": "so paṭisaṁvedeti.",
  "atk-abh03a8:118_4": "Ayamanuyogo sakavādissa,",
  "atk-abh03a8:118_5": "suttavirodhabhayena paṭikkhepo paravādissa.",
  "atk-abh03a8:119_0": "171.",
  "atk-abh03a8:119_1": "Puna puṭṭho “idha nandati pecca nandatī”tiādisuttavasena paṭiññā tasseva.",
  "atk-abh03a8:119_2": "Athassa vacanokāsaṁ paṭibāhanto sakavādī sayaṁkataṁ sukhadukkhanti āha.",
  "atk-abh03a8:120_0": "172.",
  "atk-abh03a8:120_1": "Tattha añño karotīti kārakavedakānaṁ aññattapucchāvasena vuttaṁ.",
  "atk-abh03a8:120_2": "Tato paravādī suttavirodhabhayena paṭikkhipitvā puna puṭṭho “manussabhūto katvā devabhūto paṭisaṁvedetī”ti maññamāno paṭijānāti.",
  "atk-abh03a8:120_3": "Evaṁvādino pana paraṁkataṁ sukhadukkhaṁ āpajjatīti tassa vasena puṭṭho puna paṭikkhipati.",
  "atk-abh03a8:121_0": "174.So ca añño cāti kārakavedakānaṁ ekattaaññattapucchāvasena vuttaṁ.",
  "atk-abh03a8:121_1": "Tato paravādī suttavirodhabhayeneva paṭikkhipitvā puna puṭṭho purime dvepi naye ekato katvā paṭijānāti.",
  "atk-abh03a8:121_2": "Evaṁvādino pana sayaṁkatañca paraṁkatañca sukhadukkhaṁ āpajjatīti tassa vasena puṭṭho puna paṭikkhipati.",
  "atk-abh03a8:122_0": "176.Neva so karotīti kārakavedakānaṁ ekattaaññattapaṭikkhepavasena vuttaṁ.",
  "atk-abh03a8:122_1": "Tato paravādī suttavirodhavaseneva paṭikkhipitvā puna puṭṭho yasmā manusso devalokūpapattiyā kammaṁ katvā na manussabhūtova paṭisaṁvedeti,",
  "atk-abh03a8:122_2": "nāpi yena kammaṁ kataṁ,",
  "atk-abh03a8:122_3": "tato aññova paṭisaṁvedeti,",
  "atk-abh03a8:122_4": "tasmā kārakato vedako neva so hoti,",
  "atk-abh03a8:122_5": "na aññoti maññamāno paṭijānāti.",
  "atk-abh03a8:122_6": "Laddhimattamevetaṁ?",
  "atk-abh03a8:122_7": "Evaṁvādino pana asayaṁkāraṁ aparaṁkāraṁ adhiccasamuppannaṁ sukhadukkhaṁ āpajjatīti tassa vasena puṭṭho puna paṭikkhipati.",
  "atk-abh03a8:122_8": "Apica imasmiṁ vomissakanaye ādito paṭṭhāya imināpi nayena attho veditabbo.",
  "atk-abh03a8:122_9": "Yasmā hi ayaṁ puggalavādī kammānaṁ kārakañceva vedakañca icchati,",
  "atk-abh03a8:122_10": "tasmāssa yo kārako,",
  "atk-abh03a8:122_11": "teneva vā vedakena bhavitabbaṁ,",
  "atk-abh03a8:122_12": "aññena vā ubhohi vā bhavitabbaṁ,",
  "atk-abh03a8:122_13": "ubhohi vāpi na bhavitabbanti idamāpannaṁ hoti.",
  "atk-abh03a8:122_14": "Evamāpannameva anuyogaṁ anuyuñjanto sakavādī “so karotī”tiādayo cattāropi vikappe āha.",
  "atk-abh03a8:122_15": "Sesaṁ vuttappakārameva.",
  "atk-abh03a8:123_0": "Pariyosāne pana cattāropi pañhā ekato puṭṭhā.",
  "atk-abh03a8:123_1": "Tattha paṭikkhepo ca paṭijānanā ca sayaṁkatādidosappatti ca purimanayeneva veditabbā.",
  "atk-abh03a8:123_2": "Ito paraṁ “kalyāṇapāpakānī”ti avatvā heṭṭhā vuttanayā eva “kammaṁ atthī”tiādinā vikappena dassitā.",
  "atk-abh03a8:123_3": "Tesampi heṭṭhā vuttanayeneva attho veditabbo.",
  "atk-abh03a8:124_0": "Purisakārānuyogavaṇṇanā.",
  "atk-abh03a8:125_0": "Kalyāṇavaggotipi etasseva nāmaṁ.",
  "atk-abh03a8:126_0": "14. Abhiññānuyogavaṇṇanā",
  "atk-abh03a8:127_0": "193.",
  "atk-abh03a8:127_1": "Ito paraṁ abhiññānuyogādivasena arahattasādhanā hoti.",
  "atk-abh03a8:127_2": "Tattha āmantāti sakavādinā paṭiññāte paravādī “bahiddhā anindriyabaddharūpe iddhividhādivisesādhigamo natthi,",
  "atk-abh03a8:127_3": "ajjhattaṁ atthi,",
  "atk-abh03a8:127_4": "tasmā iddhādinibbattakena puggalena bhavitabba”nti maññamāno nanu atthi koci iddhiṁ vikubbatītiādimāha.",
  "atk-abh03a8:127_5": "Taṁ sabbaṁ uttānatthameva.",
  "atk-abh03a8:128_0": "Abhiññānuyogavaṇṇanā.",
  "atk-abh03a8:129_0": "15-18. Ñātakānuyogādivaṇṇanā",
  "atk-abh03a8:130_0": "197.",
  "atk-abh03a8:130_1": "Idāni mātātiādiko ñātakānuyogo.",
  "atk-abh03a8:130_2": "Khattiyotiādiko jātianuyogo.",
  "atk-abh03a8:130_3": "Gahaṭṭho pabbajitoti paṭipattianuyogo.",
  "atk-abh03a8:130_4": "Devo manussoti upapattianuyogo.",
  "atk-abh03a8:130_5": "Sotāpannotiādiko paṭivedhānuyogo,",
  "atk-abh03a8:130_6": "ariyānuyogotipi vuccati.",
  "atk-abh03a8:130_7": "Te sabbe uttānatthāyeva.",
  "atk-abh03a8:130_8": "“Arahā hutvā na arahā”ti panettha moghapañhattā na vuttaṁ.",
  "atk-abh03a8:131_0": "206.Cattāro purisayugātiādi saṁghānuyogo, sopi uttānatthoyeva.",
  "atk-abh03a8:132_0": "209.Saṅkhatotiādi saccikaṭṭhasabhāvānuyogo.",
  "atk-abh03a8:132_1": "Tattha tatiyā koṭīti pucchā sakavādissa.",
  "atk-abh03a8:132_2": "Tathārūpassa saccikaṭṭhassa abhāvato paṭikkhepo paravādissa.",
  "atk-abh03a8:132_3": "Puna puṭṭho puggalaṁ sandhāya paṭiññā tasseva.",
  "atk-abh03a8:133_0": "211.Aññopuggalotipañhepi saṅkhatehi khandhehi aññattaṁ anicchanto paṭikkhepo tasseva.",
  "atk-abh03a8:134_0": "212.Khandhā saṅkhatātiādi saṅkhatāsaṅkhatāni sarūpena dassetvā aññattapucchanatthaṁ vuttaṁ.",
  "atk-abh03a8:135_0": "213.Rūpaṁ saṅkhatantiādi khandhe vibhāgato dassetvā aññattapucchanatthaṁ vuttaṁ.",
  "atk-abh03a8:136_0": "214.Puggalassa uppādoti pucchā sakavādissa,",
  "atk-abh03a8:136_1": "“jātidhammā jarādhammā,",
  "atk-abh03a8:136_2": "atho maraṇadhammino”tiādisuttavasena paṭiññā paravādissa.",
  "atk-abh03a8:136_3": "Saṅkhatabhāvaṁ panassa so na icchati,",
  "atk-abh03a8:136_4": "tasmā paṭikkhipati.",
  "atk-abh03a8:137_0": "215.",
  "atk-abh03a8:137_1": "Puna na uppādo paññāyatītiādinā nayena puṭṭho “dukkhameva hi sambhoti,",
  "atk-abh03a8:137_2": "dukkhaṁ tiṭṭhati veti cā”tiādivacanato puggalassa uppādādayo nāma na yujjantīti paṭijānāti.",
  "atk-abh03a8:138_0": "216.Atthatthamhīti atthaṁ vuccati nibbānaṁ.",
  "atk-abh03a8:138_1": "Tattha atthīti pucchati.",
  "atk-abh03a8:138_2": "Tassa atthitāya sassataṁ,",
  "atk-abh03a8:138_3": "natthitāya.",
  "atk-abh03a8:138_4": "Ucchedo āpajjati.",
  "atk-abh03a8:138_5": "Tadubhayampi anicchanto pacchā paṭikkhipati.",
  "atk-abh03a8:139_0": "Ñātakānuyogādivaṇṇanā.",
  "atk-abh03a8:140_0": "19. Paṭivedhānuyogādivaṇṇanā",
  "atk-abh03a8:141_0": "217. Bhavaṁ nissāya pañhe bhavanti upapattibhavaṁ.",
  "atk-abh03a8:142_0": "218.",
  "atk-abh03a8:142_1": "Vedanaṁ vediyamānapañhe vedanaṁ vediyamāno pariggahitavedano yogāvacarova pajānāti,",
  "atk-abh03a8:142_2": "bālaputhujjano nappajānāti.",
  "atk-abh03a8:143_0": "224. Kāyānupassanādipañhā uttānatthāyeva.",
  "atk-abh03a8:144_0": "226. Pārāyanagāthāya suññato lokaṁ avekkhassūti sattasuññatavasena khandhalokaṁ olokehīti attho.",
  "atk-abh03a8:145_0": "228.Puggalo avekkhatīti sakavādipucchā.",
  "atk-abh03a8:145_1": "Paravādissa hi “suññato lokaṁ avekkhassū”ti gāthāya yo avekkhati,",
  "atk-abh03a8:145_2": "so puggaloti laddhi,",
  "atk-abh03a8:145_3": "tasmā naṁ evaṁ pucchati.",
  "atk-abh03a8:145_4": "Saha rūpenāti rūpakāyena saddhiṁ.",
  "atk-abh03a8:145_5": "Tato anissaṭo hutvāti attho.",
  "atk-abh03a8:145_6": "Idaṁ pañcavokāravasena anujānitvā puna taṁ jīvanti puṭṭho suttavirodhabhayena paṭikkhipati.",
  "atk-abh03a8:145_7": "Vinā rūpenāti idaṁ catuvokāravasena anujānitvā puna aññaṁ jīvanti puṭṭho suttavirodhabhayeneva paṭikkhipati.",
  "atk-abh03a8:145_8": "“Abbhantaragato”ti ca “bahiddhā nikkhamitvā”ti ca idaṁ “saha rūpena vinā rūpenā”ti heṭṭhā vuttassa lakkhaṇavacanaṁ.",
  "atk-abh03a8:145_9": "Tattha abbhantaragatoti rūpassa antogato,",
  "atk-abh03a8:145_10": "ito vā etto vā anikkhamitvā rūpaparicchedavaseneva ṭhito hutvāti attho.",
  "atk-abh03a8:145_11": "Nikkhamitvāti rūpaparicchedaṁ atikkamitvā.",
  "atk-abh03a8:145_12": "Rūpaṁ anissito hutvāti attho.",
  "atk-abh03a8:146_0": "231.Anattāti attanā jīvena puggalena rahito.",
  "atk-abh03a8:146_1": "Ekadhammepi puggalo natthīti attho.",
  "atk-abh03a8:146_2": "Evaṁ sabbasuttānaṁ āgamaṭṭhakathāsu vuttanayeneva attho veditabbo.",
  "atk-abh03a8:146_3": "Idha pana sandhāyabhāsitamattameva vakkhāma.",
  "atk-abh03a8:147_0": "237.Vuttaṁ bhagavatā sappikumbhotiādi “sabbāva desanā yathārutavaseneva atthato na gahetabbā”ti dassanatthaṁ ābhataṁ.",
  "atk-abh03a8:147_1": "Yathā hi suvaṇṇaṁ gahetvā kato suvaṇṇavikāro kumbho suvaṇṇakumbhoti vuccati,",
  "atk-abh03a8:147_2": "na evaṁ sappiṁ gahetvā kato sappissa vikāro sappikumbho nāma atthi.",
  "atk-abh03a8:147_3": "Yasmiṁ pana kumbhe sappi pakkhittaṁ,",
  "atk-abh03a8:147_4": "so sappikumbho nāmāti ayamettha attho.",
  "atk-abh03a8:147_5": "Telakumbhādīsupi eseva nayo.",
  "atk-abh03a8:147_6": "Yathā ca nibbānaṁ niccaṁ dhuvaṁ,",
  "atk-abh03a8:147_7": "na evaṁ bhattaṁ vā yāgu vā atthi.",
  "atk-abh03a8:147_8": "Kālaparicchedaṁ pana akatvā divase divase dassāmāti paññattavasena “niccabhattaṁ dhuvayāgū”ti vuccatīti ayamettha attho.",
  "atk-abh03a8:148_0": "“Atthi puggalo attahitāya paṭipanno”tiādīsupi yathā rūpādayo dhammā paccattalakkhaṇasāmaññalakkhaṇavasena atthi,",
  "atk-abh03a8:148_1": "na evaṁ puggalo.",
  "atk-abh03a8:148_2": "Rūpādīsu pana sati ‘evaṁnāmo’‘evaṁgotto’ti vohāro hoti.",
  "atk-abh03a8:148_3": "Iti iminā lokavohārena lokasammutiyā lokaniruttiyā atthi puggaloti ayamettha attho.",
  "atk-abh03a8:148_4": "Vuttampi cetaṁ bhagavatā –",
  "atk-abh03a8:148_5": "“imā kho citta,",
  "atk-abh03a8:148_6": "lokasamaññā lokaniruttiyo lokavohārā lokapaññattiyo”ti.",
  "atk-abh03a8:148_7": "Rūpādidhammā pana vināpi lokasammutiṁ paccattasāmaññalakkhaṇavasena paññāpanato atthīti ayamettha attho.",
  "atk-abh03a8:149_0": "Buddhānaṁ pana dve kathā sammutikathā ca paramatthakathā ca.",
  "atk-abh03a8:149_1": "Tattha satto, puggalo, devo,",
  "atk-abh03a8:149_2": "brahmātiādikā sammutikathā nāma. Aniccaṁ, dukkhaṁ, anattā, khandhā, dhātuyo,",
  "atk-abh03a8:149_3": "āyatanāni,",
  "atk-abh03a8:149_4": "satipaṭṭhānā,",
  "atk-abh03a8:149_5": "sammappadhānātiādikā paramatthakathā nāma.",
  "atk-abh03a8:150_0": "Tattha yo sammutidesanāya sattoti vā…pe…",
  "atk-abh03a8:150_1": "brahmāti vāti vutte jānituṁ paṭivijjhituṁ niyyātuṁ arahattajayaggāhaṁ gahetuṁ sakkoti,",
  "atk-abh03a8:150_2": "tassa bhagavā āditova sattoti vā puggaloti vā posoti vā devoti vā brahmāti vā katheti.",
  "atk-abh03a8:150_3": "Yo paramatthadesanāya aniccanti vā dukkhanti vātiādīsu aññataraṁ sutvāva jānituṁ paṭivijjhituṁ niyyātuṁ arahattajayaggāhaṁ gahetuṁ sakkoti.",
  "atk-abh03a8:150_4": "Tassa aniccantiādīsu aññataraṁ katheti.",
  "atk-abh03a8:150_5": "Tathā sammutikathāya bujjhanakasattassa na paṭhamaṁ paramatthakathaṁ katheti.",
  "atk-abh03a8:150_6": "Sammutikathāya pana bodhetvā pacchā paramatthakathaṁ katheti.",
  "atk-abh03a8:150_7": "Paramatthakathāya bujjhanakasattassāpi na paṭhamaṁ sammutikathaṁ katheti.",
  "atk-abh03a8:150_8": "Paramatthakathāya pana bodhetvā pacchā sammutikathaṁ katheti.",
  "atk-abh03a8:150_9": "Pakatiyā pana paṭhamameva paramatthakathaṁ kathentassa desanā lūkhākārā hoti.",
  "atk-abh03a8:150_10": "Tasmā buddhā paṭhamaṁ sammutikathaṁ kathetvā pacchā paramatthakathaṁ kathenti.",
  "atk-abh03a8:150_11": "Te sammutikathaṁ kathentāpi saccameva sabhāvameva amusāva kathenti.",
  "atk-abh03a8:150_12": "Paramatthakathaṁ kathentāpi saccameva sabhāvameva amusāva kathenti. Ayañhi –",
  "atk-abh03a8:151_0": "“Duve saccāni akkhāsi, sambuddho vadataṁ varo;",
  "atk-abh03a8:152_0": "Sammutiṁ paramatthañca, tatiyaṁ nupalabbhati”.",
  "atk-abh03a8:153_0": "Tattha –",
  "atk-abh03a8:154_0": "“Saṅketavacanaṁ saccaṁ, lokasammutikāraṇaṁ;",
  "atk-abh03a8:155_0": "Paramatthavacanaṁ saccaṁ, dhammānaṁ tathalakkhaṇa”nti.",
  "atk-abh03a8:156_0": "Aparo nayo –",
  "atk-abh03a8:156_1": "dve bhagavato desanā paramatthadesanā ca khandhādivasena,",
  "atk-abh03a8:156_2": "sammutidesanā ca sappikumbhādivasena.",
  "atk-abh03a8:156_3": "Na hi bhagavā samaññaṁ atidhāvati.",
  "atk-abh03a8:156_4": "Tasmā “atthi puggalo”ti vacanamattato abhiniveso na kātabbo.",
  "atk-abh03a8:156_5": "Satthārā hi –",
  "atk-abh03a8:157_0": "“Paññattiṁ anatikkamma, paramattho pakāsito;",
  "atk-abh03a8:158_0": "Samaññaṁ nātidhāveyya, tasmā aññopi paṇḍito;",
  "atk-abh03a8:159_0": "Paramatthaṁ pakāsento, samaññaṁ nātidhāvaye”.",
  "atk-abh03a8:160_0": "Sesaṁ sabbattha uttānatthamevāti.",
  "atk-abh03a8:161_0": "Puggalakathā niṭṭhitā."
}