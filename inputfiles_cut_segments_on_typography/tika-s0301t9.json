{
  "tika-s0301t9:0_0": "9. Vanasaṁyuttaṁ",
  "tika-s0301t9:1_0": "1. Vivekasuttavaṇṇanā",
  "tika-s0301t9:2_0": "221.Saṁvejetukāmāti atthato saṁvegaṁ uppādetukāmā.",
  "tika-s0301t9:2_1": "Tathābhūtā naṁ kilesasaṅgaṇikādito vivecetukāmā nāma hotīti vuttaṁ “vivekaṁ paṭipajjāpetukāmā”ti.",
  "tika-s0301t9:2_2": "Bāhiresūti gocarajjhattato bahibhūtesu.",
  "tika-s0301t9:2_3": "Puthuttārammaṇesūti rūpādinānārammaṇesu.",
  "tika-s0301t9:2_4": "Caratīti pavattati.",
  "tika-s0301t9:2_5": "Tvaṁ janoti tvaṁ attano kilesehi jananato visuṁ jāto tādise eva aññasmiṁ jane imaṁ ayonisomanasikāravasena",
  "tika-s0301t9:2_6": "pavattamānaṁ chandarāgaṁ vinayassu vinodehi.",
  "tika-s0301t9:2_7": "Sataṁ taṁ sārayāmaseti niyyānikasāsane pabbajitvā satthu santike kammaṭṭhānaṁ gahetvā araññavāsena ca",
  "tika-s0301t9:2_8": "satimantaṁ paṇḍitaṁ taṁ mayampi yathāuppannaṁ vitakkaṁ vinodanāya sārayāma,",
  "tika-s0301t9:2_9": "sataṁ vā sappurisānaṁ kilesavigamanadhammaṁ paṭipajjitvā vasantaṁ taṁ sārayāma vaṭṭadukkhaṁ.",
  "tika-s0301t9:2_10": "Pātālanti mohapātālaṁ kilesarajo,",
  "tika-s0301t9:2_11": "tadeva “pātāla”nti vuttaṁ.",
  "tika-s0301t9:2_12": "Mā avaharīti heṭṭhā duggatisotaṁ mā upanesi.",
  "tika-s0301t9:2_13": "Sitanti sambandhaṁ.",
  "tika-s0301t9:2_14": "Tenāha “sarīralagga”nti.",
  "tika-s0301t9:2_15": "Vivekamāpannoti kilesavivekaṁ samathavipassanābhāvanamāpanno.",
  "tika-s0301t9:2_16": "Uttamavīriyanti ussoḷhilakkhaṇappattaṁ vīriyaṁ,",
  "tika-s0301t9:2_17": "catubbidhaṁ samappadhānavīriyaṁ vā sampattaṁ.",
  "tika-s0301t9:2_18": "Paggayhāti āropetvā.",
  "tika-s0301t9:2_19": "Paramavivekanti paramaṁ samucchedavivekaṁ.",
  "tika-s0301t9:3_0": "Vivekasuttavaṇṇanā niṭṭhitā.",
  "tika-s0301t9:4_0": "2. Upaṭṭhānasuttavaṇṇanā",
  "tika-s0301t9:5_0": "222.Kāyadaratho hotiyeva niyamena, na cittadaratho tassa maggeneva samugghāṭitattā.",
  "tika-s0301t9:6_0": "Jarāturoti jarābhibhavanena āturoyeva.",
  "tika-s0301t9:6_1": "Padadvayepi eseva nayo.",
  "tika-s0301t9:6_2": "Upariṭṭhatāya parito dīghaputhulatāya ativiya vijjhatīti sattisallaggahaṇaṁ.",
  "tika-s0301t9:6_3": "Evaṁ hissa taṇhāsallassa sadisatā.",
  "tika-s0301t9:6_4": "Avijjāya pana sammohāpādanena dukkhāpādanena ca visasadisatā.",
  "tika-s0301t9:6_5": "Ruppatoti vikāraṁ āpādiyamānassa pīḷiyamānassāti atthoti āha “ghaṭṭiyamānassā”ti.",
  "tika-s0301t9:7_0": "Pabbajitanti sasantānato pabbajitaṁ vā rāgādimalato pabbajitaṁ vā.",
  "tika-s0301t9:7_1": "Tasmāti yasmā therassevetaṁ vacanaṁ,",
  "tika-s0301t9:7_2": "tasmā ayaṁ idāni vuccamāno ettha gāthāya attho.",
  "tika-s0301t9:7_3": "Devatāya hītiādi vuttasseva atthassa pākaṭakaraṇaṁ.",
  "tika-s0301t9:7_4": "Etthāti sesagāthāsu.",
  "tika-s0301t9:7_5": "Atthassa vuttanayattā “anuttānapadavaṇṇanā”ti āha.",
  "tika-s0301t9:7_6": "Vinayāti hetumhi nissakkavacananti tassa hetumhi karaṇavacanena atthamāha “vinayenā”ti.",
  "tika-s0301t9:7_7": "Tathā “samatikkamā”ti etthāpi.",
  "tika-s0301t9:7_8": "Paramaparisuddhaṁ saṁkilesasamucchindanato.",
  "tika-s0301t9:7_9": "Āraddhavīriyanti sambhāvitavīriyaṁ.",
  "tika-s0301t9:7_10": "Sambhāvanañcassa paggaṇhanaṁ paripūraṇañcāti āha “paggahitavīriyaṁ paripuṇṇavīriya”nti.",
  "tika-s0301t9:8_0": "Upaṭṭhānasuttavaṇṇanā niṭṭhitā.",
  "tika-s0301t9:9_0": "3. Kassapagottasuttavaṇṇanā",
  "tika-s0301t9:10_0": "223.Chetanti migānaṁ jīvitaṁ chetaṁ.",
  "tika-s0301t9:10_1": "Tenāha “migaluddaka”nti.",
  "tika-s0301t9:10_2": "Rohitamiganti lohitavaṇṇaṁ khuddakamigaṁ,",
  "tika-s0301t9:10_3": "“mahārohitamiga”nti keci.",
  "tika-s0301t9:10_4": "Satthu santike kammaṭṭhānaṁ gahetvā tassa janapadassa sulabhabhikkhatāya tattha gantvā viharatīti imamatthaṁ",
  "tika-s0301t9:10_5": "sandhāya “paṭhamasutte vuttanayenevā”ti vuttaṁ.",
  "tika-s0301t9:10_6": "Ayaṁ pana thero pañcābhiñño vipassanākammiko.",
  "tika-s0301t9:10_7": "Ṭhatvāti padānubandhanavasena gamanaṁ upacchinditvā therassa āsannaṭṭhāne ṭhatvā.",
  "tika-s0301t9:10_8": "Tassa vacanaṁ sotuṁ āraddho.",
  "tika-s0301t9:10_9": "Aṅguṭṭhakaṁ jālāpesīti adhiṭṭhānabalena daṇḍadīpikaṁ viya attano aṅguṭṭhakaṁ jālāpesi.",
  "tika-s0301t9:10_10": "Akkhīhipi passati aṅguṭṭhakaṁ jālamānaṁ.",
  "tika-s0301t9:10_11": "Kaṇṇehipi suṇāti tena vuccamānaṁ dhammaṁ ekadesena.",
  "tika-s0301t9:10_12": "Cittaṁ panassa dhāvatīti sambandho.",
  "tika-s0301t9:10_13": "Etassapīti luddakassapi.",
  "tika-s0301t9:11_0": "Appapaññanti ettha appa-",
  "tika-s0301t9:11_1": "saddo “appaharite”tiādīsu viya abhāvatthoti āha “nippañña”nti.",
  "tika-s0301t9:11_2": "Kāraṇajānanasamatthenāti iminā kāraṇena sattānaṁ sukhaṁ,",
  "tika-s0301t9:11_3": "iminā dukkhanti evaṁ samācaramānena kāraṇaṁ jānituṁ samatthena kammassakatañāṇasampayuttacittenāti attho.",
  "tika-s0301t9:11_4": "Suṇātīti kevalaṁ savanamattavasena suṇāti,",
  "tika-s0301t9:11_5": "na tadatthavasena.",
  "tika-s0301t9:11_6": "Tenāha “atthamassa na jānātī”ti.",
  "tika-s0301t9:11_7": "Kāraṇarūpānīti sabhāvakāraṇāni.",
  "tika-s0301t9:11_8": "Kiṁ me imināti?",
  "tika-s0301t9:11_9": "“Idaṁ papañca”nti pahāya.",
  "tika-s0301t9:11_10": "Vīriyaṁ paggayhāti catubbidhaṁ sammappadhānaṁ vīriyaṁ paggaṇhitvā.",
  "tika-s0301t9:12_0": "Kassapagottasuttavaṇṇanā niṭṭhitā.",
  "tika-s0301t9:13_0": "4. Sambahulasuttavaṇṇanā",
  "tika-s0301t9:14_0": "224.Sambahulāti suttantanayena sambahulā.",
  "tika-s0301t9:14_1": "Suttante sajjhāyiṁsūti suttantikā.",
  "tika-s0301t9:14_2": "Vinayaṁ dhārentīti vinayadharā.",
  "tika-s0301t9:14_3": "Yuñjantīti vāsadhure yogaṁ karonti.",
  "tika-s0301t9:14_4": "Ghaṭentīti tattha vāyāmaṁ karonti.",
  "tika-s0301t9:14_5": "Karontānaṁyeva aruṇo uggacchatīti sambandho.",
  "tika-s0301t9:15_0": "Kometi kiṁ ime?",
  "tika-s0301t9:15_1": "Tenāha “kahaṁ ime”ti?",
  "tika-s0301t9:15_2": "Vajjibhūmiṁ vajjiraṭṭhaṁ gatāti vajjibhūmiyā.",
  "tika-s0301t9:15_3": "Tenāha “vajjiraṭṭhābhimukhā gatā”ti.",
  "tika-s0301t9:15_4": "Natthi etesaṁ nikebhaṁ nibaddhanivāsaṭṭhānanti aniketā tenāha “agehā”ti.",
  "tika-s0301t9:15_5": "Utu eva sappāyaṁ,",
  "tika-s0301t9:15_6": "utuvasena vā kāyacittānaṁ kallattā sappāyaṁ.",
  "tika-s0301t9:15_7": "Esa nayo sesesupi.",
  "tika-s0301t9:16_0": "Sambahulasuttavaṇṇanā niṭṭhitā.",
  "tika-s0301t9:17_0": "5. Ānandasuttavaṇṇanā",
  "tika-s0301t9:18_0": "225.Ativelanti atibahukālaṁ.",
  "tika-s0301t9:18_1": "Bhikkhunā nāma upagatānaṁ upanisinnakathāmattaṁ vatvā ganthadhurehi vāsadhurehi vā yuttapayuttacittena bhavitabbaṁ,",
  "tika-s0301t9:18_2": "nātivelaṁ tesaṁ saññattibahulena.",
  "tika-s0301t9:18_3": "Thero pana tadā kenaci kāraṇena bahuvelaṁ gihisaññattibahulo ahosi,",
  "tika-s0301t9:18_4": "taṁ sandhāya vuttaṁ “ativela”ntiādi.",
  "tika-s0301t9:18_5": "Idāni tamatthaṁ vibhāvetuṁ “bhagavatī”tiādi vuttaṁ.",
  "tika-s0301t9:18_6": "Tanti taṁ tādisaṁ saññāpanaṁ sandhāya etaṁ “ativelaṁ gihisaññattibahulo”ti vacanaṁ vuttaṁ.",
  "tika-s0301t9:18_7": "Bhikkhusaṅghassa kathaṁ sutvāti saṅghassa majjhe nisīditvā therena kathitattā vuttaṁ.",
  "tika-s0301t9:18_8": "Satthusāsananti piṭakattayaṁ vadati.",
  "tika-s0301t9:19_0": "Pasakkiyāti upasakkitvā gantvā.",
  "tika-s0301t9:19_1": "Taṁ pana tattha ajjhogāhanaṁ hotīti āha “pavisitvā”ti.",
  "tika-s0301t9:19_2": "Saṅkhāradukkhato nibbinnahadayassa sabbasaṅkhāravinissaṭaṁ nibbānaṁ yāthāvato paccavekkhantassa sammadeva",
  "tika-s0301t9:19_3": "samassāsakaraṁ hutvā upaṭṭhahantaṁ taṁ upari adhigamāya ussukkaṁ karonto nibbānaṁ hadaye nikkhipati nāmāti āha –",
  "tika-s0301t9:19_4": "“nibbānaṁ…pe…",
  "tika-s0301t9:19_5": "opeti nāmā”ti.",
  "tika-s0301t9:19_6": "Nibbānaṁ…pe…",
  "tika-s0301t9:19_7": "ārammaṇato opeti nāmāti ānetvā sambandho.",
  "tika-s0301t9:19_8": "Atthavirahitā “biḷibiḷī”ti pavattakiriyā biḷikā,",
  "tika-s0301t9:19_9": "ayaṁ pana gihisaññattikathā therassa attano sāmaññatthaasādhanato devatāya biḷikā viyāti biḷibiḷikāti vuttā.",
  "tika-s0301t9:20_0": "Ānandasuttavaṇṇanā niṭṭhitā.",
  "tika-s0301t9:21_0": "6. Anuruddhasuttavaṇṇanā",
  "tika-s0301t9:22_0": "226.Anantareattabhāveti atītānantare devattabhāve.",
  "tika-s0301t9:22_1": "Thero hi tāvatiṁsadevalokā cavitvā idhūpapanno.",
  "tika-s0301t9:22_2": "Aggamahesīti kāci paricārikā devadhītā cittapaṇidhānamattena idānipi devakāye bhavissati upacitakusaladhammattāti",
  "tika-s0301t9:22_3": "maññamānā tasmiṁ vattamānaṁ viya kathentī “sobhasī”ti āha.",
  "tika-s0301t9:22_4": "Evaṁ atītampissa dibbasotaṁ paccuppannaṁ viya maññeyya nāticirakālattāti dassento “pubbepi sobhasī”ti āha.",
  "tika-s0301t9:22_5": "Sugatinirayādiduggatiyā vasena duggatā etarahīti adhippāyo.",
  "tika-s0301t9:22_6": "Paṭipattiduggatiyā kāmesu sammucchitabhāvato.",
  "tika-s0301t9:23_0": "Patiṭṭhahantoti nivisanto.",
  "tika-s0301t9:23_1": "Aṭṭhahi kāraṇehīti cirakālaparibhāvanāya viruḷhamūlehi ayonisomanasikārādipaccayamūlakehi vuccamānehi aṭṭhahi kāraṇehi.",
  "tika-s0301t9:23_2": "Ratto rāgavasenāti sabhāvato saṅkappato ca yathāsamīhite iṭṭhākāre sakkāye sañjātarāgavasā ratto giddho gadhito.",
  "tika-s0301t9:23_3": "Patiṭṭhātīti oruyha tiṭṭhati.",
  "tika-s0301t9:23_4": "Duṭṭho dosavasenāti sabhāvato saṅkappato ca yathāsamīhite aniṭṭhākāre sakkāye sañjātadosavasena duṭṭho rupitacitto.",
  "tika-s0301t9:23_5": "Mūḷho mohavasenāti asamapekkhanena mūḷho muyhanavasena.",
  "tika-s0301t9:23_6": "Vinibaddhoti ahaṁkārena visesato nibandhanato mānavatthusmiṁ bandhito.",
  "tika-s0301t9:23_7": "Mānavasenāti tena tena maññanākārena.",
  "tika-s0301t9:23_8": "Parāmaṭṭhoti dhammasabhāvaṁ niccādivasena parato āmaṭṭho.",
  "tika-s0301t9:23_9": "Diṭṭhivasenāti micchādassanavasena.",
  "tika-s0301t9:23_10": "Thāmagatoti rāgādikilesavasena thāmaṁ thirabhāvaṁ upagato.",
  "tika-s0301t9:23_11": "Anusayavasenāti maggena appahīnatāya anu anu santāne sayanavasena.",
  "tika-s0301t9:23_12": "Appahīnaṭṭho hi tesaṁ anusayaṭṭho.",
  "tika-s0301t9:23_13": "Aniṭṭhaṅgatoti saṁsayito.",
  "tika-s0301t9:23_14": "Vikkhepagatoti vikkhittabhāvaṁ upagato.",
  "tika-s0301t9:23_15": "Uddhaccavasenāti cittassa uddhatabhāvavasena.",
  "tika-s0301t9:23_16": "Tāpīti tāpi devakaññāyo.",
  "tika-s0301t9:23_17": "Evaṁ patiṭṭhitāvāti yathāvuttanayena rattabhāvādinā sakkāyasmiṁ patiṭṭhitā eva.",
  "tika-s0301t9:23_18": "Naradevānanti purisabhūtadevānaṁ.",
  "tika-s0301t9:24_0": "Paṭigantunti apekkhāvasena tato apagantuṁ apekkhaṁ vissajjetuṁ.",
  "tika-s0301t9:24_1": "Dussantanti dasantaṁ,",
  "tika-s0301t9:24_2": "“vattha”nti keci.",
  "tika-s0301t9:24_3": "Sūciṁ yojetvāti sibbanasuttena sūciṁ yojetvā pāse ca pavesetvā.",
  "tika-s0301t9:24_4": "Manāpakāye devanikāye jātā manāpakāyikā.",
  "tika-s0301t9:24_5": "Tesaṁ pabhāvaṁ dassetuṁ “manasā”tiādi vuttaṁ.",
  "tika-s0301t9:24_6": "Samajjanti saṁhitaṁ.",
  "tika-s0301t9:24_7": "Gamanabhāvanti gamanajjhāsayaṁ.",
  "tika-s0301t9:24_8": "Vikkhīṇoti vicchindanavasena khīṇo.",
  "tika-s0301t9:24_9": "Devatānaṁ uttarimanussadhammārocane doso natthīti tāsaṁ puna anāgamanatthaṁ arahattaṁ byākāsi.",
  "tika-s0301t9:25_0": "Anuruddhasuttavaṇṇanā niṭṭhitā.",
  "tika-s0301t9:26_0": "7. Nāgadattasuttavaṇṇanā",
  "tika-s0301t9:27_0": "227.Atikālenāti ativiya pubbaṇhakālena,",
  "tika-s0301t9:27_1": "kālassevāti attho.",
  "tika-s0301t9:27_2": "Koṭisammuñjaniyāti sammuñjanikoṭiyā,",
  "tika-s0301t9:27_3": "sammuñjaniyā ekadesenevāti attho.",
  "tika-s0301t9:27_4": "Iminā sammajjane amanāpakāritaṁ dasseti.",
  "tika-s0301t9:27_5": "Majjhanhike vītivatteti gihisaṁsaggavasena kālaṁ vītināmento majjhanhe bahuvītivatte.",
  "tika-s0301t9:27_6": "Aññehi bhikkhūhīti nātikālaṁ paviṭṭhehi.",
  "tika-s0301t9:27_7": "Nissakkavacanañcetaṁ.",
  "tika-s0301t9:27_8": "Bhāyāmi nāgadattanti tassa paṭipattiṁ bhāyitabbaṁ katvā devatā vadantī paṭipattiyaṁ niyojeti.",
  "tika-s0301t9:27_9": "Suppagabbhanti kāyapāgabbiyādīhi ativiya samannāgataṁ.",
  "tika-s0301t9:28_0": "Nāgadattasuttavaṇṇanā niṭṭhitā.",
  "tika-s0301t9:29_0": "8. Kulagharaṇīsuttavaṇṇanā",
  "tika-s0301t9:30_0": "228.Ogāhappattoti vissāsavasena anuppavesaṁ patto.",
  "tika-s0301t9:30_1": "Aññataraṁ kulanti tasmiṁ kule jāyampatiṁ sandhāya vadati.",
  "tika-s0301t9:30_2": "“Bahūpakāraṁ me etaṁ kulaṁ ciraṁ sappāyāhāradānādinā;",
  "tika-s0301t9:30_3": "tasmā idhāhaṁ aggadakkhiṇeyyo jāto;",
  "tika-s0301t9:30_4": "imesaṁyeva deyyadhammapaṭiggaṇhanena puññaṁ vaḍḍhessāmī”ti cintesi.",
  "tika-s0301t9:30_5": "Tenāha “aññattha gantvā kiṁ karissāmī”tiādi.",
  "tika-s0301t9:30_6": "Sāti devatā.",
  "tika-s0301t9:30_7": "Ubhopeteti taṁ bhikkhuñca gharaṇiñca sandhāya vadati.",
  "tika-s0301t9:30_8": "Paṭigādhappattāti paṭigādhaṁ pattā aññamaññasmiṁ patiṭṭhitavissāsena.",
  "tika-s0301t9:31_0": "Vissamappattivasena santiṭṭhanti etthāti saṇṭhānaṁ,",
  "tika-s0301t9:31_1": "vissamanaṭṭhānaṁ.",
  "tika-s0301t9:31_2": "Samāgantvāti sannipatitvā.",
  "tika-s0301t9:31_3": "Paṭiññūdāharaṇehi mantayatīti mantanaṁ,",
  "tika-s0301t9:31_4": "ñāpakaṁ kāraṇaṁ.",
  "tika-s0301t9:31_5": "Paṭilomasaddāti paṭilomabhāvena patitattā asaccavibhāvanā paṭikūlasaddā.",
  "tika-s0301t9:31_6": "Tena kāraṇenāti tena kāraṇapaṭirūpakena micchāvacanena.",
  "tika-s0301t9:31_7": "Na maṅkuhotabbaṁ akārakabhāvato.",
  "tika-s0301t9:31_8": "Saddena paritassatīti parehi attani payuttamicchāsaddamattena paritassanasīlo.",
  "tika-s0301t9:31_9": "Vataṁ na sampajjatīti yathāsamādinnavataṁ lahucittatāya na pāripūriṁ gacchati.",
  "tika-s0301t9:31_10": "Sampannavatoti paripuṇṇasīlādivataguṇo",
  "tika-s0301t9:32_0": "Kulagharaṇīsuttavaṇṇanā niṭṭhitā.",
  "tika-s0301t9:33_0": "9. Vajjiputtasuttavaṇṇanā",
  "tika-s0301t9:34_0": "229.Vajjiraṭṭhe rājaputtoti vajjiraṭṭhe jātasaṁvaddho vajjirājaputto.",
  "tika-s0301t9:34_1": "Sabbaratticāroti chaṇasampattiyā ito cito carantehi anubhavitabbanakkhattamaho.",
  "tika-s0301t9:34_2": "Tenāha “kattikanakkhattaṁ ghosetvā” tiādi.",
  "tika-s0301t9:34_3": "Ekābaddhaṁ hotīti yasmā cātumahārājikadevā tasmiṁ divase nakkhattaṁ ghosetvā attano puññānubhāvasiddhāya",
  "tika-s0301t9:34_4": "dibbasampattiyā mahantaṁ nakkhattakīḷāsukhaṁ anubhavanti,",
  "tika-s0301t9:34_5": "tasmā taṁ tehi ekābaddhaṁ viya hoti.",
  "tika-s0301t9:34_6": "Bheriāditūriyānanti bherimudiṅgasaṅkhapaṇavavīṇāditūriyānaṁ.",
  "tika-s0301t9:34_7": "Tāḷitānanti āraddhalayānurūpaṁ pahaṭānaṁ.",
  "tika-s0301t9:34_8": "Vīṇādīnanti vīṇāveṇugomukhīādīnaṁ.",
  "tika-s0301t9:34_9": "Vāditānanti yathāraddhamucchanānurūpaṁ saṅghaṭṭitānaṁ.",
  "tika-s0301t9:34_10": "Abhāsīti tena saddena ākaḍḍhiyamānahadayo ayoniso ummujjitvā “mahatī vata me jānī”ti anutthunanto abhāsi.",
  "tika-s0301t9:34_11": "Chaḍḍitadārukaṁ viyāti vane chaḍḍitaniratthakakaḷiṅgaraṁ viya.",
  "tika-s0301t9:34_12": "Lāmakataroti nihīnataro.",
  "tika-s0301t9:34_13": "Devatā paṭhamappitaṁ āṇiṁ paṭāṇiyā nīharantī viya tena bhikkhunā vuttamatthaṁ apanentī “tassa te bahukā",
  "tika-s0301t9:34_14": "pihayantī”ti avocāti vuttanti dassento “thero”tiādimāha.",
  "tika-s0301t9:34_15": "Saggaṁ gacchantānaṁ yathā nerayikā pihayanti,",
  "tika-s0301t9:34_16": "evaṁ sammāpaṭipannassa tuyhaṁ bahū pihayanti,",
  "tika-s0301t9:34_17": "tasmā tvaṁ “pāpiyo”ti attānaṁ mā maññitthāti adhippāyo.",
  "tika-s0301t9:35_0": "Vajjiputtasuttavaṇṇanā niṭṭhitā.",
  "tika-s0301t9:36_0": "10. Sajjhāyasuttavaṇṇanā",
  "tika-s0301t9:37_0": "230.Nissaraṇapariyattivasenāti addhā imaṁ pariyattiṁ nissāya vaṭṭadukkhato nissarituṁ labbhāti evaṁ nissaraṇapariyattivasena.",
  "tika-s0301t9:37_1": "Sajjhāyanatoti vimuttāyatanasīse ṭhatvā sajjhāyanato.",
  "tika-s0301t9:37_2": "Idāni tassa nissaraṇapariyattivasena sajjhāyanakaraṇaṁ,",
  "tika-s0301t9:37_3": "paṭipattivasena vattapaṭivattakaraṇaṁ,",
  "tika-s0301t9:37_4": "vipassanābhāvanañca dassetuṁ “so kirā”tiādi vuttaṁ.",
  "tika-s0301t9:37_5": "Arahattaṁ pattadivase paṭipattikittanāya purimadivasesupi tathā paṭipajji,",
  "tika-s0301t9:37_6": "vipassanaṁ pana ussukkāpetuṁ nāsakkhīti dasseti.",
  "tika-s0301t9:37_7": "Kālaṁ ativattetīti idaṁ “saṅkasāyatī”ti padassa atthavacanaṁ.",
  "tika-s0301t9:37_8": "Therassāti sajjhāyakattherassa.",
  "tika-s0301t9:38_0": "Dhammapadānīti sīlādidhammakkhandhadīpakāni padāni.",
  "tika-s0301t9:38_1": "Tenāha “sabbampi buddhavacanaṁ adhippeta”nti.",
  "tika-s0301t9:38_2": "Na gaṇhāsi uddesanti adhippāyo.",
  "tika-s0301t9:38_3": "Pāḷiyaṁ “bhikkhūhi saṁvasanto”ti iminā tesaṁ dhammassavanatthāyapi dhammo pariyāpuṇitabboti dasseti.",
  "tika-s0301t9:38_4": "Virajjati etenāti virāgo,",
  "tika-s0301t9:38_5": "ariyamaggo.",
  "tika-s0301t9:38_6": "Jānitvāti pariññābhisamayavasena diṭṭhasutādiṁ yāthāvato jānitvā paṭivijjhitvā.",
  "tika-s0301t9:38_7": "Vissajjananti pahānaṁ.",
  "tika-s0301t9:38_8": "Na buddhavacanassa vissajjanaṁ.",
  "tika-s0301t9:38_9": "Bhaṇḍāgārikapariyattiyāpi anuññātattā pageva nissaraṇatthāya,",
  "tika-s0301t9:38_10": "tattha pana mattā jānitabbāti dassento “ettāvatā”tiādimāha.",
  "tika-s0301t9:39_0": "Sajjhāyasuttavaṇṇanā niṭṭhitā.",
  "tika-s0301t9:40_0": "11. Akusalavitakkasuttavaṇṇanā",
  "tika-s0301t9:41_0": "231.Akusalevitakketi akosallasambhūtaṭṭhena akusale micchāvitakke.",
  "tika-s0301t9:41_1": "Yoni vuccati upāyo,",
  "tika-s0301t9:41_2": "tasmā asubhādike subhādivasena manasikāro ayonisomanasikāroti āha “anupāyamanasikārenā”ti.",
  "tika-s0301t9:41_3": "Pāsādikakammaṭṭhānanti pasādāvahaṁ buddhānussatiādikammaṭṭhānaṁ.",
  "tika-s0301t9:41_4": "Balavapītiñca sukhañcāti nīvaraṇavikkhambhanato balavantaṁ upacārajjhānasahagataṁ pītiñca sukhañca.",
  "tika-s0301t9:42_0": "Akusalavitakkasuttavaṇṇanā niṭṭhitā.",
  "tika-s0301t9:43_0": "12. Majjhanhikasuttavaṇṇanā",
  "tika-s0301t9:44_0": "232.Nandanavaggeti nandanavaggavaṇṇanāyaṁ tattha idhāpi gāthāya visesābhāvato.",
  "tika-s0301t9:44_1": "Yadi evaṁ kasmā tattha saṅgītaṁ idha gahitanti?",
  "tika-s0301t9:44_2": "Devatāpaṭisaṁyuttataṁ upādāya devatāsaṁyutte saṅgahitampi aṭṭhuppattiyā paṭisaṁyuttattā idha gahitaṁ.",
  "tika-s0301t9:45_0": "Majjhanhikasuttavaṇṇanā niṭṭhitā.",
  "tika-s0301t9:46_0": "13. Pākatindriyasuttavaṇṇanā",
  "tika-s0301t9:47_0": "233.",
  "tika-s0301t9:47_1": "Terasame yaṁ vattabbaṁ,",
  "tika-s0301t9:47_2": "taṁ vitthāritamevāti yojanā.",
  "tika-s0301t9:47_3": "Jantudevaputtasutteti jantudevaputtasuttasaṁvaṇṇanāya.",
  "tika-s0301t9:47_4": "“Tattha saṅgītaṁ idhāpī”tiādi anantarasuttavaṇṇanāyaṁ vuttanayameva.",
  "tika-s0301t9:48_0": "Pākatindriyasuttavaṇṇanā niṭṭhitā.",
  "tika-s0301t9:49_0": "14. Gandhatthenasuttavaṇṇanā",
  "tika-s0301t9:50_0": "234.Gandhārammaṇaṁupanijjhāyatīti gandhasaṅkhātaṁ ārammaṇaṁ upecca nijjhāyati,",
  "tika-s0301t9:50_1": "rūpārammaṇena viya viññāṇena rūpaṁ,",
  "tika-s0301t9:50_2": "gandhārammaṇena taṁ upecca nijjhāyati paccakkhato,",
  "tika-s0301t9:50_3": "yāthāvato sabhāvato paṭivijjhatīti attho.",
  "tika-s0301t9:50_4": "Upasiṅghissatīti taṇhāvasena upagantvā siṅghissati.",
  "tika-s0301t9:51_0": "Ekaṅgametaṁtheyyānanti ārammaṇavasena theyyavatthūsu vibhajiyamānesu ekamaṅgametaṁ gandhārammaṇanti āha “thenitabbāna”ntiādi.",
  "tika-s0301t9:51_1": "Ojāpekkhāya theyyāya pavattamānāya dhammārammaṇatāpi tassā siyā,",
  "tika-s0301t9:51_2": "sā pana na madhurā theyyakatā cāti “pañcakoṭṭhāsāna”nti vuttaṁ.",
  "tika-s0301t9:51_3": "Kāmañca taṁ gandhārammaṇaṁ kenaci pariggahitaṁ na hotīti ādiyituṁ sakkā,",
  "tika-s0301t9:51_4": "satthārā pana ananuññātattā na yutto tassa paribhogo.",
  "tika-s0301t9:51_5": "Yaṁ pana tena bhikkhunā vuttaṁ “na harāmi na bhañjāmī”ti,",
  "tika-s0301t9:51_6": "tassapi ayameva parihāro.",
  "tika-s0301t9:51_7": "Vaṇṇīyati phalaṁ etenāti vaṇṇaṁ,",
  "tika-s0301t9:51_8": "kāraṇanti vuttaṁ “vaṇṇenāti kāraṇenā”ti.",
  "tika-s0301t9:52_0": "Tasminti tasmiṁ bhikkhusmiṁ.",
  "tika-s0301t9:52_1": "Ākiṇṇakammantoti taṇhādiṭṭhiādivasena akusalakammanto diṭṭhimohataṇhādivasena ādito paṭṭhāya kusalakammānaṁ paṭikkhepanato.",
  "tika-s0301t9:52_2": "Diṭṭhivasena ca kathinakakkhaḷakharigatattā “akhīṇakammanto kakkhaḷakammanto”ti vuttaṁ.",
  "tika-s0301t9:53_0": "Ākiṇṇaluddoti ākiṇṇo hutvā kakkhaḷo.",
  "tika-s0301t9:53_1": "Tenāha “bahupāpo”tiādi.",
  "tika-s0301t9:53_2": "Makkhitoti litto.",
  "tika-s0301t9:53_3": "Tanti devatācodanaṁ.",
  "tika-s0301t9:53_4": "Tasmāti atikkamma ṭhitattā“tvañcārahāmi vattave”ti evamāha.",
  "tika-s0301t9:54_0": "Gavesantassa attano santāne uppādanavasena pariyesantassa.",
  "tika-s0301t9:54_1": "Anekayojanāyāmavitthāraṁ gaganatalaṁ byāpetvā uppannavalāhakakūṭappamāṇaṁ viya.",
  "tika-s0301t9:54_2": "Suddhoti sīlena parisuddho ayanti jānāsi.",
  "tika-s0301t9:54_3": "Sugatinti sundaranibbattiṁ.",
  "tika-s0301t9:54_4": "Tena nibbānassapi saṅgaho siddho.",
  "tika-s0301t9:55_0": "Gandhatthenasuttavaṇṇanā niṭṭhitā.",
  "tika-s0301t9:56_0": "Sāratthappakāsiniyā saṁyuttanikāya-aṭṭhakathāya",
  "tika-s0301t9:57_0": "Vanasaṁyuttavaṇṇanāya līnatthappakāsanā samattā."
}