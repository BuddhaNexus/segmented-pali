{
  "tika-abh07t11:0_0": "3. Pakiṇṇakaparicchedavaṇṇanā",
  "tika-abh07t11:1_0": "1.",
  "tika-abh07t11:1_1": "Idāni yathāvuttānaṁ cittacetasikānaṁ vedanādivibhāgato,",
  "tika-abh07t11:1_2": "taṁtaṁvedanādibhedabhinnacittuppādavibhāgato ca pakiṇṇakasaṅgahaṁ dassetuṁ “sampayuttā yathāyoga”ntyādi āraddhaṁ.",
  "tika-abh07t11:1_3": "Yathāyogaṁ sampayuttā cittacetasikā dhammā sabhāvato attano attano sabhāvavasena ekūnanavutividhampi",
  "tika-abh07t11:1_4": "cittaṁ ārammaṇavijānanasabhāvasāmaññena ekavidhaṁ,",
  "tika-abh07t11:1_5": "sabbacittasādhāraṇo phasso phusanasabhāvena ekavidhotyādinā tepaññāsa honti.",
  "tika-abh07t11:2_0": "2.",
  "tika-abh07t11:2_1": "Idāni tesaṁ dhammānaṁ yathārahaṁ vedanā…pe…",
  "tika-abh07t11:2_2": "vatthuto saṅgaho nāma vedanāsaṅgahādināmako pakiṇṇakasaṅgaho cittuppādavaseneva taṁtaṁvedanādibhedabhinnacittuppādānaṁ",
  "tika-abh07t11:2_3": "vaseneva na katthaci taṁvirahena nīyate upanīyate,",
  "tika-abh07t11:2_4": "āharīyatītyattho.",
  "tika-abh07t11:3_0": "Vedanāsaṅgahavaṇṇanā",
  "tika-abh07t11:4_0": "3.Tatthāti tesu chasu saṅgahesu.",
  "tika-abh07t11:4_1": "Sukhādivedanānaṁ,",
  "tika-abh07t11:4_2": "taṁsahagatacittuppādānañca vibhāgavasena saṅgaho vedanāsaṅgaho. Dukkhato,",
  "tika-abh07t11:4_3": "sukhato ca aññā adukkhamasukhāma-",
  "tika-abh07t11:4_4": "kārāgamavasena.",
  "tika-abh07t11:4_5": "Nanu ca “dvemā,",
  "tika-abh07t11:4_6": "bhikkhave,",
  "tika-abh07t11:4_7": "vedanā sukhā dukkhā”ti vacanato dve eva vedanāti? Saccaṁ,",
  "tika-abh07t11:4_8": "taṁ pana anavajjapakkhikaṁ adukkhamasukhaṁ sukhavedanāyaṁ,",
  "tika-abh07t11:4_9": "sāvajjapakkhikañca dukkhavedanāyaṁ saṅgahetvā vuttaṁ.",
  "tika-abh07t11:4_10": "Yampi katthaci sutte “yaṁ kiñci vedayitamidamettha dukkhassā”ti vacanaṁ,",
  "tika-abh07t11:4_11": "taṁ saṅkhāradukkhatāya sabbavedanānaṁ dukkhasabhāvattā vuttaṁ. Yathāha –",
  "tika-abh07t11:4_12": "“saṅkhārāniccataṁ, ānanda,",
  "tika-abh07t11:4_13": "mayā sandhāya bhāsitaṁ saṅkhāravipariṇāmatañca yaṁ kiñcivedayitamidamettha dukkhassā”ti.",
  "tika-abh07t11:4_14": "Tasmā tissoyeva vedanāti daṭṭhabbā.",
  "tika-abh07t11:4_15": "Tenāha bhagavā –",
  "tika-abh07t11:4_16": "“tisso imā,",
  "tika-abh07t11:4_17": "bhikkhave,",
  "tika-abh07t11:4_18": "vedanā sukhā dukkhā adukkhamasukhā cā”ti.",
  "tika-abh07t11:4_19": "Evaṁ tividhāpi panetā indriyadesanāyaṁ “sukhindriyaṁ dukkhindriyaṁ somanassindriyaṁ domanassindriyaṁ",
  "tika-abh07t11:4_20": "upekkhindriya”nti pañcadhā desitāti taṁvasenapettha vibhāgaṁ dassetuṁ “sukhaṁ dukkha”ntyādi vuttaṁ.",
  "tika-abh07t11:4_21": "Kāyikamānasikasātāsātabhedato hi sukhaṁ dukkhañca paccekaṁ dvidhā vibhajitvā “sukhindriyaṁ somanassindriyaṁ dukkhindriyaṁ domanassindriya”nti desitā,",
  "tika-abh07t11:4_22": "upekkhā pana bhedābhāvato upekkhindriyanti ekadhāva.",
  "tika-abh07t11:4_23": "Yathā hi sukhadukkhāni aññathā kāyassa anuggahamupaghātañca karonti,",
  "tika-abh07t11:4_24": "aññathā manaso,",
  "tika-abh07t11:4_25": "nevaṁ upekkhā,",
  "tika-abh07t11:4_26": "tasmā sā ekadhāva desitā,",
  "tika-abh07t11:4_27": "tenāhu porāṇā –",
  "tika-abh07t11:5_0": "“Kāyikaṁ mānasaṁ dukkhaṁ, sukhañcopekkhavedanā;",
  "tika-abh07t11:6_0": "Ekaṁ mānasameveti, pañcadhindriyabhedato”ti. ;",
  "tika-abh07t11:7_0": "Tattha iṭṭhaphoṭṭhabbānubhavanalakkhaṇaṁ sukhaṁ.",
  "tika-abh07t11:7_1": "Aniṭṭhaphoṭṭhabbānubhavanalakkhaṇaṁ dukkhaṁ.",
  "tika-abh07t11:7_2": "Sabhāvato,",
  "tika-abh07t11:7_3": "parikappato vā iṭṭhānubhavanalakkhaṇaṁ somanassaṁ.",
  "tika-abh07t11:7_4": "Tathā aniṭṭhānubhavanalakkhaṇaṁ domanassaṁ.",
  "tika-abh07t11:7_5": "Majjhattānubhavanalakkhaṇā upekkhā.",
  "tika-abh07t11:8_0": "5.Catucattālīsa paccekaṁ lokiyalokuttarabhedena ekādasavidhattā.",
  "tika-abh07t11:9_0": "7.Sesānīti sukhadukkhasomanassadomanassasahagatehi avasesāni akusalato cha,",
  "tika-abh07t11:9_1": "ahetukato cuddasa,",
  "tika-abh07t11:9_2": "kāmāvacarasobhanato dvādasa,",
  "tika-abh07t11:9_3": "pañcamajjhānikāni tevīsāti sabbānipi pañcapaññāsa.",
  "tika-abh07t11:10_0": "Vedanāsaṅgahavaṇṇanā niṭṭhitā.",
  "tika-abh07t11:11_0": "Hetusaṅgahavaṇṇanā",
  "tika-abh07t11:12_0": "10.",
  "tika-abh07t11:12_1": "Lobhādihetūnaṁ vibhāgavasena,",
  "tika-abh07t11:12_2": "taṁsampayuttavasena ca saṅgaho hetusaṅgaho.",
  "tika-abh07t11:12_3": "Hetavo nāma chabbidhā bhavantīti sambandho.",
  "tika-abh07t11:12_4": "Hetubhāvo pana nesaṁ sampayuttānaṁ suppatiṭṭhitabhāvasādhanasaṅkhāto mūlabhāvo.",
  "tika-abh07t11:12_5": "Laddhahetupaccayā hi dhammā viruḷhamūlā viya pādapā thirā honti,",
  "tika-abh07t11:12_6": "na ahetukā viya jalatale sevālasadisā.",
  "tika-abh07t11:12_7": "Evañca katvā ete mūlasadisatāya “mūlānī”ti ca vuccanti.",
  "tika-abh07t11:12_8": "Apare pana “kusalādīnaṁ kusalādibhāvasādhanaṁ hetubhāvo”ti vadanti,",
  "tika-abh07t11:12_9": "evaṁ sati hetūnaṁ attano kusalādibhāvasādhano añño hetu maggitabbo siyā.",
  "tika-abh07t11:12_10": "Atha sesasampayuttahetupaṭibaddho tesaṁ kusalādibhāvo,",
  "tika-abh07t11:12_11": "evampi momūhacittasampayuttassa hetuno akusalabhāvo appaṭibaddho siyā.",
  "tika-abh07t11:12_12": "Atha tassa sabhāvato akusalabhāvopi siyā,",
  "tika-abh07t11:12_13": "evaṁ sati sesahetūnampi sabhāvatova kusalādibhāvoti tesaṁ viya sampayuttadhammānampi so hetupaṭibaddho na siyā.",
  "tika-abh07t11:12_14": "Yadi ca hetupaṭibaddho kusalādibhāvo,",
  "tika-abh07t11:12_15": "tadā ahetukānaṁ abyākatabhāvo na siyāti alamatinippīḷanena.",
  "tika-abh07t11:12_16": "Kusalādibhāvo pana kusalākusalānaṁ yonisoayonisomanasikārappaṭibaddho. Yathāha – “yoniso,",
  "tika-abh07t11:12_17": "bhikkhave,",
  "tika-abh07t11:12_18": "manasikaroto anuppannā ceva kusalā dhammā uppajjanti,",
  "tika-abh07t11:12_19": "uppannā ca kusalā dhammā abhivaḍḍhantī”tyādi,",
  "tika-abh07t11:12_20": "abyākatānaṁ pana abyākatabhāvo niranusayasantānappaṭibaddho kammappaṭibaddho avipākabhāvappaṭibaddho cāti daṭṭhabbaṁ.",
  "tika-abh07t11:13_0": "16. Idāni hetūnaṁ jātibhedaṁ dassetuṁ “lobho doso cā”tyādi vuttaṁ.",
  "tika-abh07t11:14_0": "Hetusaṅgahavaṇṇanā niṭṭhitā.",
  "tika-abh07t11:15_0": "Kiccasaṅgahavaṇṇanā",
  "tika-abh07t11:16_0": "18.",
  "tika-abh07t11:16_1": "Paṭisandhādīnaṁ kiccānaṁ vibhāgavasena,",
  "tika-abh07t11:16_2": "taṁkiccavantānañca paricchedavasena saṅgaho kiccasaṅgaho.",
  "tika-abh07t11:16_3": "Bhavato bhavassa paṭisandhānaṁ paṭisandhikiccaṁ.",
  "tika-abh07t11:16_4": "Avicchedappavattihetubhāvena bhavassa aṅgabhāvo bhavaṅgakiccaṁ.",
  "tika-abh07t11:16_5": "Āvajjanakiccādīni heṭṭhā vuttavacanatthānusārena yathārahaṁ yojetabbāni.",
  "tika-abh07t11:16_6": "Ārammaṇe taṁtaṁkiccasādhanavasena anekakkhattuṁ,",
  "tika-abh07t11:16_7": "ekakkhattuṁ vā javamānassa viya pavatti javanakiccaṁ.",
  "tika-abh07t11:16_8": "Taṁtaṁjavanaggahitārammaṇassa ārammaṇakaraṇaṁ tadārammaṇakiccaṁ.",
  "tika-abh07t11:16_9": "Nibbattabhavato parigaḷhanaṁ cutikiccaṁ.",
  "tika-abh07t11:17_0": "19.",
  "tika-abh07t11:17_1": "Imāni pana kiccāni ṭhānavasena pākaṭāni hontīti taṁ dāni pabhedato dassetuṁ “paṭisandhī”tyādi vuttaṁ,",
  "tika-abh07t11:17_2": "tattha paṭisandhiyā ṭhānaṁ paṭisandhiṭhānaṁ.",
  "tika-abh07t11:17_3": "Kāmaṁ paṭisandhivinimuttaṁ ṭhānaṁ nāma natthi,",
  "tika-abh07t11:17_4": "sukhaggahaṇatthaṁ pana “silāputtakassa sarīra”ntyādīsu viya abhedepi bhedaparikappanāti daṭṭhabbaṁ.",
  "tika-abh07t11:17_5": "Evaṁ sesesupi.",
  "tika-abh07t11:17_6": "Dassanādīnaṁ pañcannaṁ viññāṇānaṁ ṭhānaṁ pañcaviññāṇaṭhānaṁ. Ādi-",
  "tika-abh07t11:17_7": "saddena sampaṭicchanaṭhānādīnaṁ saṅgaho.",
  "tika-abh07t11:18_0": "Tattha cutibhavaṅgānaṁ antarā paṭisandhiṭhānaṁ.",
  "tika-abh07t11:18_1": "Paṭisandhiāvajjanānaṁ,",
  "tika-abh07t11:18_2": "javanāvajjanānaṁ,",
  "tika-abh07t11:18_3": "tadārammaṇāvajjanānaṁ,",
  "tika-abh07t11:18_4": "voṭṭhabbanāvajjanānaṁ,",
  "tika-abh07t11:18_5": "kadāci javanacutīnaṁ,",
  "tika-abh07t11:18_6": "tadārammaṇacutīnañca antarā bhavaṅgaṭhānaṁ.",
  "tika-abh07t11:18_7": "Bhavaṅgapañcaviññāṇānaṁ,",
  "tika-abh07t11:18_8": "bhavaṅgajavanānañca antarā āvajjanaṭhānaṁ.",
  "tika-abh07t11:18_9": "Pañcadvārāvajjanasampaṭicchanānamantarā pañcaviññāṇaṭhānaṁ.",
  "tika-abh07t11:18_10": "Pañcaviññāṇasantīraṇānamantarā sampaṭicchanaṭhānaṁ.",
  "tika-abh07t11:18_11": "Sampaṭicchanavoṭṭhabbanānamantarā santīraṇaṭhānaṁ.",
  "tika-abh07t11:18_12": "Santīraṇajavanānaṁ,",
  "tika-abh07t11:18_13": "santīraṇabhavaṅgānañca antarā voṭṭhabbanaṭhānaṁ.",
  "tika-abh07t11:18_14": "Voṭṭhabbanatadārammaṇānaṁ,",
  "tika-abh07t11:18_15": "voṭṭhabbanabhavaṅgānaṁ,",
  "tika-abh07t11:18_16": "voṭṭhabbanacutīnaṁ,",
  "tika-abh07t11:18_17": "manodvārāvajjanatadārammaṇānaṁ,",
  "tika-abh07t11:18_18": "manodvārāvajjanabhavaṅgānaṁ,",
  "tika-abh07t11:18_19": "manodvārāvajjanacutīnañca antarā javanaṭhānaṁ.",
  "tika-abh07t11:18_20": "Javanabhavaṅgānaṁ,",
  "tika-abh07t11:18_21": "javanacutīnañca antarā tadārammaṇaṭhānaṁ.",
  "tika-abh07t11:18_22": "Javanapaṭisandhīnaṁ,",
  "tika-abh07t11:18_23": "tadārammaṇapaṭisandhīnaṁ,",
  "tika-abh07t11:18_24": "bhavaṅgapaṭisandhīnaṁ vā antarā cutiṭhānaṁ nāma.",
  "tika-abh07t11:19_0": "20.Dve upekkhāsahagatasantīraṇāni sukhasantīraṇassa paṭisandhivasappavattibhāvābhāvatotiadhippāyo.",
  "tika-abh07t11:19_1": "Evañca katvā paṭṭhāne “upekkhāsahagataṁ dhammaṁ paṭicca upekkhāsahagato dhammo uppajjati na hetupaccayā”ti",
  "tika-abh07t11:19_2": "evamāgatassa upekkhāsahagatapadassa vibhaṅge “ahetukaṁ upekkhāsahagataṁ ekaṁ khandhaṁ paṭicca dve khandhā,",
  "tika-abh07t11:19_3": "dve khandhe paṭicca eko khandho,",
  "tika-abh07t11:19_4": "ahetukapaṭisandhikkhaṇe upekkhāsahagataṁ ekaṁ khandhaṁ paṭicca dve khandhā,",
  "tika-abh07t11:19_5": "dve khandhe paṭicca eko khandho”ti evaṁ pavattipaṭisandhivasena paṭiccanayo uddhaṭo,",
  "tika-abh07t11:19_6": "pītisahagatasukhasahagatapadavibhaṅge pana “ahetukaṁ pītisahagataṁ ekaṁ khandhaṁ paṭiccatayo khandhā…pe…",
  "tika-abh07t11:19_7": "dve khandhā.",
  "tika-abh07t11:19_8": "Ahetukaṁ sukhasahagataṁ ekaṁ khandhaṁ paṭicca dve khandhā …pe…",
  "tika-abh07t11:19_9": "eko khandho”ti pavattivaseneva uddhaṭo,",
  "tika-abh07t11:19_10": "na pana “ahetukapaṭisandhikkhaṇe”tyādinā paṭisandhivasena,",
  "tika-abh07t11:19_11": "tasmā yathādhammasāsane avacanampi abhāvameva dīpetīti na tassa paṭisandhivasena pavatti atthi.",
  "tika-abh07t11:19_12": "Yattha pana labbhamānassapi kassaci avacanaṁ,",
  "tika-abh07t11:19_13": "tattha kāraṇaṁ upari āvi bhavissati.",
  "tika-abh07t11:20_0": "25.",
  "tika-abh07t11:20_1": "Manodvārāvajjanassa parittārammaṇe dvattikkhattuṁ pavattamānassapi natthi javanakiccaṁ tassa ārammaṇarasānubhavanābhāvatoti",
  "tika-abh07t11:20_2": "vuttaṁ “āvajjanadvayavajjitānī”ti.",
  "tika-abh07t11:20_3": "Evañca katvā vuttaṁ aṭṭhakathāyaṁ “javanaṭṭhāne ṭhatvā”ti.",
  "tika-abh07t11:20_4": "Itarathā “javanaṁ hutvā”ti vattabbaṁ siyāti.",
  "tika-abh07t11:20_5": "Kusalākusalaphalakiriyacittānīti ekavīsati lokiyalokuttarakusalāni,",
  "tika-abh07t11:20_6": "dvādasa akusalāni,",
  "tika-abh07t11:20_7": "cattāri lokuttaraphalacittāni,",
  "tika-abh07t11:20_8": "aṭṭhārasa tebhūmakakiriyacittāni.",
  "tika-abh07t11:20_9": "Ekacittakkhaṇikampi hi lokuttaramaggādikaṁ taṁsabhāvavantatāya javanakiccaṁ nāma,",
  "tika-abh07t11:20_10": "yathā ekekagocaravisayampi sabbaññutaññāṇaṁ sakalavisayāvabodhanasāmatthiyayogato na kadāci taṁnāmaṁ vijahatīti.",
  "tika-abh07t11:21_0": "27.",
  "tika-abh07t11:21_1": "Evaṁ kiccabhedena vuttāneva yathāsakaṁ labbhamānakiccagaṇanavasena sampiṇḍetvā dassetuṁ “tesu panā”tyādi vuttaṁ.",
  "tika-abh07t11:22_0": "33.",
  "tika-abh07t11:22_1": "Paṭisandhādayo cittuppādā nāmakiccabhedena paṭisandhādīnaṁ nāmānaṁ,",
  "tika-abh07t11:22_2": "kiccānañca bhedena,",
  "tika-abh07t11:22_3": "atha vā paṭisandhādayo nāma tannāmakā cittuppādā paṭisandhādīnaṁ kiccānaṁ bhedena cuddasa,",
  "tika-abh07t11:22_4": "ṭhānabhedena paṭisandhādīnaṁyeva ṭhānānaṁ bhedena dasadhā pakāsitāti yojanā.",
  "tika-abh07t11:22_5": "Ekakiccaṭhānadvikiccaṭhānatikiccaṭhānacatukiccaṭhānapañcakiccaṭhānāni cittāni yathākkamaṁ aṭṭhasaṭṭhi,",
  "tika-abh07t11:22_6": "tathā dve ca nava ca aṭṭha ca dve cāti niddiseti sambandho.",
  "tika-abh07t11:23_0": "Kiccasaṅgahavaṇṇanā niṭṭhitā.",
  "tika-abh07t11:24_0": "Dvārasaṅgahavaṇṇanā",
  "tika-abh07t11:25_0": "35. Dvārānaṁ,",
  "tika-abh07t11:25_1": "dvārappavattacittānañca paricchedavasena saṅgaho dvārasaṅgaho.",
  "tika-abh07t11:25_2": "Āvajjanādīnaṁ arūpadhammānaṁ pavattimukhabhāvato dvārāni viyāti dvārāni.",
  "tika-abh07t11:26_0": "36.Cakkhumevāti pasādacakkhumeva.",
  "tika-abh07t11:27_0": "37.",
  "tika-abh07t11:27_1": "Āvajjanādīnaṁ manānaṁ,",
  "tika-abh07t11:27_2": "manoyeva vā dvāranti manodvāraṁ.",
  "tika-abh07t11:27_3": "Bhavaṅganti āvajjanānantaraṁ bhavaṅgaṁ.",
  "tika-abh07t11:27_4": "Tenāhu porāṇā –",
  "tika-abh07t11:28_0": "“Sāvajjanaṁ bhavaṅgantu, manodvāranti vuccatī”ti;",
  "tika-abh07t11:29_0": "39.Tatthāti tesu cakkhādidvāresu cakkhudvāre chacattālīsa cittāni yathārahamuppajjantīti sambandho.",
  "tika-abh07t11:29_1": "Pañcadvārāvajjanamekaṁ,",
  "tika-abh07t11:29_2": "cakkhuviññāṇādīni ubhayavipākavasena satta,",
  "tika-abh07t11:29_3": "voṭṭhabbanamekaṁ,",
  "tika-abh07t11:29_4": "kāmāvacarajavanāni ca kusalākusalanirāvajjanakiriyavasena ekūnatiṁsa,",
  "tika-abh07t11:29_5": "tadārammaṇāni ca aggahitaggahaṇena aṭṭhevāti chacattālīsa.",
  "tika-abh07t11:29_6": "Yathārahanti iṭṭhādiārammaṇe yonisoayonisomanasikāraniranusayasantānādīnaṁ anurūpavasena.",
  "tika-abh07t11:29_7": "Sabbathāpīti āvajjanāditadārammaṇapariyosānena sabbenapi pakārena kāmāvacarānevāti yojanā.",
  "tika-abh07t11:29_8": "Sabbathāpi catupaññāsa cittānīti vā sambandho.",
  "tika-abh07t11:29_9": "Sabbathāpi taṁtaṁdvārikavasena ṭhitāni aggahitaggahaṇena cakkhudvārikesu chacattālīsacittesu sotaviññāṇādīnaṁ",
  "tika-abh07t11:29_10": "catunnaṁ yugaḷānaṁ pakkhepena catupaññāsapītyattho.",
  "tika-abh07t11:30_0": "41.",
  "tika-abh07t11:30_1": "Cakkhādidvāresu appavattanato,",
  "tika-abh07t11:30_2": "manodvārasaṅkhātabhavaṅgato ārammaṇantaraggahaṇavasena appavattito ca paṭisandhādivasena pavattāni ekūnavīsati dvāravimuttāni.",
  "tika-abh07t11:31_0": "42.",
  "tika-abh07t11:31_1": "Dvipañcaviññāṇāni sakasakadvāre,",
  "tika-abh07t11:31_2": "chabbīsati mahaggatalokuttarajavanāni manodvāreyeva uppajjanato chattiṁsa cittāni yathārahaṁ sakasakadvārānurūpaṁ ekadvārikacittāni.",
  "tika-abh07t11:32_0": "45.",
  "tika-abh07t11:32_1": "Pañcadvāresu santīraṇatadārammaṇavasena,",
  "tika-abh07t11:32_2": "manodvāre ca tadārammaṇavasena pavattanato chadvārikāni ceva paṭisandhādivasappavattiyā dvāravimuttāni ca.",
  "tika-abh07t11:33_0": "47.",
  "tika-abh07t11:33_1": "Pañcadvārikāni ca chadvārikāni ca pañcachadvārikāni.",
  "tika-abh07t11:33_2": "Chadvārikāni ca tāni kadāci dvāravimuttāni cāti chadvārikavimuttāni.",
  "tika-abh07t11:33_3": "Atha vā chadvārikāni ca chadvārikavimuttāni cāti chadvārikavimuttānīti ekadesasarūpekaseso daṭṭhabbo.",
  "tika-abh07t11:34_0": "Dvārasaṅgahavaṇṇanā niṭṭhitā.",
  "tika-abh07t11:35_0": "Ālambaṇasaṅgahavaṇṇanā",
  "tika-abh07t11:36_0": "48.",
  "tika-abh07t11:36_1": "Ārammaṇānaṁ sarūpato,",
  "tika-abh07t11:36_2": "vibhāgato,",
  "tika-abh07t11:36_3": "taṁvisayacittato ca saṅgaho ālambaṇasaṅgaho.",
  "tika-abh07t11:36_4": "Vaṇṇavikāraṁ āpajjamānaṁ rūpayati hadayaṅgatabhāvaṁ pakāsetīti rūpaṁ,",
  "tika-abh07t11:36_5": "tadeva dubbalapurisena daṇḍādi viya cittacetasikehi ālambīyati,",
  "tika-abh07t11:36_6": "tāni vā āgantvā ettha ramantīti ārammaṇanti rūpārammaṇaṁ.",
  "tika-abh07t11:36_7": "Saddīyatīti saddo,",
  "tika-abh07t11:36_8": "soyeva ārammaṇanti saddārammaṇaṁ.",
  "tika-abh07t11:36_9": "Gandhayati attano vatthuṁ sūceti “idamettha atthī”ti pesuññaṁ karontaṁ viya hotīti gandho,",
  "tika-abh07t11:36_10": "soyeva ārammaṇaṁ gandhārammaṇaṁ.",
  "tika-abh07t11:36_11": "Rasanti taṁ sattā assādentīti raso,",
  "tika-abh07t11:36_12": "soyeva ārammaṇaṁ rasārammaṇaṁ.",
  "tika-abh07t11:36_13": "Phusīyatīti phoṭṭhabbaṁ,",
  "tika-abh07t11:36_14": "tadeva ārammaṇaṁ phoṭṭhabbārammaṇaṁ.",
  "tika-abh07t11:36_15": "Dhammoyeva ārammaṇaṁ dhammārammaṇaṁ.",
  "tika-abh07t11:37_0": "49.Tatthāti tesu rūpādiārammaṇesu,",
  "tika-abh07t11:37_1": "rūpamevāti vaṇṇāyatanasaṅkhātaṁ rūpameva.",
  "tika-abh07t11:37_2": "Saddādayoti saddāyatanādisaṅkhātā saddādayo,",
  "tika-abh07t11:37_3": "āpodhātuvajjitabhūtattayasaṅkhātaṁ phoṭṭhabbāyatanañca.",
  "tika-abh07t11:38_0": "50. Pañcārammaṇapasādāni ṭhapetvā sesāni soḷasa sukhumarūpāni.",
  "tika-abh07t11:39_0": "51.Paccuppannanti vattamānaṁ.",
  "tika-abh07t11:40_0": "52.Chabbidhampīti rūpādivasena chabbidhampi.",
  "tika-abh07t11:40_1": "Vināsābhāvato atītādikālavasena navattabbattā nibbānaṁ,",
  "tika-abh07t11:40_2": "paññatti ca kālavimuttaṁ nāma.",
  "tika-abh07t11:40_3": "Yathārahanti kāmāvacarajavanaabhiññāsesamahaggatādijavanānaṁ anurūpato.",
  "tika-abh07t11:40_4": "Kāmāvacarajavanānañhi hasituppādavajjānaṁ chabbidhampi tikālikaṁ,",
  "tika-abh07t11:40_5": "kālavimuttañca ārammaṇaṁ hoti.",
  "tika-abh07t11:40_6": "Hasituppādassa tikālikameva.",
  "tika-abh07t11:40_7": "Tathā hissa ekantaparittārammaṇataṁ vakkhati.",
  "tika-abh07t11:40_8": "Dibbacakkhādivasappavattassa pana abhiññājavanassa yathārahaṁ chabbidhampi tikālikaṁ,",
  "tika-abh07t11:40_9": "kālavimuttañca ārammaṇaṁ hoti.",
  "tika-abh07t11:40_10": "Vibhāgo panettha navamaparicchede āvi bhavissati.",
  "tika-abh07t11:40_11": "Sesānaṁ pana kālavimuttaṁ,",
  "tika-abh07t11:40_12": "atītañca yathārahamārammaṇaṁ hoti.",
  "tika-abh07t11:41_0": "53. Dvāra…pe…",
  "tika-abh07t11:41_1": "saṅkhātānaṁ chabbidhampi ārammaṇaṁ hotīti sambandho,",
  "tika-abh07t11:41_2": "taṁ pana nesaṁ ārammaṇaṁ na āvajjanassa viya kenaci aggahitameva gocarabhāvaṁ gacchati,",
  "tika-abh07t11:41_3": "na ca pañcadvārikajavanānaṁ viya ekantapaccuppannaṁ,",
  "tika-abh07t11:41_4": "nāpi manodvārikajavanānaṁ viya tikālikameva,",
  "tika-abh07t11:41_5": "avisesena kālavimuttaṁ vā,",
  "tika-abh07t11:41_6": "nāpi maraṇāsannato purimabhāgajavanānaṁ viya kammakammanimittādivasena āgamasiddhivohāravinimuttanti āha “yathāsambhavaṁ…pe…",
  "tika-abh07t11:41_7": "sammata”nti.",
  "tika-abh07t11:41_8": "Tattha yathāsambhavanti taṁtaṁbhūmikapaṭisandhibhavaṅgacutīnaṁ taṁtaṁdvāraggahitādivasena sambhavānurūpato.",
  "tika-abh07t11:41_9": "Kāmāvacarānañhi paṭisandhibhavaṅgānaṁ tāva rūpādipañcārammaṇaṁ chadvāraggahitaṁ yathārahaṁ paccuppannamatītañca kammanimittasammatamārammaṇaṁ hoti,",
  "tika-abh07t11:41_10": "tathā cuticittassa atītameva.",
  "tika-abh07t11:41_11": "Dhammārammaṇaṁ pana tesaṁ tiṇṇannampi manodvāraggahitameva atītaṁ kammakammanimittasammataṁ,",
  "tika-abh07t11:41_12": "tathā rūpārammaṇaṁ ekameva manodvāraggahitaṁ ekantapaccuppannaṁ gatinimittasammatanti evaṁ kāmāvacarapaṭisandhādīnaṁ",
  "tika-abh07t11:41_13": "yathāsambhavaṁ chadvāraggahitaṁ paccuppannamatītañca kammakammanimittagatinimittasammatamārammaṇaṁ hoti.",
  "tika-abh07t11:42_0": "Mahaggatapaṭisandhādīsu pana rūpāvacarānaṁ,",
  "tika-abh07t11:42_1": "paṭhamatatiyāruppānañca dhammārammaṇameva manodvāraggahitaṁ paññattibhūtaṁ kammanimittasammataṁ,",
  "tika-abh07t11:42_2": "tathā dutiyacatutthāruppānaṁ atītamevāti evaṁ mahaggatapaṭisandhibhavaṅgacutīnaṁ manodvāraggahitaṁ paññattibhūtaṁ,",
  "tika-abh07t11:42_3": "atītaṁ vā kammanimittasammatameva ārammaṇaṁ hoti.",
  "tika-abh07t11:43_0": "Yebhuyyena bhavantare chadvāraggahitanti bāhullena atītānantarabhave maraṇāsannappavattachadvārikajavanehi gahitaṁ.",
  "tika-abh07t11:43_1": "Asaññībhavato cutānañhi paṭisandhivisayassa anantarātītabhave na kenaci dvārena gahaṇaṁ atthīti tadevettha yebhuyyaggahaṇena byabhicāritaṁ.",
  "tika-abh07t11:43_2": "Kevalañhi kammabaleneva tesaṁ paṭisandhiyā kammanimittādikamārammaṇaṁ upaṭṭhāti.",
  "tika-abh07t11:43_3": "Tathā hi saccasaṅkhepe asaññībhavato cutassa paṭisandhinimittaṁ pucchitvā –",
  "tika-abh07t11:44_0": "“Bhavantarakataṁ kammaṁ, yamokāsaṁ labhe tato;",
  "tika-abh07t11:45_0": "Hoti sā sandhi teneva, upaṭṭhāpitagocare”ti. –",
  "tika-abh07t11:46_0": "Kevalaṁ kammabaleneva paṭisandhigocarassa upaṭṭhānaṁ vuttaṁ.",
  "tika-abh07t11:46_1": "Itarathā hi javanaggahitassapi ārammaṇassa kammabaleneva upaṭṭhāpiyamānattā “tenevā”ti sāvadhāraṇavacanassa adhippāyasuññatā āpajjeyyāti.",
  "tika-abh07t11:46_2": "Nanu ca tesampi paṭisandhigocaro kammabhave kenaci dvārena javanaggahito sambhavatīti?",
  "tika-abh07t11:46_3": "Saccaṁ sambhavati kammakammanimittasammato,",
  "tika-abh07t11:46_4": "gatinimittasammato pana sabbesampi maraṇakāleyeva upaṭṭhātīti kuto tassa kammabhave gahaṇasambhavo.",
  "tika-abh07t11:46_5": "Apicettha maraṇāsannapavattajavanehi gahitameva sandhāya “chadvāraggahita”nti vuttaṁ,",
  "tika-abh07t11:46_6": "evañca katvā ācariyena imasmiṁyeva adhikāre paramatthavinicchaye vuttaṁ –",
  "tika-abh07t11:47_0": "“Maraṇāsannasattassa, yathopaṭṭhitagocaraṁ;",
  "tika-abh07t11:48_0": "Chadvāresu tamārabbha, paṭisandhi bhavantare”ti. ;",
  "tika-abh07t11:49_0": "“Paccuppanna”ntyādinā anāgatassa paṭisandhigocarabhāvaṁ nivāreti.",
  "tika-abh07t11:49_1": "Na hi taṁ atītakammakammanimittāni viya anubhūtaṁ,",
  "tika-abh07t11:49_2": "nāpi paccuppannakammanimittagatinimittāni viya āpāthagatañca hotīti,",
  "tika-abh07t11:49_3": "kammakammanimittādīnañca sarūpaṁ sayameva vakkhati.",
  "tika-abh07t11:50_0": "54.Tesūti rūpādipaccuppannādikammādiārammaṇesu viññāṇesu.",
  "tika-abh07t11:50_1": "Rūpādīsu ekekaṁ ārammaṇaṁ etesanti rūpādiekekārammaṇāni.",
  "tika-abh07t11:51_0": "55. Rūpādikaṁ pañcavidhampi ārammaṇametassāti rūpādipañcārammaṇaṁ.",
  "tika-abh07t11:52_0": "56.Sesānīti dvipañcaviññāṇasampaṭicchanehi avasesāni ekādasa kāmāvacaravipākāni.",
  "tika-abh07t11:52_1": "Sabbathāpi kāmāvacarārammaṇānīti sabbenapi chadvārikadvāravimuttachaḷārammaṇavasappavattākārena nibbattānipi",
  "tika-abh07t11:52_2": "ekantakāmāvacarasabhāvachaḷārammaṇagocarāni.",
  "tika-abh07t11:52_3": "Ettha hi vipākāni tāva santīraṇādivasena rūpādipañcārammaṇe,",
  "tika-abh07t11:52_4": "paṭisandhādivasena chaḷārammaṇasaṅkhāte kāmāvacarārammaṇeyeva pavattanti.",
  "tika-abh07t11:53_0": "Hasanacittampi padhānasāruppaṭṭhānaṁ disvā tussantassa rūpārammaṇe,",
  "tika-abh07t11:53_1": "bhaṇḍabhājanaṭṭhāne mahāsaddaṁ sutvā “evarūpā loluppataṇhā me pahīnā”ti tussantassa saddārammaṇe,",
  "tika-abh07t11:53_2": "gandhādīhi cetiyapūjanakāle tussantassa gandhārammaṇe,",
  "tika-abh07t11:53_3": "rasasampannaṁ piṇḍapātaṁ sabrahmacārīhi bhājetvā paribhuñjanakāle tussantassa rasārammaṇe,",
  "tika-abh07t11:53_4": "ābhisamācārikavattaparipūraṇakāle tussantassa phoṭṭhabbārammaṇe,",
  "tika-abh07t11:53_5": "pubbenivāsañāṇādīhi gahitakāmāvacaradhammaṁ ārabbha tussantassa dhammārammaṇeti evaṁ parittadhammapariyāpannesveva chasu ārammaṇesu pavattati.",
  "tika-abh07t11:54_0": "57.",
  "tika-abh07t11:54_1": "Dvādasākusalaaṭṭhañāṇavippayuttajavanavasena vīsati cittāni attano jaḷabhāvato lokuttaradhamme ārabbha",
  "tika-abh07t11:54_2": "pavattituṁ na sakkontīti navavidhalokuttaradhamme vajjetvā tebhūmakāni,",
  "tika-abh07t11:54_3": "paññattiñca ārabbha pavattantīti āha “akusalāni cevā”tyādi.",
  "tika-abh07t11:54_4": "Imesu hi akusalato cattāro diṭṭhigatasampayuttacittuppādā parittadhamme ārabbha parāmasanaassādanābhinandanakāle kāmāvacarārammaṇā,",
  "tika-abh07t11:54_5": "tenevākārena sattavīsati mahaggatadhamme ārabbha pavattiyaṁ mahaggatārammaṇā,",
  "tika-abh07t11:54_6": "sammutidhamme ārabbha pavattiyaṁ paññattārammaṇā.",
  "tika-abh07t11:54_7": "Diṭṭhivippayuttacittuppādāpi teyeva dhamme ārabbha kevalaṁ assādanābhinandanavasena pavattiyaṁ,",
  "tika-abh07t11:54_8": "paṭighasampayuttā ca dussanavippaṭisāravasena,",
  "tika-abh07t11:54_9": "vicikicchāsahagato aniṭṭhaṅgamanavasena,",
  "tika-abh07t11:54_10": "uddhaccasahagato vikkhipanavasena,",
  "tika-abh07t11:54_11": "avūpasamavasena ca pavattiyaṁ parittamahaggatapaññattārammaṇo,",
  "tika-abh07t11:54_12": "kusalato cattāro,",
  "tika-abh07t11:54_13": "kiriyato cattāroti aṭṭha ñāṇavippayuttacittuppādā sekkhaputhujjanakhīṇāsavānaṁ asakkaccadānapaccavekkhaṇadhammassavanādīsu",
  "tika-abh07t11:54_14": "parittadhamme ārabbha pavattikāle kāmāvacarārammaṇā,",
  "tika-abh07t11:54_15": "atipaguṇajjhānapaccavekkhaṇakāle mahaggatārammaṇā,",
  "tika-abh07t11:54_16": "kasiṇanimittādīsu parikammādikāle paññattārammaṇāti daṭṭhabbaṁ.",
  "tika-abh07t11:55_0": "58.Arahattamaggaphalavajjitasabbārammaṇāni sekkhaputhujjanasantānesveva pavattanato.",
  "tika-abh07t11:55_1": "Sekkhāpi hi ṭhapetvā lokiyacittaṁ arahato maggaphalasaṅkhātaṁ pāṭipuggalikacittaṁ jānituṁ na sakkonti anadhigatattā,",
  "tika-abh07t11:55_2": "tathā puthujjanādayopi sotāpannādīnaṁ,",
  "tika-abh07t11:55_3": "sekkhānaṁ pana attano attano maggaphalapaccavekkhaṇesu parasantānagatamaggaphalārammaṇāya abhiññāya parikammakāle,",
  "tika-abh07t11:55_4": "abhiññācitteneva maggaphalānaṁ paricchindanakāle ca attano attano samānānaṁ,",
  "tika-abh07t11:55_5": "heṭṭhimānañca maggaphaladhamme ārabbha kusalajavanānaṁ pavatti atthīti arahattamaggaphalasseva paṭikkhepo kato.",
  "tika-abh07t11:55_6": "Kāmāvacaramahaggatapaññattinibbānāni pana sekkhaputhujjanānaṁ sakkaccadānapaccavekkhaṇadhammassavanasaṅkhārasammasanakasiṇaparikammādīsu",
  "tika-abh07t11:55_7": "taṁtadārammaṇikābhiññānaṁ parikammakāle,",
  "tika-abh07t11:55_8": "gotrabhuvodānakāle,",
  "tika-abh07t11:55_9": "dibbacakkhādīhi rūpavijānanādikāle ca kusalajavanānaṁ gocarabhāvaṁ gacchanti.",
  "tika-abh07t11:56_0": "59.Sabbathāpi sabbārammaṇānīti kāmāvacaramahaggatasabbalokuttarapaññattivasena sabbathāpi sabbārammaṇāni,",
  "tika-abh07t11:56_1": "na pana akusalādayo viya sappadesasabbārammaṇānītyattho.",
  "tika-abh07t11:56_2": "Kiriyajavanānañhi sabbaññutaññāṇādivasappavattiyaṁ,",
  "tika-abh07t11:56_3": "voṭṭhabbanassa ca taṁtaṁpurecārikavasappavattiyaṁ na ca kiñci agocaraṁ nāma atthi.",
  "tika-abh07t11:57_0": "60. Paṭhamatatiyāruppārammaṇattā āruppesu dutiyacatutthāni mahaggatārammaṇāni.",
  "tika-abh07t11:58_0": "61.Sesāni…pe…",
  "tika-abh07t11:58_1": "paññattārammaṇānīti pannarasa rūpāvacarāni,",
  "tika-abh07t11:58_2": "paṭhamatatiyāruppāni cāti ekavīsati kasiṇādipaññattīsu pavattanato paññattārammaṇāni.",
  "tika-abh07t11:59_0": "63.",
  "tika-abh07t11:59_1": "Tevīsatikāmāvacaravipākapañcadvārāvajjanahasanavasena pañcavīsati cittāni paritthamhi kāmāvacarārammaṇe yeva bhavanti.",
  "tika-abh07t11:59_2": "Kāmāvacarañhi mahaggatādayo upādāya mandānubhāvatāya parisamantato attaṁ khaṇḍitaṁ viyāti parittaṁ.",
  "tika-abh07t11:59_3": "“Cha cittāni mahaggateyevā”tyādinā sabbattha sāvadhāraṇayojanā daṭṭhabbā.",
  "tika-abh07t11:60_0": "Ālambaṇasaṅgahavaṇṇanā niṭṭhitā.",
  "tika-abh07t11:61_0": "Vatthusaṅgahavaṇṇanā",
  "tika-abh07t11:62_0": "64.",
  "tika-abh07t11:62_1": "Vatthuvibhāgato,",
  "tika-abh07t11:62_2": "tabbatthukacittaparicchedavasena ca saṅgaho vatthusaṅgaho.",
  "tika-abh07t11:62_3": "Vasanti etesu cittacetasikā tannissayattāti vatthūni.",
  "tika-abh07t11:63_0": "65.Tāni kāmaloke sabbānipi labbhanti paripuṇṇindriyassa tattheva upalabbhanato. Pi-",
  "tika-abh07t11:63_1": "saddena pana andhabadhirādivasena kesañci asambhavaṁ dīpeti.",
  "tika-abh07t11:64_0": "66.Ghānādittayaṁ natthi brahmānaṁ kāmavirāgabhāvanāvasena gandharasaphoṭṭhabbesu virattatāya tabbisayappasādesupi virāgasabhāvato.",
  "tika-abh07t11:64_1": "Buddhadassanadhammassavanādiatthaṁ pana cakkhusotesu avirattabhāvato cakkhādidvayaṁ tattha upalabbhati.",
  "tika-abh07t11:65_0": "67.Arūpaloke sabbānipi cha vatthūni na saṁvijjanti arūpīnaṁ rūpavirāgabhāvanābalena tattha sabbena sabbaṁ rūpappavattiyā abhāvato.",
  "tika-abh07t11:66_0": "68. Pañcaviññāṇāneva nissattanijjīvaṭṭhena dhātuyoti pañcaviññāṇadhātuyo.",
  "tika-abh07t11:67_0": "69. Mananamattā dhātu manodhātu.",
  "tika-abh07t11:68_0": "70.",
  "tika-abh07t11:68_1": "Manoyeva visiṭṭhavijānanakiccayogato viññāṇaṁ nissattanijjīvaṭṭhena dhātu cāti manoviññāṇadhātu.",
  "tika-abh07t11:68_2": "Manaso viññāṇadhātūti vā manoviññāṇadhātu.",
  "tika-abh07t11:68_3": "Sā hi manatoyeva anantarapaccayato sambhūyamanasoyeva anantarapaccayabhūtāti manaso sambandhinī hoti.",
  "tika-abh07t11:68_4": "Santīraṇattayassa,",
  "tika-abh07t11:68_5": "aṭṭhamahāvipākānaṁ,",
  "tika-abh07t11:68_6": "paṭighadvayassa,",
  "tika-abh07t11:68_7": "paṭhamamaggassa,",
  "tika-abh07t11:68_8": "hasituppādassa,",
  "tika-abh07t11:68_9": "pannarasarūpāvacarānañca vasena pavattā yathāvuttamanodhātupañcaviññāṇadhātūhi avasesā manoviññāṇadhātu",
  "tika-abh07t11:68_10": "saṅkhātā ca tiṁsa dhammā na kevalaṁ manodhātuyeva,",
  "tika-abh07t11:68_11": "tathā hadayaṁ nissāyeva pavattantīti sambandho.",
  "tika-abh07t11:69_0": "Santīraṇamahāvipākāni hi ekādasa dvārābhāvato,",
  "tika-abh07t11:69_1": "kiccābhāvato ca āruppe na uppajjanti.",
  "tika-abh07t11:69_2": "Paṭighassa anīvaraṇāvatthassa abhāvato taṁsahagataṁ cittadvayaṁ rūpalokepi natthi,",
  "tika-abh07t11:69_3": "pageva āruppe.",
  "tika-abh07t11:69_4": "Paṭhamamaggopi paratoghosapaccayābhāve sāvakānaṁ anuppajjanato,",
  "tika-abh07t11:69_5": "buddhapaccekabuddhānañca manussalokato aññattha anibbattanato,",
  "tika-abh07t11:69_6": "hasanacittañca kāyābhāvato,",
  "tika-abh07t11:69_7": "rūpāvacarāni arūpīnaṁ rūpavirāgabhāvanāvasena tadārammaṇesu jhānesupi virattabhāvato arūpabhave na uppajjantīti",
  "tika-abh07t11:69_8": "sabbānipi etāni tettiṁsa cittāni hadayaṁ nissāyeva pavattanti.",
  "tika-abh07t11:70_0": "71.",
  "tika-abh07t11:70_1": "Pañcarūpāvacarakusalato avasesāni dvādasa lokiyakusalāni,",
  "tika-abh07t11:70_2": "paṭighadvayato avasesāni dasa akusalāni,",
  "tika-abh07t11:70_3": "pañcadvārāvajjanahasanarūpāvacarakiriyehi avasesāni terasa kiriyacittāni,",
  "tika-abh07t11:70_4": "paṭhamamaggato avasesāni satta anuttarāni cāti imesaṁ vasena dvecattālīsavidhā manoviññāṇadhātusaṅkhātā",
  "tika-abh07t11:70_5": "dhammā pañcavokārabhavavasena hadayaṁ nissāya vā,",
  "tika-abh07t11:70_6": "catuvokārabhavavasena anissāyavā pavattanti.",
  "tika-abh07t11:71_0": "73.Kāme bhave chavatthuṁ nissitā satta viññāṇadhātuyo,",
  "tika-abh07t11:71_1": "rūpe bhave tivatthuṁ nissitā ghānaviññāṇādittayavajjitā catubbidhā viññāṇadhātuyo,",
  "tika-abh07t11:71_2": "āruppe bhave anissitā ekā manoviññāṇadhātu matāti yojanā.",
  "tika-abh07t11:72_0": "74.",
  "tika-abh07t11:72_1": "Kāmāvacaravipākapañcadvārāvajjanapaṭighadvayahasanavasena sattavīsati kāmāvacarāni,",
  "tika-abh07t11:72_2": "pannarasa rūpāvacarāni,",
  "tika-abh07t11:72_3": "paṭhamamaggoti tecattālīsa nissāyeva jāyare,",
  "tika-abh07t11:72_4": "tatoyeva avasesā āruppavipākavajjitā dvecattālīsa nissāya ca anissāya ca jāyare,",
  "tika-abh07t11:72_5": "pākāruppā cattāro anissitāyevāti sambandho.",
  "tika-abh07t11:73_0": "Vatthusaṅgahavaṇṇanā niṭṭhitā.",
  "tika-abh07t11:74_0": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t11:75_0": "Pakiṇṇakaparicchedavaṇṇanā niṭṭhitā."
}