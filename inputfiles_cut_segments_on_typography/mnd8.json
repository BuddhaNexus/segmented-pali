{
  "mnd8:0.1_0": "Mahāniddesa",
  "mnd8:0.2_0": "Aṭṭhakavagga",
  "mnd8:0.3_0": "8. Pasūrasuttaniddesa",
  "mnd8:1.1_0": "Atha pasūrasuttaniddesaṁ vakkhati—",
  "mnd8:2.1_0": "Idheva suddhiṁ iti vādayanti,",
  "mnd8:2.2_0": "Nāññesu dhammesu visuddhimāhu;",
  "mnd8:2.3_0": "Yaṁ nissitā tattha subhaṁ vadānā,",
  "mnd8:2.4_0": "Paccekasaccesu puthū niviṭṭhā.",
  "mnd8:3.1_0": "Idheva suddhiṁ iti vādayantīti.",
  "mnd8:3.2_0": "Idheva suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti.",
  "mnd8:3.3_0": "“Sassato loko,",
  "mnd8:3.3_1": "idameva saccaṁ moghamaññan”ti suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti.",
  "mnd8:3.4_0": "“Asassato loko …",
  "mnd8:3.5_0": "antavā loko …",
  "mnd8:3.6_0": "anantavā loko …",
  "mnd8:3.7_0": "taṁ jīvaṁ taṁ sarīraṁ …",
  "mnd8:3.8_0": "aññaṁ jīvaṁ aññaṁ sarīraṁ …",
  "mnd8:3.9_0": "hoti tathāgato paraṁ maraṇā …",
  "mnd8:3.10_0": "na hoti tathāgato paraṁ maraṇā …",
  "mnd8:3.11_0": "hoti ca na ca hoti tathāgato paraṁ maraṇā …",
  "mnd8:3.12_0": "neva hoti na na hoti tathāgato paraṁ maraṇā,",
  "mnd8:3.12_1": "idameva saccaṁ moghamaññan”ti suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—",
  "mnd8:3.13_0": "idheva suddhiṁ iti vādayanti.",
  "mnd8:4.1_0": "Nāññesu dhammesu visuddhimāhūti.",
  "mnd8:4.2_0": "Attano satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ ṭhapetvā sabbe paravāde khipanti ukkhipanti parikkhipanti.",
  "mnd8:4.3_0": "“So satthā na sabbaññū,",
  "mnd8:4.3_1": "dhammo na svākkhāto,",
  "mnd8:4.3_2": "gaṇo na suppaṭipanno,",
  "mnd8:4.3_3": "diṭṭhi na bhaddikā,",
  "mnd8:4.3_4": "paṭipadā na supaññattā,",
  "mnd8:4.3_5": "maggo na niyyāniko,",
  "mnd8:4.3_6": "natthettha suddhi vā visuddhi vā parisuddhi vā mutti vā vimutti vā parimutti vā,",
  "mnd8:4.3_7": "na tattha sujjhanti vā visujjhanti vā parisujjhanti vā muccanti vā vimuccanti vā parimuccanti vā,",
  "mnd8:4.3_8": "hīnā nihīnā omakā lāmakā chatukkā parittā”ti—",
  "mnd8:4.4_0": "evamāhaṁsu evaṁ vadanti evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd8:4.5_0": "nāññesu dhammesu visuddhimāhu.",
  "mnd8:5.1_0": "Yaṁ nissitā tattha subhaṁ vadānāti.",
  "mnd8:5.2_0": "Yaṁ nissitāti yaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ nissitā sannissitā allīnā upagatā ajjhositā adhimuttā.",
  "mnd8:5.3_0": "Tatthāti sakāya diṭṭhiyā sakāya khantiyā sakāya ruciyā sakāya laddhiyā.",
  "mnd8:5.4_0": "Subhaṁ vadānāti subhavādā sobhanavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—",
  "mnd8:5.5_0": "yaṁ nissitā tattha subhaṁ vadānā.",
  "mnd8:6.1_0": "Paccekasaccesu puthū niviṭṭhāti.",
  "mnd8:6.2_0": "Puthū samaṇabrāhmaṇā puthū paccekasaccesu niviṭṭhā patiṭṭhitā allīnā upagatā ajjhositā adhimuttā.",
  "mnd8:6.3_0": "“Sassato loko, idameva saccaṁ moghamaññan”ti niviṭṭhā patiṭṭhitā allīnā upagatā ajjhositā adhimuttā.",
  "mnd8:6.4_0": "“Asassato loko …pe…",
  "mnd8:6.5_0": "neva hoti na na hoti tathāgato paraṁ maraṇā,",
  "mnd8:6.5_1": "idameva saccaṁ moghamaññan”ti niviṭṭhā patiṭṭhitā allīnā upagatā ajjhositā adhimuttāti—",
  "mnd8:6.6_0": "paccekasaccesu puthū niviṭṭhā.",
  "mnd8:7.1_0": "Tenāha bhagavā—",
  "mnd8:8.1_0": "“Idheva suddhiṁ iti vādayanti,",
  "mnd8:8.2_0": "Nāññesu dhammesu visuddhimāhu;",
  "mnd8:8.3_0": "Yaṁ nissitā tattha subhaṁ vadānā,",
  "mnd8:8.4_0": "Paccekasaccesu puthū niviṭṭhā”ti.",
  "mnd8:9.1_0": "Te vādakāmā parisaṁ vigayha,",
  "mnd8:9.2_0": "Bālaṁ dahantī mithu aññamaññaṁ;",
  "mnd8:9.3_0": "Vadanti te aññasitā kathojjaṁ,",
  "mnd8:9.4_0": "Pasaṁsakāmā kusalāvadānā.",
  "mnd8:10.1_0": "Te vādakāmā parisaṁ vigayhāti.",
  "mnd8:10.2_0": "Te vādakāmāti te vādakāmā vādatthikā vādādhippāyā vādapurekkhārā vādapariyesanaṁ carantā.",
  "mnd8:10.3_0": "Parisaṁ vigayhāti khattiyaparisaṁ brāhmaṇaparisaṁ gahapatiparisaṁ samaṇaparisaṁ vigayha ogayha ajjhogāhetvā pavisitvāti—",
  "mnd8:10.4_0": "te vādakāmā parisaṁ vigayha.",
  "mnd8:11.1_0": "Bālaṁ dahantī mithu aññamaññanti.",
  "mnd8:11.2_0": "Mithūti dve janā dve kalahakārakā dve bhaṇḍanakārakā dve bhassakārakā dve vivādakārakā dve adhikaraṇakārakā dve vādino dve sallāpakā;",
  "mnd8:11.3_0": "te aññamaññaṁ bālato hīnato nihīnato omakato lāmakato chatukkato parittato dahanti passanti dakkhanti olokenti nijjhāyanti upaparikkhantīti—",
  "mnd8:11.4_0": "bālaṁ dahantī mithu aññamaññaṁ.",
  "mnd8:12.1_0": "Vadanti te aññasitā kathojjanti.",
  "mnd8:12.2_0": "Aññaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ nissitā sannissitā allīnā upagatā ajjhositā adhimuttā.",
  "mnd8:12.3_0": "Kathojjaṁ vuccati kalaho bhaṇḍanaṁ viggaho vivādo medhagaṁ.",
  "mnd8:12.4_0": "Atha vā kathojjanti anojavantī sā kathā kathojjaṁ vadanti,",
  "mnd8:12.4_1": "kalahaṁ vadanti,",
  "mnd8:12.4_2": "bhaṇḍanaṁ vadanti,",
  "mnd8:12.4_3": "viggahaṁ vadanti,",
  "mnd8:12.4_4": "vivādaṁ vadanti,",
  "mnd8:12.4_5": "medhagaṁ vadanti kathenti bhaṇanti dīpayanti voharantīti—",
  "mnd8:12.5_0": "vadanti te aññasitā kathojjaṁ.",
  "mnd8:13.1_0": "Pasaṁsakāmā kusalāvadānāti.",
  "mnd8:13.2_0": "Pasaṁsakāmāti pasaṁsakāmā pasaṁsatthikā pasaṁsādhippāyā pasaṁsapurekkhārā pasaṁsapariyesanaṁ carantā.",
  "mnd8:13.3_0": "Kusalāvadānāti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—",
  "mnd8:13.4_0": "pasaṁsakāmā kusalāvadānā.",
  "mnd8:14.1_0": "Tenāha bhagavā—",
  "mnd8:15.1_0": "“Te vādakāmā parisaṁ vigayha,",
  "mnd8:15.2_0": "Bālaṁ dahantī mithu aññamaññaṁ;",
  "mnd8:15.3_0": "Vadanti te aññasitā kathojjaṁ,",
  "mnd8:15.4_0": "Pasaṁsakāmā kusalāvadānā”ti.",
  "mnd8:16.1_0": "Yutto kathāyaṁ parisāya majjhe,",
  "mnd8:16.2_0": "Pasaṁsamicchaṁ vinighāti hoti;",
  "mnd8:16.3_0": "Apāhatasmiṁ pana maṅku hoti,",
  "mnd8:16.4_0": "Nindāya so kuppati randhamesī.",
  "mnd8:17.1_0": "Yutto kathāyaṁ parisāya majjheti.",
  "mnd8:17.2_0": "Khattiyaparisāya vā brāhmaṇaparisāya vā gahapatiparisāya vā samaṇaparisāya vā majjhe attano kathāyaṁ",
  "mnd8:17.2_1": "yutto payutto āyutto samāyutto sampayutto kathetunti—",
  "mnd8:17.3_0": "yutto kathāyaṁ parisāya majjhe.",
  "mnd8:18.1_0": "Pasaṁsamicchaṁ vinighāti hotīti.",
  "mnd8:18.2_0": "Pasaṁsamicchanti pasaṁsaṁ thomanaṁ kittiṁ vaṇṇahāriyaṁ icchanto sādiyanto patthayanto pihayanto abhijappanto.",
  "mnd8:18.3_0": "Vinighāti hotīti pubbeva sallāpā kathaṅkathī vinighātī hoti.",
  "mnd8:18.4_0": "“Jayo nu kho me bhavissati,",
  "mnd8:18.4_1": "parājayo nu kho me bhavissati,",
  "mnd8:18.4_2": "kathaṁ niggahaṁ karissāmi,",
  "mnd8:18.4_3": "kathaṁ paṭikammaṁ karissāmi,",
  "mnd8:18.4_4": "kathaṁ visesaṁ karissāmi,",
  "mnd8:18.4_5": "kathaṁ paṭivisesaṁ karissāmi,",
  "mnd8:18.4_6": "kathaṁ āveṭhiyaṁ karissāmi,",
  "mnd8:18.4_7": "kathaṁ nibbeṭhiyaṁ karissāmi,",
  "mnd8:18.4_8": "kathaṁ chedaṁ karissāmi,",
  "mnd8:18.4_9": "kathaṁ maṇḍalaṁ karissāmī”ti,",
  "mnd8:18.4_10": "evaṁ pubbeva sallāpā kathaṅkathī vinighāti hotīti—",
  "mnd8:18.5_0": "pasaṁsamicchaṁ vinighāti hoti.",
  "mnd8:19.1_0": "Apāhatasmiṁ pana maṅku hotīti.",
  "mnd8:19.2_0": "Ye te pañhavīmaṁsakā parisā pārisajjā pāsārikā, te apaharanti.",
  "mnd8:19.3_0": "“Atthāpagataṁ bhaṇitan”ti atthato apaharanti,",
  "mnd8:19.4_0": "“byañjanāpagataṁ bhaṇitan”ti byañjanato apaharanti,",
  "mnd8:19.5_0": "“atthabyañjanāpagataṁ bhaṇitan”ti atthabyañjanato apaharanti,",
  "mnd8:19.6_0": "“attho te dunnīto,",
  "mnd8:19.6_1": "byañjanaṁ te duropitaṁ,",
  "mnd8:19.6_2": "atthabyañjanaṁ te dunnītaṁ duropitaṁ,",
  "mnd8:19.6_3": "niggaho te akato,",
  "mnd8:19.6_4": "paṭikammaṁ te dukkaṭaṁ,",
  "mnd8:19.6_5": "viseso te akato,",
  "mnd8:19.6_6": "paṭiviseso te dukkaṭo,",
  "mnd8:19.6_7": "āveṭhiyā te akatā,",
  "mnd8:19.6_8": "nibbeṭhiyā te dukkaṭā,",
  "mnd8:19.6_9": "chedo te akato,",
  "mnd8:19.6_10": "maṇḍalaṁ te dukkaṭaṁ visamakathaṁ dukkathitaṁ dubbhaṇitaṁ dullapitaṁ duruttaṁ dubbhāsitan”ti apaharanti.",
  "mnd8:19.7_0": "Apāhatasmiṁ pana maṅku hotīti.",
  "mnd8:19.8_0": "Apāhatasmiṁ maṅku hoti pīḷito ghaṭṭito byādhito domanassito hotīti—",
  "mnd8:19.9_0": "apāhatasmiṁ pana maṅku hoti.",
  "mnd8:20.1_0": "Nindāya so kuppati randhamesīti.",
  "mnd8:20.2_0": "Nindāya garahāya akittiyā avaṇṇahārikāya kuppati byāpajjati patiṭṭhīyati,",
  "mnd8:20.2_1": "kopañca dosañca appaccayañca pātukarotīti—",
  "mnd8:20.3_0": "nindāya so kuppati.",
  "mnd8:20.4_0": "Randhamesīti virandhamesī aparaddhamesī khalitamesī gaḷitamesī vivaramesīti—",
  "mnd8:20.5_0": "nindāya so kuppati randhamesī.",
  "mnd8:21.1_0": "Tenāha bhagavā—",
  "mnd8:22.1_0": "“Yutto kathāyaṁ parisāya majjhe,",
  "mnd8:22.2_0": "Pasaṁsamicchaṁ vinighāti hoti;",
  "mnd8:22.3_0": "Apāhatasmiṁ pana maṅku hoti,",
  "mnd8:22.4_0": "Nindāya so kuppati randhamesī”ti.",
  "mnd8:23.1_0": "Yamassa vādaṁ parihīnamāhu,",
  "mnd8:23.2_0": "Apāhataṁ pañhavimaṁsakāse;",
  "mnd8:23.3_0": "Paridevati socati hīnavādo,",
  "mnd8:23.4_0": "Upaccagā manti anutthunāti.",
  "mnd8:24.1_0": "Yamassa vādaṁ parihīnamāhūti yaṁ tassa vādaṁ hīnaṁ nihīnaṁ parihīnaṁ parihāpitaṁ na paripūritaṁ,",
  "mnd8:24.1_1": "evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd8:24.2_0": "yamassa vādaṁ parihīnamāhu.",
  "mnd8:25.1_0": "Apāhataṁ pañhavimaṁsakāseti.",
  "mnd8:25.2_0": "Ye te pañhavīmaṁsakā parisā pārisajjā pāsārikā, te apaharanti.",
  "mnd8:25.3_0": "“Atthāpagataṁ bhaṇitan”ti atthato apaharanti,",
  "mnd8:25.4_0": "“byañjanāpagataṁ bhaṇitan”ti byañjanato apaharanti,",
  "mnd8:25.5_0": "“atthabyañjanāpagataṁ bhaṇitan”ti atthabyañjanato apaharanti,",
  "mnd8:25.6_0": "“attho te dunnīto,",
  "mnd8:25.6_1": "byañjanaṁ te duropitaṁ,",
  "mnd8:25.6_2": "atthabyañjanaṁ te dunnītaṁ duropitaṁ,",
  "mnd8:25.6_3": "niggaho te akato,",
  "mnd8:25.6_4": "paṭikammaṁ te dukkaṭaṁ,",
  "mnd8:25.6_5": "viseso te akato,",
  "mnd8:25.6_6": "paṭiviseso te dukkaṭo,",
  "mnd8:25.6_7": "āveṭhiyā te akatā,",
  "mnd8:25.6_8": "nibbeṭhiyā te dukkaṭā,",
  "mnd8:25.6_9": "chedo te akato,",
  "mnd8:25.6_10": "maṇḍalaṁ te dukkaṭaṁ visamakathaṁ dukkathitaṁ dubbhaṇitaṁ dullapitaṁ duruttaṁ dubbhāsitan”ti,",
  "mnd8:25.6_11": "apaharantīti—",
  "mnd8:25.7_0": "apāhataṁ pañhavimaṁsakāse.",
  "mnd8:26.1_0": "Paridevati socati hīnavādoti.",
  "mnd8:26.2_0": "Paridevatīti “aññaṁ mayā āvajjitaṁ aññaṁ cintitaṁ aññaṁ upadhāritaṁ,",
  "mnd8:26.2_1": "aññaṁ upalakkhitaṁ so mahāpakkho mahāpariso mahāparivāro;",
  "mnd8:26.3_0": "parisā cāyaṁ vaggā, na samaggā;",
  "mnd8:26.4_0": "samaggāya parisāya hetu kathāsallāpo puna bhañjissāmī”ti,",
  "mnd8:26.4_1": "yā evarūpā vācā palāpo vippalāpo lālappo lālappāyanā lālappāyitattanti—",
  "mnd8:26.5_0": "paridevati.",
  "mnd8:26.6_0": "Socatīti “tassa jayo”ti socati,",
  "mnd8:26.7_0": "“mayhaṁ parājayo”ti socati,",
  "mnd8:26.8_0": "“tassa lābho”ti socati,",
  "mnd8:26.9_0": "“mayhaṁ alābho”ti socati,",
  "mnd8:26.10_0": "“tassa yaso”ti socati,",
  "mnd8:26.11_0": "“mayhaṁ ayaso”ti socati,",
  "mnd8:26.12_0": "“tassa pasaṁsā”ti socati,",
  "mnd8:26.13_0": "“mayhaṁ nindā”ti socati,",
  "mnd8:26.14_0": "“tassa sukhan”ti socati,",
  "mnd8:26.15_0": "“mayhaṁ dukkhan”ti socati,",
  "mnd8:26.16_0": "“so sakkato garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ,",
  "mnd8:26.16_1": "ahamasmi asakkato agarukato amānito apūjito anapacito na lābhī cīvarapiṇḍapātasenāsanagilānapaccayabhesajjaparikkhārānan”ti",
  "mnd8:26.16_2": "socati kilamati paridevati urattāḷiṁ kandati sammohaṁ āpajjatīti—",
  "mnd8:26.17_0": "paridevati socati.",
  "mnd8:26.18_0": "Hīnavādoti hīnavādo nihīnavādo parihīnavādo parihāpitavādo na paripūravādoti—",
  "mnd8:26.19_0": "paridevati socati hīnavādo.",
  "mnd8:27.1_0": "Upaccagā manti anutthunātīti.",
  "mnd8:27.2_0": "So maṁ vādena vādaṁ accagā upaccagā atikkanto samatikkanto vītivattoti.",
  "mnd8:27.3_0": "Evampi upaccagā manti.",
  "mnd8:27.4_0": "Atha vā maṁ vādena vādaṁ abhibhavitvā ajjhottharitvā pariyādiyitvā maddayitvā carati viharati iriyati vattati pāleti yapeti yāpetīti.",
  "mnd8:27.5_0": "Evampi upaccagā manti.",
  "mnd8:27.6_0": "Anutthunā vuccati vācā palāpo vippalāpo lālappo lālappāyanā lālappāyitattanti—",
  "mnd8:27.7_0": "upaccagā manti anutthunāti.",
  "mnd8:28.1_0": "Tenāha bhagavā—",
  "mnd8:29.1_0": "“Yamassa vādaṁ parihīnamāhu,",
  "mnd8:29.2_0": "Apāhataṁ pañhavimaṁsakāse;",
  "mnd8:29.3_0": "Paridevati socati hīnavādo,",
  "mnd8:29.4_0": "Upaccagā manti anutthunātī”ti.",
  "mnd8:30.1_0": "Ete vivādā samaṇesu jātā,",
  "mnd8:30.2_0": "Etesu ugghātinighāti hoti;",
  "mnd8:30.3_0": "Etampi disvā virame kathojjaṁ,",
  "mnd8:30.4_0": "Na haññadatthatthi pasaṁsalābhā.",
  "mnd8:31.1_0": "Ete vivādā samaṇesu jātāti.",
  "mnd8:31.2_0": "Samaṇāti ye keci ito bahiddhā paribbajūpagatā paribbajasamāpannā.",
  "mnd8:31.3_0": "Ete diṭṭhikalahā diṭṭhibhaṇḍanā diṭṭhiviggahā diṭṭhivivādā diṭṭhimedhagā samaṇesu jātā sañjātā nibbattā abhinibbattā pātubhūtāti—",
  "mnd8:31.4_0": "ete vivādā samaṇesu jātā.",
  "mnd8:32.1_0": "Etesu ugghātinighāti hotīti.",
  "mnd8:32.2_0": "Jayaparājayo hoti,",
  "mnd8:32.3_0": "lābhālābho hoti,",
  "mnd8:32.4_0": "yasāyaso hoti,",
  "mnd8:32.5_0": "nindāpasaṁsā hoti,",
  "mnd8:32.6_0": "sukhadukkhaṁ hoti,",
  "mnd8:32.7_0": "somanassadomanassaṁ hoti,",
  "mnd8:32.8_0": "iṭṭhāniṭṭhaṁ hoti,",
  "mnd8:32.9_0": "anunayapaṭighaṁ hoti,",
  "mnd8:32.10_0": "ugghātitanigghātitaṁ hoti,",
  "mnd8:32.11_0": "anurodhavirodho hoti,",
  "mnd8:32.12_0": "jayena cittaṁ ugghātitaṁ hoti parājayena cittaṁ nigghātitaṁ hoti,",
  "mnd8:32.13_0": "lābhena cittaṁ ugghātitaṁ hoti alābhena cittaṁ nigghātitaṁ hoti,",
  "mnd8:32.14_0": "yasena cittaṁ ugghātitaṁ hoti ayasena cittaṁ nigghātitaṁ hoti,",
  "mnd8:32.15_0": "pasaṁsāya cittaṁ ugghātitaṁ hoti nindāya cittaṁ nigghātitaṁ hoti,",
  "mnd8:32.16_0": "sukhena cittaṁ ugghātitaṁ hoti dukkhena cittaṁ nigghātitaṁ hoti,",
  "mnd8:32.17_0": "somanassena cittaṁ ugghātitaṁ hoti domanassena cittaṁ nigghātitaṁ hoti,",
  "mnd8:32.18_0": "unnatiyā cittaṁ ugghātitaṁ hoti,",
  "mnd8:32.19_0": "onatiyā cittaṁ nigghātitaṁ hotīti—",
  "mnd8:32.20_0": "etesu ugghātinighāti hoti.",
  "mnd8:33.1_0": "Etampi disvā virame kathojjanti.",
  "mnd8:33.2_0": "Etampi disvāti etaṁ ādīnavaṁ disvā passitvā tulayitvā tīrayitvā vibhāvayitvā vibhūtaṁ katvā diṭṭhikalahesu",
  "mnd8:33.2_1": "diṭṭhibhaṇḍanesu diṭṭhiviggahesu diṭṭhivivādesu diṭṭhimedhagesūti—",
  "mnd8:33.3_0": "etampi disvā virame kathojjanti.",
  "mnd8:33.4_0": "Kathojjaṁ vuccati kalaho bhaṇḍanaṁ viggaho vivādo medhagaṁ.",
  "mnd8:33.5_0": "Atha vā kathojjanti anojavantī sā kathā kathojjaṁ na kareyya,",
  "mnd8:33.6_0": "kalahaṁ na kareyya,",
  "mnd8:33.7_0": "bhaṇḍanaṁ na kareyya,",
  "mnd8:33.8_0": "viggahaṁ na kareyya,",
  "mnd8:33.9_0": "vivādaṁ na kareyya,",
  "mnd8:33.10_0": "medhagaṁ na kareyya,",
  "mnd8:33.11_0": "kalahabhaṇḍanaviggahavivādamedhagaṁ pajaheyya vinodeyya byantiṁ kareyya anabhāvaṁ gameyya,",
  "mnd8:33.12_0": "kalahabhaṇḍanaviggahavivādamedhagā ārato assa virato paṭivirato nikkhanto nissaṭo vippayutto visaññutto vimariyādikatena cetasā vihareyyāti—",
  "mnd8:33.13_0": "etampi disvā virame kathojjaṁ.",
  "mnd8:34.1_0": "Na haññadatthatthi pasaṁsalābhāti.",
  "mnd8:34.2_0": "Pasaṁsalābhā añño attho natthi attattho vā parattho vā ubhayattho vā diṭṭhadhammiko vā attho,",
  "mnd8:34.3_0": "samparāyiko vā attho,",
  "mnd8:34.4_0": "uttāno vā attho,",
  "mnd8:34.5_0": "gambhīro vā attho,",
  "mnd8:34.6_0": "gūḷho vā attho,",
  "mnd8:34.7_0": "paṭicchanno vā attho,",
  "mnd8:34.8_0": "neyyo vā attho,",
  "mnd8:34.9_0": "nīto vā attho,",
  "mnd8:34.10_0": "anavajjo vā attho,",
  "mnd8:34.11_0": "nikkileso vā attho,",
  "mnd8:34.12_0": "vodāno vā attho,",
  "mnd8:34.13_0": "paramattho vā attho natthi na santi na saṁvijjanti nupalabbhantīti—",
  "mnd8:34.14_0": "na haññadatthatthi pasaṁsalābhā.",
  "mnd8:35.1_0": "Tenāha bhagavā—",
  "mnd8:36.1_0": "“Ete vivādā samaṇesu jātā,",
  "mnd8:36.2_0": "Etesu ugghātinighāti hoti;",
  "mnd8:36.3_0": "Etampi disvā virame kathojjaṁ,",
  "mnd8:36.4_0": "Na haññadatthatthi pasaṁsalābhā”ti.",
  "mnd8:37.1_0": "Pasaṁsito vā pana tattha hoti,",
  "mnd8:37.2_0": "Akkhāya vādaṁ parisāya majjhe;",
  "mnd8:37.3_0": "So hassatī unnamatī ca tena,",
  "mnd8:37.4_0": "Pappuyya tamatthaṁ yathā mano ahu.",
  "mnd8:38.1_0": "Pasaṁsito vā pana tattha hotīti.",
  "mnd8:38.2_0": "Tatthāti sakāya diṭṭhiyā sakāya khantiyā sakāya ruciyā sakāya laddhiyā pasaṁsito thomito kittito vaṇṇito hotīti—",
  "mnd8:38.3_0": "pasaṁsito vā pana tattha hoti.",
  "mnd8:39.1_0": "Akkhāya vādaṁ parisāya majjheti.",
  "mnd8:39.2_0": "Khattiyaparisāya vā brāhmaṇaparisāya vā gahapatiparisāya vā samaṇaparisāya vā majjhe attano vādaṁ akkhāya",
  "mnd8:39.2_1": "ācikkhitvā anuvādaṁ akkhāya ācikkhitvā thambhayitvā brūhayitvā dīpayitvā jotayitvā voharitvā pariggaṇhitvāti—",
  "mnd8:39.3_0": "akkhāya vādaṁ parisāya majjhe.",
  "mnd8:40.1_0": "So hassatī unnamatī ca tenāti.",
  "mnd8:40.2_0": "So tena jayatthena tuṭṭho hoti haṭṭho pahaṭṭho attamano paripuṇṇasaṅkappo.",
  "mnd8:40.3_0": "Atha vā dantavidaṁsakaṁ hasamāno.",
  "mnd8:40.4_0": "So hassatī unnamatī ca tenāti so tena jayatthena unnato hoti unnamo dhajo sampaggāho ketukamyatā cittassāti—",
  "mnd8:40.5_0": "so hassatī unnamatī ca tena.",
  "mnd8:41.1_0": "Pappuyya tamatthaṁ yathā mano ahūti.",
  "mnd8:41.2_0": "Taṁ jayatthaṁ pappuyya pāpuṇitvā adhigantvā vinditvā paṭilabhitvā.",
  "mnd8:41.3_0": "Yathā mano ahūti yathā mano ahu, yathā citto ahu, yathā saṅkappo ahu, yathā viññāṇo ahūti—",
  "mnd8:41.4_0": "pappuyya tamatthaṁ yathā mano ahu.",
  "mnd8:42.1_0": "Tenāha bhagavā—",
  "mnd8:43.1_0": "“Pasaṁsito vā pana tattha hoti,",
  "mnd8:43.2_0": "Akkhāya vādaṁ parisāya majjhe;",
  "mnd8:43.3_0": "So hassatī unnamatī ca tena,",
  "mnd8:43.4_0": "Pappuyya tamatthaṁ yathā mano ahū”ti.",
  "mnd8:44.1_0": "Yā unnatī sāssa vighātabhūmi,",
  "mnd8:44.2_0": "Mānātimānaṁ vadate paneso;",
  "mnd8:44.3_0": "Etampi disvā na vivādayetha,",
  "mnd8:44.4_0": "Na hi tena suddhiṁ kusalā vadanti.",
  "mnd8:45.1_0": "Yā unnatī sāssa vighātabhūmīti.",
  "mnd8:45.2_0": "Yā unnati unnamo dhajo sampaggāho ketukamyatā cittassāti—",
  "mnd8:45.3_0": "yā unnati.",
  "mnd8:45.4_0": "Sāssa vighātabhūmīti sā tassa vighātabhūmi upaghātabhūmi pīḷanabhūmi ghaṭṭanabhūmi upaddavabhūmi upasaggabhūmīti—",
  "mnd8:45.5_0": "yā unnatī sāssa vighātabhūmi.",
  "mnd8:46.1_0": "Mānātimānaṁ vadate panesoti.",
  "mnd8:46.2_0": "So puggalo mānañca vadati atimānañca vadatīti—",
  "mnd8:46.3_0": "mānātimānaṁ vadate paneso.",
  "mnd8:47.1_0": "Etampi disvā na vivādayethāti.",
  "mnd8:47.2_0": "Etaṁ ādīnavaṁ disvā passitvā tulayitvā tīrayitvā vibhāvayitvā vibhūtaṁ katvā diṭṭhikalahesu diṭṭhibhaṇḍanesu",
  "mnd8:47.2_1": "diṭṭhiviggahesu diṭṭhivivādesu diṭṭhimedhagesūti—",
  "mnd8:47.3_0": "etampi disvā.",
  "mnd8:47.4_0": "Na vivādayethāti na kalahaṁ kareyya na bhaṇḍanaṁ kareyya na viggahaṁ kareyya na vivādaṁ kareyya,",
  "mnd8:47.4_1": "na medhagaṁ kareyya,",
  "mnd8:47.4_2": "kalahabhaṇḍanaviggahavivādamedhagaṁ pajaheyya vinodeyya byantiṁ kareyya anabhāvaṁ gameyya,",
  "mnd8:47.4_3": "kalahabhaṇḍanaviggahavivādamedhagā ārato assa virato paṭivirato nikkhanto nissaṭo vippayutto visaññutto vimariyādikatena cetasā vihareyyāti—",
  "mnd8:47.5_0": "etampi disvā na vivādayetha.",
  "mnd8:48.1_0": "Na hi tena suddhiṁ kusalā vadantīti.",
  "mnd8:48.2_0": "Kusalāti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā",
  "mnd8:48.2_1": "iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā,",
  "mnd8:48.2_2": "te kusalā diṭṭhikalahena diṭṭhibhaṇḍanena diṭṭhiviggahena diṭṭhivivādena diṭṭhimedhagena suddhiṁ visuddhiṁ parisuddhiṁ,",
  "mnd8:48.2_3": "muttiṁ vimuttiṁ parimuttiṁ na vadanti na kathenti na bhaṇanti na dīpayanti na voharantīti—",
  "mnd8:48.3_0": "na hi tena suddhiṁ kusalā vadanti.",
  "mnd8:49.1_0": "Tenāha bhagavā—",
  "mnd8:50.1_0": "“Yā unnatī sāssa vighātabhūmi,",
  "mnd8:50.2_0": "Mānātimānaṁ vadate paneso;",
  "mnd8:50.3_0": "Etampi disvā na vivādayetha,",
  "mnd8:50.4_0": "Na hi tena suddhiṁ kusalā vadantī”ti.",
  "mnd8:51.1_0": "Sūro yathā rājakhādāya puṭṭho,",
  "mnd8:51.2_0": "Abhigajjameti paṭisūramicchaṁ;",
  "mnd8:51.3_0": "Yeneva so tena palehi sūra,",
  "mnd8:51.4_0": "Pubbeva natthi yadidaṁ yudhāya.",
  "mnd8:52.1_0": "Sūro yathā rājakhādāya puṭṭhoti.",
  "mnd8:52.2_0": "Sūroti sūro vīro vikkanto abhīrū achambhī anutrāsī apalāyī.",
  "mnd8:52.3_0": "Rājakhādāya puṭṭhoti rājakhādanīyena rājabhojanīyena puṭṭho posito āpādito vaḍḍhitoti—",
  "mnd8:52.4_0": "sūro yathā rājakhādāya puṭṭho.",
  "mnd8:53.1_0": "Abhigajjameti paṭisūramicchanti.",
  "mnd8:53.2_0": "So gajjanto uggajjanto abhigajjanto eti upeti upagacchati paṭisūraṁ paṭipurisaṁ paṭisattuṁ paṭimallaṁ",
  "mnd8:53.2_1": "icchanto sādiyanto patthayanto pihayanto abhijappantoti—",
  "mnd8:53.3_0": "abhigajjameti paṭisūramicchaṁ.",
  "mnd8:54.1_0": "Yeneva so tena palehi sūrāti.",
  "mnd8:54.2_0": "Yeneva so diṭṭhigatiko tena palehi,",
  "mnd8:54.2_1": "tena vaja,",
  "mnd8:54.2_2": "tena gaccha,",
  "mnd8:54.2_3": "tena atikkama,",
  "mnd8:54.2_4": "so tuyhaṁ paṭisūro paṭipuriso paṭisattu paṭimalloti—",
  "mnd8:54.3_0": "yeneva so tena palehi sūra.",
  "mnd8:55.1_0": "Pubbeva natthi yadidaṁ yudhāyāti.",
  "mnd8:55.2_0": "Pubbeva bodhiyā mūle ye paṭisenikarā kilesā paṭilomakarā paṭikaṇḍakakarā paṭipakkhakarā te natthi na santi na saṁvijjanti nupalabbhanti,",
  "mnd8:55.2_1": "pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā.",
  "mnd8:55.3_0": "Yadidaṁ yudhāyāti yadidaṁ yuddhatthāya kalahatthāya bhaṇḍanatthāya viggahatthāya vivādatthāya medhagatthāyāti—",
  "mnd8:55.4_0": "pubbeva natthi yadidaṁ yudhāya.",
  "mnd8:56.1_0": "Tenāha bhagavā—",
  "mnd8:57.1_0": "“Sūro yathā rājakhādāya puṭṭho,",
  "mnd8:57.2_0": "Abhigajjameti paṭisūramicchaṁ;",
  "mnd8:57.3_0": "Yeneva so tena palehi sūra,",
  "mnd8:57.4_0": "Pubbeva natthi yadidaṁ yudhāyā”ti.",
  "mnd8:58.1_0": "Ye diṭṭhimuggayha vivādayanti,",
  "mnd8:58.2_0": "Idameva saccanti ca vādayanti;",
  "mnd8:58.3_0": "Te tvaṁ vadassū na hi tedha atthi,",
  "mnd8:58.4_0": "Vādamhi jāte paṭisenikattā.",
  "mnd8:59.1_0": "Ye diṭṭhimuggayha vivādayantīti ye dvāsaṭṭhidiṭṭhigatānaṁ aññataraññataraṁ diṭṭhigataṁ gahetvā gaṇhitvā",
  "mnd8:59.1_1": "uggaṇhitvā parāmasitvā abhinivisitvā vivādayanti kalahaṁ karonti,",
  "mnd8:59.1_2": "bhaṇḍanaṁ karonti,",
  "mnd8:59.1_3": "viggahaṁ karonti,",
  "mnd8:59.1_4": "vivādaṁ karonti,",
  "mnd8:59.1_5": "medhagaṁ karonti—",
  "mnd8:59.2_0": "“na tvaṁ imaṁ dhammavinayaṁ ājānāsi,",
  "mnd8:59.2_1": "ahaṁ imaṁ dhammavinayaṁ ājānāmi,",
  "mnd8:59.2_2": "kiṁ tvaṁ imaṁ dhammavinayaṁ ājānissasi,",
  "mnd8:59.2_3": "micchāpaṭipanno tvamasi,",
  "mnd8:59.2_4": "ahamasmi sammāpaṭipanno,",
  "mnd8:59.2_5": "sahitaṁ me,",
  "mnd8:59.2_6": "asahitaṁ te,",
  "mnd8:59.2_7": "pure vacanīyaṁ pacchā avaca,",
  "mnd8:59.2_8": "pacchā vacanīyaṁ pure avaca,",
  "mnd8:59.2_9": "adhiciṇṇaṁ te viparāvattaṁ,",
  "mnd8:59.2_10": "āropito te vādo,",
  "mnd8:59.2_11": "niggahito tvamasi,",
  "mnd8:59.2_12": "cara vādappamokkhāya,",
  "mnd8:59.2_13": "nibbeṭhehi vā sace pahosī”ti—",
  "mnd8:59.3_0": "ye diṭṭhimuggayha vivādayanti.",
  "mnd8:60.1_0": "Idameva saccanti ca vādayantīti.",
  "mnd8:60.2_0": "“Sassato loko, idameva saccaṁ moghamaññan”ti vādayanti kathenti bhaṇanti dīpayanti voharanti.",
  "mnd8:60.3_0": "“Asassato loko …pe…",
  "mnd8:60.4_0": "neva hoti na na hoti tathāgato paraṁ maraṇā,",
  "mnd8:60.4_1": "idameva saccaṁ moghamaññan”ti vādayanti kathenti bhaṇanti dīpayanti voharantīti—",
  "mnd8:60.5_0": "idameva saccanti ca vādayanti.",
  "mnd8:61.1_0": "Te tvaṁ vadassū na hi tedha atthi, vādamhi jāte paṭisenikattāti.",
  "mnd8:61.2_0": "Te tvaṁ diṭṭhigatike vadassu vādena vādaṁ,",
  "mnd8:61.2_1": "niggahena niggahaṁ,",
  "mnd8:61.2_2": "paṭikammena paṭikammaṁ,",
  "mnd8:61.2_3": "visesena visesaṁ,",
  "mnd8:61.2_4": "paṭivisesena paṭivisesaṁ,",
  "mnd8:61.2_5": "āveṭhiyāya āveṭhiyaṁ,",
  "mnd8:61.2_6": "nibbeṭhiyāya nibbeṭhiyaṁ,",
  "mnd8:61.2_7": "chedena chedaṁ,",
  "mnd8:61.2_8": "maṇḍalena maṇḍalaṁ,",
  "mnd8:61.2_9": "te tuyhaṁ paṭisūrā paṭipurisā paṭisattū paṭimallāti—",
  "mnd8:61.3_0": "te tvaṁ vadassū na hi tedha atthi.",
  "mnd8:61.4_0": "Vādamhi jāte paṭisenikattāti.",
  "mnd8:61.5_0": "Vāde jāte sañjāte nibbatte abhinibbatte pātubhūteyeva paṭisenikattā paṭilomakattā paṭikaṇḍakakattā paṭipakkhakattā",
  "mnd8:61.5_1": "kalahaṁ kareyyuṁ bhaṇḍanaṁ kareyyuṁ viggahaṁ kareyyuṁ vivādaṁ kareyyuṁ medhagaṁ kareyyuṁ,",
  "mnd8:61.5_2": "te natthi na santi na saṁvijjanti nupalabbhanti,",
  "mnd8:61.5_3": "pahīnā …pe…",
  "mnd8:61.6_0": "ñāṇagginā daḍḍhāti—",
  "mnd8:61.7_0": "te tvaṁ vadassū na hi tedha atthi vādamhi jāte paṭisenikattā.",
  "mnd8:62.1_0": "Tenāha bhagavā—",
  "mnd8:63.1_0": "“Ye diṭṭhimuggayha vivādayanti,",
  "mnd8:63.2_0": "Idameva saccanti ca vādayanti;",
  "mnd8:63.3_0": "Te tvaṁ vadassū na hi tedha atthi,",
  "mnd8:63.4_0": "Vādamhi jāte paṭisenikattā”ti.",
  "mnd8:64.1_0": "Visenikatvā pana ye caranti,",
  "mnd8:64.2_0": "Diṭṭhīhi diṭṭhiṁ avirujjhamānā;",
  "mnd8:64.3_0": "Tesu tvaṁ kiṁ labhetho pasūra,",
  "mnd8:64.4_0": "Yesīdha natthi paramuggahītaṁ.",
  "mnd8:65.1_0": "Visenikatvā pana ye carantīti.",
  "mnd8:65.2_0": "Senā vuccati mārasenā.",
  "mnd8:65.3_0": "Kāyaduccaritaṁ mārasenā,",
  "mnd8:65.3_1": "vacīduccaritaṁ mārasenā,",
  "mnd8:65.3_2": "manoduccaritaṁ mārasenā,",
  "mnd8:65.3_3": "lobho mārasenā,",
  "mnd8:65.3_4": "doso mārasenā,",
  "mnd8:65.3_5": "moho mārasenā, kodho … upanāho … makkho … paḷāso … issā …",
  "mnd8:65.3_6": "macchariyaṁ … māyā …",
  "mnd8:65.3_7": "sāṭheyyaṁ … thambho …",
  "mnd8:65.3_8": "sārambho … māno … atimāno … mado … pamādo …",
  "mnd8:65.3_9": "sabbe kilesā …",
  "mnd8:65.3_10": "sabbe duccaritā …",
  "mnd8:65.3_11": "sabbe darathā …",
  "mnd8:65.3_12": "sabbe pariḷāhā …",
  "mnd8:65.3_13": "sabbe santāpā …",
  "mnd8:65.3_14": "sabbākusalābhisaṅkhārā mārasenā.",
  "mnd8:66.1_0": "Vuttañhetaṁ bhagavatā—",
  "mnd8:67.1_0": "“Kāmā te paṭhamā senā,",
  "mnd8:67.2_0": "dutiyā arati vuccati;",
  "mnd8:67.3_0": "…pe…",
  "mnd8:67.4_0": "Na naṁ asuro jināti,",
  "mnd8:67.5_0": "jetvāva labhate sukhan”ti.",
  "mnd8:68.1_0": "Yato catūhi ariyamaggehi sabbā ca mārasenā sabbe ca paṭisenikarā kilesā jitā ca parājitā ca bhaggā vippaluggā parammukhā,",
  "mnd8:68.1_1": "tena vuccati visenikatvāti.",
  "mnd8:68.2_0": "Yeti arahanto khīṇāsavā.",
  "mnd8:68.3_0": "Carantīti caranti viharanti iriyanti vattenti pālenti yapenti yāpentīti—",
  "mnd8:68.4_0": "visenikatvā pana ye caranti.",
  "mnd8:69.1_0": "Diṭṭhīhi diṭṭhiṁ avirujjhamānāti.",
  "mnd8:69.2_0": "Yesaṁ dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni,",
  "mnd8:69.2_1": "te diṭṭhīhi diṭṭhiṁ avirujjhamānā appaṭivirujjhamānā appahīyamānā appaṭihaññamānā appaṭihatamānāti—",
  "mnd8:69.3_0": "diṭṭhīhi diṭṭhiṁ avirujjhamānā.",
  "mnd8:70.1_0": "Tesu tvaṁ kiṁ labhetho pasūrāti.",
  "mnd8:70.2_0": "Tesu arahantesu khīṇāsavesu kiṁ labhetho paṭisūraṁ paṭipurisaṁ paṭisattuṁ paṭimallanti—",
  "mnd8:70.3_0": "tesu tvaṁ kiṁ labhetho pasūra.",
  "mnd8:71.1_0": "Yesīdha natthi paramuggahītanti.",
  "mnd8:71.2_0": "Yesaṁ arahantānaṁ khīṇāsavānaṁ “idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaran”ti gahitaṁ",
  "mnd8:71.2_1": "parāmaṭṭhaṁ abhiniviṭṭhaṁ ajjhositaṁ adhimuttaṁ,",
  "mnd8:71.2_2": "natthi na santi na saṁvijjanti nupalabbhanti,",
  "mnd8:71.2_3": "pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhanti—",
  "mnd8:71.3_0": "yesīdha natthi paramuggahītaṁ.",
  "mnd8:72.1_0": "Tenāha bhagavā—",
  "mnd8:73.1_0": "“Visenikatvā pana ye caranti,",
  "mnd8:73.2_0": "Diṭṭhīhi diṭṭhiṁ avirujjhamānā;",
  "mnd8:73.3_0": "Tesu tvaṁ kiṁ labhetho pasūra,",
  "mnd8:73.4_0": "Yesīdha natthi paramuggahītan”ti.",
  "mnd8:74.1_0": "Atha tvaṁ pavitakkamāgamā,",
  "mnd8:74.2_0": "Manasā diṭṭhigatāni cintayanto;",
  "mnd8:74.3_0": "Dhonena yugaṁ samāgamā,",
  "mnd8:74.4_0": "Na hi tvaṁ sakkhasi sampayātave.",
  "mnd8:75.1_0": "Atha tvaṁ pavitakkamāgamāti.",
  "mnd8:75.2_0": "Athāti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatā petaṁ—",
  "mnd8:75.3_0": "athāti.",
  "mnd8:75.4_0": "Pavitakkamāgamāti takkento vitakkento saṅkappento “jayo nu kho me bhavissati,",
  "mnd8:75.4_1": "parājayo nu kho me bhavissati,",
  "mnd8:75.4_2": "kathaṁ niggahaṁ karissāmi,",
  "mnd8:75.4_3": "kathaṁ paṭikammaṁ karissāmi,",
  "mnd8:75.4_4": "kathaṁ visesaṁ karissāmi,",
  "mnd8:75.4_5": "kathaṁ paṭivisesaṁ karissāmi,",
  "mnd8:75.4_6": "kathaṁ āveṭhiyaṁ karissāmi,",
  "mnd8:75.4_7": "kathaṁ nibbeṭhiyaṁ karissāmi,",
  "mnd8:75.4_8": "kathaṁ chedaṁ karissāmi,",
  "mnd8:75.4_9": "kathaṁ maṇḍalaṁ karissāmi” evaṁ takkento vitakkento saṅkappento āgatosi upagatosi sampattosi mayā saddhiṁ samāgatosīti—",
  "mnd8:75.5_0": "atha tvaṁ pavitakkamāgamā.",
  "mnd8:76.1_0": "Manasā diṭṭhigatāni cintayantoti.",
  "mnd8:76.2_0": "Manoti yaṁ cittaṁ mano mānasaṁ hadayaṁ paṇḍaraṁ,",
  "mnd8:76.2_1": "mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu.",
  "mnd8:76.3_0": "Cittena diṭṭhiṁ cintento vicintento “sassato loko”ti vā,",
  "mnd8:76.4_0": "“asassato loko”ti vā …pe…",
  "mnd8:76.5_0": "“neva hoti na na hoti tathāgato paraṁ maraṇā”ti vāti—",
  "mnd8:76.6_0": "manasā diṭṭhigatāni cintayanto.",
  "mnd8:77.1_0": "Dhonena yugaṁ samāgamā, na hi tvaṁ sakkhasi sampayātaveti.",
  "mnd8:77.2_0": "Dhonā vuccati paññā.",
  "mnd8:77.3_0": "Yā paññā pajānanā …pe… amoho dhammavicayo sammādiṭṭhi.",
  "mnd8:77.4_0": "Kiṅkāraṇā dhonā vuccati paññā?",
  "mnd8:77.5_0": "Tāya paññāya kāyaduccaritaṁ dhutañca dhotañca sandhotañca niddhotañca,",
  "mnd8:77.6_0": "vacīduccaritaṁ …pe…",
  "mnd8:77.7_0": "sabbākusalābhisaṅkhārā dhutā ca dhotā ca sandhotā ca niddhotā ca.",
  "mnd8:77.8_0": "Atha vā sammādiṭṭhiyā micchādiṭṭhi …",
  "mnd8:77.9_0": "sammāsaṅkappena micchāsaṅkappo …pe…",
  "mnd8:77.10_0": "sammāvimuttiyā micchāvimutti dhutā ca dhotā ca sandhotā ca niddhotā ca.",
  "mnd8:77.11_0": "Atha vā ariyena aṭṭhaṅgikena maggena sabbe kilesā …",
  "mnd8:77.12_0": "sabbe duccaritā …",
  "mnd8:77.13_0": "sabbe darathā …",
  "mnd8:77.14_0": "sabbe pariḷāhā …",
  "mnd8:77.15_0": "sabbe santāpā …",
  "mnd8:77.16_0": "sabbākusalābhisaṅkhārā dhutā ca dhotā ca sandhotā ca niddhotā ca.",
  "mnd8:77.17_0": "Bhagavā imehi dhoneyyehi dhammehi upeto samupeto upagato samupagato upapanno samupapanno samannāgato,",
  "mnd8:77.17_1": "tasmā bhagavā dhono.",
  "mnd8:77.18_0": "So dhutarāgo dhutapāpo dhutakileso dhutapariḷāhoti—",
  "mnd8:77.19_0": "dhonoti.",
  "mnd8:78.1_0": "Dhonena yugaṁ samāgamā, na hi tvaṁ sakkhasi sampayātaveti.",
  "mnd8:78.2_0": "Pasūro paribbājako na paṭibalo dhonena buddhena bhagavatā saddhiṁ yugaṁ samāgamaṁ samāgantvā yugaggāhaṁ",
  "mnd8:78.2_1": "gaṇhitvā sākacchetuṁ sallapituṁ sākacchaṁ samāpajjituṁ.",
  "mnd8:78.3_0": "Taṁ kissa hetu?",
  "mnd8:78.4_0": "Pasūro paribbājako hīno nihīno omako lāmako chatukko paritto.",
  "mnd8:78.5_0": "So hi bhagavā aggo ca seṭṭho ca visiṭṭho ca pāmokkho ca uttamo ca pavaro ca.",
  "mnd8:78.6_0": "Yathā saso na paṭibalo mattena mātaṅgena saddhiṁ yugaṁ samāgamaṁ samāgantvā yugaggāhaṁ gaṇhituṁ;",
  "mnd8:78.7_0": "yathā kotthuko na paṭibalo sīhena migaraññā saddhiṁ yugaṁ samāgamaṁ samāgantvā yugaggāhaṁ gaṇhituṁ;",
  "mnd8:78.8_0": "yathā vacchako taruṇako dhenupako na paṭibalo usabhena calakakunā saddhiṁ yugaṁ samāgamaṁ samāgantvā yugaggāhaṁ gaṇhituṁ;",
  "mnd8:78.9_0": "yathā dhaṅko na paṭibalo garuḷena venateyyena saddhiṁ yugaṁ samāgamaṁ samāgantvā yugaggāhaṁ gaṇhituṁ;",
  "mnd8:78.10_0": "yathā caṇḍālo na paṭibalo raññā cakkavattinā saddhiṁ yugaṁ samāgamaṁ samāgantvā yugaggāhaṁ gaṇhituṁ;",
  "mnd8:78.11_0": "yathā paṁsupisācako na paṭibalo indena devaraññā saddhiṁ yugaṁ samāgamaṁ samāgantvā yugaggāhaṁ gaṇhituṁ;",
  "mnd8:78.12_0": "evamevaṁ pasūro paribbājako na paṭibalo dhonena buddhena bhagavatā saddhiṁ yugaṁ samāgamaṁ samāgantvā",
  "mnd8:78.12_1": "yugaggāhaṁ gaṇhitvā sākacchetuṁ sallapituṁ sākacchaṁ samāpajjituṁ.",
  "mnd8:78.13_0": "Taṁ kissa hetu?",
  "mnd8:78.14_0": "Pasūro paribbājako hīnapañño nihīnapañño omakapañño lāmakapañño chatukkapañño parittapañño.",
  "mnd8:78.15_0": "So hi bhagavā mahāpañño puthupañño hāsapañño javanapañño tikkhapañño nibbedhikapañño,",
  "mnd8:78.15_1": "paññāpabhedakusalo pabhinnañāṇo adhigatapaṭisambhido,",
  "mnd8:78.15_2": "catuvesārajjappatto dasabaladhārī,",
  "mnd8:78.15_3": "purisāsabho purisasīho purisanāgo purisājañño purisadhorayho,",
  "mnd8:78.15_4": "anantañāṇo anantatejo anantayaso aḍḍho mahaddhano dhanavā,",
  "mnd8:78.15_5": "netā vinetā anunetā,",
  "mnd8:78.15_6": "paññāpetā nijjhāpetā pekkhetā pasādetā.",
  "mnd8:78.16_0": "So hi bhagavā anuppannassa maggassa uppādetā,",
  "mnd8:78.16_1": "asañjātassa maggassa sañjanetā,",
  "mnd8:78.16_2": "anakkhātassa maggassa akkhātā,",
  "mnd8:78.16_3": "maggaññū maggavidū maggakovido maggānugā ca panassa etarahi sāvakā viharanti pacchā samannāgatā.",
  "mnd8:79.1_0": "So hi bhagavā jānaṁ jānāti passaṁ passati,",
  "mnd8:79.1_1": "cakkhubhūto ñāṇabhūto dhammabhūto brahmabhūto,",
  "mnd8:79.1_2": "vattā pavattā atthassa ninnetā amatassa dātā dhammassāmī tathāgato;",
  "mnd8:79.2_0": "natthi tassa bhagavato aññātaṁ adiṭṭhaṁ aviditaṁ asacchikataṁ aphassitaṁ paññāya.",
  "mnd8:79.3_0": "Atītaṁ anāgataṁ paccuppannaṁ upādāya sabbe dhammā sabbākārena buddhassa bhagavato ñāṇamukhe āpāthaṁ āgacchanti.",
  "mnd8:79.4_0": "Yaṁ kiñci neyyaṁ nāma atthi dhammaṁ jānitabbaṁ.",
  "mnd8:79.5_0": "Attattho vā parattho vā ubhayattho vā diṭṭhadhammiko vā attho,",
  "mnd8:79.5_1": "samparāyiko vā attho,",
  "mnd8:79.5_2": "uttāno vā attho,",
  "mnd8:79.5_3": "gambhīro vā attho,",
  "mnd8:79.5_4": "gūḷho vā attho,",
  "mnd8:79.5_5": "paṭicchanno vā attho,",
  "mnd8:79.5_6": "neyyo vā attho,",
  "mnd8:79.5_7": "nīto vā attho,",
  "mnd8:79.5_8": "anavajjo vā attho,",
  "mnd8:79.5_9": "nikkileso vā attho,",
  "mnd8:79.5_10": "vodāno vā attho,",
  "mnd8:79.5_11": "paramattho vā attho,",
  "mnd8:79.5_12": "sabbaṁ taṁ antobuddhañāṇe parivattati.",
  "mnd8:80.1_0": "Sabbaṁ kāyakammaṁ buddhassa bhagavato ñāṇānuparivatti,",
  "mnd8:80.1_1": "sabbaṁ vacīkammaṁ ñāṇānuparivatti,",
  "mnd8:80.1_2": "sabbaṁ manokammaṁ ñāṇānuparivatti.",
  "mnd8:80.2_0": "Atīte buddhassa bhagavato appaṭihataṁ ñāṇaṁ,",
  "mnd8:80.2_1": "anāgate appaṭihataṁ ñāṇaṁ,",
  "mnd8:80.2_2": "paccuppanne appaṭihataṁ ñāṇaṁ,",
  "mnd8:80.2_3": "yāvatakaṁ neyyaṁ tāvatakaṁ ñāṇaṁ,",
  "mnd8:80.2_4": "yāvatakaṁ ñāṇaṁ tāvatakaṁ neyyaṁ,",
  "mnd8:80.2_5": "neyyapariyantikaṁ ñāṇaṁ,",
  "mnd8:80.2_6": "ñāṇapariyantikaṁ neyyaṁ,",
  "mnd8:80.2_7": "neyyaṁ atikkamitvā ñāṇaṁ nappavattati,",
  "mnd8:80.2_8": "ñāṇaṁ atikkamitvā neyyapatho natthi.",
  "mnd8:80.3_0": "Aññamaññapariyantaṭṭhāyino te dhammā.",
  "mnd8:80.4_0": "Yathā dvinnaṁ samuggapaṭalānaṁ sammā phusitānaṁ heṭṭhimaṁ samuggapaṭalaṁ uparimaṁ nātivattati,",
  "mnd8:80.4_1": "uparimaṁ samuggapaṭalaṁ heṭṭhimaṁ nātivattati aññamaññapariyantaṭṭhāyino;",
  "mnd8:80.5_0": "evamevaṁ buddhassa bhagavato neyyañca ñāṇañca aññamaññapariyantaṭṭhāyino;",
  "mnd8:80.6_0": "yāvatakaṁ neyyaṁ tāvatakaṁ ñāṇaṁ,",
  "mnd8:80.6_1": "yāvatakaṁ ñāṇaṁ tāvatakaṁ neyyaṁ,",
  "mnd8:80.6_2": "neyyapariyantikaṁ ñāṇaṁ,",
  "mnd8:80.6_3": "ñāṇapariyantikaṁ neyyaṁ,",
  "mnd8:80.6_4": "neyyaṁ atikkamitvā ñāṇaṁ nappavattati,",
  "mnd8:80.6_5": "ñāṇaṁ atikkamitvā neyyapatho natthi.",
  "mnd8:80.7_0": "Aññamaññapariyantaṭṭhāyino te dhammā sabbadhammesu buddhassa bhagavato ñāṇaṁ pavattati.",
  "mnd8:81.1_0": "Sabbe dhammā buddhassa bhagavato āvajjanapaṭibaddhā ākaṅkhapaṭibaddhā manasikārapaṭibaddhā cittuppādapaṭibaddhā.",
  "mnd8:81.2_0": "Sabbasattesu buddhassa bhagavato ñāṇaṁ pavattati,",
  "mnd8:81.2_1": "sabbesañca sattānaṁ bhagavā āsayaṁ jānāti anusayaṁ jānāti caritaṁ jānāti adhimuttiṁ jānāti.",
  "mnd8:81.3_0": "Apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbābhabbe satte pajānāti.",
  "mnd8:81.4_0": "Sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati.",
  "mnd8:82.1_0": "Yathā ye keci macchakacchapā antamaso timitimiṅgalaṁ upādāya antomahāsamudde parivattanti;",
  "mnd8:82.2_0": "evamevaṁ sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati.",
  "mnd8:82.3_0": "Yathā ye keci pakkhī antamaso garuḷaṁ venateyyaṁ upādāya ākāsassa padese parivattanti;",
  "mnd8:82.4_0": "evamevaṁ yepi te sāriputtasamā paññāya tepi buddhañāṇassa padese parivattanti.",
  "mnd8:82.5_0": "Buddhañāṇaṁ devamanussānaṁ paññaṁ pharitvā abhibhavitvā tiṭṭhati.",
  "mnd8:83.1_0": "Yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā vālavedhirūpā",
  "mnd8:83.1_1": "Vobhindantā maññe caranti paññāgatena diṭṭhigatāni,",
  "mnd8:83.1_2": "te pañhe abhisaṅkharitvā abhisaṅkharitvā tathāgate upasaṅkamitvā pucchanti gūḷhāni ca paṭicchannāni ca.",
  "mnd8:83.2_0": "Kathitā visajjitāva te pañhā bhagavatā honti niddiṭṭhakāraṇā.",
  "mnd8:83.3_0": "Upakkhittakā ca te bhagavato sampajjanti.",
  "mnd8:83.4_0": "Atha kho bhagavāva tattha atirocati yadidaṁ paññāyāti—",
  "mnd8:83.5_0": "dhonena yugaṁ samāgamā, na hi tvaṁ sakkhasi sampayātave.",
  "mnd8:84.1_0": "Tenāha bhagavā—",
  "mnd8:85.1_0": "“Atha tvaṁ pavitakkamāgamā,",
  "mnd8:85.2_0": "Manasā diṭṭhigatāni cintayanto;",
  "mnd8:85.3_0": "Dhonena yugaṁ samāgamā,",
  "mnd8:85.4_0": "Na hi tvaṁ sakkhasi sampayātave”ti.",
  "mnd8:86.1_0": "Pasūrasuttaniddeso aṭṭhamo."
}