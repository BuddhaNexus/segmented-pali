{
  "tika-vin11t24:0_0": "Cīvarakkhandhakakathāvaṇṇanā",
  "tika-vin11t24:1_0": "2726- 7.",
  "tika-vin11t24:1_1": "Cīvaraṁ uppajjati etāsūti “uppādā”ti janikāva vuccanti,",
  "tika-vin11t24:1_2": "cīvaravatthaparilābhakkhettanti attho. Yathāha –",
  "tika-vin11t24:1_3": "“yathāvuttānaṁ cīvarānaṁ paṭilābhāya khettaṁ dassetuṁ aṭṭhimā bhikkhave mātikātiādimāhā”ti.",
  "tika-vin11t24:1_4": "Cīvaramātikāti cīvaruppādahetubhūtamātaro.",
  "tika-vin11t24:1_5": "Tenāha kathinakkhandhakavaṇṇanāyaṁ “mātikāti mātaro,",
  "tika-vin11t24:1_6": "janettiyoti attho”ti.",
  "tika-vin11t24:1_7": "Mātikāti cettha cīvaradānamadhippetaṁ.",
  "tika-vin11t24:1_8": "Yathāha “sīmāya dānaṁ ekā mātikā,",
  "tika-vin11t24:1_9": "katikāya dānaṁ dutiyā”tiādi.",
  "tika-vin11t24:1_10": "Sīmāya deti,",
  "tika-vin11t24:1_11": "katikāya deti,",
  "tika-vin11t24:1_12": "bhikkhāpaññattiyā deti,",
  "tika-vin11t24:1_13": "saṅghassa deti,",
  "tika-vin11t24:1_14": "ubhatosaṅghe deti,",
  "tika-vin11t24:1_15": "vassaṁvutthasaṅghassa deti,",
  "tika-vin11t24:1_16": "ādissa deti,",
  "tika-vin11t24:1_17": "puggalassa deti.",
  "tika-vin11t24:1_18": "“Imā pana aṭṭha mātikā”ti vuttameva nigamanavasena vuttaṁ.",
  "tika-vin11t24:2_0": "2728.Tatthāti tāsu aṭṭhamātikāsu.",
  "tika-vin11t24:2_1": "Sīmāya detīti “sīmāya dammī”ti evaṁ sīmaṁ parāmasitvā dento sīmāya deti,",
  "tika-vin11t24:2_2": "evaṁ dinnaṁ antosīmagatehi bhikkhūhi bhājetabbanti vaṇṇitanti yojanā.",
  "tika-vin11t24:2_3": "Tattha antosīmagatehīti dāyako yaṁ sīmaṁ apekkhitvā evamāha,",
  "tika-vin11t24:2_4": "tassā sīmāya antogatehi sabbehi.",
  "tika-vin11t24:2_5": "Bhājetabbanti taṁ cīvaraṁ bhājetabbaṁ.",
  "tika-vin11t24:2_6": "Varavaṇṇināti “itipi so bhagavā araha”ntiādinā sakalalokabyāpiguṇātisayayuttena byāmappabhāya,",
  "tika-vin11t24:2_7": "chabbaṇṇānaṁ raṁsīnañca vasena uttamappabhātisayayuttena varavaṇṇinā vaṇṇitaṁ kathitaṁ.",
  "tika-vin11t24:2_8": "Ayamettha padavaṇṇanā,",
  "tika-vin11t24:2_9": "ayaṁ pana vinicchayo –",
  "tika-vin11t24:2_10": "sīmāya detīti ettha tāva khaṇḍasīmā upacārasīmā samānasaṁvāsasīmā avippavāsasīmā lābhasīmā gāmasīmā nigamasīmā",
  "tika-vin11t24:2_11": "nagarasīmā abbhantarasīmā udakukkhepasīmā janapadasīmā raṭṭhasīmā rajjasīmā dīpasīmā cakkavāḷasīmā iti",
  "tika-vin11t24:2_12": "pannarasa sīmā veditabbā.",
  "tika-vin11t24:3_0": "Tattha khaṇḍasīmā sīmākathāyaṁ vuttā.",
  "tika-vin11t24:3_1": "Upacārasīmā parikkhittassa vihārassa parikkhepena,",
  "tika-vin11t24:3_2": "aparikkhittassa vihārassa parikkhepārahaṭṭhānena paricchinnā hoti.",
  "tika-vin11t24:3_3": "Apica bhikkhūnaṁ dhuvasannipātaṭṭhānato vā pariyante ṭhitabhojanasālato vā nibaddhavasanakaāvāsato vā",
  "tika-vin11t24:3_4": "thāmamajjhimassa purisassa dvinnaṁ leḍḍupātānaṁ anto upacārasīmā veditabbā.",
  "tika-vin11t24:3_5": "Sā pana āvāsesu vaḍḍhantesu vaḍḍhati,",
  "tika-vin11t24:3_6": "parihāyantesu parihāyati.",
  "tika-vin11t24:3_7": "Mahāpaccariyaṁ pana “bhikkhūsupi vaḍḍhantesu vaḍḍhatī”ti vuttaṁ.",
  "tika-vin11t24:3_8": "Tasmā sace vihāre sannipatitabhikkhūhi saddhiṁ ekābaddhā hutvā yojanasatampi pūretvā nisīdanti,",
  "tika-vin11t24:3_9": "yojanasatampi upacārasīmāva hoti,",
  "tika-vin11t24:3_10": "sabbesaṁ lābho pāpuṇāti.",
  "tika-vin11t24:3_11": "Samānasaṁvāsaavippavāsasīmādvayampi vuttameva.",
  "tika-vin11t24:4_0": "Lābhasīmā nāma neva sammāsambuddhena anuññātā,",
  "tika-vin11t24:4_1": "na dhammasaṅgāhakattherehi ṭhapitā,",
  "tika-vin11t24:4_2": "apica kho rājarājamahāmattā vihāraṁ kāretvā gāvutaṁ vā aḍḍhayojanaṁ vā yojanaṁ vā samantato paricchinditvā",
  "tika-vin11t24:4_3": "“ayaṁ amhākaṁ vihārassa lābhasīmā”ti nāmalikhitake thambhe nikhaṇitvā “yaṁ etthantare uppajjati,",
  "tika-vin11t24:4_4": "sabbaṁ taṁ amhākaṁ vihārassa demā”ti sīmaṁ ṭhapenti,",
  "tika-vin11t24:4_5": "ayaṁ lābhasīmā nāma.",
  "tika-vin11t24:4_6": "Gāmanigamanagaraabbhantaraudakukkhepasīmāpi vuttā eva.",
  "tika-vin11t24:5_0": "Janapadasīmā nāma kāsikosalaraṭṭhādīnaṁ anto bahū janapadā honti,",
  "tika-vin11t24:5_1": "ettha ekeko janapadaparicchedo janapadasīmā.",
  "tika-vin11t24:5_2": "Raṭṭhasīmā nāma kāsikosalādiraṭṭhaparicchedo.",
  "tika-vin11t24:5_3": "Rajjasīmā nāma mahācoḷabhogo keraḷabhogoti evaṁ ekekassa rañño āṇāpavattiṭṭhānaṁ.",
  "tika-vin11t24:5_4": "Dīpasīmā nāma samuddantena samucchinnamahādīpā ca antaradīpā ca.",
  "tika-vin11t24:5_5": "Cakkavāḷasīmā nāma cakkavāḷapabbateneva paricchinnā.",
  "tika-vin11t24:6_0": "Evametāsu sīmāsu khaṇḍasīmāya kenaci kammena sannipatitaṁ saṅghaṁ disvā “ettheva sīmāya saṅghassa demī”ti vutte yāvatikā bhikkhū antokhaṇḍasīmagatā,",
  "tika-vin11t24:6_1": "tehi bhājetabbaṁ.",
  "tika-vin11t24:6_2": "Tesaṁyeva hi taṁ pāpuṇāti,",
  "tika-vin11t24:6_3": "aññesaṁ sīmantarikāya vā upacārasīmāya vā ṭhitānampi na pāpuṇāti.",
  "tika-vin11t24:6_4": "Khaṇḍasīmāya ṭhite pana rukkhe vā pabbate vā ṭhitassa heṭṭhā vā pathaviyā vemajjhaṁ gatassa pāpuṇātiyeva.",
  "tika-vin11t24:7_0": "“Imissā upacārasīmāya saṅghassa dammī”ti dinnaṁ pana khaṇḍasīmāsīmantarikāsu ṭhitānampi pāpuṇāti.",
  "tika-vin11t24:7_1": "“Samānasaṁvāsasīmāya dammī”ti dinnaṁ pana khaṇḍasīmāsīmantarikāsu ṭhitānaṁ na pāpuṇāti.",
  "tika-vin11t24:7_2": "Avippavāsasīmālābhasīmāsu dinnaṁ tāsu sīmāsu antogatānaṁyeva pāpuṇāti.",
  "tika-vin11t24:7_3": "Gāmasīmādīsu dinnaṁ tāsaṁ sīmānaṁ abbhantare baddhasīmāya ṭhitānampi pāpuṇāti.",
  "tika-vin11t24:7_4": "Abbhantarasīmāudakukkhepasīmāsu dinnaṁ tattha antogatānaṁyeva pāpuṇāti.",
  "tika-vin11t24:7_5": "Janapadaraṭṭharajjadīpacakkavāḷasīmāsupi gāmasīmādīsu vuttasadisoyeva vinicchayo.",
  "tika-vin11t24:8_0": "Sace pana jambudīpe ṭhito “tambapaṇṇidīpe saṅghassa dammī”ti vadati,",
  "tika-vin11t24:8_1": "tambapaṇṇidīpato ekopi gantvā sabbesaṁ gaṇhituṁ labhati.",
  "tika-vin11t24:8_2": "Sacepi tatreva eko sabhāgabhikkhu sabhāgānaṁ bhāgaṁ gaṇhāti,",
  "tika-vin11t24:8_3": "na vāretabbo.",
  "tika-vin11t24:8_4": "Evaṁ tāva yo sīmaṁ parāmasitvā deti,",
  "tika-vin11t24:8_5": "tassa dāne vinicchayo veditabbo.",
  "tika-vin11t24:9_0": "Yo pana “asukasīmāyā”ti vattuṁ na jānāti,",
  "tika-vin11t24:9_1": "kevalaṁ “sīmā”ti vacanamattameva jānanto vihāraṁ āgantvā “sīmāya dammī”ti vā “sīmaṭṭhakasaṅghassa dammī”ti vā bhaṇati,",
  "tika-vin11t24:9_2": "so pucchitabbo “sīmā nāma bahuvidhā,",
  "tika-vin11t24:9_3": "kataraṁ sīmaṁ sandhāya bhaṇasī”ti,",
  "tika-vin11t24:9_4": "sace vadati “ahaṁ ‘asukasīmā’ti na jānāmi,",
  "tika-vin11t24:9_5": "sīmaṭṭhakasaṅgho bhājetvā gaṇhatū”ti,",
  "tika-vin11t24:9_6": "katarasīmāya bhājetabbaṁ?",
  "tika-vin11t24:9_7": "Mahāsīvatthero kirāha “avippavāsasīmāyā”ti.",
  "tika-vin11t24:9_8": "Tato naṁ āhaṁsu “avippavāsasīmā nāma tiyojanāpi hoti,",
  "tika-vin11t24:9_9": "evaṁ sante tiyojane ṭhitā lābhaṁ gaṇhissanti,",
  "tika-vin11t24:9_10": "tiyojane ṭhatvā āgantukavattaṁ pūretvā ārāmaṁ pavisitabbaṁ bhavissati,",
  "tika-vin11t24:9_11": "gamiko tiyojanaṁ gantvā senāsanaṁ āpucchissati,",
  "tika-vin11t24:9_12": "nissayapaṭipannassa tiyojanātikkame nissayo paṭippassambhissati,",
  "tika-vin11t24:9_13": "pārivāsikena tiyojanaṁ atikkamitvā aruṇaṁ uṭṭhāpetabbaṁ bhavissati,",
  "tika-vin11t24:9_14": "bhikkhuniyā tiyojane ṭhatvā ārāmappavesanaṁ āpucchitabbaṁ bhavissati,",
  "tika-vin11t24:9_15": "sabbampetaṁ upacārasīmāparicchedavaseneva kattuṁ vaṭṭati.",
  "tika-vin11t24:9_16": "Tasmā upacārasīmāyameva bhājetabba”nti.",
  "tika-vin11t24:10_0": "2729.",
  "tika-vin11t24:10_1": "Ye vihārā saṅghena katikāya ekalābhakā samānalābhakā ettha etesu vihāresu dinnaṁ “katikāya dammī”ti dinnaṁ",
  "tika-vin11t24:10_2": "sabbehi bhikkhūhi saha bhājetabbaṁ cīvaraṁ katikāya vuccatīti yojanā.",
  "tika-vin11t24:11_0": "Ayamettha vinicchayo –",
  "tika-vin11t24:11_1": "katikā nāma samānalābhakatikā,",
  "tika-vin11t24:11_2": "tatrevaṁ katikā kātabbā –",
  "tika-vin11t24:11_3": "ekasmiṁ vihāre sannipatitehi bhikkhūhi yaṁ vihāraṁ saṅgaṇhitukāmā samānalābhaṁ kātuṁ icchanti,",
  "tika-vin11t24:11_4": "assa nāmaṁ gahetvā “asuko nāma vihāro porāṇako”ti vā “buddhādhivuttho”ti vā “appalābho”ti vā yaṁ kiñci",
  "tika-vin11t24:11_5": "kāraṇaṁ vatvā “taṁ vihāraṁ iminā vihārena saddhiṁ ekalābhaṁ kātuṁ saṅghassa ruccatī”ti tikkhattuṁ sāvetabbaṁ.",
  "tika-vin11t24:11_6": "Ettāvatā tasmiṁ vihāre nisinnopi idha nisinnova hoti.",
  "tika-vin11t24:11_7": "Tasmiṁ vihārepi saṅghena evameva kātabbaṁ.",
  "tika-vin11t24:11_8": "Ettāvatā idha nisinnopi tasmiṁ vihāre nisinnova hoti.",
  "tika-vin11t24:11_9": "Ekasmiṁ lābhe bhājiyamāne itarasmiṁ ṭhitassa bhāgaṁ gahetuṁ vaṭṭati.",
  "tika-vin11t24:11_10": "Evaṁ ekena vihārena saddhiṁ bahūpi āvāsā ekalābhā kātabbāti.",
  "tika-vin11t24:12_0": "2730.",
  "tika-vin11t24:12_1": "Cīvaradāyakena dhuvakārā pākavattādiniccasakkārā yattha saṅghassa krīyanti karīyanti tattha tasmiṁ vihāre",
  "tika-vin11t24:12_2": "teneva dāyakena saṅghassa dinnaṁ vihāraṁ “bhikkhāpaññattiyā dinna”nti mahesinā vuttanti yojanā.",
  "tika-vin11t24:13_0": "Tatrāyaṁ vinicchayo –",
  "tika-vin11t24:13_1": "yasmiṁ vihāre imassa cīvaradāyakassa santakaṁ saṅghassa pākavattaṁ vā vattati,",
  "tika-vin11t24:13_2": "yasmiṁ vā vihāre bhikkhū attano bhāraṁ katvā sadā gehe bhojeti,",
  "tika-vin11t24:13_3": "yattha vā tena āvāso kārito,",
  "tika-vin11t24:13_4": "salākabhattādīni vā nibaddhāni,",
  "tika-vin11t24:13_5": "yena pana sakalopi vihāro patiṭṭhāpito,",
  "tika-vin11t24:13_6": "tattha vattabbameva natthi,",
  "tika-vin11t24:13_7": "ime dhuvakārā nāma.",
  "tika-vin11t24:13_8": "Tasmā sace so “yattha mayhaṁ dhuvakārā karīyanti,",
  "tika-vin11t24:13_9": "ettha dammī”ti vā “tattha dethā”ti vā bhaṇati,",
  "tika-vin11t24:13_10": "bahūsu cepi ṭhānesu dhuvakārā honti,",
  "tika-vin11t24:13_11": "sabbattha dinnameva hoti.",
  "tika-vin11t24:14_0": "Sace pana ekasmiṁ vihāre bhikkhū bahutarā honti,",
  "tika-vin11t24:14_1": "tehi vattabbaṁ “tumhākaṁ dhuvakāre ekattha bhikkhū bahū,",
  "tika-vin11t24:14_2": "ekattha appakā”ti,",
  "tika-vin11t24:14_3": "sace “bhikkhugaṇanāya gaṇhathā”ti bhaṇati,",
  "tika-vin11t24:14_4": "tathā bhājetvā gaṇhituṁ vaṭṭati.",
  "tika-vin11t24:14_5": "Ettha ca vatthabhesajjādi appakampi sukhena bhājīyati,",
  "tika-vin11t24:14_6": "yadi pana mañco vā pīṭhakaṁ vā ekameva hoti,",
  "tika-vin11t24:14_7": "taṁ pucchitvā yassa vā vihārassa ekavihārepi vā yassa senāsanassa so vicāreti,",
  "tika-vin11t24:14_8": "tattha dātabbaṁ.",
  "tika-vin11t24:14_9": "Sace “asukabhikkhu gaṇhatū”ti vadati, vaṭṭati.",
  "tika-vin11t24:15_0": "Atha “mayhaṁ dhuvakāre dethā”ti vatvā avicāretvāva gacchati,",
  "tika-vin11t24:15_1": "saṅghassapi vicāretuṁ vaṭṭati.",
  "tika-vin11t24:15_2": "Evaṁ pana vicāretabbaṁ –",
  "tika-vin11t24:15_3": "“saṅghattherassa vasanaṭṭhāne dethā”ti vattabbaṁ.",
  "tika-vin11t24:15_4": "Sace tattha senāsanaṁ paripuṇṇaṁ hoti.",
  "tika-vin11t24:15_5": "Yattha nappahoti,",
  "tika-vin11t24:15_6": "tattha dātabbaṁ.",
  "tika-vin11t24:15_7": "Sace eko bhikkhu “mayhaṁ vasanaṭṭhāne senāsanaparibhogabhaṇḍaṁ natthī”ti vadati,",
  "tika-vin11t24:15_8": "tattha dātabbanti.",
  "tika-vin11t24:16_0": "2731.Saṅghassa pana yaṁ dinnanti vihāraṁ pavisitvā “imāni cīvarāni saṅghassa dammī”ti yaṁ cīvaraṁ dinnaṁ.",
  "tika-vin11t24:16_1": "“Sammukhībhūtenā”ti vattabbe gāthābandhena rassattaṁ.",
  "tika-vin11t24:16_2": "Sammukhibhūtenāti ca upacārasīmāya ṭhitena.",
  "tika-vin11t24:16_3": "Bhājetabbanti ghaṇṭiṁ paharitvā kālaṁ ghosetvā bhājetabbaṁ.",
  "tika-vin11t24:16_4": "Idamettha mukhamattadassanaṁ.",
  "tika-vin11t24:16_5": "Vinicchayo aṭṭhakathāya veditabbo.",
  "tika-vin11t24:16_6": "Seyyathidaṁ –",
  "tika-vin11t24:16_7": "cīvaradāyakena vihāraṁ pavisitvā “imāni cīvarāni saṅghassa dammī”ti dinnesu bhājiyamānesu sīmaṭṭhassa asampattassapi bhāgaṁ gaṇhanto na vāretabbo.",
  "tika-vin11t24:16_8": "Vihāro mahā hoti,",
  "tika-vin11t24:16_9": "therāsanato paṭṭhāya vatthesu diyyamānesu alasajātikā mahātherā pacchā āgacchanti, “bhante,",
  "tika-vin11t24:16_10": "vīsativassānaṁ diyyati,",
  "tika-vin11t24:16_11": "tumhākaṁ ṭhitikā atikkantā”ti na vattabbā,",
  "tika-vin11t24:16_12": "ṭhitikaṁ ṭhapetvā tesaṁ datvā pacchā ṭhitikāya dātabbaṁ.",
  "tika-vin11t24:17_0": "“Asukavihāre kira bahuṁ cīvaraṁ uppanna”nti sutvā yojanantarikavihāratopi bhikkhū āgacchanti,",
  "tika-vin11t24:17_1": "sampattasampattānaṁ ṭhitaṭṭhānato paṭṭhāya dātabbaṁ.",
  "tika-vin11t24:17_2": "Asampattānampi upacārasīmaṁ paviṭṭhānaṁ antevāsikādīsu gaṇhantesu dātabbameva.",
  "tika-vin11t24:17_3": "“Bahi upacārasīmāya ṭhitānaṁ dethā”ti vadanti,",
  "tika-vin11t24:17_4": "na dātabbaṁ.",
  "tika-vin11t24:17_5": "Sace pana upacārasīmaṁ okkantehi ekābaddhā hutvā attano vihāradvāre vā antovihāreyeva vā honti,",
  "tika-vin11t24:17_6": "parisavasena vaḍḍhitā nāma sīmā hoti,",
  "tika-vin11t24:17_7": "tasmā dātabbaṁ.",
  "tika-vin11t24:17_8": "Saṅghanavakassa dinnepi pacchā āgatānaṁ dātabbameva.",
  "tika-vin11t24:17_9": "Dutiyabhāge pana therāsanaṁ āruḷhe āgatānaṁ paṭhamabhāgo na pāpuṇāti,",
  "tika-vin11t24:17_10": "dutiyabhāgato vassaggena dātabbaṁ.",
  "tika-vin11t24:18_0": "Ekasmiṁ vihāre dasa bhikkhū honti,",
  "tika-vin11t24:18_1": "dasa vatthāni “saṅghassa demā”ti denti,",
  "tika-vin11t24:18_2": "pāṭekkaṁ bhājetabbāni.",
  "tika-vin11t24:18_3": "Sace “sabbāneva amhākaṁ pāpuṇantī”ti gahetvā gacchanti,",
  "tika-vin11t24:18_4": "duppāpitāni ceva duggahitāni ca,",
  "tika-vin11t24:18_5": "gatagataṭṭhāne saṅghikāneva honti.",
  "tika-vin11t24:18_6": "Ekaṁ pana uddharitvā “idaṁ tumhākaṁ pāpuṇātī”ti saṅghattherassa datvā sesāni “imāni amhākaṁ pāpuṇantī”ti gahetuṁ vaṭṭati.",
  "tika-vin11t24:19_0": "Ekameva vatthaṁ “saṅghassa demā”ti āharanti,",
  "tika-vin11t24:19_1": "abhājetvāva “amhākaṁ pāpuṇātī”ti gaṇhanti,",
  "tika-vin11t24:19_2": "duppāpitañceva duggahitañca,",
  "tika-vin11t24:19_3": "satthakena,",
  "tika-vin11t24:19_4": "pana haliddiādinā vā lekhaṁ katvā ekaṁ koṭṭhāsaṁ “imaṁ ṭhānaṁ tumhākaṁ pāpuṇātī”ti saṅghattherassa pāpetvā sesaṁ “amhākaṁ pāpuṇātī”ti gahetuṁ vaṭṭati.",
  "tika-vin11t24:19_5": "Yaṁ pana vatthasseva pupphaṁ vā vali vā,",
  "tika-vin11t24:19_6": "tena paricchedaṁ kātuṁ na vaṭṭati.",
  "tika-vin11t24:19_7": "Sace ekaṁ tantaṁ uddharitvā “idaṁ ṭhānaṁ tumhākaṁ pāpuṇātī”ti saṅghattherassa datvā sesaṁ “amhākaṁ pāpuṇātī”ti gaṇhanti, vaṭṭati.",
  "tika-vin11t24:19_8": "Khaṇḍaṁ khaṇḍaṁ chinditvā bhājiyamānaṁ vaṭṭatiyeva.",
  "tika-vin11t24:20_0": "Ekabhikkhuke vihāre saṅghassa cīvaresu uppannesu sace pubbe vuttanayeneva so bhikkhu “sabbāni mayhaṁ pāpuṇantī”ti gaṇhāti,",
  "tika-vin11t24:20_1": "suggahitāni,",
  "tika-vin11t24:20_2": "ṭhitikā pana na tiṭṭhati.",
  "tika-vin11t24:20_3": "Sace ekekaṁ uddharitvā “idaṁ mayhaṁ pāpuṇātī”ti gaṇhāti,",
  "tika-vin11t24:20_4": "ṭhitikā tiṭṭhati.",
  "tika-vin11t24:20_5": "Tattha ṭhitikāya aṭṭhitāya puna aññasmiṁ cīvare uppanne sace eko bhikkhu āgacchati,",
  "tika-vin11t24:20_6": "majjhe chinditvā dvīhipi gahetabbaṁ.",
  "tika-vin11t24:20_7": "Ṭhitāya ṭhitikāya puna aññasmiṁ cīvare uppanne sace navakataro āgacchati,",
  "tika-vin11t24:20_8": "ṭhitikā heṭṭhā orohati.",
  "tika-vin11t24:20_9": "Sace vuḍḍhataro āgacchati,",
  "tika-vin11t24:20_10": "ṭhitikā uddhaṁ ārohati.",
  "tika-vin11t24:20_11": "Atha añño natthi,",
  "tika-vin11t24:20_12": "puna attano pāpetvā gahetabbaṁ.",
  "tika-vin11t24:21_0": "“Saṅghassa demā”ti vā “bhikkhusaṅghassa demā”ti vā yena kenaci ākārena saṅghaṁ āmasitvā dinnaṁ pana paṁsukūlikānaṁ",
  "tika-vin11t24:21_1": "na vaṭṭati “gahapaticīvaraṁ paṭikkhipāmi,",
  "tika-vin11t24:21_2": "paṁsukūlikaṅgaṁ samādiyāmī”ti vuttattā,",
  "tika-vin11t24:21_3": "na pana akappiyattā.",
  "tika-vin11t24:21_4": "Bhikkhusaṅghena apaloketvā dinnampi na gahetabbaṁ.",
  "tika-vin11t24:21_5": "Yaṁ pana bhikkhu attano santakaṁ deti,",
  "tika-vin11t24:21_6": "taṁ bhikkhudattiyaṁ nāma vaṭṭati.",
  "tika-vin11t24:21_7": "Paṁsukūlaṁ pana na hoti.",
  "tika-vin11t24:21_8": "Evaṁ santepi dhutaṅgaṁ na bhijjati.",
  "tika-vin11t24:21_9": "“Bhikkhūnaṁ dema,",
  "tika-vin11t24:21_10": "therānaṁ demā”ti vutte pana paṁsukūlikānampi vaṭṭati.",
  "tika-vin11t24:21_11": "“Idaṁ vatthaṁ saṅghassa dema,",
  "tika-vin11t24:21_12": "iminā upāhanatthavikapattatthavikaāyogaaṁsabaddhakādīni karothā”ti dinnampi vaṭṭati.",
  "tika-vin11t24:22_0": "Pattatthavikādīnaṁ atthāya dinnāni bahūnipi honti,",
  "tika-vin11t24:22_1": "cīvaratthāyapi pahonti,",
  "tika-vin11t24:22_2": "tato cīvaraṁ katvā pārupituṁ vaṭṭati.",
  "tika-vin11t24:22_3": "Sace pana saṅgho bhājitātirittāni vatthāni chinditvā upāhanatthavikādīnaṁ atthāya bhājeti,",
  "tika-vin11t24:22_4": "tato gahetuṁ na vaṭṭati.",
  "tika-vin11t24:22_5": "Sāmikehi vicāritameva hi vaṭṭati,",
  "tika-vin11t24:22_6": "na itaraṁ.",
  "tika-vin11t24:23_0": "“Paṁsukūlikasaṅghassa dhammakaraṇaaṁsabaddhādīnaṁ atthāya demā”ti vuttepi gahetuṁ vaṭṭati.",
  "tika-vin11t24:23_1": "Parikkhāro nāma paṁsukūlikānampi icchitabbo.",
  "tika-vin11t24:23_2": "Yaṁ tattha atirekaṁ hoti,",
  "tika-vin11t24:23_3": "taṁ cīvarepi upanetuṁ vaṭṭati.",
  "tika-vin11t24:23_4": "Suttaṁ saṅghassa denti,",
  "tika-vin11t24:23_5": "paṁsukūlikehipi gahetabbaṁ.",
  "tika-vin11t24:23_6": "Ayaṁ tāva vihāraṁ pavisitvā “imāni cīvarāni saṅghassa dammī”ti dinnesu vinicchayo.",
  "tika-vin11t24:24_0": "Sace pana bahi upacārasīmāya addhānapaṭipanne bhikkhū disvā “saṅghassa dammī”ti saṅghattherassa vā saṅghanavakassa vā āroceti,",
  "tika-vin11t24:24_1": "sacepi yojanaṁ pharitvā parisā ṭhitā hoti,",
  "tika-vin11t24:24_2": "ekābaddhā ce,",
  "tika-vin11t24:24_3": "sabbesaṁ pāpuṇāti.",
  "tika-vin11t24:24_4": "Ye pana dvādasahi hatthehi parisaṁ asampattā,",
  "tika-vin11t24:24_5": "tesaṁ na pāpuṇātīti.",
  "tika-vin11t24:25_0": "2732.",
  "tika-vin11t24:25_1": "Idāni “ubhatosaṅghe detī”ti mātikaṁ vivaranto āha “ubhatosaṅghamuddissā”tiādi.",
  "tika-vin11t24:25_2": "Ubhatosaṅghamuddissāti bhikkhusaṅghaṁ,",
  "tika-vin11t24:25_3": "bhikkhunisaṅghañca uddisitvā.",
  "tika-vin11t24:25_4": "Detīti “ubhatosaṅghassa demī”ti deti.",
  "tika-vin11t24:25_5": "“Bahu vā”ti ettha “bahū vā”ti vattabbe gāthābandhavasena rassattaṁ.",
  "tika-vin11t24:25_6": "Bhikkhunīnaṁ bhikkhū thokā vā hontu bahū vā,",
  "tika-vin11t24:25_7": "puggalaggena akatvā ubhatosaṅghavasena samabhāgova kātuṁ vaṭṭatīti yojanā.",
  "tika-vin11t24:26_0": "Tatrāyaṁ vinicchayo –",
  "tika-vin11t24:26_1": "“ubhatosaṅghassa dammī”ti vuttepi “dvedhāsaṅghassa dammi,",
  "tika-vin11t24:26_2": "dvinnaṁ saṅghānaṁ dammi,",
  "tika-vin11t24:26_3": "bhikkhusaṅghassa ca bhikkhunisaṅghassa ca dammī”ti vuttepi ubhatosaṅghassa dinnameva hoti,",
  "tika-vin11t24:26_4": "dve bhāge same katvā eko dātabbo.",
  "tika-vin11t24:27_0": "“Ubhatosaṅghassa ca tuyhañca dammī”ti vutte sace dasa dasa bhikkhū,",
  "tika-vin11t24:27_1": "bhikkhuniyo ca honti,",
  "tika-vin11t24:27_2": "ekavīsati paṭivīse katvā eko puggalassa dātabbo,",
  "tika-vin11t24:27_3": "dasa bhikkhusaṅghassa,",
  "tika-vin11t24:27_4": "dasa bhikkhunisaṅghassa.",
  "tika-vin11t24:27_5": "Yena puggaliko laddho,",
  "tika-vin11t24:27_6": "so saṅghatopi attano vassaggena gahetuṁ labhati. Kasmā?",
  "tika-vin11t24:27_7": "Ubhatosaṅghaggahaṇena gahitattā.",
  "tika-vin11t24:28_0": "“Ubhatosaṅghassa ca cetiyassa ca dammī”ti vuttepi eseva nayo.",
  "tika-vin11t24:28_1": "Idha pana cetiyassa saṅghato pāpuṇanakoṭṭhāso nāma natthi,",
  "tika-vin11t24:28_2": "ekapuggalassa pattakoṭṭhāsasamova koṭṭhāso hoti.",
  "tika-vin11t24:29_0": "“Ubhatosaṅghassa ca tuyhañca cetiyassa cā”ti vutte pana dvāvīsati koṭṭhāse katvā dasa bhikkhūnaṁ,",
  "tika-vin11t24:29_1": "dasa bhikkhunīnaṁ,",
  "tika-vin11t24:29_2": "eko puggalassa,",
  "tika-vin11t24:29_3": "eko cetiyassa dātabbo.",
  "tika-vin11t24:29_4": "Tattha puggalo saṅghatopi attano vassaggena puna gahetuṁ labhati.",
  "tika-vin11t24:29_5": "Cetiyassa ekoyeva.",
  "tika-vin11t24:30_0": "“Bhikkhusaṅghassa ca bhikkhunīnañca dammī”ti vutte pana majjhe bhinditvā na dātabbaṁ,",
  "tika-vin11t24:30_1": "bhikkhū ca bhikkhuniyo ca gaṇetvā dātabbaṁ.",
  "tika-vin11t24:31_0": "“Bhikkhusaṅghassa ca bhikkhunīnañca tuyhañcā”ti vutte pana puggalo visuṁ na labhati,",
  "tika-vin11t24:31_1": "pāpuṇanaṭṭhānato ekameva labhati. Kasmā?",
  "tika-vin11t24:31_2": "Bhikkhusaṅghaggahaṇena gahitattā.",
  "tika-vin11t24:32_0": "“Bhikkhusaṅghassa ca bhikkhunīnañca tuyhañca cetiyassa cā”ti vuttepi cetiyassa ekapuggalapaṭivīso labbhati,",
  "tika-vin11t24:32_1": "puggalassa visuṁ na labbhati.",
  "tika-vin11t24:32_2": "Tasmā ekaṁ cetiyassa datvā avasesaṁ bhikkhū ca bhikkhuniyo ca gaṇetvā bhājetabbaṁ.",
  "tika-vin11t24:33_0": "“Bhikkhūnañca bhikkhunīnañca dammī”ti vuttepi na majjhe bhinditvā dātabbaṁ,",
  "tika-vin11t24:33_1": "puggalagaṇanāya eva vibhajitabbaṁ.",
  "tika-vin11t24:34_0": "“Bhikkhūnañca bhikkhunīnañca tuyhañca cetiyassa cā”ti evaṁ vuttepi cetiyassa ekapuggalapaṭivīso labbhati,",
  "tika-vin11t24:34_1": "puggalassa visuṁ natthi,",
  "tika-vin11t24:34_2": "bhikkhū ca bhikkhuniyo ca gaṇetvā eva bhājetabbaṁ.",
  "tika-vin11t24:34_3": "Yathā ca bhikkhusaṅghaṁ ādiṁ katvā nayo nīto,",
  "tika-vin11t24:34_4": "evaṁ bhikkhunisaṅghaṁ ādiṁ katvāpi netabbo.",
  "tika-vin11t24:35_0": "“Bhikkhusaṅghassa ca tuyhañcā”ti vutte puggalassa visuṁ na labbhati, vassaggeneva gahetabbaṁ.",
  "tika-vin11t24:36_0": "“Bhikkhusaṅghassa ca cetiyassa cā”ti vutte pana cetiyassa visuṁ paṭivīso labbhati.",
  "tika-vin11t24:37_0": "“Bhikkhusaṅghassa ca tuyhañca cetiyassa cā”ti vuttepi cetiyasseva labbhati, na puggalassa.",
  "tika-vin11t24:38_0": "“Bhikkhūnañca tuyhañcā”ti vuttepi visuṁ na labbhati.",
  "tika-vin11t24:39_0": "“Bhikkhūnañca cetiyassa cā”ti vutte pana cetiyassa labbhati.",
  "tika-vin11t24:40_0": "“Bhikkhūnañca tuyhañca cetiyassa cā”ti vuttepi cetiyasseva visuṁ labbhati,",
  "tika-vin11t24:40_1": "na puggalassa.",
  "tika-vin11t24:40_2": "Bhikkhunisaṅghaṁ ādiṁ katvāpi evameva yojetabbaṁ.",
  "tika-vin11t24:41_0": "Pubbe buddhappamukhassa ubhatosaṅghassa dānaṁ denti,",
  "tika-vin11t24:41_1": "bhagavā majjhe nisīdati,",
  "tika-vin11t24:41_2": "dakkhiṇato bhikkhū,",
  "tika-vin11t24:41_3": "vāmato bhikkhuniyo nisīdanti,",
  "tika-vin11t24:41_4": "bhagavā ubhinnaṁ saṅghatthero,",
  "tika-vin11t24:41_5": "tadā bhagavā attano laddhapaccaye attanāpi paribhuñjati,",
  "tika-vin11t24:41_6": "bhikkhūnampi dāpeti.",
  "tika-vin11t24:41_7": "Etarahi pana paṇḍitamanussā sadhātukaṁ paṭimaṁ vā cetiyaṁ vā ṭhapetvā buddhappamukhassa ubhatosaṅghassa dānaṁ denti,",
  "tika-vin11t24:41_8": "paṭimāya vā cetiyassa vā purato ādhārake pattaṁ ṭhapetvā dakkhiṇodakaṁ datvā “buddhānaṁ demā”ti tattha yaṁ paṭhamaṁ khādanīyaṁ bhojanīyaṁ denti,",
  "tika-vin11t24:41_9": "vihāraṁ vā āharitvā “idaṁ cetiyassa demā”ti piṇḍapātañca mālāgandhādīni ca denti,",
  "tika-vin11t24:41_10": "tattha kathaṁ paṭipajjitabbanti?",
  "tika-vin11t24:41_11": "Mālāgandhādīni tāva cetiye āropetabbāni,",
  "tika-vin11t24:41_12": "vatthehi paṭākā,",
  "tika-vin11t24:41_13": "telena padīpā kātabbā.",
  "tika-vin11t24:41_14": "Piṇḍapātamadhuphāṇitādīni pana yo nibaddhaṁ cetiyassa jaggako hoti pabbajito vā gahaṭṭho vā,",
  "tika-vin11t24:41_15": "tassa dātabbāni.",
  "tika-vin11t24:41_16": "Nibaddhajaggake asati āhaṭapattaṁ ṭhapetvā vattaṁ katvā paribhuñjituṁ vaṭṭati.",
  "tika-vin11t24:41_17": "Upakaṭṭhe kāle bhuñjitvā pacchāpi vattaṁ kātuṁ vaṭṭatiyeva.",
  "tika-vin11t24:42_0": "Mālāgandhādīsu ca yaṁ kiñci “idaṁ haritvā cetiyassa pūjaṁ karothā”ti vutte dūrampi haritvā pūjetabbaṁ.",
  "tika-vin11t24:42_1": "“Bhikkhaṁ saṅghassa harā”ti vuttepi haritabbaṁ.",
  "tika-vin11t24:42_2": "Sace pana “ahaṁ piṇḍāya carāmi,",
  "tika-vin11t24:42_3": "āsanasālāya bhikkhū atthi,",
  "tika-vin11t24:42_4": "te harissantī”ti vutte “bhante,",
  "tika-vin11t24:42_5": "tuyhaṁyeva dammī”ti vadati,",
  "tika-vin11t24:42_6": "bhuñjituṁ vaṭṭati.",
  "tika-vin11t24:42_7": "Atha pana “bhikkhusaṅghassa dassāmī”ti harantassa gacchato antarāva kālo upakaṭṭho hoti,",
  "tika-vin11t24:42_8": "attano pāpetvā bhuñjituṁ vaṭṭati.",
  "tika-vin11t24:43_0": "2733.",
  "tika-vin11t24:43_1": "Yaṁ pana cīvaraṁ “yasmiṁ āvāse vassaṁvutthassa saṅghassa dammī”ti deti,",
  "tika-vin11t24:43_2": "tasmiṁyeva āvāse vutthavassena saṅghena vā gaṇena vā puggalena vā taṁ cīvaraṁ bhājetabbanti vaṇṇitaṁ desitanti yojanā.",
  "tika-vin11t24:44_0": "Tatrāyaṁ vinicchayo –",
  "tika-vin11t24:44_1": "vihāraṁ pavisitvā “imāni cīvarāni vassaṁvutthasaṅghassa dammī”ti deti,",
  "tika-vin11t24:44_2": "yāvatikā bhikkhū tasmiṁ āvāse vassaṁvutthā,",
  "tika-vin11t24:44_3": "yattakā vassacchedaṁ akatvā purimavassaṁvutthā,",
  "tika-vin11t24:44_4": "tehi bhājetabbaṁ,",
  "tika-vin11t24:44_5": "aññesaṁ na pāpuṇāti.",
  "tika-vin11t24:44_6": "Disāpakkantassāpi sati gāhake yāva kathinassa ubbhārā dātabbaṁ.",
  "tika-vin11t24:44_7": "Anatthate pana kathine antohemante evañca vatvā dinnaṁ pacchimavassaṁvutthānampi pāpuṇātīti lakkhaṇaññū vadanti.",
  "tika-vin11t24:44_8": "Aṭṭhakathāsu panetaṁ avicāritaṁ.",
  "tika-vin11t24:45_0": "Sace pana bahi upacārasīmāyaṁ ṭhito “vassaṁvutthasaṅghassa dammī”ti vadati,",
  "tika-vin11t24:45_1": "sampattānaṁ sabbesaṁ pāpuṇāti.",
  "tika-vin11t24:45_2": "Atha “asukavihāre vassaṁvutthasaṅghassā”ti vadati,",
  "tika-vin11t24:45_3": "tatra vassaṁvutthānameva yāva kathinassubbhārā pāpuṇāti.",
  "tika-vin11t24:45_4": "Sace pana gimhānaṁ paṭhamadivasato paṭṭhāya evaṁ vadati,",
  "tika-vin11t24:45_5": "tatra sammukhībhūtānaṁyeva sabbesaṁ pāpuṇāti. Kasmā?",
  "tika-vin11t24:45_6": "Piṭṭhisamaye uppannattā.",
  "tika-vin11t24:45_7": "Antovasseyeva “vassaṁ vasantānaṁ dammī”ti vutte chinnavassā na labhanti,",
  "tika-vin11t24:45_8": "vassaṁ vasantāva labhanti.",
  "tika-vin11t24:45_9": "Cīvaramāse pana “vassaṁ vasantānaṁ dammī”ti vutte pacchimikāya vassūpagatānaṁyeva pāpuṇāti,",
  "tika-vin11t24:45_10": "purimikāya vassūpagatānañca chinnavassānañca na pāpuṇāti.",
  "tika-vin11t24:46_0": "Cīvaramāsato paṭṭhāya yāva hemantassa pacchimo divaso,",
  "tika-vin11t24:46_1": "tāva “vassāvāsikaṁ demā”ti vutte kathinaṁ atthataṁ vā hotu anatthataṁ vā,",
  "tika-vin11t24:46_2": "atītavassaṁvutthānameva pāpuṇāti.",
  "tika-vin11t24:46_3": "Gimhānaṁ paṭhamadivasato paṭṭhāya vutte pana mātikā āropetabbā “atītavassāvāsassa pañca māsā abhikkantā,",
  "tika-vin11t24:46_4": "anāgate cātumāsaccayena bhavissati,",
  "tika-vin11t24:46_5": "kataravassāvāsassa desī”ti.",
  "tika-vin11t24:46_6": "Sace “atītavassaṁvutthānaṁ dammī”ti vadati,",
  "tika-vin11t24:46_7": "taṁ antovassaṁ vutthānameva pāpuṇāti.",
  "tika-vin11t24:46_8": "Disāpakkantānampi sabhāgā gaṇhituṁ labhanti.",
  "tika-vin11t24:47_0": "Sace “anāgate vassāvāsikaṁ dammī”ti vadati,",
  "tika-vin11t24:47_1": "taṁ ṭhapetvā vassūpanāyikadivase gahetabbaṁ.",
  "tika-vin11t24:47_2": "Atha “agutto vihāro,",
  "tika-vin11t24:47_3": "corabhayaṁ atthi,",
  "tika-vin11t24:47_4": "na sakkā ṭhapetuṁ,",
  "tika-vin11t24:47_5": "gaṇhitvā vā āhiṇḍitu”nti vutte “sampattānaṁ dammī”ti vadati,",
  "tika-vin11t24:47_6": "bhājetvā gahetabbaṁ.",
  "tika-vin11t24:47_7": "Sace vadati “ito me, bhante,",
  "tika-vin11t24:47_8": "tatiye vasse vassāvāsikaṁ na dinnaṁ,",
  "tika-vin11t24:47_9": "taṁ dammī”ti,",
  "tika-vin11t24:47_10": "tasmiṁ antovasse vutthabhikkhūnaṁ pāpuṇāti.",
  "tika-vin11t24:47_11": "Sace te disāpakkantā,",
  "tika-vin11t24:47_12": "añño vissāsiko gaṇhāti, dātabbaṁ.",
  "tika-vin11t24:47_13": "Atha ekoyeva avasiṭṭho,",
  "tika-vin11t24:47_14": "sesā kālakatā,",
  "tika-vin11t24:47_15": "sabbaṁ ekasseva pāpuṇāti.",
  "tika-vin11t24:47_16": "Sace ekopi natthi,",
  "tika-vin11t24:47_17": "saṅghikaṁ hoti,",
  "tika-vin11t24:47_18": "sammukhībhūtehi bhājetabbanti.",
  "tika-vin11t24:48_0": "2734.Yāguyā pana pītāya vā bhatte vā bhutte sace pana ādissa “yena me yāgu pītā,",
  "tika-vin11t24:48_1": "tassa dammi,",
  "tika-vin11t24:48_2": "yena me bhattaṁ bhuttaṁ,",
  "tika-vin11t24:48_3": "tassa dammī”ti paricchinditvā cīvaraṁ deti,",
  "tika-vin11t24:48_4": "vinayadharena tattha tattheva dānaṁ dātabbanti yojanā.",
  "tika-vin11t24:48_5": "Esa nayo khādanīyacīvarasenāsanabhesajjādīsu.",
  "tika-vin11t24:49_0": "Tatrāyaṁ vinicchayo –",
  "tika-vin11t24:49_1": "bhikkhū ajjatanāya vā svātanāya vā yāguyā nimantetvā tesaṁ gharaṁ paviṭṭhānaṁ yāguṁ deti,",
  "tika-vin11t24:49_2": "yāguṁ datvā pītāya yāguyā “imāni cīvarāni yehi mayhaṁ yāgu pītā,",
  "tika-vin11t24:49_3": "tesaṁ dammī”ti deti,",
  "tika-vin11t24:49_4": "yehi nimantitehi yāgu pītā,",
  "tika-vin11t24:49_5": "tesaṁyeva pāpuṇanti,",
  "tika-vin11t24:49_6": "yehi pana bhikkhācāravattena gharadvārena gacchantehi vā gharaṁ paviṭṭhehi vā yāgu laddhā,",
  "tika-vin11t24:49_7": "yesaṁ vā āsanasālato pattaṁ āharitvā manussehi nītā,",
  "tika-vin11t24:49_8": "ye vā therehi pesitā,",
  "tika-vin11t24:49_9": "tesaṁ na pāpuṇanti.",
  "tika-vin11t24:50_0": "Sace pana nimantitabhikkhūhi saddhiṁ aññepi bahū āgantvā antogehañca bahigehañca pūretvā nisinnā,",
  "tika-vin11t24:50_1": "dāyako ca evaṁ vadati “nimantitā vā hontu animantitā vā,",
  "tika-vin11t24:50_2": "yesaṁ mayā yāgu dinnā,",
  "tika-vin11t24:50_3": "sabbesaṁ imāni vatthāni hontū”ti,",
  "tika-vin11t24:50_4": "sabbesaṁ pāpuṇanti.",
  "tika-vin11t24:50_5": "Yehi pana therānaṁ hatthato yāgu laddhā,",
  "tika-vin11t24:50_6": "tesaṁ na pāpuṇanti.",
  "tika-vin11t24:50_7": "Atha so “yehi mayhaṁ yāgu pītā,",
  "tika-vin11t24:50_8": "sabbesaṁ hontū”ti vadati,",
  "tika-vin11t24:50_9": "sabbesaṁ pāpuṇanti.",
  "tika-vin11t24:50_10": "Bhattakhādanīyesupi eseva nayo.",
  "tika-vin11t24:51_0": "Cīvare vāti pubbepi yena vassaṁ vāsetvā bhikkhūnaṁ cīvaraṁ dinnapubbaṁ hoti,",
  "tika-vin11t24:51_1": "so ce bhikkhū bhojetvā vadati “yesaṁ mayā pubbe cīvaraṁ dinnaṁ,",
  "tika-vin11t24:51_2": "tesaṁyeva imaṁ cīvaraṁ vā suttaṁ vā sappimadhuphāṇitādīni vā hontū”ti,",
  "tika-vin11t24:51_3": "sabbaṁ tesaṁyeva pāpuṇāti.",
  "tika-vin11t24:52_0": "Senāsane vāti “yo mayā kārite vihāre vā pariveṇe vā vasati, tassidaṁ hotū”ti vutte tasseva hoti.",
  "tika-vin11t24:53_0": "Bhesajje vāti “mayaṁ kālena kālaṁ therānaṁ sappiādīni bhesajjāni dema,",
  "tika-vin11t24:53_1": "yehi tāni laddhāni,",
  "tika-vin11t24:53_2": "tesaṁyevidaṁ hotū”ti vutte tesaṁyeva hotīti.",
  "tika-vin11t24:54_0": "2735.",
  "tika-vin11t24:54_1": "Dīyateti dānanti kammasādhanena cīvaraṁ vuccati. Yaṁ-",
  "tika-vin11t24:54_2": "saddena cīvarassa parāmaṭṭhattā taṁ-",
  "tika-vin11t24:54_3": "saddenāpi tadeva parāmasitabbanti.",
  "tika-vin11t24:55_0": "Tatrāyaṁ vinicchayo –",
  "tika-vin11t24:55_1": "“imaṁ cīvaraṁ itthannāmassa dammī”ti evaṁ parammukhā vā “idaṁ me, bhante,",
  "tika-vin11t24:55_2": "tumhākaṁ dammī”ti evaṁ sammukhā vā pādamūle ṭhapetvā vā deti,",
  "tika-vin11t24:55_3": "taṁ tasseva hoti.",
  "tika-vin11t24:55_4": "Sace pana “idaṁ tumhākañca tumhākaṁ antevāsikānañca dammī”ti evaṁ vadati,",
  "tika-vin11t24:55_5": "therassa ca antevāsikānañca pāpuṇāti.",
  "tika-vin11t24:55_6": "Uddesaṁ gahetuṁ āgato gahetvā gacchanto ca atthi,",
  "tika-vin11t24:55_7": "tassāpi pāpuṇāti.",
  "tika-vin11t24:55_8": "“Tumhehi saddhiṁ nibaddhacārikabhikkhūnaṁ dammī”ti vutte uddesantevāsikānaṁ vattaṁ katvā uddesaparipucchādīni",
  "tika-vin11t24:55_9": "gahetvā vicarantānaṁ sabbesaṁ pāpuṇātīti.",
  "tika-vin11t24:56_0": "2737.Vadaticcevameva ceti iccevaṁ yathāvuttanayena vadati ce.",
  "tika-vin11t24:56_1": "Tanti taṁ parikkhāraṁ.",
  "tika-vin11t24:56_2": "Tesanti mātuādīnaṁ.",
  "tika-vin11t24:56_3": "Saṅghasseva santakaṁ hotīti yojanā.",
  "tika-vin11t24:57_0": "2738.“Pañcannaṁ…pe…",
  "tika-vin11t24:57_1": "hotī”ti iminā purimagāthādvayena vitthāritamevatthaṁ saṁkhipitvā dasseti.",
  "tika-vin11t24:57_2": "Pañcannaṁ sahadhammikānaṁ.",
  "tika-vin11t24:57_3": "Accayeti kālakiriyāya.",
  "tika-vin11t24:57_4": "Dānanti “mayi kālakate imaṁ parikkhāraṁ tuyhaṁ hotu,",
  "tika-vin11t24:57_5": "tava santakaṁ karohī”tiādinā pariccajanaṁ.",
  "tika-vin11t24:57_6": "Kiñcipīti antamaso dantakaṭṭhampi.",
  "tika-vin11t24:57_7": "Gihīnaṁ pana dānaṁ tathā dāyakānaṁ gihīnameva accaye rūhatīti yojanā.",
  "tika-vin11t24:58_0": "2739.",
  "tika-vin11t24:58_1": "Bhikkhu vā sāmaṇero vā bhikkhuniupassaye kālaṁ karoti,",
  "tika-vin11t24:58_2": "assa bhikkhussa vā sāmaṇerassa vā parikkhārā bhikkhūnaṁyeva santakā bhikkhusaṅghasseva santakāti yojanā.",
  "tika-vin11t24:58_3": "Bhikkhusaṅghasseva santakā kālakatassa bhikkhusaṅghapariyāpannattā.",
  "tika-vin11t24:59_0": "2740.Sāmaṇerī vāti ettha vā-",
  "tika-vin11t24:59_1": "saddena “sikkhamānā vā”ti idaṁ saṅgaṇhāti.",
  "tika-vin11t24:59_2": "Vihārasmiṁ bhikkhūnaṁ nivāsanaṭṭhāne.",
  "tika-vin11t24:59_3": "Tassāti bhikkhuniyā vā sāmaṇeriyā vā sikkhamānāya vā parikkhārā bhikkhunīnaṁ santakā hontīti yojanā.",
  "tika-vin11t24:59_4": "Santakāti etthāpi bhikkhūsu vuttanayenevattho gahetabbo.",
  "tika-vin11t24:60_0": "2741.Dehi netvāti ettha “imaṁ cīvara”nti pakaraṇato labbhati.",
  "tika-vin11t24:60_1": "“Imaṁ cīvaraṁ netvā asukassa dehī”ti yaṁ cīvaraṁ dinnaṁ,",
  "tika-vin11t24:60_2": "taṁ tassa purimasseva santakaṁ hoti.",
  "tika-vin11t24:60_3": "“Idaṁ cīvaraṁ asukassa dammī”ti yaṁ cīvaraṁ dinnaṁ,",
  "tika-vin11t24:60_4": "taṁ yassa pahiyyati,",
  "tika-vin11t24:60_5": "tassa pacchimasseva santakaṁ hotīti yojanā.",
  "tika-vin11t24:61_0": "2742.",
  "tika-vin11t24:61_1": "Yathāvuttavacanappakārānurūpena sāmike ñatvā sāmikesu vissāsena vā tesu matesu matakacīvarampi gaṇhituṁ vaṭṭatīti dassetuṁ āha “eva”ntiādi.",
  "tika-vin11t24:61_2": "“Matassa vā amatassa vā”ti padacchedo.",
  "tika-vin11t24:61_3": "Vissāsaṁ vāpi gaṇheyyāti jīvantassa santakaṁ vissāsaggāhaṁ gaṇheyya.",
  "tika-vin11t24:61_4": "Gaṇhe matakacīvaranti matassa cīvaraṁ matakaparikkhāranīhārena pāpetvā gaṇheyya.",
  "tika-vin11t24:62_0": "2743.",
  "tika-vin11t24:62_1": "Rajate anenāti rajananti mūlādisabbamāha.",
  "tika-vin11t24:62_2": "Vantadosenāti savāsanasamucchinnarāgādidosena.",
  "tika-vin11t24:62_3": "Tādināti rūpādīsu chaḷārammaṇesu rāgādīnaṁ anuppattiyā aṭṭhasu lokadhammesu nibbikāratāya ekasadisena.",
  "tika-vin11t24:63_0": "2744-",
  "tika-vin11t24:63_1": "5.“Mūle”tiādīsu niddhāraṇe bhummaṁ.",
  "tika-vin11t24:63_2": "Mūlarajane haliddiṁ ṭhapetvā sabbaṁ mūlarajanaṁ vaṭṭati.",
  "tika-vin11t24:63_3": "Khandhesu rajanesu mañjeṭṭhañca tuṅgahārakañca ṭhapetvā sabbaṁ khandharajanaṁ vaṭṭati.",
  "tika-vin11t24:63_4": "Pattesu rajanesu alliyā pattaṁ tathā nīliyā pattañca ṭhapetvā sabbaṁ pattarajanaṁ vaṭṭati.",
  "tika-vin11t24:63_5": "Puppharajanesu kusumbhañca kiṁsukañca ṭhapetvā sabbaṁ puppharajanaṁ vaṭṭati.",
  "tika-vin11t24:63_6": "Tacarajane loddañca kaṇḍulañca ṭhapetvā sabbaṁ tacarajanaṁ vaṭṭati.",
  "tika-vin11t24:63_7": "Phalarajanaṁ sabbampi vaṭṭatīti yojanā.",
  "tika-vin11t24:64_0": "Mañjeṭṭhanti eko sakaṇṭakarukkho,",
  "tika-vin11t24:64_1": "valliviseso ca,",
  "tika-vin11t24:64_2": "yassa rajanaṁ mañjeṭṭhabījavaṇṇaṁ hoti.",
  "tika-vin11t24:64_3": "Mañjeṭṭharukkhassa khandho setavaṇṇoti so idha na gahetabbo rajanādhikārattā.",
  "tika-vin11t24:64_4": "Tuṅgahārako nāma eko sakaṇṭakarukkho,",
  "tika-vin11t24:64_5": "yassa rajanaṁ haritālavaṇṇaṁ hoti.",
  "tika-vin11t24:64_6": "Allīti cullatāpiñcharukkho,",
  "tika-vin11t24:64_7": "yassa paṇṇarajanaṁ haliddivaṇṇaṁ hoti.",
  "tika-vin11t24:64_8": "Nīlīti gacchaviseso,",
  "tika-vin11t24:64_9": "yassa pana rajanaṁ nīlavaṇṇaṁ hoti.",
  "tika-vin11t24:64_10": "Kiṁsukaṁ nāma vallikiṁsukapupphaṁ,",
  "tika-vin11t24:64_11": "yassa rajanaṁ lohitavaṇṇaṁ hoti.",
  "tika-vin11t24:65_0": "2746.Kiliṭṭhasāṭakanti malīnasāṭakaṁ.",
  "tika-vin11t24:65_1": "Dhovitunti ekavāraṁ dhovituṁ.",
  "tika-vin11t24:65_2": "Alliyā dhotaṁ kira sammadeva rajanaṁ paṭiggaṇhāti.",
  "tika-vin11t24:66_0": "2747.Cīvarānaṁkathā sesāti bhedakāraṇappakārakathādikā idha avuttakathā.",
  "tika-vin11t24:66_1": "Paṭhame kathine vuttāti seso.",
  "tika-vin11t24:66_2": "Vibhāvināti khandhakabhāṇakena.",
  "tika-vin11t24:67_0": "Cīvarakkhandhakakathāvaṇṇanā.",
  "tika-vin11t24:68_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t24:69_0": "Mahāvaggavinicchayavaṇṇanā niṭṭhitā."
}