{
  "atk-abh03a19:0_0": "4. Catutthavaggo",
  "atk-abh03a19:1_0": "1. Gihissa arahātikathāvaṇṇanā",
  "atk-abh03a19:2_0": "387.",
  "atk-abh03a19:2_1": "Idāni gihissa arahāti kathā nāma hoti.",
  "atk-abh03a19:2_2": "Tattha yesaṁ yasakulaputtādīnaṁ gihibyañjane ṭhitānaṁ arahattappattiṁ disvā “gihi assa arahā”ti laddhi,",
  "atk-abh03a19:2_3": "seyyathāpi etarahi uttarāpathakānaṁ;",
  "atk-abh03a19:2_4": "te sandhāya pucchā sakavādissa.",
  "atk-abh03a19:2_5": "Tattha gihissāti yo gihisaṁyojanasampayuttatāya gihi,",
  "atk-abh03a19:2_6": "so arahaṁ assāti attho.",
  "atk-abh03a19:2_7": "Paravādī pana adhippāyaṁ asallakkhetvā gihibyañjanamattameva passanto paṭijānāti.",
  "atk-abh03a19:2_8": "Idānissa “gihi nāma gihisaṁyojanena hoti,",
  "atk-abh03a19:2_9": "na byañjanamattena.",
  "atk-abh03a19:2_10": "Yathāha bhagavā –",
  "atk-abh03a19:3_0": "‘Alaṅkato cepi samaṁ careyya,",
  "atk-abh03a19:4_0": "Santo danto niyato brahmacārī;",
  "atk-abh03a19:5_0": "Sabbesu bhūtesu nidhāya daṇḍaṁ,",
  "atk-abh03a19:6_0": "So brāhmaṇo so samaṇo sa bhikkhū”’ti. ;",
  "atk-abh03a19:7_0": "Imaṁ nayaṁ dassetuṁ atthi arahatotiādi āraddhaṁ. Taṁ sabbaṁ uttānatthamevāti.",
  "atk-abh03a19:8_0": "Gihissa arahātikathāvaṇṇanā.",
  "atk-abh03a19:9_0": "2. Upapattikathāvaṇṇanā",
  "atk-abh03a19:10_0": "388.",
  "atk-abh03a19:10_1": "Idāni upapattikathā nāma hoti.",
  "atk-abh03a19:10_2": "Tattha yesaṁ “opapātiko hoti tatthaparinibbāyī”tivacanāni ayoniso gahetvā suddhāvāsesu upapattiyā arahāti laddhi,",
  "atk-abh03a19:10_3": "“yesaṁ vā upahaccaparinibbāyī”ti padaṁ parivattitvā “upapajjaparinibbāyī”ti pariyāpuṇantānaṁ saha upapattiyā arahā hotīti laddhi,",
  "atk-abh03a19:10_4": "seyyathāpi etarahi uttarāpathakānaṁ;",
  "atk-abh03a19:10_5": "te sandhāya pucchā sakavādissa,",
  "atk-abh03a19:10_6": "paṭiññā itarassa.",
  "atk-abh03a19:10_7": "Tattha yasmā upapatticittaṁ nāma lokiyaṁ,",
  "atk-abh03a19:10_8": "tena sotāpannādayopi na honti,",
  "atk-abh03a19:10_9": "pageva arahā.",
  "atk-abh03a19:10_10": "Tasmāssa imaṁ nayaṁ dassetuṁ saha upapattiyā sotāpannotiādi āraddhaṁ.",
  "atk-abh03a19:11_0": "389.Sāriputtotiādi imesu mahātheresu ko ekopi saha upapattiyā arahā nāmāti codanatthaṁ vuttaṁ.",
  "atk-abh03a19:12_0": "390.Upapattesiyenāti paṭisandhicittena.",
  "atk-abh03a19:12_1": "Tañhi upapattiṁ esati gavesati,",
  "atk-abh03a19:12_2": "tasmā upapattesiyanti vuccati.",
  "atk-abh03a19:12_3": "Sesamettha uttānatthamevāti.",
  "atk-abh03a19:13_0": "Upapattikathāvaṇṇanā.",
  "atk-abh03a19:14_0": "3. Anāsavakathāvaṇṇanā",
  "atk-abh03a19:15_0": "391.",
  "atk-abh03a19:15_1": "Idāni anāsavakathā nāma hoti.",
  "atk-abh03a19:15_2": "Tattha ye dhammā anāsavassa arahato,",
  "atk-abh03a19:15_3": "sabbe te anāsavāti yesaṁ laddhi,",
  "atk-abh03a19:15_4": "seyyathāpi etarahi uttarāpathakānaṁ;",
  "atk-abh03a19:15_5": "te sandhāya arahatoti pucchā sakavādissa,",
  "atk-abh03a19:15_6": "paṭiññā itarassa.",
  "atk-abh03a19:15_7": "Atha naṁ anāsavā nāma maggādayo,",
  "atk-abh03a19:15_8": "kiṁ tassa teyeva uppajjantīti codanatthaṁ maggo phalantiādi āraddhaṁ.",
  "atk-abh03a19:15_9": "Cakkhu anāsavanti puṭṭho tassa sāsavattā paṭikkhipati.",
  "atk-abh03a19:15_10": "Dutiyaṁ puṭṭho anāsavassetanti paṭijānāti.",
  "atk-abh03a19:16_0": "392.",
  "atk-abh03a19:16_1": "Cīvarapañhe ekova dhammo anāsavo sāsavo ca hotīti lakkhaṇavirodhabhayā paṭikkhipati.",
  "atk-abh03a19:16_2": "Dutiyaṁ puṭṭho anāsavassa hutvā sāsavassa hotīti paṭijānāti.",
  "atk-abh03a19:16_3": "Taññeva anāsavanti pañhādvayepi eseva nayo.",
  "atk-abh03a19:16_4": "Sakavādī pana taññevāti anuññātattā “maggo anāsavo hutvā”tiādīhi codeti.",
  "atk-abh03a19:16_5": "Iminā upāyena sabbattha attho veditabboti.",
  "atk-abh03a19:17_0": "Anāsavakathāvaṇṇanā.",
  "atk-abh03a19:18_0": "4. Samannāgatakathāvaṇṇanā",
  "atk-abh03a19:19_0": "393.",
  "atk-abh03a19:19_1": "Idāni samannāgatakathā nāma hoti.",
  "atk-abh03a19:19_2": "Tattha dve samannāgamā paccuppannakkhaṇe samaṅgībhāvasamannāgamo ca rūpāvacarādīsu aññatarabhūmippattito paṭilābhasamannāgamo ca.",
  "atk-abh03a19:19_3": "So yāva adhigatavisesā na parihāyati,",
  "atk-abh03a19:19_4": "tāvadeva labbhati.",
  "atk-abh03a19:19_5": "Yesaṁ pana ṭhapetvā ime dve samannāgame añño upapattidhammavasena eko samannāgamo nāma hotīti laddhi,",
  "atk-abh03a19:19_6": "seyyathāpi etarahi uttarāpathakānaṁ,",
  "atk-abh03a19:19_7": "tesaṁ pattidhammo nāma koci natthīti anubodhanatthaṁ arahā catūhi phalehi samannāgatoti pucchā sakavādissa,",
  "atk-abh03a19:19_8": "pattiṁ sandhāya paṭiññā itarassa.",
  "atk-abh03a19:19_9": "Athassa “yadi te arahā catūhi khandhehi viya catūhi phalehi samannāgato,",
  "atk-abh03a19:19_10": "evaṁ sante ye catūsu phalesu cattāro phassādayo,",
  "atk-abh03a19:19_11": "tehi te arahato samannāgatatā pāpuṇātī”ti codanatthaṁ arahā catūhi phassehītiādi āraddhaṁ.",
  "atk-abh03a19:19_12": "Taṁ sabbaṁ paravādinā ekakkhaṇe catunnaṁ phassādīnaṁ abhāvā paṭikkhittaṁ.",
  "atk-abh03a19:19_13": "Anāgāmipañhādīsupi eseva nayo.",
  "atk-abh03a19:20_0": "395.Sotāpattiphalaṁ vītivattoti na paṭhamajjhānaṁ viya dutiyajjhānalābhī;",
  "atk-abh03a19:20_1": "puna anuppattiyā pana vītivattoti pucchati.",
  "atk-abh03a19:20_2": "Sotāpattimaggantiādi yaṁ vītivatto,",
  "atk-abh03a19:20_3": "tenassa puna asamannāgamaṁ dassetuṁ āraddhaṁ.",
  "atk-abh03a19:21_0": "396.Tehi ca aparihīnoti pañhe yasmā yathā paccanīkasamudācārena lokiyajjhānadhammā parihāyanti,",
  "atk-abh03a19:21_1": "na evaṁ lokuttarā.",
  "atk-abh03a19:21_2": "Maggena hi ye kilesā pahīyanti,",
  "atk-abh03a19:21_3": "phalena ca paṭippassambhanti,",
  "atk-abh03a19:21_4": "te tathā pahīnāva tathā paṭippassaddhāyeva ca honti,",
  "atk-abh03a19:21_5": "tasmā sakavādinā āmantāti paṭiññātaṁ.",
  "atk-abh03a19:21_6": "Svāyamattho parato “arahatā cattāro maggā paṭiladdhā”tiādīsu pakāsitoyeva.",
  "atk-abh03a19:21_7": "Sesaṁ uttānatthamevāti.",
  "atk-abh03a19:22_0": "Samannāgatakathāvaṇṇanā.",
  "atk-abh03a19:23_0": "5. Upekkhāsamannāgatakathāvaṇṇanā",
  "atk-abh03a19:24_0": "397.Arahāchahi upekkhāhīti kathāyapi imināva nayena attho veditabbo.",
  "atk-abh03a19:24_1": "Arahā hi chasu dvāresu upekkhānaṁ uppattibhabbatāya tāhi samannāgatoti vuccati,",
  "atk-abh03a19:24_2": "na ekakkhaṇe sabbāsaṁ uppattibhāvenāti.",
  "atk-abh03a19:25_0": "Upekkhāsamannāgatakathāvaṇṇanā.",
  "atk-abh03a19:26_0": "6. Bodhiyābuddhotikathāvaṇṇanā",
  "atk-abh03a19:27_0": "398.",
  "atk-abh03a19:27_1": "Idāni bodhiyā buddhotikathā nāma hoti.",
  "atk-abh03a19:27_2": "Tattha bodhīti catumaggañāṇassāpi sabbaññutaññāṇassāpi adhivacanaṁ.",
  "atk-abh03a19:27_3": "Tasmā yesaṁ yathā odātena vaṇṇena odāto,",
  "atk-abh03a19:27_4": "sāmena vaṇṇena sāmo,",
  "atk-abh03a19:27_5": "evaṁ bodhiyā buddhoti laddhi,",
  "atk-abh03a19:27_6": "seyyathāpi etarahi uttarāpathakānaṁyeva;",
  "atk-abh03a19:27_7": "te sandhāya pucchā ca anuyogo ca sakavādissa,",
  "atk-abh03a19:27_8": "paṭiññā ca paṭikkhepo ca itarassa.",
  "atk-abh03a19:28_0": "Atītāyāti pañhe tasmiṁ khaṇe abhāvato paṭikkhipati.",
  "atk-abh03a19:28_1": "Dutiyaṁ puṭṭho paṭilābhaṁ sandhāya paṭijānāti.",
  "atk-abh03a19:28_2": "Puna kiccavasena puṭṭho kiccābhāvato paṭikkhipati.",
  "atk-abh03a19:28_3": "Dutiyaṁ puṭṭho yaṁ tena tāya karaṇīyaṁ kataṁ,",
  "atk-abh03a19:28_4": "tattha sammohābhāvaṁ paṭijānāti.",
  "atk-abh03a19:28_5": "Lesokāsaṁ pana adatvā dukkhaṁ parijānātītiādinā nayena puṭṭho tassa kiccassa abhāvā paṭikkhipati.",
  "atk-abh03a19:29_0": "Anāgatapañhe tasmiṁ khaṇe maggañāṇassa abhāvā paṭikkhipati.",
  "atk-abh03a19:29_1": "Dutiyaṁ puṭṭho “agamā rājagahaṁ buddho”ti anāgatāya bodhiyā buddhabhāvaṁ maññamāno paṭijānāti.",
  "atk-abh03a19:29_2": "Bodhikaraṇīyaṁ karotīti puṭṭho tasmiṁ khaṇe kiccābhāvena paṭikkhipati.",
  "atk-abh03a19:29_3": "Dutiyaṁ puṭṭho yadi na kareyya,",
  "atk-abh03a19:29_4": "buddhoti na vucceyya.",
  "atk-abh03a19:29_5": "Yasmā avassaṁ karissati,",
  "atk-abh03a19:29_6": "tasmā karotiyeva nāmāti paṭijānāti.",
  "atk-abh03a19:29_7": "Puna lesokāsaṁ adatvā puṭṭho paṭikkhipati.",
  "atk-abh03a19:29_8": "Paccuppannapañho saddhiṁ saṁsandanāya uttānatthova.",
  "atk-abh03a19:30_0": "399.",
  "atk-abh03a19:30_1": "Tisso bodhiyo ekato katvā puṭṭho sabbaññutaññāṇaṁ sandhāya tīhipi buddhoti vattabbabhāvato paṭijānāti.",
  "atk-abh03a19:30_2": "Puna tīhiti puṭṭho sabbāsaṁ ekakkhaṇe abhāvā paṭikkhipati.",
  "atk-abh03a19:30_3": "Dutiyaṁ puṭṭho atītānāgatapaccuppannassa sabbaññutaññāṇassa vasena paṭijānāti.",
  "atk-abh03a19:30_4": "Puna lesokāsaṁ adatvā satataṁ samitanti puṭṭho paṭikkhipati.",
  "atk-abh03a19:31_0": "Na battabbaṁ bodhiyāti pucchā paravādissa,",
  "atk-abh03a19:31_1": "bodhiyā abhāvakkhaṇe abuddhabhāvāpattito paṭiññā sakavādissa.",
  "atk-abh03a19:31_2": "Nanu bodhipaṭilābhāti pañhe pana yasmiṁ santāne bodhisaṅkhātaṁ maggañāṇaṁ uppannaṁ,",
  "atk-abh03a19:31_3": "tattha buddhoti sammutisabbhāvato paṭiññā tasseva.",
  "atk-abh03a19:31_4": "Tassa adhippāyaṁ ajānitvā hañcīti laddhiṭṭhapanā paravādissa.",
  "atk-abh03a19:31_5": "Idānissa asallakkhaṇaṁ pākaṭaṁ kātuṁ bodhipaṭilābhā buddhoti bodhiyā buddhoti pucchā sakavādissa.",
  "atk-abh03a19:31_6": "Tassattho –",
  "atk-abh03a19:31_7": "“kiṁ te yasmā bodhipaṭilābhā buddho,",
  "atk-abh03a19:31_8": "tasmā bodhiyā buddho”ti.",
  "atk-abh03a19:31_9": "Itaro “bodhipaṭilābho nāma bodhiyā uppajjitvā niruddhāyapi santāne uppannabhāvoyeva.",
  "atk-abh03a19:31_10": "Bodhi nāma maggakkhaṇe ñāṇa”nti imaṁ vibhāgaṁ asallakkhentova puna paṭijānāti.",
  "atk-abh03a19:31_11": "Tato sakavādinā bodhipaṭilābhā bodhīti puṭṭho vacanokāsaṁ alabhanto paṭikkhipatīti.",
  "atk-abh03a19:32_0": "Bodhiyābuddhotikathāvaṇṇanā.",
  "atk-abh03a19:33_0": "Iti imā tissopi kathā uttarāpathakānaṁyeva.",
  "atk-abh03a19:34_0": "7. Lakkhaṇakathāvaṇṇanā",
  "atk-abh03a19:35_0": "400.",
  "atk-abh03a19:35_1": "Idāni lakkhaṇakathā nāma hoti.",
  "atk-abh03a19:35_2": "Tattha “yehi samannāgatassa mahāpurisassa dveva gatiyo bhavantī”ti imaṁ suttaṁ ayoniso gahetvā lakkhaṇasamannāgato bodhisattova hotīti yesaṁ laddhi,",
  "atk-abh03a19:35_3": "seyyathāpi etarahi uttarāpathakānaṁ;",
  "atk-abh03a19:35_4": "te sandhāya pucchā sakavādissa,",
  "atk-abh03a19:35_5": "paṭiññā itarassa.",
  "atk-abh03a19:36_0": "Cakkavattisattoti pañhesu yasmā cakkavattī sattopi ca bodhisattopi,",
  "atk-abh03a19:36_1": "tasmā abodhisattaṁ sandhāya paṭikkhipati.",
  "atk-abh03a19:36_2": "Bodhisattaṁ sandhāya paṭijānāti.",
  "atk-abh03a19:37_0": "402.Dvattiṁsimānītisuttaṁ bodhisattameva sandhāya vuttaṁ.",
  "atk-abh03a19:37_1": "So hi pacchime bhave buddho hoti,",
  "atk-abh03a19:37_2": "itaresu cakkavattī,",
  "atk-abh03a19:37_3": "tasmā ābhatampi anābhatasadisamevāti.",
  "atk-abh03a19:38_0": "Lakkhaṇakathāvaṇṇanā.",
  "atk-abh03a19:39_0": "8. Niyāmokkantikathāvaṇṇanā",
  "atk-abh03a19:40_0": "403.",
  "atk-abh03a19:40_1": "Idāni niyāmokkantikathā nāma hoti.",
  "atk-abh03a19:40_2": "Tattha yesaṁ ghaṭikārasutte jotipālassa pabbajjaṁ sandhāya “bodhisatto kassapabhagavato pāvacane okkantaniyāmo caritabrahmacariyo”ti laddhi,",
  "atk-abh03a19:40_3": "seyyathāpi etarahi andhakānaṁ;",
  "atk-abh03a19:40_4": "te sandhāya bodhisattoti pucchā sakavādissa,",
  "atk-abh03a19:40_5": "laddhiyaṁ ṭhatvā paṭiññā itarassa.",
  "atk-abh03a19:40_6": "Tato yasmā niyāmoti vā brahmacariyanti vā ariyamaggassa nāmaṁ,",
  "atk-abh03a19:40_7": "bodhisattānañca ṭhapetvā pāramīpūraṇaṁ aññā niyāmokkanti nāma natthi.",
  "atk-abh03a19:40_8": "Yadi bhaveyya,",
  "atk-abh03a19:40_9": "bodhisatto sotāpanno sāvako bhaveyya.",
  "atk-abh03a19:40_10": "Na cetamevaṁ.",
  "atk-abh03a19:40_11": "Kevalañhi naṁ buddhā attano ñāṇabale ṭhatvā –",
  "atk-abh03a19:40_12": "“ayaṁ buddho bhavissatī”ti byākaronti,",
  "atk-abh03a19:40_13": "tasmā puna bodhisattoti anuyogo sakavādissa.",
  "atk-abh03a19:40_14": "Pacchimabhavaṁ sandhāya paṭikkhepo itarassa.",
  "atk-abh03a19:40_15": "Dutiyapañhe jotipālakālaṁ sandhāya paṭiññā tasseva.",
  "atk-abh03a19:40_16": "Sāvako hutvātiādīsupi eseva nayo.",
  "atk-abh03a19:40_17": "Anussaviyoti anussavena paṭividdhadhammo.",
  "atk-abh03a19:40_18": "Pacchimabhavaṁ sandhāya paṭikkhipitvā jotipālakāle anussavaṁ sandhāya paṭijānāti.",
  "atk-abh03a19:41_0": "404.Aññaṁ satthārantiāḷārañca rāmaputtañca sandhāya vuttaṁ.",
  "atk-abh03a19:41_1": "Āyasmā ānandotiādi “okkantaniyāmāva sāvakā honti,",
  "atk-abh03a19:41_2": "na itare okkantaniyāmā evarūpā hontī”ti dassetuṁ vuttaṁ.",
  "atk-abh03a19:42_0": "Sāvako jātiṁ vītivattoti yāya jātiyā sāvako,",
  "atk-abh03a19:42_1": "taṁ vītivatto aññasmiṁ bhave asāvako hotīti pucchati.",
  "atk-abh03a19:42_2": "Itaro sotāpannādīnaṁ sotāpannādisāvakabhāvato paṭikkhipati.",
  "atk-abh03a19:42_3": "Sesamettha uttānatthamevāti.",
  "atk-abh03a19:43_0": "Niyāmokkantikathāvaṇṇanā.",
  "atk-abh03a19:44_0": "9. Aparāpi samannāgatakathāvaṇṇanā",
  "atk-abh03a19:45_0": "406.",
  "atk-abh03a19:45_1": "Idāni aparāpi samannāgatakathā nāma hoti.",
  "atk-abh03a19:45_2": "Tattha yesaṁ “catutthamaggaṭṭho puggalo pattidhammavasena tīhi phalehi samannāgato”ti laddhi,",
  "atk-abh03a19:45_3": "seyyathāpi etarahi andhakānaṁ ;",
  "atk-abh03a19:45_4": "te sandhāya pucchā sakavādissa,",
  "atk-abh03a19:45_5": "paṭiññā itarassa.",
  "atk-abh03a19:45_6": "Sesamettha heṭṭhā catūhi phalehi samannāgatakathāyaṁ vuttanayeneva veditabbanti.",
  "atk-abh03a19:46_0": "Aparāpi samannāgatakathāvaṇṇanā.",
  "atk-abh03a19:47_0": "10. Sabbasaṁyojanappahānakathāvaṇṇanā",
  "atk-abh03a19:48_0": "413.",
  "atk-abh03a19:48_1": "Idāni saṁyojanappahānakathā nāma hoti.",
  "atk-abh03a19:48_2": "Tattha yesaṁ “nippariyāyeneva sabbasaṁyojanappahānaṁ arahatta”nti laddhi,",
  "atk-abh03a19:48_3": "seyyathāpi etarahi andhakānaṁ;",
  "atk-abh03a19:48_4": "te sandhāya pucchā sakavādissa,",
  "atk-abh03a19:48_5": "paṭiññā itarassa.",
  "atk-abh03a19:48_6": "Puna sabbe saṁyojanāti puṭṭho heṭṭhā vuttamaggattayena pahīne sandhāya paṭikkhipati.",
  "atk-abh03a19:48_7": "Dutiyaṁ puṭṭho tena maggena appahīnassa abhāvā paṭijānāti.",
  "atk-abh03a19:48_8": "Sakkāyadiṭṭhiādīsupi paṭhamamaggena pahīnabhāvaṁ sandhāya paṭikkhipati,",
  "atk-abh03a19:48_9": "catutthamaggena anavasesappahānaṁ sandhāya paṭijānāti.",
  "atk-abh03a19:48_10": "Eseva nayo sabbatthāti.",
  "atk-abh03a19:49_0": "Sabbasaṁyojanappahānakathāvaṇṇanā.",
  "atk-abh03a19:50_0": "Catuttho vaggo."
}