{
  "atk-s0509a2:0_0": "3. Tikanipāto",
  "atk-s0509a2:1_0": "1. Aparāsāmātherīgāthāvaṇṇanā",
  "atk-s0509a2:2_0": "Tikanipāte paṇṇavīsativassānītiādikā aparāya sāmāya theriyā gāthā.",
  "atk-s0509a2:2_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī vipassissa",
  "atk-s0509a2:2_2": "bhagavato kāle candabhāgāya nadiyā tīre kinnarayoniyaṁ nibbatti.",
  "atk-s0509a2:2_3": "Sā tattha kinnarehi saddhiṁ kīḷāpasutā vicarati.",
  "atk-s0509a2:2_4": "Athekadivasaṁ satthā tassā kusalabījaropanatthaṁ tattha gantvā nadītīre caṅkami.",
  "atk-s0509a2:2_5": "Sā bhagavantaṁ disvā haṭṭhatuṭṭhā saḷalapupphāni ādāya satthu santikaṁ gantvā vanditvā tehi pupphehi bhagavantaṁ pūjesi.",
  "atk-s0509a2:2_6": "Sā tena puññakammena devamanussesu saṁsarantī imasmiṁ buddhuppāde kosambiyaṁ kulaghare nibbattitvā vayappattā",
  "atk-s0509a2:2_7": "sāmāvatiyā sahāyikā hutvā tassā matakāle saṁvegajātā pabbajitvā pañcavīsati vassāni cittasamādhānaṁ alabhitvā",
  "atk-s0509a2:2_8": "mahallikākāle sugatovādaṁ labhitvā vipassanaṁ vaḍḍhetvā saha paṭisambhidāhi arahattaṁ pāpuṇi.",
  "atk-s0509a2:2_9": "Tena vuttaṁ apadāne –",
  "atk-s0509a2:3_0": "“Candabhāgānadītīre, ahosiṁ kinnarī tadā;",
  "atk-s0509a2:4_0": "Addasāhaṁ devadevaṁ, caṅkamantaṁ narāsabhaṁ.",
  "atk-s0509a2:5_0": "“Ocinitvāna saḷalaṁ, buddhaseṭṭhassadāsahaṁ;",
  "atk-s0509a2:6_0": "Upasiṅghi mahāvīro, saḷalaṁ devagandhikaṁ.",
  "atk-s0509a2:7_0": "“Paṭiggahetvā sambuddho, vipassī lokanāyako;",
  "atk-s0509a2:8_0": "Upasiṅghi mahāvīro, pekkhamānāya me tadā.",
  "atk-s0509a2:9_0": "“Añjaliṁ paggahetvāna, vanditvā dvipaduttamaṁ;",
  "atk-s0509a2:10_0": "Sakaṁ cittaṁ pasādetvā, tato pabbatamāruhiṁ.",
  "atk-s0509a2:11_0": "“Ekanavutito kappe, yaṁ pupphamadadiṁ tadā;",
  "atk-s0509a2:12_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0509a2:13_0": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:14_0": "Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a2:15_0": "39.",
  "atk-s0509a2:16_0": "“Paṇṇavīsati vassāni, yato pabbajitāya me;",
  "atk-s0509a2:17_0": "Nābhijānāmi cittassa, samaṁ laddhaṁ kudācanaṁ.",
  "atk-s0509a2:18_0": "40.",
  "atk-s0509a2:19_0": "“Aladdhā cetaso santiṁ, citte avasavattinī;",
  "atk-s0509a2:20_0": "Tato saṁvegamāpādiṁ, saritvā jinasāsanaṁ.",
  "atk-s0509a2:21_0": "41.",
  "atk-s0509a2:22_0": "“Bahūhi dukkhadhammehi, appamādaratāya me;",
  "atk-s0509a2:23_0": "Taṇhakkhayo anuppatto, kataṁ buddhassa sāsanaṁ;",
  "atk-s0509a2:24_0": "Ajja me sattamī ratti, yato taṇhā visositā”ti. –",
  "atk-s0509a2:25_0": "Imā gāthā abhāsi.",
  "atk-s0509a2:26_0": "Tattha cittassa samanti cittassa vūpasamaṁ, cetosamathamaggaphalasamādhīti attho.",
  "atk-s0509a2:27_0": "Tatoti tasmā cittavasaṁ vattetuṁ asamatthabhāvato.",
  "atk-s0509a2:27_1": "Saṁvegamāpādinti satthari dharantepi pabbajitakiccaṁ matthakaṁ pāpetuṁ asakkontī pacchā kathaṁ pāpayissāmīti saṁvegaṁ ñāṇutrāsaṁ āpajjiṁ.",
  "atk-s0509a2:27_2": "Saritvā jinasāsananti kāṇakacchapopamādisatthuovādaṁ anussaritvā.",
  "atk-s0509a2:27_3": "Sesaṁ vuttanayameva.",
  "atk-s0509a2:28_0": "Aparāsāmātherīgāthāvaṇṇanā niṭṭhitā.",
  "atk-s0509a2:29_0": "2. Uttamātherīgāthāvaṇṇanā",
  "atk-s0509a2:30_0": "Catukkhattuṁ pañcakkhattuntiādikā uttamāya theriyā gāthā.",
  "atk-s0509a2:30_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī vipassissa",
  "atk-s0509a2:30_2": "bhagavato kāle bandhumatīnagare aññatarassa kuṭumbikassa gehe gharadāsī hutvā nibbatti.",
  "atk-s0509a2:30_3": "Sā vayappattā attano ayyakānaṁ veyyāvaccaṁ karontī jīvati.",
  "atk-s0509a2:30_4": "Tena ca samayena bandhumarājā puṇṇamīdivase uposathiko hutvā purebhattaṁ dānāni datvā pacchābhattaṁ gantvā dhammaṁ suṇāti.",
  "atk-s0509a2:30_5": "Atha mahājanā yathā rājā paṭipajjati,",
  "atk-s0509a2:30_6": "tatheva puṇṇamīdivase uposathaṅgāni samādāya vattanti.",
  "atk-s0509a2:30_7": "Athassā dāsiyā etadahosi –",
  "atk-s0509a2:30_8": "“etarahi kho mahārājā mahājanā ca uposathaṅgāni samādāya vattanti,",
  "atk-s0509a2:30_9": "yaṁnūnāhaṁ uposathadivasesu uposathasīlaṁ samādāya vatteyya”nti.",
  "atk-s0509a2:30_10": "Sā tathā karontī suparisuddhaṁ uposathasīlaṁ rakkhitvā tāvatiṁsesu nibbattā aparāparaṁ sugatīsuyeva saṁsarantī",
  "atk-s0509a2:30_11": "imasmiṁ buddhuppāde sāvatthiyaṁ seṭṭhikule nibbattitvā viññutaṁ patvā paṭācārāya theriyā santike dhammaṁ",
  "atk-s0509a2:30_12": "sutvā pabbajitvā vipassanaṁ paṭṭhapetvā taṁ matthakaṁ pāpetuṁ nāsakkhi.",
  "atk-s0509a2:30_13": "Paṭācārā therī tassā cittācāraṁ ñatvā ovādamadāsi.",
  "atk-s0509a2:30_14": "Sā tassā ovāde ṭhatvā saha paṭisambhidāhi arahattaṁ pāpuṇi.",
  "atk-s0509a2:30_15": "Tena vuttaṁ apadāne –",
  "atk-s0509a2:31_0": "“Nagare bandhumatiyā, bandhumā nāma khattiyo;",
  "atk-s0509a2:32_0": "Divase puṇṇamāya so, upavasi uposathaṁ.",
  "atk-s0509a2:33_0": "“Ahaṁ tena samayena, kumbhadāsī ahaṁ tahiṁ;",
  "atk-s0509a2:34_0": "Disvā sarājakaṁ senaṁ, evāhaṁ cintayiṁ tadā.",
  "atk-s0509a2:35_0": "“Rājāpi rajjaṁ chaḍḍetvā, upavasi uposathaṁ;",
  "atk-s0509a2:36_0": "Saphalaṁ nūna taṁ kammaṁ, janakāyo pamodito.",
  "atk-s0509a2:37_0": "“Yoniso paccavekkhitvā, duggaccañca daliddataṁ;",
  "atk-s0509a2:38_0": "Mānasaṁ sampahaṁsitvā, upavasiṁ uposathaṁ.",
  "atk-s0509a2:39_0": "“Ahaṁ uposathaṁ katvā, sammāsambuddhasāsane;",
  "atk-s0509a2:40_0": "Tena kammena sukatena, tāvatiṁsamagacchahaṁ.",
  "atk-s0509a2:41_0": "“Tattha me sukataṁ byamhaṁ, ubbhayojanamuggataṁ;",
  "atk-s0509a2:42_0": "Kūṭāgāravarūpetaṁ, mahāsanasubhūsitaṁ.",
  "atk-s0509a2:43_0": "“Accharā satasahassā, upatiṭṭhanti maṁ sadā;",
  "atk-s0509a2:44_0": "Aññe deve atikkamma, atirocāmi sabbadā.",
  "atk-s0509a2:45_0": "“Catusaṭṭhidevarājūnaṁ, mahesittamakārayiṁ;",
  "atk-s0509a2:46_0": "Tesaṭṭhicakkavattīnaṁ, mahesittamakārayiṁ.",
  "atk-s0509a2:47_0": "“Suvaṇṇavaṇṇā hutvāna, bhavesu saṁsarāmahaṁ;",
  "atk-s0509a2:48_0": "Sabbattha pavarā homi, uposathassidaṁ phalaṁ.",
  "atk-s0509a2:49_0": "“Hatthiyānaṁ assayānaṁ, rathayānañca sīvikaṁ;",
  "atk-s0509a2:50_0": "Labhāmi sabbamevetaṁ, uposathassidaṁ phalaṁ.",
  "atk-s0509a2:51_0": "“Soṇṇamayaṁ rūpimayaṁ, athopi phalikāmayaṁ;",
  "atk-s0509a2:52_0": "Lohitaṅgamayañceva, sabbaṁ paṭilabhāmahaṁ.",
  "atk-s0509a2:53_0": "“Koseyyakambaliyāni, khomakappāsikāni ca;",
  "atk-s0509a2:54_0": "Mahagghāni ca vatthāni, sabbaṁ paṭilabhāmahaṁ.",
  "atk-s0509a2:55_0": "“Annaṁ pānaṁ khādanīyaṁ, vatthasenāsanāni ca;",
  "atk-s0509a2:56_0": "Sabbametaṁ paṭilabhe, uposathassidaṁ phalaṁ.",
  "atk-s0509a2:57_0": "“Varagandhañca mālañca, cuṇṇakañca vilepanaṁ;",
  "atk-s0509a2:58_0": "Sabbametaṁ paṭilabhe, uposathassidaṁ phalaṁ.",
  "atk-s0509a2:59_0": "“Kūṭāgārañca pāsādaṁ, maṇḍapaṁ hammiyaṁ guhaṁ;",
  "atk-s0509a2:60_0": "Sabbametaṁ paṭilabhe, uposathassidaṁ phalaṁ.",
  "atk-s0509a2:61_0": "“Jātiyā sattavassāhaṁ, pabbajiṁ anagāriyaṁ;",
  "atk-s0509a2:62_0": "Aḍḍhamāse asampatte, arahattamapāpuṇiṁ.",
  "atk-s0509a2:63_0": "“Kilesā jhāpitā mayhaṁ, bhavā sabbe samūhatā;",
  "atk-s0509a2:64_0": "Sabbāsavaparikkhīṇā, natthi dāni punabbhavo.",
  "atk-s0509a2:65_0": "“Ekanavutito kappe, yaṁ kammamakariṁ tadā;",
  "atk-s0509a2:66_0": "Duggatiṁ nābhijānāmi, uposathassidaṁ phalaṁ.",
  "atk-s0509a2:67_0": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:68_0": "Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a2:69_0": "42.",
  "atk-s0509a2:70_0": "“Catukkhattuṁ pañcakkhattuṁ, vihārā upanikkhamiṁ;",
  "atk-s0509a2:71_0": "Aladdhā cetaso santiṁ, citte avasavattinī.",
  "atk-s0509a2:72_0": "43.",
  "atk-s0509a2:73_0": "“Sā bhikkhuniṁ upāgacchiṁ, yā me saddhāyikā ahu;",
  "atk-s0509a2:74_0": "Sā me dhammamadesesi, khandhāyatanadhātuyo.",
  "atk-s0509a2:75_0": "44.",
  "atk-s0509a2:76_0": "“Tassā dhammaṁ suṇitvāna, yathā maṁ anusāsi sā;",
  "atk-s0509a2:77_0": "Sattāhaṁ ekapallaṅkena, nisīdiṁ pītisukhasamappitā;",
  "atk-s0509a2:78_0": "Aṭṭhamiyā pāde pasāresiṁ, tamokhandhaṁ padāliyā”ti. –",
  "atk-s0509a2:79_0": "Imā gāthā abhāsi.",
  "atk-s0509a2:80_0": "Tattha sā bhikkhuniṁ upāgacchiṁ,",
  "atk-s0509a2:80_1": "yā me saddhāyikā ahūti yā mayā saddhātabbā saddheyyavacanā ahosi,",
  "atk-s0509a2:80_2": "taṁ bhikkhuniṁ sāhaṁ upagacchiṁ upasaṅkamiṁ,",
  "atk-s0509a2:80_3": "paṭācārātheriṁ saddhāya vadati.",
  "atk-s0509a2:80_4": "“Sā bhikkhunī upagacchi,",
  "atk-s0509a2:80_5": "yā me sādhayikā”tipi pāṭho.",
  "atk-s0509a2:80_6": "Sā paṭācārā bhikkhunī anukampāya maṁ upagacchi,",
  "atk-s0509a2:80_7": "yā mayhaṁ sadatthassa sādhikāti attho.",
  "atk-s0509a2:80_8": "Sā me dhammamadesesi,",
  "atk-s0509a2:80_9": "khandhāyatanadhātuyoti sā paṭācārā therī “ime pañcakkhandhā,",
  "atk-s0509a2:80_10": "imāni dvādasāyatanāni,",
  "atk-s0509a2:80_11": "imā aṭṭhārasa dhātuyo”ti khandhādike vibhajitvā dassentī mayhaṁ dhammaṁ desesi.",
  "atk-s0509a2:81_0": "Tassādhammaṁ suṇitvānāti tassā paṭisambhidāppattāya theriyā santike khandhādivibhāgapubbaṅgamaṁ ariyamaggaṁ",
  "atk-s0509a2:81_1": "pāpetvā desitasaṇhasukhumavipassanādhammaṁ sutvā.",
  "atk-s0509a2:81_2": "Yathā maṁ anusāsi sāti sā therī yathā maṁ anusāsi ovadi,",
  "atk-s0509a2:81_3": "tathā paṭipajjantī paṭipattiṁ matthakaṁ pāpetvāpi sattāhaṁ ekapallaṅkena nisīdiṁ. Kathaṁ?",
  "atk-s0509a2:81_4": "Pītisukhasamappitāti jhānamayena pītisukhena samaṅgībhūtā.",
  "atk-s0509a2:81_5": "Aṭṭhamiyā pāde pasāresiṁ,",
  "atk-s0509a2:81_6": "tamokhandhaṁ padāliyāti anavasesaṁ mohakkhandhaṁ aggamaggena padāletvā aṭṭhame divase pallaṅkaṁ bhindantī pāde pasāresiṁ.",
  "atk-s0509a2:81_7": "Idameva cassā aññābyākaraṇaṁ ahosi.",
  "atk-s0509a2:82_0": "Uttamātherīgāthāvaṇṇanā niṭṭhitā.",
  "atk-s0509a2:83_0": "3. Aparā uttamātherīgāthāvaṇṇanā",
  "atk-s0509a2:84_0": "Ye ime satta bojjhaṅgātiādikā aparāya uttamāya theriyā gāthā.",
  "atk-s0509a2:84_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī vipassissa",
  "atk-s0509a2:84_2": "bhagavato kāle bandhumatīnagare kuladāsī hutvā nibbatti.",
  "atk-s0509a2:84_3": "Sā ekadivasaṁ satthu sāvakaṁ ekaṁ khīṇāsavattheraṁ piṇḍāya carantaṁ disvā pasannamānasā tīṇi modakāni adāsi.",
  "atk-s0509a2:84_4": "Sā tena puññakammena devamanussesu saṁsarantī imasmiṁ buddhuppāde kosalajanapade aññatarasmiṁ brāhmaṇamahāsālakule",
  "atk-s0509a2:84_5": "nibbattitvā viññutaṁ pattā janapadacārikaṁ carantassa satthu santike dhammaṁ sutvā paṭiladdhasaddhā pabbajitvā",
  "atk-s0509a2:84_6": "nacirasseva saha paṭisambhidāhi arahattaṁ pāpuṇi.",
  "atk-s0509a2:84_7": "Tena vuttaṁ apadāne –",
  "atk-s0509a2:85_0": "“Nagare bandhumatiyā, kumbhadāsī ahosahaṁ;",
  "atk-s0509a2:86_0": "Mama bhāgaṁ gahetvāna, gacchaṁ udakahārikā.",
  "atk-s0509a2:87_0": "“Panthamhi samaṇaṁ disvā, santacittaṁ samāhitaṁ;",
  "atk-s0509a2:88_0": "Pasannacittā sumanā, modake tīṇidāsahaṁ.",
  "atk-s0509a2:89_0": "“Tena kammena sukatena, cetanāpaṇidhīhi ca;",
  "atk-s0509a2:90_0": "Ekanavutikappāni, vinipātaṁ na gacchahaṁ.",
  "atk-s0509a2:91_0": "“Sampatti taṁ karitvāna, sabbaṁ anubhaviṁ ahaṁ;",
  "atk-s0509a2:92_0": "Modake tīṇi datvāna, pattāhaṁ acalaṁ padaṁ.",
  "atk-s0509a2:93_0": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:94_0": "Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a2:95_0": "45.",
  "atk-s0509a2:96_0": "“Ye ime satta bojjhaṅgā, maggā nibbānapattiyā;",
  "atk-s0509a2:97_0": "Bhāvitā te mayā sabbe, yathā buddhena desitā.",
  "atk-s0509a2:98_0": "46.",
  "atk-s0509a2:99_0": "“Suññatassānimittassa, lābhinīhaṁ yadicchakaṁ;",
  "atk-s0509a2:100_0": "Orasā dhītā buddhassa, nibbānābhiratā sadā.",
  "atk-s0509a2:101_0": "47.",
  "atk-s0509a2:102_0": "“Sabbe kāmā samucchinnā, ye dibbā ye ca mānusā;",
  "atk-s0509a2:103_0": "Vikkhīṇo jātisaṁsāro, natthi dāni punabbhavo”ti. –",
  "atk-s0509a2:104_0": "Imā gāthā abhāsi.",
  "atk-s0509a2:105_0": "Tattha suññatassānimittassa,",
  "atk-s0509a2:105_1": "lābhinīhaṁ yadicchakanti suññatasamāpattiyā ca animittasamāpattiyā ca ahaṁ yadicchakaṁ lābhinī,",
  "atk-s0509a2:105_2": "tattha yaṁ yaṁ samāpajjituṁ icchāmi yattha yattha yadā yadā,",
  "atk-s0509a2:105_3": "taṁ taṁ tattha tattha tadā tadā samāpajjitvā viharāmīti attho.",
  "atk-s0509a2:105_4": "Yadipi hi suññatāppaṇihitādināmakassa yassa kassacipi maggassa suññatādibhedaṁ tividhampi phalaṁ sambhavati.",
  "atk-s0509a2:105_5": "Ayaṁ pana therī suññatānimittasamāpattiyova samāpajjati.",
  "atk-s0509a2:105_6": "Tena vuttaṁ –",
  "atk-s0509a2:105_7": "“suññatassānimittassa,",
  "atk-s0509a2:105_8": "lābhinīhaṁ yadicchaka”nti.",
  "atk-s0509a2:105_9": "Yebhuyyavasena vā etaṁ vuttaṁ.",
  "atk-s0509a2:105_10": "Nidassanamattametanti apare.",
  "atk-s0509a2:106_0": "Ye dibbā ye ca mānusāti ye devalokapariyāpannā ye ca manussalokapariyāpannā vatthukāmā,",
  "atk-s0509a2:106_1": "te sabbepi tappaṭibaddhachandarāgappahānena mayā sammadeva ucchinnā,",
  "atk-s0509a2:106_2": "aparibhogārahā katā.",
  "atk-s0509a2:106_3": "Vuttañhi – “abhabbo, āvuso,",
  "atk-s0509a2:106_4": "khīṇāsavo bhikkhu kāme paribhuñjituṁ.",
  "atk-s0509a2:106_5": "Seyyathāpi pubbe agāriyabhūto”ti.",
  "atk-s0509a2:106_6": "Sesaṁ vuttanayameva.",
  "atk-s0509a2:107_0": "Aparā uttamātherīgāthāvaṇṇanā niṭṭhitā.",
  "atk-s0509a2:108_0": "4. Dantikātherīgāthāvaṇṇanā",
  "atk-s0509a2:109_0": "Divāvihārā nikkhammātiādikā dantikāya theriyā gāthā.",
  "atk-s0509a2:109_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī buddhasuññakāle",
  "atk-s0509a2:109_2": "candabhāgāya nadiyā tīre kinnarayoniyaṁ nibbatti.",
  "atk-s0509a2:109_3": "Sā ekadivasaṁ kinnarehi saddhiṁ kīḷantī vicaramānā addasa aññataraṁ paccekabuddhaṁ aññatarasmiṁ rukkhamūle divāvihāraṁ nisinnaṁ.",
  "atk-s0509a2:109_4": "Disvāna pasannamānasā upasaṅkamitvā sālapupphehi pūjaṁ katvā vanditvā pakkāmi.",
  "atk-s0509a2:109_5": "Sā tena puññakammena devamanussesu saṁsarantī imasmiṁ buddhuppāde sāvatthiyaṁ kosalarañño purohitabrāhmaṇassa",
  "atk-s0509a2:109_6": "gehe nibbattitvā viññutaṁ patvā jetavanapaṭiggahaṇe paṭiladdhasaddhā upāsikā hutvā pacchā mahāpajāpatigotamiyā",
  "atk-s0509a2:109_7": "santike pabbajitvā rājagahe vasamānā ekadivasaṁ pacchābhattaṁ gijjhakūṭaṁ abhiruhitvā divāvihāraṁ nisinnā",
  "atk-s0509a2:109_8": "hatthārohakassa abhiruhanatthāya pādaṁ pasārentaṁ hatthiṁ disvā tadeva ārammaṇaṁ katvā vipassanaṁ vaḍḍhetvā",
  "atk-s0509a2:109_9": "saha paṭisambhidāhi arahattaṁ pāpuṇi.",
  "atk-s0509a2:109_10": "Tena vuttaṁ apadāne –",
  "atk-s0509a2:110_0": "“Candabhāgānadītīre, ahosiṁ kinnarī tadā;",
  "atk-s0509a2:111_0": "Addasaṁ virajaṁ buddhaṁ, sayambhuṁ aparājitaṁ.",
  "atk-s0509a2:112_0": "“Pasannacittā sumanā, vedajātā katañjalī;",
  "atk-s0509a2:113_0": "Sālamālaṁ gahetvāna, sayambhuṁ abhipūjayiṁ.",
  "atk-s0509a2:114_0": "“Tena kammena sukatena, cetanāpaṇidhīhi ca;",
  "atk-s0509a2:115_0": "Jahitvā kinnarīdehaṁ, tāvatiṁsamagacchahaṁ.",
  "atk-s0509a2:116_0": "“Chattiṁsadevarājūnaṁ, mahesittamakārayiṁ;",
  "atk-s0509a2:117_0": "Manasā patthitaṁ mayhaṁ, nibbattati yathicchitaṁ.",
  "atk-s0509a2:118_0": "“Dasannaṁ cakkavattīnaṁ, mahesittamakārayiṁ;",
  "atk-s0509a2:119_0": "Ocitattāva hutvāna, saṁsarāmi bhavesvahaṁ.",
  "atk-s0509a2:120_0": "“Kusalaṁ vijjate mayhaṁ, pabbajiṁ anagāriyaṁ;",
  "atk-s0509a2:121_0": "Pūjārahā ahaṁ ajja, sakyaputtassa sāsane.",
  "atk-s0509a2:122_0": "“Visuddhamanasā ajja, apetamanapāpikā;",
  "atk-s0509a2:123_0": "Sabbāsavaparikkhīṇā, natthi dāni punabbhavo.",
  "atk-s0509a2:124_0": "“Catunnavutito kappe, yaṁ buddhamabhipūjayiṁ;",
  "atk-s0509a2:125_0": "Duggatiṁ nābhijānāmi, sālamālāyidaṁ phalaṁ.",
  "atk-s0509a2:126_0": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:127_0": "Arahattaṁ pana patvā attano paṭipattiṁ paccavekkhitvā pītisomanassajātā udānavasena –",
  "atk-s0509a2:128_0": "48.",
  "atk-s0509a2:129_0": "“Divāvihārā nikkhamma, gijjhakūṭamhi pabbate;",
  "atk-s0509a2:130_0": "Nāgaṁ ogāhamuttiṇṇaṁ, nadītīramhi addasaṁ.",
  "atk-s0509a2:131_0": "49.",
  "atk-s0509a2:132_0": "“Puriso aṅkusamādāya, ‘dehi pāda’nti yācati;",
  "atk-s0509a2:133_0": "Nāgo pasārayī pādaṁ, puriso nāgamāruhi.",
  "atk-s0509a2:134_0": "50.",
  "atk-s0509a2:135_0": "“Disvā adantaṁ damitaṁ, manussānaṁ vasaṁ gataṁ;",
  "atk-s0509a2:136_0": "Tato cittaṁ samādhesiṁ, khalu tāya vanaṁ gatā”ti. – imā gāthā abhāsi;",
  "atk-s0509a2:137_0": "Tattha nāgaṁ ogāhamuttiṇṇanti hatthināgaṁ nadiyaṁ ogāhaṁ katvā ogayha tato uttiṇṇaṁ.",
  "atk-s0509a2:137_1": "“Ogayha muttiṇṇa”nti vā pāṭho. Ma-",
  "atk-s0509a2:137_2": "kāro padasandhikaro.",
  "atk-s0509a2:137_3": "Nadītīramhi addasanti candabhāgāya nadiyā tīre apassiṁ.",
  "atk-s0509a2:138_0": "Kiṁ karontanti cetaṁ dassetuṁ vuttaṁ “puriso”tiādi.",
  "atk-s0509a2:138_1": "Tattha ‘dehi pāda’nti yācatīti “pādaṁ dehi”iti piṭṭhiārohanatthaṁ pādaṁ pasāretuṁ saññaṁ deti,",
  "atk-s0509a2:138_2": "yathāparicitañhi saññaṁ dento idha yācatīti vutto.",
  "atk-s0509a2:139_0": "Disvā adantaṁ damitanti pakatiyā pubbe adantaṁ idāni hatthācariyena hatthisikkhāya damitadamathaṁ upagamitaṁ.",
  "atk-s0509a2:139_1": "Kīdisaṁ damitaṁ?",
  "atk-s0509a2:139_2": "Manussānaṁ vasaṁ gataṁ yaṁ yaṁ manussā āṇāpenti,",
  "atk-s0509a2:139_3": "taṁ taṁ disvāti yojanā.",
  "atk-s0509a2:139_4": "Tatocittaṁ samādhesiṁ,",
  "atk-s0509a2:139_5": "khalu tāya vanaṁ gatāti khalūti avadhāraṇatthe nipāto.",
  "atk-s0509a2:139_6": "Tato hatthidassanato pacchā,",
  "atk-s0509a2:139_7": "tāya hatthino kiriyāya hetubhūtāya,",
  "atk-s0509a2:139_8": "vanaṁ araññaṁ gatā cittaṁ samādhesiṁyeva. Kathaṁ?",
  "atk-s0509a2:139_9": "“Ayampi nāma tiracchānagato hatthī hatthidamakassa vasena damathaṁ gato,",
  "atk-s0509a2:139_10": "kasmā manussabhūtāya cittaṁ purisadamakassa satthu vasena damathaṁ na gamissatī”ti saṁvegajātā vipassanaṁ",
  "atk-s0509a2:139_11": "vaḍḍhetvā aggamaggasamādhinā mama cittaṁ samādhesiṁ accantasamādhānena sabbaso kilese khepesinti attho.",
  "atk-s0509a2:140_0": "Dantikātherīgāthāvaṇṇanā niṭṭhitā.",
  "atk-s0509a2:141_0": "5. Ubbiritherīgāthāvaṇṇanā",
  "atk-s0509a2:142_0": "Amma,",
  "atk-s0509a2:142_1": "jīvātiādikā ubbiriyā theriyā gāthā.",
  "atk-s0509a2:142_2": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī padumuttarassa",
  "atk-s0509a2:142_3": "bhagavato kāle haṁsavatīnagare kulagehe nibbattitvā viññutaṁ pattā ekadivasaṁ mātāpitūsu maṅgalaṁ anubhavituṁ",
  "atk-s0509a2:142_4": "gehantaragatesu adutiyā sayaṁ gehe ohīnā upakaṭṭhāya velāya bhagavato sāvakaṁ ekaṁ khīṇāsavattheraṁ gehadvārasamīpena",
  "atk-s0509a2:142_5": "gacchantaṁ disvā bhikkhaṁ dātukāmā, “bhante,",
  "atk-s0509a2:142_6": "idha pavisathā”ti vatvā there gehaṁ paviṭṭhe pañcapatiṭṭhitena theraṁ vanditvā gonakādīhi āsanaṁ paññāpetvā adāsi.",
  "atk-s0509a2:142_7": "Nisīdi thero paññatte āsane.",
  "atk-s0509a2:142_8": "Sā pattaṁ gahetvā piṇḍapātassa pūretvā therassa hatthe ṭhapesi.",
  "atk-s0509a2:142_9": "Thero anumodanaṁ katvā pakkāmi.",
  "atk-s0509a2:142_10": "Sā tena puññakammena tāvatiṁsesu nibbattitvā tattha yāvatāyukaṁ uḷāradibbasampattiṁ anubhavitvā tato",
  "atk-s0509a2:142_11": "cutā sugatīsuyeva saṁsarantī imasmiṁ buddhuppāde sāvatthiyaṁ gahapatimahāsālakule nibbattitvā ubbirīti",
  "atk-s0509a2:142_12": "laddhanāmā abhirūpā dassanīyā pāsādikā ahosi.",
  "atk-s0509a2:142_13": "Sā vayappattakāle kosalaraññā attano gehaṁ nītā,",
  "atk-s0509a2:142_14": "katipayasaṁvaccharātikkamena ekaṁ dhītaraṁ labhi.",
  "atk-s0509a2:142_15": "Tassā jīvantīti nāmaṁ akaṁsu.",
  "atk-s0509a2:142_16": "Rājā tassā dhītaraṁ disvā tuṭṭhamānaso ubbiriyā abhisekaṁ adāsi.",
  "atk-s0509a2:142_17": "Dhītā panassā ādhāvitvā paridhāvitvā vicaraṇakāle kālamakāsi.",
  "atk-s0509a2:142_18": "Mātā yattha tassā sarīranikkhepo kato,",
  "atk-s0509a2:142_19": "taṁ susānaṁ gantvā divase divase paridevati.",
  "atk-s0509a2:142_20": "Ekadivasaṁ satthu santikaṁ gantvā vanditvā thokaṁ nisīditvā gatā aciravatīnadiyā tīre ṭhatvā dhītaraṁ ārabbha paridevati.",
  "atk-s0509a2:142_21": "Taṁ disvā satthā gandhakuṭiyaṁ yathānisinnova attānaṁ dassetvā “kasmā vippalapasī”ti pucchi.",
  "atk-s0509a2:142_22": "“Mama dhītaraṁ ārabbha vippalapāmi,",
  "atk-s0509a2:142_23": "bhagavā”ti.",
  "atk-s0509a2:142_24": "“Imasmiṁ susāne jhāpitā tava dhītaro caturāsītisahassamattā,",
  "atk-s0509a2:142_25": "tāsaṁ katara sandhāya vippalapasī”ti.",
  "atk-s0509a2:142_26": "Tāsaṁ taṁ taṁ āḷāhanaṭṭhānaṁ dassetvā –",
  "atk-s0509a2:143_0": "51.",
  "atk-s0509a2:144_0": "“Amma jīvāti vanamhi kandasi, attānaṁ adhigaccha ubbiri;",
  "atk-s0509a2:145_0": "Cullāsītisahassāni, sabbā jīvasanāmikā;",
  "atk-s0509a2:146_0": "Etamhāḷāhane daḍḍhā, tāsaṁ kamanusocasī”ti. – saupaḍḍhagāthamāha;",
  "atk-s0509a2:147_0": "Tattha, amma,",
  "atk-s0509a2:147_1": "jīvāti mātupacāranāmena dhītuyā ālapanaṁ,",
  "atk-s0509a2:147_2": "idañcassā vippalapanākāradassanaṁ.",
  "atk-s0509a2:147_3": "Vanamhi kandasīti vanamajjhe paridevasi.",
  "atk-s0509a2:147_4": "Attānaṁ adhigaccha ubbirīti ubbiri tava attānameva tāva bujjhassu yāthāvato jānāhi.",
  "atk-s0509a2:147_5": "Cullāsītisahassānīti caturāsītisahassāni.",
  "atk-s0509a2:147_6": "Sabbā jīvasanāmikāti tā sabbāpi jīvanti,",
  "atk-s0509a2:147_7": "yā samānanāmikā.",
  "atk-s0509a2:147_8": "Etamhāḷāhane daḍḍhāti etamhi susāne jhāpitā.",
  "atk-s0509a2:147_9": "Tāsaṁ kamanusocasīti tāsu jīvantīnāmāsu caturāsītisahassamattāsu kaṁ sandhāya tvaṁ anusocasi anusokaṁ",
  "atk-s0509a2:147_10": "āpajjasīti evaṁ satthārā dhamme desite desanānusārena ñāṇaṁ pesetvā vipassanaṁ ārabhitvā satthu desanāvilāsena",
  "atk-s0509a2:147_11": "attano ca hetusampattiyā yathāṭhātāva vipassanaṁ ussukkāpetvā maggapaṭipāṭiyā aggaphale arahatte patiṭṭhāsi.",
  "atk-s0509a2:147_12": "Tena vuttaṁ apadāne –",
  "atk-s0509a2:148_0": "“Nagare haṁsavatiyā, ahosiṁ bālikā tadā;",
  "atk-s0509a2:149_0": "Mātā ca me pitā ceva, kammantaṁ agamaṁsu te.",
  "atk-s0509a2:150_0": "“Majjhanhikamhi sūriye, addasaṁ samaṇaṁ ahaṁ;",
  "atk-s0509a2:151_0": "Vīthiyā anugacchantaṁ, āsanaṁ paññapesahaṁ.",
  "atk-s0509a2:152_0": "“Gonakāvikatikāhi, paññapetvā mamāsanaṁ;",
  "atk-s0509a2:153_0": "Pasannacittā sumanā, idaṁ vacanamabraviṁ.",
  "atk-s0509a2:154_0": "“Santattā kuthitā bhūmi, sūro majjhanhike ṭhito;",
  "atk-s0509a2:155_0": "Mālutā ca na vāyanti, kālo cevettha mehiti.",
  "atk-s0509a2:156_0": "“Paññattamāsanamidaṁ, tavatthāya mahāmuni;",
  "atk-s0509a2:157_0": "Anukampaṁ upādāya, nisīda mama āsane.",
  "atk-s0509a2:158_0": "“Nisīdi tattha samaṇo, sudanto suddhamānaso;",
  "atk-s0509a2:159_0": "Tassa pattaṁ gahetvāna, yathārandhaṁ adāsahaṁ.",
  "atk-s0509a2:160_0": "“Tena kammena sukatena, cetanāpaṇidhīhi ca;",
  "atk-s0509a2:161_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a2:162_0": "“Tattha me sukataṁ byamhaṁ, āsanena sunimmitaṁ;",
  "atk-s0509a2:163_0": "Saṭṭhiyojanamubbedhaṁ, tiṁsayojanavitthataṁ.",
  "atk-s0509a2:164_0": "“Soṇṇamayā maṇimayā, athopi phalikāmayā;",
  "atk-s0509a2:165_0": "Lohitaṅgamayā ceva, pallaṅkā vividhā mama.",
  "atk-s0509a2:166_0": "“Tūlikāvikatikāhi, kaṭṭissacittakāhi ca;",
  "atk-s0509a2:167_0": "Uddhaekantalomī ca, pallaṅkā me susaṇṭhitā.",
  "atk-s0509a2:168_0": "“Yadā icchāmi gamanaṁ, hāsakhiḍḍasamappitā;",
  "atk-s0509a2:169_0": "Saha pallaṅkaseṭṭhena, gacchāmi mama patthitaṁ.",
  "atk-s0509a2:170_0": "“Asītidevarājūnaṁ, mahesittamakārayiṁ;",
  "atk-s0509a2:171_0": "Sattaticakkavattīnaṁ, mahesittamakārayiṁ.",
  "atk-s0509a2:172_0": "“Bhavābhave saṁsarantī, mahābhogaṁ labhāmahaṁ;",
  "atk-s0509a2:173_0": "Bhoge me ūnatā natthi, ekāsanassidaṁ phalaṁ.",
  "atk-s0509a2:174_0": "“Duve bhave saṁsarāmi, devatte atha mānuse;",
  "atk-s0509a2:175_0": "Aññe bhave na jānāmi, ekāsanassidaṁ phalaṁ.",
  "atk-s0509a2:176_0": "“Duve kule pajāyāmi, khattiye cāpi brāhmaṇe;",
  "atk-s0509a2:177_0": "Uccākulīnā sabbattha, ekāsanassidaṁ phalaṁ.",
  "atk-s0509a2:178_0": "“Domanassaṁ na jānāmi, cittasantāpanaṁ mama;",
  "atk-s0509a2:179_0": "Vevaṇṇiyaṁ na jānāmi, ekāsanassidaṁ phalaṁ.",
  "atk-s0509a2:180_0": "“Dhātiyo maṁ upaṭṭhanti, khujjā celāpikā bahū;",
  "atk-s0509a2:181_0": "Aṅkena aṅkaṁ gacchāmi, ekāsanassidaṁ phalaṁ.",
  "atk-s0509a2:182_0": "“Aññā nhāpenti bhojenti, aññā ramenti maṁ sadā;",
  "atk-s0509a2:183_0": "Aññā gandhaṁ vilimpanti, ekāsanassidaṁ phalaṁ.",
  "atk-s0509a2:184_0": "“Maṇḍape rukkhamūle vā, suññāgāre vasantiyā;",
  "atk-s0509a2:185_0": "Mama saṅkappamaññāya, pallaṅko upatiṭṭhati.",
  "atk-s0509a2:186_0": "“Ayaṁ pacchimako mayhaṁ, carimo vattate bhavo;",
  "atk-s0509a2:187_0": "Ajjāpi rajjaṁ chaḍḍetvā, pabbajiṁ anagāriyaṁ.",
  "atk-s0509a2:188_0": "“Satasahassito kappe, yaṁ dānamadadiṁ tadā;",
  "atk-s0509a2:189_0": "Duggatiṁ nābhijānāmi, ekāsanassidaṁ phalaṁ.",
  "atk-s0509a2:190_0": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:191_0": "Arahatte pana patiṭṭhāya attanā adhigatavisesaṁ pakāsentī –",
  "atk-s0509a2:192_0": "52.",
  "atk-s0509a2:193_0": "“Abbahī tava me sallaṁ, duddasaṁ hadayassitaṁ;",
  "atk-s0509a2:194_0": "Yaṁ me sokaparetāya, dhītusokaṁ byapānudi.",
  "atk-s0509a2:195_0": "53.",
  "atk-s0509a2:196_0": "“Sājja abbūḷhasallāhaṁ, nicchātā parinibbutā;",
  "atk-s0509a2:197_0": "Buddhaṁ dhammañca saṅghañca, upemi saraṇaṁ muni”nti. –",
  "atk-s0509a2:198_0": "Imā dve gāthā abhāsi.",
  "atk-s0509a2:199_0": "Tattha abbahī vata me sallaṁ,",
  "atk-s0509a2:199_1": "duddasaṁ hadayassitanti anupacitakusalasambhārehi yāthāvato duddasaṁ mama cittasannissitaṁ pīḷājananato",
  "atk-s0509a2:199_2": "dunnīharaṇato anto tudanato ca “salla”nti laddhanāmaṁ sokaṁ taṇhañca abbahī vata nīhari vata.",
  "atk-s0509a2:199_3": "Yaṁ me sokaparetāyāti yasmā sokena abhibhūtāya mayhaṁ dhītusokaṁ byapānudi anavasesato nīhari,",
  "atk-s0509a2:199_4": "tasmā abbahī vata me sallanti yojanā.",
  "atk-s0509a2:200_0": "Sājja abbūḷhasallāhanti sā ahaṁ ajja sabbaso uddhaṭataṇhāsallā tato eva nicchātā parinibbutā.",
  "atk-s0509a2:200_1": "Muninti sabbaññubuddhaṁ tadupadesitamaggaphalanibbānapabhedaṁ navavidhalokuttaradhammañca,",
  "atk-s0509a2:200_2": "tattha patiṭṭhitaṁ aṭṭhaariyapuggalasamūhasaṅkhātaṁ saṅghañca,",
  "atk-s0509a2:200_3": "anuttarehi tehi yojanato sakalavaṭṭadukkhavināsanato ca saraṇaṁ tāṇaṁ leṇaṁ parāyaṇanti,",
  "atk-s0509a2:200_4": "upemi upagacchāmi bujjhāmi sevāmi cāti attho.",
  "atk-s0509a2:201_0": "Ubbiritherīgāthāvaṇṇanā niṭṭhitā.",
  "atk-s0509a2:202_0": "6. Sukkātherīgāthāvaṇṇanā",
  "atk-s0509a2:203_0": "Kiṁme katā rājagahetiādikā sukkāya theriyā gāthā.",
  "atk-s0509a2:203_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī vipassissa",
  "atk-s0509a2:203_2": "bhagavato kāle bandhumatīnagare kulagehe nibbattitvā viññutaṁ pattā upāsikāhi saddhiṁ vihāraṁ gantvā",
  "atk-s0509a2:203_3": "satthu santike dhammaṁ sutvā paṭiladdhasaddhā pabbajitvā bahussutā dhammadharā paṭibhānavatī ahosi.",
  "atk-s0509a2:203_4": "Sā tattha bahūni vassasahassāni brahmacariyaṁ caritvā puthujjanakālakiriyameva katvā tusite nibbatti.",
  "atk-s0509a2:203_5": "Tathā sikhissa bhagavato,",
  "atk-s0509a2:203_6": "vessabhussa bhagavato kāleti evaṁ tiṇṇaṁ sammāsambuddhānaṁ sāsane sīlaṁ rakkhitvā bahussutā dhammadharā ahosi,",
  "atk-s0509a2:203_7": "tathā kakusandhassa,",
  "atk-s0509a2:203_8": "koṇāgamanassa,",
  "atk-s0509a2:203_9": "kassapassa ca bhagavato sāsane pabbajitvā visuddhasīlā bahussutā dhammakathikā ahosi.",
  "atk-s0509a2:204_0": "Evaṁ sā tattha tattha bahuṁ puññaṁ upacinitvā sugatīsuyeva saṁsarantī imasmiṁ buddhuppāde rājagahanagare gahapatimahāsālakule nibbatti,",
  "atk-s0509a2:204_1": "sukkātissā nāmaṁ ahosi.",
  "atk-s0509a2:204_2": "Sā viññutaṁ pattā satthu rājagahapavesane laddhappasādā upāsikā hutvā aparabhāge dhammadinnāya theriyā",
  "atk-s0509a2:204_3": "santike dhammaṁ sutvā sañjātasaṁvegā tassā eva santike pabbajitvā vipassanāya kammaṁ karontī nacirasseva",
  "atk-s0509a2:204_4": "saha paṭisambhidāhi arahattaṁ pāpuṇi.",
  "atk-s0509a2:204_5": "Tena vuttaṁ apadāne –",
  "atk-s0509a2:205_0": "“Ekanavutito kappe, vipassī nāma nāyako;",
  "atk-s0509a2:206_0": "Uppajji cārudassano, sabbadhammavipassako.",
  "atk-s0509a2:207_0": "“Tadāhaṁ bandhumatiyaṁ, jātā aññatare kule;",
  "atk-s0509a2:208_0": "Dhammaṁ sutvāna munino, pabbajiṁ anagāriyaṁ.",
  "atk-s0509a2:209_0": "“Bahussutā dhammadharā, paṭibhānavatī tathā;",
  "atk-s0509a2:210_0": "Vicittakathikā cāpi, jinasāsanakārikā.",
  "atk-s0509a2:211_0": "“Tadā dhammakathaṁ katvā, hitāya janataṁ bahuṁ;",
  "atk-s0509a2:212_0": "Tato cutāhaṁ tusitaṁ, upapannā yasassinī.",
  "atk-s0509a2:213_0": "“Ekattiṁse ito kappe, sikhī viya sikhī jino;",
  "atk-s0509a2:214_0": "Tapanto yasasā loke, uppajji vadataṁ varo.",
  "atk-s0509a2:215_0": "“Tadāpi pabbajitvāna, buddhasāsanakovidā;",
  "atk-s0509a2:216_0": "Jotetvā jinavākyāni, tatopi tidivaṁ gatā.",
  "atk-s0509a2:217_0": "“Ekattiṁseva kappamhi, vessabhū nāma nāyako;",
  "atk-s0509a2:218_0": "Uppajjittha mahāñāṇī, tadāpi ca tathevahaṁ.",
  "atk-s0509a2:219_0": "“Pabbajitvā dhammadharā, jotayiṁ jinasāsanaṁ;",
  "atk-s0509a2:220_0": "Gantvā marupuraṁ rammaṁ, anubhosiṁ mahāsukhaṁ.",
  "atk-s0509a2:221_0": "“Imamhi bhaddake kappe, kakusandho jinuttamo;",
  "atk-s0509a2:222_0": "Uppajji narasaraṇo, tadāpi ca tathevahaṁ.",
  "atk-s0509a2:223_0": "“Pabbajitvā munimataṁ, jotayitvā yathāyukaṁ;",
  "atk-s0509a2:224_0": "Tato cutāhaṁ tidivaṁ, agaṁ sabhavanaṁ yathā.",
  "atk-s0509a2:225_0": "“Imasmiṁyeva kappamhi, koṇāgamananāyako;",
  "atk-s0509a2:226_0": "Uppajji lokasaraṇo, araṇo amataṅgato.",
  "atk-s0509a2:227_0": "“Tadāpi pabbajitvāna, sāsane tassa tādino;",
  "atk-s0509a2:228_0": "Bahussutā dhammadharā, jotayiṁ jinasāsanaṁ.",
  "atk-s0509a2:229_0": "“Imasmiṁyeva kappamhi, kassapo munimuttamo;",
  "atk-s0509a2:230_0": "Uppajji lokasaraṇo, araṇo maraṇantagū.",
  "atk-s0509a2:231_0": "“Tassāpi naravīrassa, pabbajitvāna sāsane;",
  "atk-s0509a2:232_0": "Pariyāpuṭasaddhammā, paripucchā visāradā.",
  "atk-s0509a2:233_0": "“Susīlā lajjinī ceva, tīsu sikkhāsu kovidā;",
  "atk-s0509a2:234_0": "Bahuṁ dhammakathaṁ katvā, yāvajīvaṁ mahāmune.",
  "atk-s0509a2:235_0": "“Tena kammavipākena, cetanāpaṇidhīhi ca;",
  "atk-s0509a2:236_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a2:237_0": "“Pacchime ca bhave dāni, giribbajapuruttame;",
  "atk-s0509a2:238_0": "Jātā seṭṭhikule phīte, mahāratanasañcaye.",
  "atk-s0509a2:239_0": "“Yadā bhikkhusahassena, parivuto lokanāyako;",
  "atk-s0509a2:240_0": "Upāgami rājagahaṁ, sahassakkhena vaṇṇito.",
  "atk-s0509a2:241_0": "“Danto dantehi saha purāṇajaṭilehi, vippamutto vippamuttehi;",
  "atk-s0509a2:242_0": "Siṅgīnikkhasavaṇṇo, rājagahaṁ pāvisi bhagavā.",
  "atk-s0509a2:243_0": "“Disvā buddhānubhāvaṁ taṁ, sutvāva guṇasañcayaṁ;",
  "atk-s0509a2:244_0": "Buddhe cittaṁ pasādetvā, pūjayiṁ taṁ yathābalaṁ.",
  "atk-s0509a2:245_0": "“Aparena ca kālena, dhammadinnāya santike;",
  "atk-s0509a2:246_0": "Agārā nikkhamitvāna, pabbajiṁ anagāriyaṁ.",
  "atk-s0509a2:247_0": "“Kesesu chijjamānesu, kilese jhāpayiṁ ahaṁ;",
  "atk-s0509a2:248_0": "Uggahiṁ sāsanaṁ sabbaṁ, pabbajitvā cirenahaṁ.",
  "atk-s0509a2:249_0": "“Tato dhammamadesesiṁ, mahājanasamāgame;",
  "atk-s0509a2:250_0": "Dhamme desiyamānamhi, dhammābhisamayo ahu.",
  "atk-s0509a2:251_0": "“Nekapāṇasahassānaṁ, taṁ viditvātivimhito;",
  "atk-s0509a2:252_0": "Abhippasanno me yakkho, bhamitvāna giribbajaṁ.",
  "atk-s0509a2:253_0": "“Kiṁme katā rājagahe manussā, madhuṁ pītāva acchare;",
  "atk-s0509a2:254_0": "Ye sukkaṁ na upāsanti, desentiṁ amataṁ padaṁ.",
  "atk-s0509a2:255_0": "“Tañca appaṭivānīyaṁ, asecanakamojavaṁ;",
  "atk-s0509a2:256_0": "Pivanti maññe sappaññā, valāhakamivaddhagū.",
  "atk-s0509a2:257_0": "“Iddhīsu ca vasī homi, dibbāya sotadhātuyā;",
  "atk-s0509a2:258_0": "Cetopariyañāṇassa, vasī homi mahāmune.",
  "atk-s0509a2:259_0": "“Pubbenivāsaṁ jānāmi, dibbacakkhu visodhitaṁ;",
  "atk-s0509a2:260_0": "Sabbāsavaparikkhīṇā, natthi dāni punabbhavo.",
  "atk-s0509a2:261_0": "“Atthadhammaniruttīsu, paṭibhāne tatheva ca;",
  "atk-s0509a2:262_0": "Ñāṇaṁ mama mahāvīra, uppannaṁ tava santike.",
  "atk-s0509a2:263_0": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:264_0": "Arahattaṁ pana patvā pañcasatabhikkhuniparivārā mahādhammakathikā ahosi.",
  "atk-s0509a2:264_1": "Sā ekadivasaṁ rājagahe piṇḍāya caritvā katabhattakiccā bhikkhunupassayaṁ pavisitvā sannisinnāya mahatiyā",
  "atk-s0509a2:264_2": "parisāya madhubhaṇḍaṁ pīḷetvā sumadhuraṁ pāyentī viya amatena abhisiñcantī viya dhammaṁ deseti.",
  "atk-s0509a2:264_3": "Parisā cassā dhammakathaṁ ohitasotā avikkhittacittā sakkaccaṁ suṇāti.",
  "atk-s0509a2:264_4": "Tasmiṁ khaṇe theriyā caṅkamanakoṭiyaṁ rukkhe adhivatthā devatā dhammadesanāya pasannā rājagahaṁ pavisitvā",
  "atk-s0509a2:264_5": "rathiyāya rathiyaṁ siṅghāṭakena siṅghāṭakaṁ vicaritvā tassā guṇaṁ vibhāventī –",
  "atk-s0509a2:265_0": "54.",
  "atk-s0509a2:266_0": "“Kiṁme katā rājagahe manussā, madhuṁ pītāva acchare;",
  "atk-s0509a2:267_0": "Ye sukkaṁ na upāsanti, desentiṁ buddhasāsanaṁ.",
  "atk-s0509a2:268_0": "55.",
  "atk-s0509a2:269_0": "“Tañca appaṭivānīyaṁ, asecanakamojavaṁ;",
  "atk-s0509a2:270_0": "Pivanti maññe sappaññā, valāhakamivaddhagū”ti. –",
  "atk-s0509a2:271_0": "Imā dve gāthā abhāsi.",
  "atk-s0509a2:272_0": "Tattha kiṁme katā rājagahe manussāti ime rājagahe manussā kiṁ katā,",
  "atk-s0509a2:272_1": "kismiṁ nāma kicce byāvaṭā.",
  "atk-s0509a2:272_2": "Madhuṁ pītāva acchareti yathā bhaṇḍamadhuṁ gahetvā madhuṁ pītavanto visaññino hutvā sīsaṁ ukkhipituṁ na sakkonti,",
  "atk-s0509a2:272_3": "evaṁ imepi dhammasaññāya visaññino hutvā maññe sīsaṁ ukkhipituṁ na sakkonti,",
  "atk-s0509a2:272_4": "kevalaṁ acchantiyevāti attho.",
  "atk-s0509a2:272_5": "Ye sukkaṁ naupāsanti,",
  "atk-s0509a2:272_6": "desentiṁ buddhasāsananti buddhassa bhagavato sāsanaṁ yāthāvato desentiṁ pakāsentiṁ sukkaṁ theriṁ ye na upāsanti na payirupāsanti.",
  "atk-s0509a2:272_7": "Te ime rājagahe manussā kiṁ katāti yojanā.",
  "atk-s0509a2:273_0": "Tañcaappaṭivānīyanti tañca pana dhammaṁ anivattitabhāvāvahaṁ niyyānikaṁ,",
  "atk-s0509a2:273_1": "abhikkantatāya vā yathā sotujanasavanamanoharabhāvena anapanīyaṁ,",
  "atk-s0509a2:273_2": "asecanakaṁ anāsittakaṁ pakatiyāva mahārasaṁ tato eva ojavantaṁ.",
  "atk-s0509a2:273_3": "“Osadha”ntipi pāḷi.",
  "atk-s0509a2:273_4": "Vaṭṭadukkhabyādhitikicchāya osadhabhūtaṁ.",
  "atk-s0509a2:273_5": "Pivanti maññe sappaññā,",
  "atk-s0509a2:273_6": "valāhakamivaddhagūti valāhakantarato nikkhantaṁ udakaṁ nirudakakantāre pathagā viya taṁ dhammaṁ sappaññā",
  "atk-s0509a2:273_7": "paṇḍitapurisā pivanti maññe pivantā viya suṇanti.",
  "atk-s0509a2:274_0": "Manussā taṁ sutvā pasannamānasā theriyā santikaṁ upasaṅkamitvā sakkaccaṁ dhammaṁ suṇiṁsu.",
  "atk-s0509a2:274_1": "Aparabhāge theriyā āyupariyosāne parinibbānakāle sāsanassa niyyānikabhāvavibhāvanatthaṁ aññaṁ byākarontī –",
  "atk-s0509a2:275_0": "56.",
  "atk-s0509a2:276_0": "“Sukkā sukkehi dhammehi, vītarāgā samāhitā;",
  "atk-s0509a2:277_0": "Dhāreti antimaṁ dehaṁ, jetvā māraṁ savāhana”nti. – imaṁ gāthaṁ abhāsi;",
  "atk-s0509a2:278_0": "Tattha sukkāti sukkātherī attānameva paraṁ viya dasseti.",
  "atk-s0509a2:278_1": "Sukkehi dhammehīti suparisuddhehi lokuttaradhammehi.",
  "atk-s0509a2:278_2": "Vītarāgā samāhitāti aggamaggena sabbaso vītarāgā arahattaphalasamādhinā samāhitā.",
  "atk-s0509a2:278_3": "Sesaṁ vuttanayameva.",
  "atk-s0509a2:279_0": "Sukkātherīgāthāvaṇṇanā niṭṭhitā.",
  "atk-s0509a2:280_0": "7. Selātherīgāthāvaṇṇanā",
  "atk-s0509a2:281_0": "Natthinissaraṇaṁ loketiādikā selāya theriyā gāthā.",
  "atk-s0509a2:281_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī haṁsavatīnagare",
  "atk-s0509a2:281_2": "kulagehe nibbattitvā viññutaṁ pattā mātāpitūhi samānajātikassa kulaputtassa dinnā,",
  "atk-s0509a2:281_3": "tena saddhiṁ bahūni vassasatāni sukhasaṁvāsaṁ vasitvā tasmiṁ kālaṅkate sayampi addhagatā vayoanuppattā",
  "atk-s0509a2:281_4": "saṁvegajātā kiṁkusalagavesinī kālena kālaṁ ārāmena ārāmaṁ vihārena vihāraṁ anuvicarati “samaṇabrāhmaṇānaṁ",
  "atk-s0509a2:281_5": "santike dhammaṁ sossāmī”ti.",
  "atk-s0509a2:281_6": "Sā ekadivasaṁ satthu bodhirukkhaṁ upasaṅkamitvā “yadi buddho bhagavā asamo asamasamo appaṭipuggalo,",
  "atk-s0509a2:281_7": "dassetu me ayaṁ bodhi pāṭihāriya”nti nisīdi.",
  "atk-s0509a2:281_8": "Tassā tathā cittuppādasamanantarameva bodhi pajjali,",
  "atk-s0509a2:281_9": "sabbasovaṇṇamayā sākhā uṭṭhahiṁsu,",
  "atk-s0509a2:281_10": "sabbā disā virociṁsu.",
  "atk-s0509a2:281_11": "Sā taṁ pāṭihāriyaṁ disvā pasannamānasā garucittīkāraṁ upaṭṭhapetvā sirasi añjaliṁ paggayha sattarattindivaṁ tattheva nisīdi.",
  "atk-s0509a2:281_12": "Sattame divase uḷāraṁ pūjāsakkāraṁ akāsi.",
  "atk-s0509a2:281_13": "Sā tena puññakammena devamanussesu saṁsarantī imasmiṁ buddhuppāde āḷavīraṭṭhe āḷavikassa rañño dhītā hutvā nibbatti.",
  "atk-s0509a2:281_14": "Selātissā nāmaṁ ahosi.",
  "atk-s0509a2:281_15": "Āḷavikassa pana rañño dhītāti katvā āḷavikātipi naṁ voharanti.",
  "atk-s0509a2:281_16": "Sā viññutaṁ pattā satthari āḷavakaṁ dametvā tassa hatthe pattacīvaraṁ datvā tena saddhiṁ āḷavīnagaraṁ",
  "atk-s0509a2:281_17": "upagate dārikā hutvā raññā saddhiṁ satthu santikaṁ upagantvā dhammaṁ sutvā paṭiladdhasaddhā upāsikā ahosi.",
  "atk-s0509a2:281_18": "Sā aparabhāge sañjātasaṁvegā bhikkhunīsu pabbajitvā katapubbakiccā vipassanaṁ paṭṭhapetvā saṅkhāre sammasantī",
  "atk-s0509a2:281_19": "upanissayasampannattā paripakkañāṇā nacirasseva arahattaṁ pāpuṇi.",
  "atk-s0509a2:281_20": "Tena vuttaṁ apadāne –",
  "atk-s0509a2:282_0": "“Nagare haṁsavatiyā, cārikī āsahaṁ tadā;",
  "atk-s0509a2:283_0": "Ārāmena ca ārāmaṁ, carāmi kusalatthikā.",
  "atk-s0509a2:284_0": "“Kāḷapakkhamhi divase, addasaṁ bodhimuttamaṁ;",
  "atk-s0509a2:285_0": "Tattha cittaṁ pasādetvā, bodhimūle nisīdahaṁ.",
  "atk-s0509a2:286_0": "“Garucittaṁ upaṭṭhetvā, sire katvāna añjaliṁ;",
  "atk-s0509a2:287_0": "Somanassaṁ pavedetvā, evaṁ cintesi tāvade.",
  "atk-s0509a2:288_0": "“Yadi buddho amitaguṇo, asamappaṭipuggalo;",
  "atk-s0509a2:289_0": "Dassetu pāṭihīraṁ me, bodhi obhāsatu ayaṁ.",
  "atk-s0509a2:290_0": "“Saha āvajjite mayhaṁ, bodhi pajjali tāvade;",
  "atk-s0509a2:291_0": "Sabbasoṇṇamayā āsi, disā sabbā virocati.",
  "atk-s0509a2:292_0": "“Sattarattindivaṁ tattha, bodhimūle nisīdahaṁ;",
  "atk-s0509a2:293_0": "Sattame divase patte, dīpapūjaṁ akāsahaṁ.",
  "atk-s0509a2:294_0": "“Āsanaṁ parivāretvā, pañcadīpāni pajjaluṁ;",
  "atk-s0509a2:295_0": "Yāva udeti sūriyo, dīpā me pajjaluṁ tadā.",
  "atk-s0509a2:296_0": "“Tena kammena sukatena, cetanāpaṇidhīhi ca;",
  "atk-s0509a2:297_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a2:298_0": "“Tattha me sukataṁ byamhaṁ, pañcadīpāti vuccati;",
  "atk-s0509a2:299_0": "Saṭṭhiyojanamubbedhaṁ, tiṁsayojanavitthataṁ.",
  "atk-s0509a2:300_0": "“Asaṅkhiyāni dīpāni, parivāre jaliṁsu me;",
  "atk-s0509a2:301_0": "Yāvatā devabhavanaṁ, dīpālokena jotati.",
  "atk-s0509a2:302_0": "“Parammukhā nisīditvā, yadi icchāmi passituṁ;",
  "atk-s0509a2:303_0": "Uddhaṁ adho ca tiriyaṁ, sabbaṁ passāmi cakkhunā.",
  "atk-s0509a2:304_0": "“Yāvatā abhikaṅkhāmi, daṭṭhuṁ sugataduggate;",
  "atk-s0509a2:305_0": "Tattha āvaraṇaṁ natthi, rukkhesu pabbatesu vā.",
  "atk-s0509a2:306_0": "“Asītidevarājūnaṁ, mahesittamakārayiṁ;",
  "atk-s0509a2:307_0": "Satānaṁ cakkavattīnaṁ, mahesittamakārayiṁ.",
  "atk-s0509a2:308_0": "“Yaṁ yaṁ yonupapajjāmi, devattaṁ atha mānusaṁ;",
  "atk-s0509a2:309_0": "Dīpasatasahassāni, parivāre jalanti me.",
  "atk-s0509a2:310_0": "“Devalokā cavitvāna, uppajjiṁ mātukucchiyaṁ;",
  "atk-s0509a2:311_0": "Mātukucchigatā santī, akkhi me na nimīlati.",
  "atk-s0509a2:312_0": "“Dīpasatasahassāni, puññakammasamaṅgitā;",
  "atk-s0509a2:313_0": "Jalanti sūtikāgehe, pañcadīpānidaṁ phalaṁ.",
  "atk-s0509a2:314_0": "“Pacchime bhave sampatte, mānasaṁ vinivattayiṁ;",
  "atk-s0509a2:315_0": "Ajarāmataṁ sītibhāvaṁ, nibbānaṁ phassayiṁ ahaṁ.",
  "atk-s0509a2:316_0": "“Jātiyā sattavassāhaṁ, arahattamapāpuṇiṁ;",
  "atk-s0509a2:317_0": "Upasampādayī buddho, guṇamaññāya gotamo.",
  "atk-s0509a2:318_0": "“Maṇḍape rukkhamūle vā, suññāgāre vasantiyā;",
  "atk-s0509a2:319_0": "Tadā pajjalate dīpaṁ, pañcadīpānidaṁ phalaṁ.",
  "atk-s0509a2:320_0": "“Dibbacakkhuvisuddhaṁ me, samādhikusalā ahaṁ;",
  "atk-s0509a2:321_0": "Abhiññāpāramippattā, pañcadīpānidaṁ phalaṁ.",
  "atk-s0509a2:322_0": "“Sabbavositavosānā, katakiccā anāsavā;",
  "atk-s0509a2:323_0": "Pañcadīpā mahāvīra, pāde vandāmi cakkhuma.",
  "atk-s0509a2:324_0": "“Satasahassito kappe, yaṁ dīpamadadiṁ tadā;",
  "atk-s0509a2:325_0": "Duggatiṁ nābhijānāmi, pañcadīpānidaṁ phalaṁ.",
  "atk-s0509a2:326_0": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:327_0": "Arahattaṁ pana patvā therī sāvatthiyaṁ viharantī ekadivasaṁ pacchābhattaṁ sāvatthito nikkhamitvā divāvihāratthāya",
  "atk-s0509a2:327_1": "andhavanaṁ pavisitvā aññatarasmiṁ rukkhamūle nisīdi.",
  "atk-s0509a2:327_2": "Atha naṁ māro vivekato vicchedetukāmo aññātakarūpena upagantvā –",
  "atk-s0509a2:328_0": "57.",
  "atk-s0509a2:329_0": "“Natthi nissaraṇaṁ loke, kiṁ vivekena kāhasi;",
  "atk-s0509a2:330_0": "Bhuñjāhi kāmaratiyo, māhu pacchānutāpinī”ti. – gāthamāha;",
  "atk-s0509a2:331_0": "Tassattho –",
  "atk-s0509a2:331_1": "imasmiṁ loke sabbasamayesupi upaparikkhīyamānesu nissaraṇaṁ nibbānaṁ nāma natthi tesaṁ tesaṁ samaṇabrāhmaṇānaṁ",
  "atk-s0509a2:331_2": "chandaso paṭiññāyamānaṁ vohāramattamevetaṁ,",
  "atk-s0509a2:331_3": "tasmā kiṁ vivekena kāhasi evarūpe sampannapaṭhamavaye ṭhitā iminā kāyavivekena kiṁ karissasi?",
  "atk-s0509a2:331_4": "Atha kho bhuñjāhi kāmaratiyo vatthukāmakilesakāmasannissitā khiḍḍāratiyo paccanubhohi. Kasmā?",
  "atk-s0509a2:331_5": "Māhu pacchānutāpinī “yadatthaṁ brahmacariyaṁ carāmi,",
  "atk-s0509a2:331_6": "tadeva nibbānaṁ natthi,",
  "atk-s0509a2:331_7": "tenevetaṁ nādhigataṁ,",
  "atk-s0509a2:331_8": "kāmabhogā ca parihīnā,",
  "atk-s0509a2:331_9": "anattho vata mayha”nti pacchā vippaṭisārinī mā ahosīti adhippāyo.",
  "atk-s0509a2:332_0": "Taṁ sutvā therī “bālo vatāyaṁ māro,",
  "atk-s0509a2:332_1": "yo mama paccakkhabhūtaṁ nibbānaṁ paṭikkhipati.",
  "atk-s0509a2:332_2": "Kāmesu ca maṁ pavāreti,",
  "atk-s0509a2:332_3": "mama khīṇāsavabhāvaṁ na jānāti.",
  "atk-s0509a2:332_4": "Handa naṁ taṁ jānāpetvā tajjessāmī”ti cintetvā –",
  "atk-s0509a2:333_0": "58.",
  "atk-s0509a2:334_0": "“Sattisūlūpamā kāmā, khandhāsaṁ adhikuṭṭanā;",
  "atk-s0509a2:335_0": "Yaṁ tvaṁ kāmaratiṁ brūsi, aratī dāni sā mama.",
  "atk-s0509a2:336_0": "59.",
  "atk-s0509a2:337_0": "“Sabbattha vihatā nandī, tamokkhandho padālito;",
  "atk-s0509a2:338_0": "Evaṁ jānāhi pāpima, nihato tvamasi antakā”ti. – imaṁ gāthādvayamāha;",
  "atk-s0509a2:339_0": "Tattha sattisūlūpamā kāmāti kāmā nāma yena adhiṭṭhitā,",
  "atk-s0509a2:339_1": "tassa sattassa vinivijjhanato nisitasatti viya sūlaṁ viya ca daṭṭhabbā.",
  "atk-s0509a2:339_2": "Khandhāti upādānakkhandhā.",
  "atk-s0509a2:339_3": "Āsanti tesaṁ.",
  "atk-s0509a2:339_4": "Adhikuṭṭanāti chindanādhiṭṭhānā,",
  "atk-s0509a2:339_5": "accādānaṭṭhānanti attho.",
  "atk-s0509a2:339_6": "Yato khandhe accādāya sattā kāmehi chejjabhejjaṁ pāpuṇanti.",
  "atk-s0509a2:339_7": "Yaṁ tvaṁ kāmaratiṁ brūsi,",
  "atk-s0509a2:339_8": "arati dāni sā mamāti, pāpima,",
  "atk-s0509a2:339_9": "tvaṁ yaṁ kāmaratiṁ ramitabbaṁ sevitabbaṁ katvā vadasi,",
  "atk-s0509a2:339_10": "sā dāni mama niratijātikattā mīḷhasadisā,",
  "atk-s0509a2:339_11": "na tāya mama koci attho atthīti.",
  "atk-s0509a2:340_0": "Tattha kāraṇamāha “sabbattha vihatā nandī”tiādinā.",
  "atk-s0509a2:340_1": "Tattha evaṁ jānāhīti “sabbaso pahīnataṇhāvijjā”ti maṁ jānāhi,",
  "atk-s0509a2:340_2": "tato eva balavidhamanavisayātikkamanehi antaka lāmakācāra, māra,",
  "atk-s0509a2:340_3": "tvaṁ mayā nihato bādhito asi,",
  "atk-s0509a2:340_4": "na panāhaṁ tayā bādhitabbāti attho.",
  "atk-s0509a2:341_0": "Evaṁ theriyā māro santajjito tatthevantaradhāyi.",
  "atk-s0509a2:341_1": "Therīpi phalasamāpattisukhena andhavane divasabhāgaṁ vītināmetvā sāyanhe vasanaṭṭhānameva gatā.",
  "atk-s0509a2:342_0": "Selātherīgāthāvaṇṇanā niṭṭhitā.",
  "atk-s0509a2:343_0": "8. Somātherīgāthāvaṇṇanā",
  "atk-s0509a2:344_0": "Yaṁtaṁ isīhi pattabbantiādikā somāya theriyā gāthā.",
  "atk-s0509a2:344_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī sikhissa bhagavato",
  "atk-s0509a2:344_2": "kāle khattiyamahāsālakule nibbattitvā viññutaṁ patvā aruṇarañño aggamahesī ahosīti sabbaṁ atītavatthu",
  "atk-s0509a2:344_3": "abhayattheriyā vatthusadisaṁ.",
  "atk-s0509a2:344_4": "Paccuppannavatthu pana ayaṁ therī tattha tattha devamanussesu saṁsarantī imasmiṁ buddhuppāde rājagahe",
  "atk-s0509a2:344_5": "bimbisārassa rañño purohitassa dhītā hutvā nibbatti.",
  "atk-s0509a2:344_6": "Tassā somāti nāmaṁ ahosi.",
  "atk-s0509a2:344_7": "Sā viññutaṁ pattā satthu rājagahapavesane paṭiladdhasaddhā upāsikā hutvā aparabhāge sañjātasaṁvegā bhikkhunīsu",
  "atk-s0509a2:344_8": "pabbajitvā katapubbakiccā vipassanāya kammaṁ karontī na cirasseva saha paṭisambhidāhi arahattaṁ pāpuṇi.",
  "atk-s0509a2:344_9": "Tena vuttaṁ apadāne –",
  "atk-s0509a2:345_0": "“Nagare aruṇavatiyā, aruṇo nāma khattiyo;",
  "atk-s0509a2:346_0": "Tassa rañño ahuṁ bhariyā, vāritaṁ vārayāmahaṁ.",
  "atk-s0509a2:347_0": "“Yāvatā…pe… kataṁ buddhassa sāsana”nti. –",
  "atk-s0509a2:348_0": "Sabbaṁ abhayattheriyā apadānasadisaṁ.",
  "atk-s0509a2:349_0": "Arahattaṁ pana patvā vimuttisukhena sāvatthiyaṁ viharantī ekadivasaṁ divāvihāratthāya andhavanaṁ pavisitvā aññatarasmiṁ rukkhamūle nisīdi.",
  "atk-s0509a2:349_1": "Atha naṁ māro vivekato vicchedetukāmo adissamānurūpo upagantvā ākāse ṭhatvā –",
  "atk-s0509a2:350_0": "60.",
  "atk-s0509a2:351_0": "“Yaṁ taṁ isīhi pattabbaṁ, ṭhānaṁ durabhisambhavaṁ;",
  "atk-s0509a2:352_0": "Na taṁ dvaṅgulapaññāya, sakkā pappotumitthiyā”ti. – imaṁ gāthamāha;",
  "atk-s0509a2:353_0": "Tassattho –",
  "atk-s0509a2:353_1": "sīlakkhandhādīnaṁ esanaṭṭhena “isī”ti laddhanāmehi buddhādīhi mahāpaññehi pattabbaṁ,",
  "atk-s0509a2:353_2": "taṁ aññehi pana durabhisambhavaṁ dunnipphādanīyaṁ.",
  "atk-s0509a2:353_3": "Yaṁ taṁ arahattasaṅkhātaṁ paramassāsaṭṭhānaṁ,",
  "atk-s0509a2:353_4": "na taṁ dvaṅgulapaññāya nihīnapaññāya itthiyā pāpuṇituṁ sakkā.",
  "atk-s0509a2:353_5": "Itthiyo hi sattaṭṭhavassakālato paṭṭhāya sabbakālaṁ odanaṁ pacantiyo pakkuthite udake taṇḍule pakkhipitvā “ettāvatā odanaṁ pakka”nti na jānanti,",
  "atk-s0509a2:353_6": "pakkuthiyamāne pana taṇḍule dabbiyā uddharitvā dvīhi aṅgulīhi pīḷetvā jānanti,",
  "atk-s0509a2:353_7": "tasmā dvaṅgulipaññāyāti vuttā.",
  "atk-s0509a2:354_0": "Taṁ sutvā therī māraṁ apasādentī –",
  "atk-s0509a2:355_0": "61.",
  "atk-s0509a2:356_0": "“Itthibhāvo no kiṁ kayirā, cittamhi susamāhite;",
  "atk-s0509a2:357_0": "Ñāṇamhi vattamānamhi, sammā dhammaṁ vipassato.",
  "atk-s0509a2:358_0": "62.",
  "atk-s0509a2:359_0": "“Sabbattha vihatā nandī, tamokkhandho padālito;",
  "atk-s0509a2:360_0": "Evaṁ jānāhi pāpima, nihato tvamasi antakā”ti. –",
  "atk-s0509a2:361_0": "Itarā dve gāthā abhāsi.",
  "atk-s0509a2:362_0": "Tattha itthibhāvo no kiṁ kayirāti mātugāmabhāvo amhākaṁ kiṁ kareyya,",
  "atk-s0509a2:362_1": "arahattappattiyā kīdisaṁ vibandhaṁ uppādeyya.",
  "atk-s0509a2:362_2": "Cittamhi susamāhiteti citte aggamaggasamādhinā suṭṭhu samāhite.",
  "atk-s0509a2:362_3": "Ñāṇamhi vattamānamhīti tato arahattamaggañāṇe pavattamāne.",
  "atk-s0509a2:362_4": "Sammā dhammaṁ vipassatoti catusaccadhammaṁ pariññādividhinā sammadeva passato.",
  "atk-s0509a2:362_5": "Ayañhettha saṅkhepo – pāpima,",
  "atk-s0509a2:362_6": "itthī vā hotu puriso vā,",
  "atk-s0509a2:362_7": "aggamagge adhigate arahattaṁ hatthagatamevāti.",
  "atk-s0509a2:363_0": "Idāni tassa attanā adhigatabhāvaṁ ujukameva dassentī “sabbattha vihatā nandī”ti gāthamāha.",
  "atk-s0509a2:363_1": "Sā vuttatthāyeva.",
  "atk-s0509a2:364_0": "Somātherīgāthāvaṇṇanā niṭṭhitā.",
  "atk-s0509a2:365_0": "Tikanipātavaṇṇanā niṭṭhitā."
}