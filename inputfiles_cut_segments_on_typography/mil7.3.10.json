{
  "mil7.3.10:0.1_0": "Milindapañha",
  "mil7.3.10:0.2_0": "Opammakathāpañha",
  "mil7.3.10:0.3_0": "Samuddavagga",
  "mil7.3.10:0.4_0": "10. Samuddaṅgapañha",
  "mil7.3.10:1.1_0": "“Bhante nāgasena,",
  "mil7.3.10:1.1_1": "‘samuddassa pañca aṅgāni gahetabbānī’ti yaṁ vadesi,",
  "mil7.3.10:1.1_2": "katamāni tāni pañca aṅgāni gahetabbānī”ti?",
  "mil7.3.10:1.2_0": "“Yathā, mahārāja, mahāsamuddo matena kuṇapena saddhiṁ na saṁvasati;",
  "mil7.3.10:1.3_0": "evameva kho, mahārāja,",
  "mil7.3.10:1.3_1": "yoginā yogāvacarena rāgadosamohamānadiṭṭhimakkhapaḷāsaissāmacchariyamāyāsāṭheyyakuṭilavisamaduccaritakilesamalehi saddhiṁ na saṁvasitabbaṁ.",
  "mil7.3.10:1.4_0": "Idaṁ, mahārāja, samuddassa paṭhamaṁ aṅgaṁ gahetabbaṁ.",
  "mil7.3.10:2.1_0": "Puna caparaṁ, mahārāja,",
  "mil7.3.10:2.1_1": "mahāsamuddo muttāmaṇiveḷuriyasaṅkhasilāpavāḷaphalikamaṇivividharatananicayaṁ dhārento pidahati,",
  "mil7.3.10:2.1_2": "na bahi vikirati;",
  "mil7.3.10:2.2_0": "evameva kho, mahārāja,",
  "mil7.3.10:2.2_1": "yoginā yogāvacarena maggaphalajhānavimokkhasamādhisamāpattivipassanābhiññāvividhaguṇaratanāni adhigantvā pidahitabbāni,",
  "mil7.3.10:2.2_2": "na bahi nīharitabbāni.",
  "mil7.3.10:2.3_0": "Idaṁ, mahārāja, samuddassa dutiyaṁ aṅgaṁ gahetabbaṁ.",
  "mil7.3.10:3.1_0": "Puna caparaṁ, mahārāja, mahāsamuddo mahantehi mahābhūtehi saddhiṁ saṁvasati;",
  "mil7.3.10:3.2_0": "evameva kho, mahārāja,",
  "mil7.3.10:3.2_1": "yoginā yogāvacarena appicchaṁ santuṭṭhaṁ dhutavādaṁ sallekhavuttiṁ ācārasampannaṁ lajjiṁ pesalaṁ garuṁ",
  "mil7.3.10:3.2_2": "bhāvanīyaṁ vattāraṁ vacanakkhamaṁ codakaṁ pāpagarahiṁ ovādakaṁ anusāsakaṁ viññāpakaṁ sandassakaṁ samādapakaṁ",
  "mil7.3.10:3.2_3": "samuttejakaṁ sampahaṁsakaṁ kalyāṇamittaṁ sabrahmacāriṁ nissāya vasitabbaṁ.",
  "mil7.3.10:3.3_0": "Idaṁ, mahārāja, mahāsamuddassa tatiyaṁ aṅgaṁ gahetabbaṁ.",
  "mil7.3.10:4.1_0": "Puna caparaṁ, mahārāja,",
  "mil7.3.10:4.1_1": "mahāsamuddo navasalilasampuṇṇāhi gaṅgāyamunāaciravatīsarabhūmahīādīhi nadīsatasahassehi antalikkhe saliladhārāhi ca pūritopi sakaṁ velaṁ nātivattati;",
  "mil7.3.10:4.2_0": "evameva kho, mahārāja,",
  "mil7.3.10:4.2_1": "yoginā yogāvacarena lābhasakkārasilokavandanamānanapūjanakāraṇā jīvitahetupi sañcicca sikkhāpadavītikkamo na karaṇīyo.",
  "mil7.3.10:4.3_0": "Idaṁ, mahārāja, mahāsamuddassa catutthaṁ aṅgaṁ gahetabbaṁ.",
  "mil7.3.10:4.4_0": "Bhāsitampetaṁ, mahārāja, bhagavatā devātidevena—",
  "mil7.3.10:5.1_0": "‘Seyyathāpi, mahārāja, mahāsamuddo ṭhitadhammo velaṁ nātikkamati;",
  "mil7.3.10:5.2_0": "evameva kho, mahārāja,",
  "mil7.3.10:5.2_1": "yaṁ mayā sāvakānaṁ sikkhāpadaṁ paññattaṁ,",
  "mil7.3.10:5.2_2": "taṁ mama sāvakā jīvitahetupi nātikkamantī’ti.",
  "mil7.3.10:6.1_0": "Puna caparaṁ, mahārāja,",
  "mil7.3.10:6.1_1": "mahāsamuddo sabbasavantīhi gaṅgāyamunāaciravatīsarabhūmahīhi antalikkhe udakadhārāhipi na paripūrati;",
  "mil7.3.10:6.2_0": "evameva kho, mahārāja,",
  "mil7.3.10:6.2_1": "yoginā yogāvacarena uddesaparipucchāsavanadhāraṇavinicchayaabhidhammavinayagāḷhasuttantaviggahapadanikkhepapadasandhi",
  "mil7.3.10:6.2_2": "padavibhattinavaṅgajinasāsanavaraṁ suṇantenāpi na tappitabbaṁ.",
  "mil7.3.10:6.3_0": "Idaṁ, mahārāja, mahāsamuddassa pañcamaṁ aṅgaṁ gahetabbaṁ.",
  "mil7.3.10:6.4_0": "Bhāsitampetaṁ, mahārāja, bhagavatā devātidevena sutasomajātake—",
  "mil7.3.10:7.1_0": "‘Aggi yathā tiṇakaṭṭhaṁ dahanto,",
  "mil7.3.10:7.2_0": "Na tappati sāgaro vā nadīhi;",
  "mil7.3.10:7.3_0": "Evampi ce paṇḍitā rājaseṭṭha,",
  "mil7.3.10:7.4_0": "Sutvā na tappanti subhāsitenā’”ti.",
  "mil7.3.10:8.1_0": "Samuddaṅgapañho dasamo.",
  "mil7.3.10:9.1_0": "Samuddavaggo dutiyo.",
  "mil7.3.10:10.1_0": "Tassuddānaṁ",
  "mil7.3.10:11.1_0": "Lābulatā ca padumaṁ,",
  "mil7.3.10:11.2_0": "bījaṁ sālakalyāṇikā;",
  "mil7.3.10:11.3_0": "Nāvā ca nāvālagganaṁ,",
  "mil7.3.10:11.4_0": "kūpo niyāmako tathā;",
  "mil7.3.10:11.5_0": "Kammakāro samuddo ca,",
  "mil7.3.10:11.6_0": "vaggo tena pavuccatīti."
}