{
  "atk-vin02a28:0_0": "9. Campeyyakkhandhakaṁ",
  "atk-vin02a28:1_0": "Kassapagottabhikkhuvatthukathā",
  "atk-vin02a28:2_0": "380.",
  "atk-vin02a28:2_1": "Campeyyakkhandhake –",
  "atk-vin02a28:2_2": "gaggarāya pokkharaṇiyā tīreti gaggarānāmikāya itthiyā kāritapokkharaṇiyā tīre.",
  "atk-vin02a28:2_3": "Tantibaddhoti tasmiṁ āvāse kattabbatātantipaṭibaddho.",
  "atk-vin02a28:2_4": "Ussukkampi akāsi yāguyātiādīsu manussehi āgantukesu āgatesu ācikkheyyāthāti vuttaṭṭhāneyeva ussukkaṁ kātuṁ vaṭṭati;",
  "atk-vin02a28:2_5": "na avuttaṭṭhāne.",
  "atk-vin02a28:2_6": "Gaccha tvaṁ bhikkhūti satthā tassa bhikkhuno tattheva senāsanaṁ sappāyanti addasa,",
  "atk-vin02a28:2_7": "tenevamāha.",
  "atk-vin02a28:3_0": "382.Adhammena vaggakammaṁ karontītiādīnaṁ parato pāḷiyaṁyeva nānākaraṇaṁ āgamissati.",
  "atk-vin02a28:4_0": "385.Aññatrāpi dhammā kammaṁ karontīti aññatrāpi dhammaṁ kammaṁ karonti,",
  "atk-vin02a28:4_1": "ayameva vā pāṭho.",
  "atk-vin02a28:4_2": "Bhūtena vatthunā kataṁ dhammena kataṁ nāma hoti,",
  "atk-vin02a28:4_3": "tathā na karontīti attho.",
  "atk-vin02a28:4_4": "Aññatrāpi vinayā kammaṁ,",
  "atk-vin02a28:4_5": "aññatrāpi satthusāsanā kammanti etesupi eseva nayo.",
  "atk-vin02a28:4_6": "Ettha pana vinayoti codanā ca sāraṇā ca.",
  "atk-vin02a28:4_7": "Satthusāsananti ñattisampadā anussāvanasampadā ca;",
  "atk-vin02a28:4_8": "tāhi vinā kammaṁ karontīti attho.",
  "atk-vin02a28:4_9": "Paṭikuṭṭhakatanti paṭikuṭṭhañceva katañca;",
  "atk-vin02a28:4_10": "yaṁ aññesu paṭikkosantesu kataṁ taṁ paṭikuṭṭhañceva hoti katañca;",
  "atk-vin02a28:4_11": "tādisampi kammaṁ karontīti attho.",
  "atk-vin02a28:5_0": "387.Chayimāni bhikkhave kammāni adhammakammantiādīsu pana “dhammo”ti pāḷiyā adhivacanaṁ.",
  "atk-vin02a28:5_1": "Tasmā yaṁ yathāvuttāya pāḷiyā na kariyati,",
  "atk-vin02a28:5_2": "taṁ adhammakammanti veditabbaṁ.",
  "atk-vin02a28:5_3": "Ayamettha saṅkhepo,",
  "atk-vin02a28:5_4": "vitthāro pana pāḷiyaṁyeva āgato.",
  "atk-vin02a28:5_5": "So ca kho ñattidutiyañatticatutthakammānaṁyeva vasena.",
  "atk-vin02a28:5_6": "Yasmā pana ñattikamme ñattidutiyañatticatutthesu viya hāpanaṁ vā aññathā karaṇaṁ vā natthi,",
  "atk-vin02a28:5_7": "apalokanakammañca sāvetvāva kariyati,",
  "atk-vin02a28:5_8": "tasmā tāni pāḷiyaṁ na dassitāni,",
  "atk-vin02a28:5_9": "tesaṁ sabbesampi kammānaṁ vinicchayaṁ parato vaṇṇayissāma.",
  "atk-vin02a28:6_0": "Catuvaggakaraṇādikathā",
  "atk-vin02a28:7_0": "388.",
  "atk-vin02a28:7_1": "Idāni yadidaṁ chaṭṭhaṁ dhammena samaggakammaṁ nāma,",
  "atk-vin02a28:7_2": "taṁ yehi saṅghehi kātabbaṁ,",
  "atk-vin02a28:7_3": "tesaṁ pabhedaṁ dassetuṁ “pañca saṅghā”tiādi vuttaṁ.",
  "atk-vin02a28:7_4": "Kammappattoti kammaṁ patto,",
  "atk-vin02a28:7_5": "kammayutto kammāraho;",
  "atk-vin02a28:7_6": "na kiñci kammaṁ kātuṁ nārahatīti attho.",
  "atk-vin02a28:8_0": "389.Catuvaggakaraṇañce bhikkhave kammaṁ bhikkhunicatutthotiādi parisato kammavipattidassanatthaṁ vuttaṁ.",
  "atk-vin02a28:8_1": "Tattha ukkhittakaggahaṇena kammanānāsaṁvāsako gahito,",
  "atk-vin02a28:8_2": "nānāsaṁvāsakaggahaṇena laddhinānāsaṁvāsako.",
  "atk-vin02a28:8_3": "Nānāsīmāya ṭhitacatutthoti sīmantarikāya vā bahisīmāya vā hatthapāse ṭhitenāpi saddhiṁ catuvaggo hutvāti attho.",
  "atk-vin02a28:9_0": "393.Pārivāsikacatutthotiādi parivāsādikammānaṁyeva parisato vipattidassanatthaṁ vuttaṁ,",
  "atk-vin02a28:9_1": "tesaṁ vinicchayaṁ parato vaṇṇayissāma.",
  "atk-vin02a28:10_0": "394.Ekaccassa bhikkhave saṅghamajjhe paṭikkosanā ruhatītiādi paṭikuṭṭhakatakammassa kuppākuppabhāvadassanatthaṁ vuttaṁ.",
  "atk-vin02a28:10_1": "Pakatattassāti avipannasīlassa pārājikaṁ anajjhāpannassa.",
  "atk-vin02a28:10_2": "Ānantarikassāti attano anantaraṁ nisinnassa.",
  "atk-vin02a28:11_0": "Dvenissāraṇādikathā",
  "atk-vin02a28:12_0": "395.Dvemā bhikkhave nissāraṇātiādi vatthuto kammānaṁ kuppākuppabhāvadassanatthaṁ vuttaṁ.",
  "atk-vin02a28:12_1": "Tattha “appatto nissāraṇaṁ,",
  "atk-vin02a28:12_2": "tañce saṅgho nissāreti,",
  "atk-vin02a28:12_3": "sunissārito”ti idaṁ pabbājanīyakammaṁ sandhāya vuttaṁ.",
  "atk-vin02a28:12_4": "Pabbājanīyakammena hi vihārato nissārenti,",
  "atk-vin02a28:12_5": "tasmā taṁ “nissāraṇā”ti vuccati.",
  "atk-vin02a28:12_6": "Tañcesa yasmā kuladūsako na hoti,",
  "atk-vin02a28:12_7": "tasmā āveṇikena lakkhaṇena appatto.",
  "atk-vin02a28:12_8": "Yasmā panassa ākaṅkhamāno saṅgho pabbājanīyakammaṁ kareyyāti vuttaṁ,",
  "atk-vin02a28:12_9": "tasmā sunissārito hoti.",
  "atk-vin02a28:12_10": "Tañce saṅgho nissāretīti sace saṅgho tajjanīyakammādivasena nissāreti,",
  "atk-vin02a28:12_11": "so yasmā tattha “tiṇṇaṁ bhikkhave bhikkhūnaṁ ākaṅkhamāno saṅgho tajjanīyakammaṁ kareyya –",
  "atk-vin02a28:12_12": "eko bhaṇḍanakārako hoti kalahakārako vivādakārako bhassakārako saṅghe adhikaraṇakārako,",
  "atk-vin02a28:12_13": "eko bālo hoti abyatto āpattibahulo anapadāno,",
  "atk-vin02a28:12_14": "eko gihisaṁsaṭṭho viharati ananulomikehi gihisaṁsaggehī”ti evaṁ ekekenapi aṅgena nissāraṇā anuññātā,",
  "atk-vin02a28:12_15": "tasmā sunissārito.",
  "atk-vin02a28:13_0": "396.Osāraṇāti pavesanā.",
  "atk-vin02a28:13_1": "Tattha tañce saṅgho osāretīti upasampadakammavasena paveseti.",
  "atk-vin02a28:13_2": "Dosāritoti duosārito.",
  "atk-vin02a28:13_3": "Sahassakkhattumpi upasampādito anupasampannova hoti ācariyupajjhāyā ca sātisārā,",
  "atk-vin02a28:13_4": "tathā seso kārakasaṅgho,",
  "atk-vin02a28:13_5": "na koci āpattito muccati.",
  "atk-vin02a28:13_6": "Iti ime ekādasa abhabbapuggalā dosāritā.",
  "atk-vin02a28:13_7": "Hatthacchinnādayo pana dvattiṁsa suosāritā,",
  "atk-vin02a28:13_8": "upasampāditā upasampannāva honti,",
  "atk-vin02a28:13_9": "na te labbhā kiñci vattuṁ.",
  "atk-vin02a28:13_10": "Ācariyupajjhāyā pana kārakasaṅgho ca sātisārā,",
  "atk-vin02a28:13_11": "na koci āpattito muccati.",
  "atk-vin02a28:14_0": "397.Idha pana bhikkhave bhikkhussa na hoti āpatti daṭṭhabbātiādi abhūtavatthuvasena adhammakammaṁ,",
  "atk-vin02a28:14_1": "bhūtavatthuvasena dhammakammañca dassetuṁ vuttaṁ.",
  "atk-vin02a28:14_2": "Tattha paṭinissajjitāti paṭinissajjitabbā.",
  "atk-vin02a28:15_0": "Upālipucchākathā",
  "atk-vin02a28:16_0": "400.",
  "atk-vin02a28:16_1": "Upālipañhesupi vatthuvaseneva dhammādhammakammaṁ vibhattaṁ.",
  "atk-vin02a28:16_2": "Tattha dve nayā –",
  "atk-vin02a28:16_3": "ekamūlako ca dvimūlako ca.",
  "atk-vin02a28:16_4": "Ekamūlako uttānoyeva.",
  "atk-vin02a28:16_5": "Dvimūlake yathā sativinayo amūḷhavinayena saddhiṁ ekā pucchā katā,",
  "atk-vin02a28:16_6": "evaṁ amūḷhavinayādayopi tassapāpiyyasikādīhi.",
  "atk-vin02a28:16_7": "Avasāne pana upasampadārahaṁ upasampādetīti ekameva padaṁ hoti.",
  "atk-vin02a28:16_8": "Parato bhikkhūnampi sativinayaṁ ādiṁ katvā ekekena saddhiṁ sesapadāni yojetabbāni.",
  "atk-vin02a28:17_0": "Tajjanīyakammakathā",
  "atk-vin02a28:18_0": "407.Idha pana bhikkhave bhikkhu bhaṇḍanakārakotiādi “adhammenavaggaṁ,",
  "atk-vin02a28:18_1": "adhammenasamaggaṁ;",
  "atk-vin02a28:18_2": "dhammenavaggaṁ,",
  "atk-vin02a28:18_3": "dhammapatirūpakenavaggaṁ,",
  "atk-vin02a28:18_4": "dhammapatirūpakenasamagga”nti imesaṁ vasena cakkaṁ bandhitvā tajjanīyādīsu sattasu kammesu paṭipassaddhīsu ca vipattidassanatthaṁ vuttaṁ.",
  "atk-vin02a28:18_5": "Tattha anapadānoti apadānavirahito.",
  "atk-vin02a28:18_6": "Apadānaṁ vuccati paricchedo;",
  "atk-vin02a28:18_7": "āpattiparicchedavirahitoti attho.",
  "atk-vin02a28:18_8": "Tato paraṁ paṭikuṭṭhakatakammappabhedaṁ dassetuṁ sāyeva pāḷi “akataṁ kamma”ntiādīhi saṁsanditvā vuttā.",
  "atk-vin02a28:18_9": "Tattha na kiñci pāḷianusārena na sakkā vidituṁ,",
  "atk-vin02a28:18_10": "tasmā vaṇṇanaṁ na vitthārayimhāti.",
  "atk-vin02a28:19_0": "Campeyyakkhandhakavaṇṇanā niṭṭhitā."
}