{
  "tika-vin07t22:0_0": "7. Kathinakkhandhako",
  "tika-vin07t22:1_0": "Kathinānujānanakathāvaṇṇanā",
  "tika-vin07t22:2_0": "306.",
  "tika-vin07t22:2_1": "Kathinakkhandhake sīsavasenāti padhānavasena.",
  "tika-vin07t22:2_2": "Kathinanti pañcānisaṁse antokaraṇasamatthatāya thiranti attho.",
  "tika-vin07t22:2_3": "So nesaṁ bhavissatīti yujjatīti “so tumhāka”nti avatvā “nesa”nti vacanaṁ yujjati.",
  "tika-vin07t22:2_4": "Ye atthatakathināti na kevalaṁ tumhākameva,",
  "tika-vin07t22:2_5": "ye aññepi atthatakathinā,",
  "tika-vin07t22:2_6": "tesaṁ bhavissatīti attho.",
  "tika-vin07t22:2_7": "Atha vā voti tadā sammukhībhūtehi saddhiṁ asammukhībhūte ca anāgate ca bhikkhū sabbe ekato sampiṇḍetvā vuttaṁ,",
  "tika-vin07t22:2_8": "tumhākanti attho.",
  "tika-vin07t22:2_9": "So nesanti ettha so tesanti yojetabbaṁ.",
  "tika-vin07t22:2_10": "Tenāha “atthatakathinānaṁ vo,",
  "tika-vin07t22:2_11": "bhikkhave,",
  "tika-vin07t22:2_12": "imāni pañca kappissantī”ti.",
  "tika-vin07t22:2_13": "Matakacīvaranti matassa cīvaraṁ.",
  "tika-vin07t22:2_14": "“Vutthavassavasenā”ti idaṁ pacchimavassaṁvutthānampi sādhāraṇanti āha “purimikāya vassaṁ upagantvā paṭhamapavāraṇāya pavāritā labhantī”ti.",
  "tika-vin07t22:2_15": "Upagatā vā na labhantīti pacchimikāya vutthavassepi sandhāya vuttaṁ.",
  "tika-vin07t22:3_0": "Khalimakkhitasāṭakoti ahatavatthaṁ sandhāya vuttaṁ.",
  "tika-vin07t22:3_1": "“Akātuṁ na labbhatī”ti iminā anādariye sati dukkaṭanti dīpeti.",
  "tika-vin07t22:4_0": "“Apaloketvā”ti idaṁ aññesaṁ vassaṁvutthabhikkhūnaṁ adatvā dātukāmehi kattabbavidhidassanaṁ.",
  "tika-vin07t22:4_1": "Yadi evaṁ kammavācāya eva dānaṁ avuttanti āha “kammavācā panā”tiādi.",
  "tika-vin07t22:4_2": "Kathinacīvaraṁ viya kammavācāya dātuṁ na vaṭṭatīti apaloketvāva dātabbanti adhippāyo.",
  "tika-vin07t22:5_0": "308.Mahābhūmikanti mahāvisayaṁ,",
  "tika-vin07t22:5_1": "catuvīsatiākāravantatāya mahāvitthārikanti vuttaṁ hoti.",
  "tika-vin07t22:5_2": "Pañcakanti pañcakhaṇḍaṁ.",
  "tika-vin07t22:5_3": "Eseva nayo sesesupi.",
  "tika-vin07t22:5_4": "Paṭhamacimilikāti kathinavatthato aññā attano pakaticimilikā.",
  "tika-vin07t22:5_5": "Kucchicimilikaṁ katvā sibbitamattenāti thirajiṇṇānaṁ cimilikānaṁ ekato katvā sibbanassetaṁ adhivacananti vadanti.",
  "tika-vin07t22:5_6": "Mahāpaccariyaṁ,",
  "tika-vin07t22:5_7": "kurundiyañca vuttavacananti dassanaṁ,",
  "tika-vin07t22:5_8": "byañjanato eva bhedo,",
  "tika-vin07t22:5_9": "na atthatoti dassanatthaṁ katantipi vadanti.",
  "tika-vin07t22:5_10": "Piṭṭhianuvātāropanamattenāti dīghato anuvātassa āropanamattena.",
  "tika-vin07t22:5_11": "Kucchianuvātāropanamattenāti puthulato anuvātassa āropanamattena.",
  "tika-vin07t22:5_12": "Rattinissaggiyenāti rattiatikkantena.",
  "tika-vin07t22:6_0": "309.Hatavatthakasāṭakenāti atijiṇṇasāṭako.",
  "tika-vin07t22:6_1": "Na hi tenātiādīsu tena parivārāgatapāṭhena idha ānetvā avuccamānena kathinatthārakassa jānitabbesu na kiñci parihāyati,",
  "tika-vin07t22:6_2": "tassa sabbassa idheva vuttattāti adhippāyo.",
  "tika-vin07t22:7_0": "310.",
  "tika-vin07t22:7_1": "Mātā viyāti mātikā,",
  "tika-vin07t22:7_2": "ivatthe ka-",
  "tika-vin07t22:7_3": "paccayo daṭṭhabbo.",
  "tika-vin07t22:7_4": "Tena siddhamatthaṁ dassento āha “mātikāti mātaro”tiādi.",
  "tika-vin07t22:7_5": "Assāti etissā mātikāya.",
  "tika-vin07t22:7_6": "Pakkamanantiko kathinubbhāro eva hi sayaṁ attano uppajjatīti evamabhedūpacārena “mātikā”ti vutto ubbhārasseva pakkamanante samuppattito,",
  "tika-vin07t22:7_7": "tabbinimuttāya ca mātikāya abhāvā,",
  "tika-vin07t22:7_8": "tappakāsikāpi cettha pāḷi “mātikā”ti vattuṁ yujjati.",
  "tika-vin07t22:7_9": "Sāpi hi pakkamanantikubbhārappakāsanena “pakkamanantikā”ti vuttā.",
  "tika-vin07t22:7_10": "Eseva nayo sesubbhāresupi.",
  "tika-vin07t22:7_11": "Pakkamananti cettha upacārasīmātikkamanaṁ daṭṭhabbaṁ.",
  "tika-vin07t22:8_0": "Kathinānujānanakathāvaṇṇanā niṭṭhitā.",
  "tika-vin07t22:9_0": "Ādāyasattakakathāvaṇṇanā",
  "tika-vin07t22:10_0": "311.“Na puna āgamissa”nti idaṁ āvāsapalibodhupacchedakāraṇadassanaṁ.",
  "tika-vin07t22:10_1": "Pañcasu hi cīvaramāsesu yadā kadāci na paccessanti cittena upacārasīmātikkamena āvāsapalibodho chijjati.",
  "tika-vin07t22:10_2": "Paccessanti bahiupacāragatassa pana yattha katthaci na paccessanti citte uppannamatte chijjati.",
  "tika-vin07t22:10_3": "Paṭhamaṁ cīvarapalibodho chijjatīti na paccessanti pakkamanato puretarameva cīvarassa niṭṭhitattā vuttaṁ.",
  "tika-vin07t22:10_4": "“Katacīvaramādāyā”ti hi vuttaṁ.",
  "tika-vin07t22:10_5": "Atthatakathinassa hi bhikkhuno yāva “saṅghato vā dāyakakulādito vā cīvaraṁ labhissāmī”ti cīvarāsā vā",
  "tika-vin07t22:10_6": "laddhavatthānaṁ sahāyasampadādiyogaṁ labhitvā saṅghāṭiādibhāvena “chinditvā karissāmī”ti karaṇicchā vā",
  "tika-vin07t22:10_7": "pavattati,",
  "tika-vin07t22:10_8": "tāva cīvarapalibodho anupacchinno eva.",
  "tika-vin07t22:10_9": "Yadā pana yathāpatthitaṭṭhānato cīvarādīnaṁ sabbathā alābhena vā cīvarāsā ceva laddhānaṁ katvā niṭṭhānena",
  "tika-vin07t22:10_10": "vā naṭṭhavinaṭṭhādibhāvena vā cīvare nirapekkhatāya vā karaṇicchā ca vigacchati,",
  "tika-vin07t22:10_11": "tadā cīvarapalibodho upacchinno hoti.",
  "tika-vin07t22:11_0": "So ca idha “katacīvaraṁ ādāyā”ti vacanena pakāsito.",
  "tika-vin07t22:11_1": "Evaṁ upari sabbattha pāḷivacanakkamaṁ nissāya nesaṁ paṭhamaṁ,",
  "tika-vin07t22:11_2": "pacchā ca upacchijjanaṁ vuttanti daṭṭhabbaṁ.",
  "tika-vin07t22:11_3": "Sabbathāpi ca imesaṁ ubhinnaṁ palibodhānaṁ upacchedeneva kathinubbhāro,",
  "tika-vin07t22:11_4": "na ekassa.",
  "tika-vin07t22:11_5": "Tesañca pubbāpariyena,",
  "tika-vin07t22:11_6": "ekakkhaṇe ca upacchijjanaṁ dassetuṁ imā aṭṭha mātikā ṭhapitāti veditabbā.",
  "tika-vin07t22:11_7": "Antosīmāyanti cīvaraniṭṭhānakkhaṇeyeva chinnattā vuttaṁ.",
  "tika-vin07t22:11_8": "Nevimaṁ cīvaraṁ kāressanti cīvare apekkhāya vigatattā karaṇapalibodhassāpi upacchinnataṁ dasseti.",
  "tika-vin07t22:11_9": "Yo pana appicchatāya vā anatthikatāya vā sabbathā cīvaraṁ na sampaṭicchati,",
  "tika-vin07t22:11_10": "tassa bahisīmāgatassa sabbathāpi cīvarapalibodhābhāvena na paccessanti sanniṭṭhānamattena sanniṭṭhānantiko kathinubbhāro veditabbo.",
  "tika-vin07t22:11_11": "So panāti palibodhupacchedo.",
  "tika-vin07t22:11_12": "Ayaṁ panāti āsāvacchedako kathinubbhāro visuṁ vitthāretvā vutto,",
  "tika-vin07t22:11_13": "idha na vuttoti sambandho.",
  "tika-vin07t22:12_0": "Anāsāya labhatīti “yasmiṁ kule cīvaraṁ labhissāmā”ti āsā anuppannapubbā,",
  "tika-vin07t22:12_1": "tattha cīvarāsāya anuppannaṭṭhāne yattha katthaci labhatīti attho.",
  "tika-vin07t22:12_2": "Āsāya na labhatīti āsīsitaṭṭhāne na labhatīti attho.",
  "tika-vin07t22:12_3": "Idha na vuttoti idha savanantikānantare na vutto.",
  "tika-vin07t22:12_4": "Tatthāti tasmiṁ sīmātikkantike.",
  "tika-vin07t22:12_5": "Sīmātikkantiko nāma cīvaramāsānaṁ pariyantadivasasaṅkhātāya sīmāya atikkamanato sañjāto.",
  "tika-vin07t22:12_6": "Keci “bahisīmāya kālātikkamo sīmātikkamo”ti maññanti,",
  "tika-vin07t22:12_7": "tesaṁ antoupacāre cīvarakālātikkamepi kathinubbhāro asammato nāma siyāti na cetaṁ yuttaṁ.",
  "tika-vin07t22:12_8": "Tasmā yattha katthaci kālātikkamo sīmātikkamoti veditabbo.",
  "tika-vin07t22:12_9": "Ettha ca pāḷiyaṁ “katacīvaro”ti idaṁ upalakkhaṇamattaṁ,",
  "tika-vin07t22:12_10": "akatacīvarassapi kālātikkamena sīmātikkantiko hoti,",
  "tika-vin07t22:12_11": "dve ca palibodhā ekato chijjanti.",
  "tika-vin07t22:12_12": "Evaṁ aññatthāpi yathāsambhavaṁ taṁtaṁ visesanābhāvepi kathinubbhāratā,",
  "tika-vin07t22:12_13": "palibodhupacchedappakāro ca veditabbo.",
  "tika-vin07t22:12_14": "“Sahubbhāre dvepi palibodhā apubbaṁ acarimaṁ chijjantī”ti idaṁ akatacīvarassa paccessanti adhiṭṭhānasambhavapakkhaṁ sandhāya vuttaṁ,",
  "tika-vin07t22:12_15": "tesu aññatarābhāvepi sahubbhārova hoti.",
  "tika-vin07t22:13_0": "312- 325.",
  "tika-vin07t22:13_1": "Samādāyavāro ādāyavārasadisova.",
  "tika-vin07t22:13_2": "Upasaggamevettha viseso.",
  "tika-vin07t22:13_3": "Tenāha “puna samādāyavārepi…pe…",
  "tika-vin07t22:13_4": "teyeva dassitā”ti.",
  "tika-vin07t22:13_5": "Vippakatacīvare pakkamanantikassa abhāvato “yathāsambhava”nti vuttaṁ.",
  "tika-vin07t22:13_6": "Teneva vippakatacīvaravāre chaḷeva ubbhārā vuttā,",
  "tika-vin07t22:13_7": "cīvare hatthagate ca āsāvacchedikassa asambhavā,",
  "tika-vin07t22:13_8": "so etesu vāresu yattha katthaci na vutto,",
  "tika-vin07t22:13_9": "visuññeva vutto.",
  "tika-vin07t22:13_10": "Vippakatavāre cettha ādāyavārasamādāyavāravasena dve chakkavārā vuttā.",
  "tika-vin07t22:14_0": "Tato paraṁ niṭṭhānasanniṭṭhānanāsanantikānaṁ vasena tīṇi tikāni dassitāni.",
  "tika-vin07t22:14_1": "Tattha tatiyattike anadhiṭṭhitenāti “paccessaṁ,",
  "tika-vin07t22:14_2": "na paccessa”nti evaṁ anadhiṭṭhitena,",
  "tika-vin07t22:14_3": "na evaṁ manasikatvāti attho.",
  "tika-vin07t22:14_4": "Tatiyattikato pana paraṁ ekaṁ chakkaṁ dassitaṁ.",
  "tika-vin07t22:14_5": "Evaṁ tīṇi tikāni,",
  "tika-vin07t22:14_6": "ekaṁ chakkañcāti paṭhamaṁ pannarasakaṁ vuttaṁ,",
  "tika-vin07t22:14_7": "iminā nayena dutiyapannarasakādīni veditabbāni.",
  "tika-vin07t22:15_0": "Pāḷiyaṁ āsādvādasake bahisīmāgatassa kathinuddhāresu tesampi cīvarāsādivasena cīvarapalibodho yāva cīvaraniṭṭhānā",
  "tika-vin07t22:15_1": "tiṭṭhatīti āha “so bahisīmāgato suṇāti ‘ubbhataṁ kira tasmiṁ āvāse kathinanti…pe…",
  "tika-vin07t22:15_2": "savanantiko kathinuddhāro”’ti.",
  "tika-vin07t22:15_3": "Ettha ca savanakkhaṇe āvāsapalibodho paṭhamaṁ chijjati,",
  "tika-vin07t22:15_4": "niṭṭhite cīvarapalibodhoti veditabbo.",
  "tika-vin07t22:16_0": "Disaṁgamikanavake disaṁgamiko pakkamatīti na paccessanti pakkamati,",
  "tika-vin07t22:16_1": "iminā āvāsapalibodhābhāvo dassito hoti.",
  "tika-vin07t22:16_2": "Teneva vassaṁvutthāvāse puna gantvā cīvaraniṭṭhāpitamatte niṭṭhānantiko kathinuddhāro vutto.",
  "tika-vin07t22:16_3": "“Cīvarapaṭivisaṁ apavilāyamāno”ti iminā cīvarapalibodhasamaṅgikattamassa dasseti,",
  "tika-vin07t22:16_4": "apavilāyamānoti ākaṅkhamāno.",
  "tika-vin07t22:16_5": "Sesaṁ suviññeyyameva.",
  "tika-vin07t22:17_0": "Ādāyasattakakathāvaṇṇanā niṭṭhitā.",
  "tika-vin07t22:18_0": "Kathinakkhandhakavaṇṇanānayo niṭṭhito."
}