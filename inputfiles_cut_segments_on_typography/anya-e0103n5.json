{
  "anya-e0103n5:0_0": "5. Sesakasiṇaniddesavaṇṇanā",
  "anya-e0103n5:1_0": "Āpokasiṇakathāvaṇṇanā",
  "anya-e0103n5:2_0": "91.",
  "anya-e0103n5:2_1": "Yathāvitthāritassa atthassa atidesopi vitthāraṭṭhāneyeva tiṭṭhatīti āha “vitthārakathā hotī”ti.",
  "anya-e0103n5:2_2": "Āpokasiṇanti āpokasiṇajjhānaṁ,",
  "anya-e0103n5:2_3": "āpokasiṇakammaṭṭhānaṁ vā.",
  "anya-e0103n5:2_4": "Sabbaṁ vitthāretabbanti pathavīkasiṇakammaṭṭhāne vuttanayena vitthāretabbaṁ.",
  "anya-e0103n5:2_5": "Ettakampīti “kate vā akate vāti sabbaṁ vitthāretabba”nti ettakampi avatvā.",
  "anya-e0103n5:2_6": "Sāmuddikena loṇudakena bharito jalāsayo loṇī.",
  "anya-e0103n5:2_7": "Nīlādivaṇṇasaṅkarapariharaṇatthaṁ “suddhavatthena gahita”nti vuttaṁ.",
  "anya-e0103n5:2_8": "Aññanti bhūmiṁ sampattaṁ.",
  "anya-e0103n5:2_9": "Tathārūpanti yādisaṁ ākāsajaṁ udakaṁ, tādisaṁ.",
  "anya-e0103n5:2_10": "Tenāha “vippasannaṁ anāvila”nti,",
  "anya-e0103n5:2_11": "yaṁ pana udakanti sambandho.",
  "anya-e0103n5:2_12": "“Na vaṇṇo paccavekkhitabbo”tiādīsu yaṁ vattabbaṁ,",
  "anya-e0103n5:2_13": "taṁ pathavīkasiṇakathāyaṁ vuttameva.",
  "anya-e0103n5:2_14": "Lakkhaṇaṁ pana idha paggharaṇalakkhaṇaṁ veditabbaṁ.",
  "anya-e0103n5:3_0": "Vuttanayenevāti pathavīkasiṇabhāvanāyaṁ vuttanayeneva.",
  "anya-e0103n5:3_1": "Taraṅguṭṭhānādi,",
  "anya-e0103n5:3_2": "pheṇamissatādi ca idha kasiṇadoso.",
  "anya-e0103n5:3_3": "Soti yogāvacaro.",
  "anya-e0103n5:3_4": "Tassāti paṭibhāganimittassa.",
  "anya-e0103n5:4_0": "Tejokasiṇakathāvaṇṇanā",
  "anya-e0103n5:5_0": "92.Siniddhāni sinehavantāni.",
  "anya-e0103n5:5_1": "Sāradārūni na pheggudārūni.",
  "anya-e0103n5:5_2": "Jālāya ciraṭṭhitatthaṁ siniddhasāradāruggahaṇaṁ.",
  "anya-e0103n5:5_3": "Ghaṭikaṁ ghaṭikaṁ katvāti khandhaso karitvā.",
  "anya-e0103n5:5_4": "Ālimpetvāti jāletvā.",
  "anya-e0103n5:5_5": "Ghanajālāyāti aviraḷavasena pavattaaggijālāyaṁ.",
  "anya-e0103n5:6_0": "Patanasadisanti patamānasadisaṁ.",
  "anya-e0103n5:6_1": "Akate gaṇhantassāti vuttanayena yathā kasiṇamaṇḍalaṁ paññāyati,",
  "anya-e0103n5:6_2": "evaṁ anabhisaṅkhate kevale tejasmiṁ nimittaṁ gaṇhantassa.",
  "anya-e0103n5:7_0": "Vāyokasiṇakathāvaṇṇanā",
  "anya-e0103n5:8_0": "93.Vuttañhetanti ettha hi-",
  "anya-e0103n5:8_1": "saddo hetuattho,",
  "anya-e0103n5:8_2": "yasmāti attho.",
  "anya-e0103n5:8_3": "Tassa “tasmā”ti iminā sambandho.",
  "anya-e0103n5:8_4": "Ucchagganti ucchukhette yathāṭhitānaṁ aggaṁ.",
  "anya-e0103n5:8_5": "Eritanti vātena calitaṁ.",
  "anya-e0103n5:8_6": "Sameritanti sabbaso calitaṁ.",
  "anya-e0103n5:8_7": "Tasmāti yasmā “vāyokasiṇaṁ…pe…",
  "anya-e0103n5:8_8": "upalakkhetī”ti evaṁ vuttaṁ aṭṭhakathāyaṁ, tasmā.",
  "anya-e0103n5:8_9": "Samasīsaṭṭhitanti upari pattānaṁ vasena samasīsaṁ hutvā ṭhitaṁ.",
  "anya-e0103n5:8_10": "Veḷuṁ vā rukkhaṁ vāti etthāpi “samasīsaṁ ṭhitaṁ ghanapattaveḷuṁ vā ghanapattarukkhaṁ vā”ti ānetvā yojetabbaṁ.",
  "anya-e0103n5:8_11": "Ekaṅgulādippamāṇesu kesesu rassabhāvato,",
  "anya-e0103n5:8_12": "dīghataresu olambanato,",
  "anya-e0103n5:8_13": "viraḷesu anuppavesato vātappahāro na paññāyatīti caturaṅgulappamāṇaggahaṇaṁ,",
  "anya-e0103n5:8_14": "ghanaggahaṇañca kataṁ.",
  "anya-e0103n5:8_15": "Etasmiṁ ṭhāne paharatīti satiṁ ṭhapetvāti ucchaggādīnaṁ pacalanākāraggahaṇamukhena tesaṁ pahārake vātasaṅghāte satiṁ upaṭṭhapetvā.",
  "anya-e0103n5:8_16": "Tattha satiṁ ṭhapetvāti tasmiṁ kāyapadesassa saṅghaṭṭanavasena pavatte vāyupiṇḍe saṅghaṭṭanākāraggahaṇamukhena satiṁ upaṭṭhapetvā.",
  "anya-e0103n5:8_17": "“Usumavaṭṭisadisa”nti etena purimakasiṇassa viya imassāpi nimittassa saṁviggahataṁ dasseti.",
  "anya-e0103n5:8_18": "“Niccala”nti iminā niccalabhāvoyeva uggahanimittato imassa visesoti paṭibhāganimittassāpi usumavaṭṭisadisatāva vibhāvitā hoti.",
  "anya-e0103n5:9_0": "Nīlakasiṇakathāvaṇṇanā",
  "anya-e0103n5:10_0": "94.",
  "anya-e0103n5:10_1": "Añjanarājivaṭṭādi vaṇṇadhātuyā vā.",
  "anya-e0103n5:10_2": "Tathārūpaṁ mālāgacchanti aviraḷavikasitanīlavaṇṇapupphasañchannaṁ pupphagacchaṁ.",
  "anya-e0103n5:10_3": "Itarenāti akatādhikārena.",
  "anya-e0103n5:10_4": "Girikaṇṇikaggahanena nīlaṁ girikaṇṇikamāha.",
  "anya-e0103n5:10_5": "Karaṇḍapaṭalaṁ samuggapidhānaṁ.",
  "anya-e0103n5:10_6": "Pattehiyevāti nīluppalādīnaṁ kesaravaṇṭāni apanetvā kevalehi pattehiyeva.",
  "anya-e0103n5:10_7": "Pūretabbanti nīlavaṇṇaṁ vatthaṁ gahetvā bhaṇḍikaṁ viya bandhitvā yathā nīlamaṇḍalaṁ hutvā paññāyati,",
  "anya-e0103n5:10_8": "tathā caṅkoṭakaṁ vā karaṇḍapaṭalaṁ vā pūretabbaṁ.",
  "anya-e0103n5:10_9": "Mukhavaṭṭiyaṁ vā assāti assa caṅkoṭakassa,",
  "anya-e0103n5:10_10": "karaṇḍapaṭalassa vā mukhavaṭṭiyaṁ bandhitabbaṁ.",
  "anya-e0103n5:10_11": "Maṇitālavaṇṭaṁ indanīlamaṇimayaṁ tālavaṇṭaṁ.",
  "anya-e0103n5:11_0": "Pītakasiṇakathāvaṇṇanā",
  "anya-e0103n5:12_0": "95.",
  "anya-e0103n5:12_1": "Pītakasiṇe mālāgacchanti ikkaṭādimālāgacchaṁ.",
  "anya-e0103n5:12_2": "Haritālaṁ,",
  "anya-e0103n5:12_3": "manosilā vā dhātu.",
  "anya-e0103n5:12_4": "Pattaṅgapupphehīti pattaṅganāmikā pītavaṇṇapupphā ekā gacchajāti,",
  "anya-e0103n5:12_5": "tassa pupphehi.",
  "anya-e0103n5:12_6": "Āsanapūjanti cetiyaṅgaṇe kataṁ āsanapūjaṁ.",
  "anya-e0103n5:12_7": "Kaṇikārapupphādināti ādi-",
  "anya-e0103n5:12_8": "saddena ākulikiṅkirātapupphādīnaṁ saṅgaho daṭṭhabbo.",
  "anya-e0103n5:13_0": "Lohitakasiṇakathāvaṇṇanā",
  "anya-e0103n5:14_0": "96.Lohitamaṇi lohitaṅgamaṇiādi. Lohitadhātu gerukajātihiṅgulikādi.",
  "anya-e0103n5:15_0": "Odātakasiṇakathāvaṇṇanā",
  "anya-e0103n5:16_0": "97. Odātakasiṇe mālāgacchanti nandiyāvattādimālāgacchaṁ. Dhātu kakkaṭimuttasetikādi.",
  "anya-e0103n5:17_0": "Ālokakasiṇakathāvaṇṇanā",
  "anya-e0103n5:18_0": "98.Tathā asakkontenāti yathā sūriyālokādivasena obhāsanimittuppādanaṁ vuttaṁ,",
  "anya-e0103n5:18_1": "tassa obhāsamaṇḍalassa na ciraṭṭhititāya tathā nimittuppādanaṁ kātuṁ asakkontena.",
  "anya-e0103n5:18_2": "Ghaṭamukhena niggacchanakaobhāsassa mahantabhāvato “ghaṭamukhaṁ pidahitvā”ti vuttaṁ.",
  "anya-e0103n5:18_3": "Bhittimukhanti bhittiabhimukhaṁ.",
  "anya-e0103n5:18_4": "Uṭṭhitamaṇḍalasadisanti bhittiādīsu uṭṭhitapākatikaālokamaṇḍalasadisaṁ.",
  "anya-e0103n5:18_5": "Ghanavippasannaṁ ālokapuñjasadisanti bhagavato byāmappabhā viya bahalo,",
  "anya-e0103n5:18_6": "vippasanno ca hutvā puñjabhūto āloko atthi ce,",
  "anya-e0103n5:18_7": "taṁsadisoti attho.",
  "anya-e0103n5:19_0": "Paricchinnākāsakasiṇakathāvaṇṇanā",
  "anya-e0103n5:20_0": "99.Chiddasadisameva hotīti yehi bhittipariyantādīhi paricchinnaṁ,",
  "anya-e0103n5:20_1": "taṁ chiddaṁ,",
  "anya-e0103n5:20_2": "taṁsadisaṁ,",
  "anya-e0103n5:20_3": "tenavākārena uggahanimittaṁ upaṭṭhātīti attho.",
  "anya-e0103n5:20_4": "“Vaḍḍhiyamānampi na vaḍḍhatī”ti uggahanimittassa avaḍḍhanīyataṁ dassetuṁ vuttaṁ.",
  "anya-e0103n5:20_5": "Sabbampi hi uggahanimittaṁ vaḍḍhiyamānaṁ na vaḍḍhatiyeva.",
  "anya-e0103n5:20_6": "Satipi ca vaḍḍhetukāmatāyaṁ vaḍḍhanā na sambhavati bhāvanāya paridubbalattā.",
  "anya-e0103n5:20_7": "Bhāvanāvasena hi nimittavaḍḍhanā.",
  "anya-e0103n5:20_8": "Paṭibhāganimittaṁ pana tasmiṁ uppanne bhāvanā thirāti katvā “vaḍḍhiyamānaṁ vaḍḍhatī”ti vuttaṁ.",
  "anya-e0103n5:21_0": "Kiñcāpi pāḷiyaṁ “pathavīkasiṇādīni rūpajhānārammaṇāni aṭṭheva kasiṇāni sarūpato āgatāni,",
  "anya-e0103n5:21_1": "odātakasiṇe pana ālokakasiṇaṁ,",
  "anya-e0103n5:21_2": "ākāsakasiṇe ca paricchinnākāsakasiṇaṁ antogadhaṁ katvā desanā katā”ti adhippāyenāha “iti kasiṇāni dasabalo,",
  "anya-e0103n5:21_3": "dasa yāni avocā”ti.",
  "anya-e0103n5:21_4": "Pakiṇṇakakathāpi viññeyyāti pubbe viya asādhāraṇaṁ tasmiṁ tasmiṁ kasiṇe paṭiniyatameva atthaṁ aggahetvā asādhāraṇato,",
  "anya-e0103n5:21_5": "sādhāraṇato ca tattha tattha pakiṇṇakaṁ visaṭaṁ atthaṁ gahetvā pavattā pakiṇṇakakathāpi vijānitabbā.",
  "anya-e0103n5:22_0": "Pakiṇṇakakathāvaṇṇanā",
  "anya-e0103n5:23_0": "100.Ādibhāvoti ettha ādi-",
  "anya-e0103n5:23_1": "saddena yassa kassaci pathavīpakkhiyassa vatthuno nimmānādiṁ saṅgaṇhāti.",
  "anya-e0103n5:23_2": "Ṭhānanisajjādikappanaṁ vāti etthāpi “ākāse vā udake vā”ti ānetvā sambandhitabbaṁ.",
  "anya-e0103n5:23_3": "Parittaappamāṇanayenāti nīlādivaṇṇaṁ anāmasitvā parittaappamāṇanayeneva.",
  "anya-e0103n5:23_4": "Evamādīnīti ādi-",
  "anya-e0103n5:23_5": "saddena sarīrato udakadhārānimmānādiṁ saṅgaṇhāti.",
  "anya-e0103n5:24_0": "Yadeva so icchati tassa ḍahanasamatthatāti bahūsu kappāsapicusāradāruādīsu ekajjhaṁ rāsibhūtesu ṭhitesu yaṁ yadeva icchati,",
  "anya-e0103n5:24_1": "tassa tasseva ḍahanasamatthatā. Idha ādi-",
  "anya-e0103n5:24_2": "saddena andhakāravidhamanādiṁ saṅgaṇhāti.",
  "anya-e0103n5:25_0": "Vāyugatiyā gamanaṁ vāyugatigamanaṁ,",
  "anya-e0103n5:25_1": "atisīghagamanaṁ. Idha ādi-",
  "anya-e0103n5:25_2": "saddena yadicchitadesantaraṁ pāpuṇanādiṁ saṅgaṇhāti.",
  "anya-e0103n5:26_0": "Suvaṇṇanti adhimuccanā suvaṇṇabhāvādhiṭṭhānaṁ seyyathāpi āyasmā pilindavaccho tiṇaṇḍupagapāsādādīnaṁ.",
  "anya-e0103n5:26_1": "Vuttanayenāti suvaṇṇadubbaṇṇanayena.",
  "anya-e0103n5:27_0": "Vaṇṇakasiṇesu tattha tattha ādi-",
  "anya-e0103n5:27_1": "saddena nīlobhāsanimmānādīnaṁ saṅgaho daṭṭhabbo.",
  "anya-e0103n5:27_2": "Pathavīpabbatādīti ādi-",
  "anya-e0103n5:27_3": "saddena samuddādīnaṁ saṅgaho daṭṭhabbo.",
  "anya-e0103n5:28_0": "Sabbāneva dasapi kasiṇāni.",
  "anya-e0103n5:28_1": "Imaṁ pabhedaṁ labhantīti imaṁ vaḍḍhanādivisesaṁ pāpuṇanti.",
  "anya-e0103n5:28_2": "Ekoti ekacco.",
  "anya-e0103n5:28_3": "Sañjānātīti bhāvanāpaññāya sañjānāti. Ādi-",
  "anya-e0103n5:28_4": "saddena “āpokasiṇa”ntiādipāḷiṁ saṅgaṇhāti.",
  "anya-e0103n5:29_0": "Uparigaganatalābhimukhaṁ “pathavīkasiṇameko sañjānātī”ti pāḷipadāni ānetvā sambandhitabbaṁ.",
  "anya-e0103n5:29_1": "Tañca kho vaḍḍhanavasena.",
  "anya-e0103n5:29_2": "Tenāha “ekacco hi uddhameva kasiṇaṁ vaḍḍhetī”ti.",
  "anya-e0103n5:29_3": "Heṭṭhābhūmitalābhimukhantiādīsupi eseva nayo.",
  "anya-e0103n5:29_4": "Pubbe vaḍḍhanakāle payojanaṁ anapekkhitvā vaḍḍhentānaṁ vasena vuttattā idāni “tena tena vā kāraṇena evaṁ pasāretī”ti āha,",
  "anya-e0103n5:29_5": "kasiṇaṁ vaḍḍhetīti attho.",
  "anya-e0103n5:29_6": "Yathā kinti āha “ālokamiva dibbacakkhunā rūpadassanakāmo”ti.",
  "anya-e0103n5:29_7": "Uddhañce rūpaṁ daṭṭhukāmo uddhaṁ ālokaṁ pasāreti,",
  "anya-e0103n5:29_8": "adho ce rūpaṁ daṭṭhukāmo adho ālokaṁ pasāreti,",
  "anya-e0103n5:29_9": "samantato ce rūpaṁ daṭṭhukāmo samantato ālokaṁ pasāreti,",
  "anya-e0103n5:29_10": "evamayaṁ kasiṇanti attho.",
  "anya-e0103n5:30_0": "Ekassāti pathavīkasiṇādīsu ekekassa.",
  "anya-e0103n5:30_1": "Aññabhāvānupagamanatthanti aññakasiṇabhāvānupagamanadīpanatthaṁ,",
  "anya-e0103n5:30_2": "na aññaṁ pathavīādi.",
  "anya-e0103n5:30_3": "Na hi udakena ṭhitaṭṭhāne sasambhārapathavī atthi.",
  "anya-e0103n5:30_4": "Añño kasiṇasambhedoti āpokasiṇādinā saṅkaro.",
  "anya-e0103n5:30_5": "Sabbatthāti sabbesu āpokasiṇādīsu sesakasiṇesu.",
  "anya-e0103n5:30_6": "Ekadese aṭṭhatvā anavasesena pharaṇappamāṇassa aggahaṇato pharaṇaṁ appamāṇaṁ.",
  "anya-e0103n5:30_7": "Teneva hi nesaṁ kasiṇasamaññā.",
  "anya-e0103n5:30_8": "Tathā cāha “tañhī”tiādi.",
  "anya-e0103n5:30_9": "Tattha cetasā pharantoti bhāvanācittena ālambanaṁ karonto.",
  "anya-e0103n5:30_10": "Bhāvanācittañhi kasiṇaṁ parittaṁ vā vipulaṁ vā ekakkhaṇe sakalameva manasi karoti,",
  "anya-e0103n5:30_11": "na ekadesanti.",
  "anya-e0103n5:31_0": "101.Ānantariyakammasamaṅginoti pañcasu ānantariyakammesu yena kenaci samannāgatā.",
  "anya-e0103n5:31_1": "Niyatamicchādiṭṭhikāti ahetukadiṭṭhi akiriyadiṭṭhi natthikadiṭṭhīti tīsu micchādiṭṭhīsu yāya kāyaci niyatāya micchādiṭṭhiyā samannāgatā.",
  "anya-e0103n5:31_2": "Ubhatobyañjanakapaṇḍakāti ubhatobyañjanakā,",
  "anya-e0103n5:31_3": "paṇḍakā ca.",
  "anya-e0103n5:31_4": "Kāmañcete ahetukapaṭisandhikattā vipākāvaraṇena samannāgatā honti,",
  "anya-e0103n5:31_5": "tathāpi tibbakilesattā kilesāvaraṇena samannāgatā vuttā.",
  "anya-e0103n5:31_6": "Ahetukadvihetukapaṭisandhikāti ahetukapaṭisandhikā,",
  "anya-e0103n5:31_7": "dvihetukapaṭisandhikā ca.",
  "anya-e0103n5:31_8": "Duhetukapaṭisandhikānampi hi ariyamaggapaṭivedho,",
  "anya-e0103n5:31_9": "jhānapaṭilābho ca natthi,",
  "anya-e0103n5:31_10": "tasmā tepi vipākāvaraṇena samannāgatā eva.",
  "anya-e0103n5:32_0": "Apaccanīkapaṭipadāyanti maggassa anulomapaṭipadāyaṁ saccānulomikāyaṁ vipassanāyaṁ.",
  "anya-e0103n5:32_1": "Acchandikāti “kattukamyatāchandarahitā”ti sammohavinodaniyaṁ vuttaṁ,",
  "anya-e0103n5:32_2": "tampi nibbānādhigamatthameva kattukamyatāchandaṁ sandhāya vuttanti daṭṭhabbaṁ.",
  "anya-e0103n5:32_3": "Uttarakurukāpi manussā mārādayo viya acchandikaṭṭhānaṁ paviṭṭhā nibbutichandarahitattā.",
  "anya-e0103n5:32_4": "Duppaññāti bhavaṅgapaññāya parihīnā.",
  "anya-e0103n5:32_5": "“Bhavaṅgapaññāya paripuṇṇāyapi yassa bhavaṅgaṁ lokuttarassa pādakaṁ na hoti,",
  "anya-e0103n5:32_6": "sopi duppaññoyevā”ti sammohavinodaniyaṁ vuttaṁ.",
  "anya-e0103n5:32_7": "Yasmiṁ hi bhavaṅge vattamāne taṁsantatiyaṁ lokuttaraṁ nibbattati,",
  "anya-e0103n5:32_8": "taṁ tassa pādakaṁ nāma hoti.",
  "anya-e0103n5:33_0": "Kusalesu dhammesūti anavajjadhammesu,",
  "anya-e0103n5:33_1": "sukhavipākadhammesu vā.",
  "anya-e0103n5:33_2": "Okkamitunti adhigantuṁ.",
  "anya-e0103n5:33_3": "Kasiṇeyevāti kasiṇakammaṭṭhāneyeva.",
  "anya-e0103n5:33_4": "Etesanti kammāvaraṇasamannāgatādīnaṁ.",
  "anya-e0103n5:33_5": "Tasmāti yasmā ete vipākantarāyādayo evaṁ atthajānikarā,",
  "anya-e0103n5:33_6": "anatthahetubhūtā ca, tasmā.",
  "anya-e0103n5:33_7": "Tiṇṇameva cettha antarāyānaṁ gahaṇaṁ itarassa sappaṭikārattā,",
  "anya-e0103n5:33_8": "kammantarāyapakkhikattā vāti daṭṭhabbaṁ.",
  "anya-e0103n5:33_9": "Sappurisūpanissayādīhīti ādi-",
  "anya-e0103n5:33_10": "saddena tajjaṁ yonisomanasikārādiṁ saṅgaṇhāti.",
  "anya-e0103n5:33_11": "Saddhanti kammaphalasaddhaṁ,",
  "anya-e0103n5:33_12": "ratanattayasaddhañca.",
  "anya-e0103n5:33_13": "Chandanti bhāvanānuyoge tibbakattukamyatāsaṅkhātaṁ kusalacchandaṁ.",
  "anya-e0103n5:33_14": "Paññanti pārihāriyapaññaṁ.",
  "anya-e0103n5:33_15": "Vaḍḍhetvāti yathā bhāvanā ijjhati,",
  "anya-e0103n5:33_16": "tathā paribrūhetvā.",
  "anya-e0103n5:33_17": "Yaṁ panettha atthato na vibhattaṁ,",
  "anya-e0103n5:33_18": "taṁ suviññeyyattā,",
  "anya-e0103n5:33_19": "heṭṭhā vuttanayattā ca na vibhattaṁ.",
  "anya-e0103n5:34_0": "Sesakasiṇaniddesavaṇṇanā niṭṭhitā.",
  "anya-e0103n5:35_0": "Iti pañcamaparicchedavaṇṇanā."
}