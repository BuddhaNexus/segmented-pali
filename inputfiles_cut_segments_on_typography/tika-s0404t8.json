{
  "tika-s0404t8:0_0": "1. Sambodhivaggo",
  "tika-s0404t8:1_0": "1-2. Sambodhisuttādivaṇṇanā",
  "tika-s0404t8:2_0": "1-2. Navakanipātassa paṭhamadutiyesu natthi vattabbaṁ.",
  "tika-s0404t8:3_0": "3. Meghiyasuttavaṇṇanā",
  "tika-s0404t8:4_0": "3.",
  "tika-s0404t8:4_1": "Tatiye meghiyoti tassa therassa nāmaṁ.",
  "tika-s0404t8:4_2": "Upaṭṭhāko hotīti paricārako hoti.",
  "tika-s0404t8:4_3": "Bhagavato hi paṭhamabodhiyaṁ upaṭṭhākā anibaddhā ahesuṁ.",
  "tika-s0404t8:4_4": "Ekadā nāgasamalo,",
  "tika-s0404t8:4_5": "ekadā nāgito,",
  "tika-s0404t8:4_6": "ekadā upavāṇo,",
  "tika-s0404t8:4_7": "ekadā sunakkhatto,",
  "tika-s0404t8:4_8": "ekadā cundo samaṇuddeso,",
  "tika-s0404t8:4_9": "ekadā sāgato,",
  "tika-s0404t8:4_10": "ekadā meghiyo,",
  "tika-s0404t8:4_11": "tadāpi meghiyattherova upaṭṭhāko hoti.",
  "tika-s0404t8:4_12": "Tenāha “tena kho pana samayena āyasmā meghiyo bhagavato upaṭṭhāko hotī”ti.",
  "tika-s0404t8:5_0": "Kimikāḷāyāti kāḷakimīnaṁ bahulatāya “kimikāḷā”ti laddhanāmāya nadiyā.",
  "tika-s0404t8:5_1": "Jaṅghāvihāranti ciranisajjāya jaṅghāsu uppannakilamathavinodanatthaṁ vicaraṇaṁ.",
  "tika-s0404t8:5_2": "Pāsādikanti aviraḷarukkhatāya siniddhapattatāya ca passantānaṁ pasādaṁ āvahatīti pāsādikaṁ.",
  "tika-s0404t8:5_3": "Sandacchāyatāya manuññabhūmibhāgatāya ca anto paviṭṭhānaṁ pītisomanassajananaṭṭhena cittaṁ rametīti ramaṇīyaṁ.",
  "tika-s0404t8:5_4": "Alanti pariyattaṁ,",
  "tika-s0404t8:5_5": "yuttantipi attho.",
  "tika-s0404t8:5_6": "Padhānatthikassāti padhānena bhāvanānuyogena atthikassa.",
  "tika-s0404t8:5_7": "Yasmā so padhānakamme yutto padhānakammiko nāma hoti,",
  "tika-s0404t8:5_8": "tasmā vuttaṁ “padhānakammikassā”ti.",
  "tika-s0404t8:5_9": "Āgaccheyyāhanti āgaccheyyaṁ ahaṁ.",
  "tika-s0404t8:5_10": "Therena kira pubbe taṁ ṭhānaṁ anuppaṭipāṭiyā pañca jātisatāni raññā eva satā anubhūtapubbaṁ uyyānaṁ ahosi,",
  "tika-s0404t8:5_11": "tenassa diṭṭhamatteyeva tattha viharituṁ cittaṁ nami.",
  "tika-s0404t8:6_0": "Yāvaaññopi koci bhikkhu āgacchatīti añño kocipi bhikkhu mama santikaṁ yāva āgacchati,",
  "tika-s0404t8:6_1": "tāva āgamehīti attho.",
  "tika-s0404t8:6_2": "“Koci bhikkhu dissatī”tipi pāṭho,",
  "tika-s0404t8:6_3": "“āgacchatū”tipi paṭhanti,",
  "tika-s0404t8:6_4": "tathā “dissatū”tipi.",
  "tika-s0404t8:6_5": "Natthi kiñci uttari karaṇīyanti catūsu saccesu catūhi maggehi pariññādīnaṁ soḷasannaṁ kiccānaṁ katattā",
  "tika-s0404t8:6_6": "abhisambodhiyā vā adhigatattā tato aññaṁ uttari karaṇīyaṁ nāma natthi.",
  "tika-s0404t8:6_7": "Catūsu saccesu catunnaṁ kiccānaṁ katattāti idaṁ pana maggavasena labbhabhānaṁ bhedaṁ anupekkhitvā vuttaṁ.",
  "tika-s0404t8:6_8": "Atthi katassa paṭicayoti mayhaṁ santāne nipphāditassa sīlādidhammassa ariyamaggassa anadhigatattā tadatthaṁ puna vaḍḍhanasaṅkhāto paṭicayo atthi,",
  "tika-s0404t8:6_9": "icchitabboti attho.",
  "tika-s0404t8:7_0": "Tividhanāṭakaparivāroti mahantitthiyo majjhimitthiyo atitaruṇitthiyoti evaṁ vadhūkumārikakaññāvatthāhi tividhāhi nāṭakitthīhi parivuto.",
  "tika-s0404t8:7_1": "Akusalavitakkehīti yathāvuttehi kāmavitakkādīhi.",
  "tika-s0404t8:7_2": "Apare pana “tasmiṁ vanasaṇḍe pupphaphalapallavādīsu lobhavasena kāmavitakko,",
  "tika-s0404t8:7_3": "kharassarānaṁ pakkhiādīnaṁ saddassavanena byāpādavitakko,",
  "tika-s0404t8:7_4": "leḍḍuādīhi tesaṁ viheṭhanādhippāyena vihiṁsāvitakko.",
  "tika-s0404t8:7_5": "‘Idhevāhaṁ vaseyya’nti tattha sāpekkhatāvasena vā kāmavitakko,",
  "tika-s0404t8:7_6": "vanacarake tattha tattha disvā tesu cittadubbhanena byāpādavitakko,",
  "tika-s0404t8:7_7": "tesaṁ viheṭhanādhippāyena vihiṁsāvitakko tassa uppajjatī”ti vadanti.",
  "tika-s0404t8:7_8": "Yathā tathā vā tassa micchāvitakkappavattiyeva acchariyakāraṇaṁ.",
  "tika-s0404t8:7_9": "Acchariyaṁ vata,",
  "tika-s0404t8:7_10": "bhoti garahaṇacchariyaṁ nāma kiretaṁ.",
  "tika-s0404t8:7_11": "Yathā āyasmā ānando bhagavato valiyagattaṁ disvā avoca “acchariyaṁ, bhante, abbhutaṁ,",
  "tika-s0404t8:7_12": "bhante”ti.",
  "tika-s0404t8:7_13": "Samparivāritāti vokiṇṇā.",
  "tika-s0404t8:7_14": "Attani garumhi ca ekattepi bahuvacanaṁ dissati.",
  "tika-s0404t8:7_15": "“Anvāsatto”tipi pāṭho.",
  "tika-s0404t8:7_16": "Kasmā panassa bhagavā tattha gamanaṁ anujāni?",
  "tika-s0404t8:7_17": "“Ananuññātopi cāyaṁ maṁ ohāya gacchissateva,",
  "tika-s0404t8:7_18": "paricārakāmatāya maññe bhagavā gantuṁ na detīti cassa siyā aññathattaṁ,",
  "tika-s0404t8:7_19": "tadassa dīgharattaṁ ahitāya dukkhāya saṁvatteyyā”ti anujāni.",
  "tika-s0404t8:8_0": "Evaṁ tasmiṁ attano pavattiṁ ārocetvā nisinne athassa bhagavā sappāyadhammaṁ desento “aparipakkāya, meghiya,",
  "tika-s0404t8:8_1": "cetovimuttiyā”tiādimāha.",
  "tika-s0404t8:8_2": "Tattha “aparipakkāyā”ti paripākaṁ appattāya.",
  "tika-s0404t8:8_3": "Cetovimuttiyāti kilesehi cetaso vimuttiyā.",
  "tika-s0404t8:8_4": "Pubbabhāge hi tadaṅgavasena ceva vikkhambhanavasena ca cetaso vimutti hoti,",
  "tika-s0404t8:8_5": "aparabhāge samucchedavasena ceva paṭippassaddhivasena ca.",
  "tika-s0404t8:8_6": "Sāyaṁ vimutti heṭṭhā vitthārato kathitāva,",
  "tika-s0404t8:8_7": "tasmā tattha vuttanayena veditabbā.",
  "tika-s0404t8:8_8": "Tattha vimuttiparipācanīyehi dhammehi āsaye paripācite sodhite vipassanāya maggagabbhaṁ gaṇhantiyā paripākaṁ",
  "tika-s0404t8:8_9": "gacchantiyā cetovimutti paripakkā nāma hoti,",
  "tika-s0404t8:8_10": "tadabhāve aparipakkā.",
  "tika-s0404t8:9_0": "Katame pana vimuttiparipācanīyā dhammā?",
  "tika-s0404t8:9_1": "Saddhindriyādīnaṁ visuddhikaraṇavasena pannarasa dhammā veditabbā.",
  "tika-s0404t8:9_2": "Vuttañhetaṁ –",
  "tika-s0404t8:10_0": "“Assaddhe puggale parivajjayato,",
  "tika-s0404t8:10_1": "saddhe puggale sevato bhajato payirupāsato,",
  "tika-s0404t8:10_2": "pasādanīye suttante paccavekkhato imehi tīhākārehi saddhindriyaṁ visujjhati.",
  "tika-s0404t8:11_0": "“Kusīte puggale parivajjayato,",
  "tika-s0404t8:11_1": "āraddhavīriye puggale sevato bhajato payirupāsato,",
  "tika-s0404t8:11_2": "sammappadhāne paccavekkhato imehi tīhākārehi vīriyindriyaṁ visujjhati.",
  "tika-s0404t8:12_0": "“Muṭṭhassatī puggale parivajjayato,",
  "tika-s0404t8:12_1": "upaṭṭhitassatī puggale sevato bhajato payirupāsato,",
  "tika-s0404t8:12_2": "satipaṭṭhāne paccavekkhato imehi tīhākārehi satindriyaṁ visujjhati.",
  "tika-s0404t8:13_0": "“Asamāhite puggale parivajjayato,",
  "tika-s0404t8:13_1": "samāhite puggale sevato bhajato payirupāsato,",
  "tika-s0404t8:13_2": "jhānavimokkhe paccavekkhato imehi tīhākārehi samādhindriyaṁ visujjhati.",
  "tika-s0404t8:14_0": "“Duppaññe puggale parivajjayato,",
  "tika-s0404t8:14_1": "paññavante puggale sevato bhajato payirupāsato,",
  "tika-s0404t8:14_2": "gambhīrañāṇacariyaṁ paccavekkhato imehi tīhākārehi paññindriyaṁ visujjhati.",
  "tika-s0404t8:15_0": "“Iti ime pañca puggale parivajjayato,",
  "tika-s0404t8:15_1": "pañca puggale sevato bhajato payirupāsato,",
  "tika-s0404t8:15_2": "pañca suttante paccavekkhato imehi pannarasahi ākārehi imāni pañcindriyāni visujjhantī”ti.",
  "tika-s0404t8:16_0": "Aparehipi pannarasahi ākārehi imāni pañcindriyāni visujjhanti.",
  "tika-s0404t8:16_1": "Aparepi pannarasa dhammā vimuttiparipācanīyā.",
  "tika-s0404t8:16_2": "Saddhāpañcamāni indriyāni,",
  "tika-s0404t8:16_3": "aniccasaññā anicce,",
  "tika-s0404t8:16_4": "dukkhasaññā dukkhe,",
  "tika-s0404t8:16_5": "anattasaññā,",
  "tika-s0404t8:16_6": "pahānasaññā,",
  "tika-s0404t8:16_7": "virāgasaññāti imā pañca nibbedhabhāgiyā saññā,",
  "tika-s0404t8:16_8": "kalyāṇamittatā,",
  "tika-s0404t8:16_9": "sīlasaṁvaro,",
  "tika-s0404t8:16_10": "abhisallekhatā,",
  "tika-s0404t8:16_11": "vīriyārambho,",
  "tika-s0404t8:16_12": "nibbedhikapaññāti.",
  "tika-s0404t8:16_13": "Tesu veneyyadamanakusalo satthā veneyyassa meghiyattherassa ajjhāsayavasena idha kalyāṇamittatādayo vimuttiparipācanīye",
  "tika-s0404t8:16_14": "dhamme dassento “pañca dhammā paripakkāya saṁvattantī”ti vatvā te vitthārento “idha, meghiya,",
  "tika-s0404t8:16_15": "bhikkhu kalyāṇamitto hotī”tiādimāha.",
  "tika-s0404t8:17_0": "Tattha kalyāṇamittoti kalyāṇo bhaddo sundaro mitto etassāti kalyāṇamitto.",
  "tika-s0404t8:17_1": "Yassa sīlādiguṇasampanno “aghassa tātā hitassa vidhātā”ti evaṁ sabbākārena upakāro mitto hoti,",
  "tika-s0404t8:17_2": "so puggalo kalyāṇamittova.",
  "tika-s0404t8:17_3": "Yathāvuttehi kalyāṇapuggaleheva sabbiriyāpathesu saha ayati pavattati,",
  "tika-s0404t8:17_4": "na vinā tehīti kalyāṇasahāyo.",
  "tika-s0404t8:17_5": "Kalyāṇapuggalesu eva cittena ceva kāyena ca ninnapoṇapabbhārabhāvena pavattatīti kalyāṇasampavaṅko.",
  "tika-s0404t8:17_6": "Padattayena kalyāṇamittasaṁsagge ādaraṁ uppādeti.",
  "tika-s0404t8:17_7": "Ayaṁ kalyāṇamittatāsaṅkhāto brahmacariyavāsassa ādibhāvato sabbesañca kusaladhammānaṁ bahukāratāya padhānabhāvato",
  "tika-s0404t8:17_8": "ca imesu pañcasu dhammesu ādito vuttattā paṭhamo anavajjadhammo avisuddhānaṁ saddhādīnaṁ visuddhikaraṇavasena",
  "tika-s0404t8:17_9": "cetovimuttiyā paripakkāya saṁvattati.",
  "tika-s0404t8:17_10": "Ettha ca kalyāṇamittassa bahukāratā padhānatā ca “upaḍḍhamidaṁ, bhante,",
  "tika-s0404t8:17_11": "brahmacariyassa yadidaṁ kalyāṇamittatā”ti vadantaṁ dhammabhaṇḍāgārikaṁ “mā hevaṁ,",
  "tika-s0404t8:17_12": "ānandā”ti dvikkhatuṁ paṭisedhetvā “sakalameva hidaṁ, ānanda,",
  "tika-s0404t8:17_13": "brahmacariyaṁ yadidaṁ kalyāṇamittatā kalyāṇasahāyatā”ti –",
  "tika-s0404t8:17_14": "ādisuttapadehi veditabbā.",
  "tika-s0404t8:18_0": "Puna caparanti puna ca aparaṁ dhammajātaṁ.",
  "tika-s0404t8:18_1": "Sīlavāti ettha kenaṭṭhena sīlaṁ?",
  "tika-s0404t8:18_2": "Sīlanaṭṭhena sīlaṁ.",
  "tika-s0404t8:18_3": "Kimidaṁ sīlanaṁ nāma?",
  "tika-s0404t8:18_4": "Samādhānaṁ,",
  "tika-s0404t8:18_5": "kāyakammādīnaṁ susīlyavasena avippakiṇṇatāti attho.",
  "tika-s0404t8:18_6": "Atha vā upadhāraṇaṁ,",
  "tika-s0404t8:18_7": "jhānādikusaladhammānaṁ patiṭṭhānavasena ādhārabhāvoti attho.",
  "tika-s0404t8:18_8": "Tasmā sīleti,",
  "tika-s0404t8:18_9": "sīlatīti vā sīlaṁ.",
  "tika-s0404t8:18_10": "Ayaṁ tāva saddalakkhaṇanayena sīlaṭṭho.",
  "tika-s0404t8:18_11": "Apare pana “siraṭṭho sīlaṭṭho,",
  "tika-s0404t8:18_12": "sītalaṭṭho,",
  "tika-s0404t8:18_13": "sīlaṭṭho”ti niruttinayena atthaṁ vaṇṇenti.",
  "tika-s0404t8:18_14": "Tayidaṁ pāripūrito atisayato vā sīlaṁ assa atthīti sīlavā,",
  "tika-s0404t8:18_15": "sīlasampannoti attho.",
  "tika-s0404t8:19_0": "Yathā ca sīlavā hoti sīlasampanno,",
  "tika-s0404t8:19_1": "taṁ dassetuṁ “pātimokkhasaṁvarasaṁvuto”tiādi vuttaṁ.",
  "tika-s0404t8:19_2": "Tattha pātimokkhanti sikkhāpadasīlaṁ.",
  "tika-s0404t8:19_3": "Tañhi yo naṁ pāti rakkhati,",
  "tika-s0404t8:19_4": "taṁ mokkheti moceti āpāyikādīhi dukkhehīti pātimokkhaṁ.",
  "tika-s0404t8:19_5": "Saṁvaraṇaṁ saṁvaro,",
  "tika-s0404t8:19_6": "kāyavācāhi avītikkamo.",
  "tika-s0404t8:19_7": "Pātimokkhameva saṁvaro pātimokkhasaṁvaro,",
  "tika-s0404t8:19_8": "tena saṁvuto pihitakāyavācoti pātimokkhasaṁvarasaṁvuto.",
  "tika-s0404t8:19_9": "Idamassa tasmiṁ sīle patiṭṭhitabhāvaparidīpanaṁ.",
  "tika-s0404t8:19_10": "Viharatīti tadanurūpavihārasamaṅgibhāvaparidīpanaṁ.",
  "tika-s0404t8:19_11": "Ācāragocarasampannoti heṭṭhā pātimokkhasaṁvarassa upari visesānaṁ yogassa ca upakāradhammaparidīpanaṁ.",
  "tika-s0404t8:19_12": "Aṇumattesu vajjesu bhayadassāvīti pātimokkhasīlato acavanadhammatāparidīpanaṁ.",
  "tika-s0404t8:19_13": "Samādāyāti sikkhāpadānaṁ anavasesato ādānaparidīpanaṁ.",
  "tika-s0404t8:19_14": "Sikkhatīti sikkhāya samaṅgibhāvaparidīpanaṁ.",
  "tika-s0404t8:19_15": "Sikkhāpadesūti sikkhitabbadhammaparidīpanaṁ.",
  "tika-s0404t8:20_0": "Aparo nayo –",
  "tika-s0404t8:20_1": "kilesānaṁ balavabhāvato pāpakiriyāya sukarabhāvato puññakiriyāya ca dukkarabhāvato bahukkhattuṁ apāyesu patanasīloti pātī,",
  "tika-s0404t8:20_2": "puthujjano.",
  "tika-s0404t8:20_3": "Aniccatāya vā bhavādīsu kammavegukkhitto ghaṭiyantaṁ viya anavaṭṭhānena paribbhamanato gamanasīloti pātī.",
  "tika-s0404t8:20_4": "Maraṇavasena vā tamhi tamhi sattanikāye attabhāvassa patanasīlo vā pātī,",
  "tika-s0404t8:20_5": "sattasantāno,",
  "tika-s0404t8:20_6": "cittameva vā.",
  "tika-s0404t8:20_7": "Taṁ pātinaṁ saṁsāradukkhato mokkhetīti pātimokkhaṁ.",
  "tika-s0404t8:20_8": "Cittassa hi vimokkhena satto “vimutto”ti vuccati.",
  "tika-s0404t8:20_9": "Vuttañhi “cittavodānā visujjhantī”ti,",
  "tika-s0404t8:20_10": "“anupādāya āsavehi cittaṁ vimutta”nti ca.",
  "tika-s0404t8:21_0": "Atha vā avijjādihetunā saṁsāre patati gacchati pavattatīti pāti.",
  "tika-s0404t8:21_1": "“Avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarata”nti hi vuttaṁ.",
  "tika-s0404t8:21_2": "Tassa pātino sattassa taṇhādisaṁkilesattayato mokkho etenāti pātimokkhaṁ.",
  "tika-s0404t8:22_0": "Atha vā pāteti vinipāteti dukkheti pāti, cittaṁ.",
  "tika-s0404t8:22_1": "Vuttañhi “cittena nīyatī loko,",
  "tika-s0404t8:22_2": "cittena parikassatī”ti.",
  "tika-s0404t8:22_3": "Tassa pātino mokkho etenāti pātimokkhaṁ.",
  "tika-s0404t8:22_4": "Patati vā etena apāyadukkhe saṁsāradukkhe cāti pāti,",
  "tika-s0404t8:22_5": "taṇhādisaṁkileso.",
  "tika-s0404t8:22_6": "Vuttañhi “taṇhā janeti purisaṁ.",
  "tika-s0404t8:22_7": "Taṇhādutiyo puriso”ti ca ādi.",
  "tika-s0404t8:22_8": "Tato pātito mokkhoti pātimokkhaṁ.",
  "tika-s0404t8:23_0": "Atha vā patati etthāti pāti,",
  "tika-s0404t8:23_1": "cha ajjhattikabāhirāni āyatanāni.",
  "tika-s0404t8:23_2": "Vuttañhi “chasu loko samuppanno,",
  "tika-s0404t8:23_3": "chasu kubbati santhava”nti.",
  "tika-s0404t8:23_4": "Tato chaajjhattikabāhirāyatanasaṅkhātato pātito mokkhoti pātimokkhaṁ.",
  "tika-s0404t8:23_5": "Atha vā pāto vinipāto assa atthīti pātī, saṁsāro.",
  "tika-s0404t8:23_6": "Tato mokkhoti pātimokkhaṁ.",
  "tika-s0404t8:23_7": "Atha vā sabbalokādhipatibhāvato dhammissaro bhagavā patīti vuccati,",
  "tika-s0404t8:23_8": "muccati etenāti mokkho,",
  "tika-s0404t8:23_9": "patino mokkho tena paññattattāti patimokkho,",
  "tika-s0404t8:23_10": "patimokkho eva pātimokkhaṁ.",
  "tika-s0404t8:23_11": "Sabbaguṇānaṁ vā mūlabhāvato uttamaṭṭhena pati ca so yathāvuttenatthena mokkho cāti patimokkho,",
  "tika-s0404t8:23_12": "patimokkho eva pātimokkhaṁ.",
  "tika-s0404t8:23_13": "Tathā hi vuttaṁ “pātimokkhanti ādimetaṁ mukhametaṁ pamukhameta”nti vitthāro.",
  "tika-s0404t8:24_0": "Atha vā pa-",
  "tika-s0404t8:24_1": "iti pakāre,",
  "tika-s0404t8:24_2": "atīti accantatthe nipāto,",
  "tika-s0404t8:24_3": "tasmā pakārehi accantaṁ mokkhetīti pātimokkhaṁ.",
  "tika-s0404t8:24_4": "Idañhi sīlaṁ sayaṁ tadaṅgavasena,",
  "tika-s0404t8:24_5": "samādhisahitaṁ paññāsahitañca vikkhambhanavasena samucchedavasena accantaṁ mokkheti mocetīti pātimokkhaṁ.",
  "tika-s0404t8:24_6": "Pati pati mokkhoti vā patimokkho,",
  "tika-s0404t8:24_7": "tamhā tamhā vītikkamadosato paccekaṁ mokkhoti attho.",
  "tika-s0404t8:24_8": "Patimokkho eva pātimokkhaṁ.",
  "tika-s0404t8:24_9": "Mokkhoti vā nibbānaṁ,",
  "tika-s0404t8:24_10": "tassa mokkhassa paṭibimbabhūtoti patimokkho.",
  "tika-s0404t8:24_11": "Sīlasaṁvaro hi sūriyassa aruṇuggamanaṁ viya nibbānassa udayabhūto tappaṭibhāgova yathārahaṁ kilesanibbāpanato.",
  "tika-s0404t8:24_12": "Patimokkhoyeva pātimokkhaṁ.",
  "tika-s0404t8:24_13": "Atha vā mokkhaṁ pati vattati,",
  "tika-s0404t8:24_14": "mokkhābhimukhanti vā patimokkhaṁ,",
  "tika-s0404t8:24_15": "patimokkhameva pātimokkhanti evaṁ tāva ettha pātimokkhasaddassa attho veditabbo.",
  "tika-s0404t8:25_0": "Saṁvarati pidahati etenāti saṁvaro,",
  "tika-s0404t8:25_1": "pātimokkhameva saṁvaroti pātimokkhasaṁvaro.",
  "tika-s0404t8:25_2": "Atthato pana tato tato vītikkamitabbato viratiyo cetanā ca,",
  "tika-s0404t8:25_3": "tena pātimokkhasaṁvarena upeto samannāgato pātimokkhasaṁvarasaṁvuto.",
  "tika-s0404t8:25_4": "Vuttañhetaṁ bhagavatā –",
  "tika-s0404t8:25_5": "“iminā pātimokkhasaṁvarena upeto hoti samupeto upagato sampanno samannāgato,",
  "tika-s0404t8:25_6": "tena vuccati pātimokkhasaṁvarasaṁvuto”ti.",
  "tika-s0404t8:26_0": "Viharatīti iriyāpathavihārena viharati iriyati vattati.",
  "tika-s0404t8:26_1": "Ācāragocarasampannoti veḷudānādimicchājīvassa kāyapāgabbhiyādīnañca akaraṇena sabbaso anācāraṁ vajjetvā kāyiko avītikkamo,",
  "tika-s0404t8:26_2": "vācasiko avītikkamo,",
  "tika-s0404t8:26_3": "kāyikavācasiko avītikkamoti evaṁ vuttabhikkhu sāruppaācārasampattiyā vesiyādiagocaraṁ vajjetvā piṇḍapātādiatthaṁ",
  "tika-s0404t8:26_4": "upasaṅkamituṁ yuttaṭṭhānasaṅkhātagocaracaraṇena ca sampannattā ācāragocarasampanno.",
  "tika-s0404t8:27_0": "Apica yo bhikkhu satthari sagāravo sappatisso sabrahmacārīsu sagāravo sappatisso hirottappasampanno sunivattho",
  "tika-s0404t8:27_1": "supāruto pāsādikena abhikkantena paṭikkantena ālokitena vilokitena samiñjitena pasāritena iriyāpathasampanno",
  "tika-s0404t8:27_2": "indriyesu guttadvāro bhojane mattaññū jāgariyaṁ anuyutto satisampajaññena samannāgato appiccho santuṭṭho",
  "tika-s0404t8:27_3": "pavivitto asaṁsaṭṭho ābhisamācārikesu sakkaccakārī garucittīkārabahulo viharati,",
  "tika-s0404t8:27_4": "ayaṁ vuccati ācārasampanno.",
  "tika-s0404t8:28_0": "Gocaro pana upanissayagocaro,",
  "tika-s0404t8:28_1": "ārakkhagocaro,",
  "tika-s0404t8:28_2": "upanibandhagocaroti tividho.",
  "tika-s0404t8:28_3": "Tattha yo dasakathāvatthuguṇasamannāgato vuttalakkhaṇo kalyāṇamitto,",
  "tika-s0404t8:28_4": "yaṁ nissāya assutaṁ suṇāti,",
  "tika-s0404t8:28_5": "sutaṁ pariyodāpeti,",
  "tika-s0404t8:28_6": "kaṅkhaṁ vitarati,",
  "tika-s0404t8:28_7": "diṭṭhiṁ ujuṁ karoti,",
  "tika-s0404t8:28_8": "cittaṁ pasādeti,",
  "tika-s0404t8:28_9": "yassa ca anusikkhanto saddhāya vaḍḍhati, sīlena, sutena, cāgena,",
  "tika-s0404t8:28_10": "paññāya vaḍḍhati,",
  "tika-s0404t8:28_11": "ayaṁ vuccati upanissayagocaro.",
  "tika-s0404t8:29_0": "Yo bhikkhu antaragharaṁ paviṭṭho vīthiṁ paṭipanno okkhittacakkhu yugamattadassī saṁvuto gacchati,",
  "tika-s0404t8:29_1": "na hatthiṁ olokento, na assaṁ,",
  "tika-s0404t8:29_2": "na rathaṁ,",
  "tika-s0404t8:29_3": "na pattiṁ,",
  "tika-s0404t8:29_4": "na itthiṁ,",
  "tika-s0404t8:29_5": "na purisaṁ olokento,",
  "tika-s0404t8:29_6": "na uddhaṁ ullokento,",
  "tika-s0404t8:29_7": "na adho olokento,",
  "tika-s0404t8:29_8": "na disāvidisaṁ pekkhamāno gacchati,",
  "tika-s0404t8:29_9": "ayaṁ ārakkhagocaro.",
  "tika-s0404t8:30_0": "Upanibandhagocaro pana cattāro satipaṭṭhānā,",
  "tika-s0404t8:30_1": "yattha bhikkhu attano cittaṁ upanibandhati.",
  "tika-s0404t8:30_2": "Vuttañhetaṁ bhagavatā – “ko ca,",
  "tika-s0404t8:30_3": "bhikkhave,",
  "tika-s0404t8:30_4": "bhikkhuno gocaro sako pettiko visayo,",
  "tika-s0404t8:30_5": "yadidaṁ cattāro satipaṭṭhānā”ti.",
  "tika-s0404t8:30_6": "Tattha upanissayagocarassa pubbe vuttattā itaresaṁ vasenettha gocaro veditabbo.",
  "tika-s0404t8:30_7": "Iti yathāvuttāya ācārasampattiyā imāya ca gocarasampattiyā samannāgatattā ācāragocarasampanno.",
  "tika-s0404t8:31_0": "Aṇumattesu vajjesu bhayadassāvīti appamattakattā aṇuppamāṇesu assatiyā asañcicca āpannasekhiyaakusalacittuppādādibhedesu vajjesu bhayadassanasīlo.",
  "tika-s0404t8:31_1": "Yo hi bhikkhu paramāṇumattaṁ vajjaṁ aṭṭhasaṭṭhiyojanasatasahassubbedhasinerupabbatarājasadisaṁ katvā passati,",
  "tika-s0404t8:31_2": "yopi sabbalahukaṁ dubbhāsitamattaṁ pārājikasadisaṁ katvā passati,",
  "tika-s0404t8:31_3": "ayampi aṇumattesu vajjesu bhayadassāvī nāma.",
  "tika-s0404t8:31_4": "Samādāya sikkhati sikkhāpadesūti yaṁkiñci sikkhāpadesu sikkhitabbaṁ,",
  "tika-s0404t8:31_5": "taṁ sabbena sabbaṁ sabbathā sabbaṁ anavasesaṁ samādiyitvā sikkhati,",
  "tika-s0404t8:31_6": "vattati pūretīti attho.",
  "tika-s0404t8:32_0": "Abhisallekhikāti ativiya kilesānaṁ sallekhanīyā,",
  "tika-s0404t8:32_1": "tesaṁ tanubhāvāya pahānāya yuttarūpā.",
  "tika-s0404t8:32_2": "Cetovivaraṇasappāyāti cetaso paṭicchādakānaṁ nīvaraṇānaṁ dūrībhāvakaraṇena cetovivaraṇasaṅkhātānaṁ samathavipassanānaṁ sappāyā,",
  "tika-s0404t8:32_3": "samathavipassanācittasseva vā vivaraṇāya pākaṭīkaraṇāya vā sappāyā upakārikāti cetovivaraṇasappāyā.",
  "tika-s0404t8:33_0": "Idāni yena nibbidādiāvahaṇena ayaṁ kathā abhisallekhikā cetovivaraṇasappāyā ca nāma hoti,",
  "tika-s0404t8:33_1": "taṁ dassetuṁ “ekantanibbidāyā”tiādi vuttaṁ.",
  "tika-s0404t8:33_2": "Tattha ekantanibbidāyāti ekaṁseneva vaṭṭadukkhato nibbindanatthāya.",
  "tika-s0404t8:33_3": "Virāgāya nirodhāyāti tasseva virajjanatthāya ca nirujjhanatthāya ca.",
  "tika-s0404t8:33_4": "Upasamāyāti sabbakilesavūpasamāya.",
  "tika-s0404t8:33_5": "Abhiññāyāti sabbassapi abhiññeyyassa abhijānanāya.",
  "tika-s0404t8:33_6": "Sambodhāyāti catumaggasambodhāya.",
  "tika-s0404t8:33_7": "Nibbānāyāti anupādisesanibbānāya.",
  "tika-s0404t8:33_8": "Etesu hi ādito tīhi padehi vipassanā vuttā,",
  "tika-s0404t8:33_9": "dvīhi nibbānaṁ vuttaṁ.",
  "tika-s0404t8:33_10": "Samathavipassanā ādiṁ katvā nibbānapariyosāno ayaṁ sabbo uttarimanussadhammo dasakathāvatthulābhino sijjhatīti dasseti.",
  "tika-s0404t8:34_0": "Idāni taṁ kathaṁ vibhajitvā dassento “appicchakathā”tiādimāha.",
  "tika-s0404t8:34_1": "Tattha appicchoti niiccho,",
  "tika-s0404t8:34_2": "tassa kathā appicchakathā,",
  "tika-s0404t8:34_3": "appicchabhāvappaṭisaṁyuttakathā vā appicchakathā.",
  "tika-s0404t8:34_4": "Ettha ca atriccho, pāpiccho, mahiccho,",
  "tika-s0404t8:34_5": "appicchoti icchāvasena cattāro puggalā.",
  "tika-s0404t8:34_6": "Tesu attanā yathāladdhena lābhena atitto uparūpari lābhaṁ icchanto atriccho nāma.",
  "tika-s0404t8:34_7": "Yaṁ sandhāya –",
  "tika-s0404t8:35_0": "“Catubbhi aṭṭhajjhagamā, aṭṭhāhipi ca soḷasa;",
  "tika-s0404t8:36_0": "Soḷasāhi ca bāttiṁsa, atricchaṁ cakkamāsado;",
  "tika-s0404t8:37_0": "Icchāhatassa posassa, cakkaṁ bhamati matthake”ti. ca;",
  "tika-s0404t8:38_0": "“Atricchaṁ atilobhena, atilobhamadena cā”ti. ca vuttaṁ;",
  "tika-s0404t8:39_0": "Lābhasakkārasilokanikāmayamānāya asantaguṇasambhāvanādhippāyo pāpiccho.",
  "tika-s0404t8:39_1": "Yaṁ sandhāya vuttaṁ “idhekacco assaddho samāno ‘saddhoti maṁ jano jānātū’ti icchati,",
  "tika-s0404t8:39_2": "dussīlo samāno ‘sīlavāti maṁ jano jānātū’ti icchatī”tiādi.",
  "tika-s0404t8:40_0": "Santaguṇasambhāvanādhippāyo paṭiggahaṇe amattaññū mahiccho,",
  "tika-s0404t8:40_1": "yaṁ sandhāya vuttaṁ “idhekacco saddho samāno ‘saddhoti maṁ jano jānātū’ti icchati,",
  "tika-s0404t8:40_2": "sīlavā samāno ‘sīlavāti maṁ jano jānātū’ti icchatī”tiādi.",
  "tika-s0404t8:40_3": "Duttappiyatāya hissa vijātamātāpi cittaṁ gahetuṁ na sakkoti.",
  "tika-s0404t8:40_4": "Tenetaṁ vuccati –",
  "tika-s0404t8:41_0": "“Aggikkhandho samuddo ca, mahiccho cāpi puggalo;",
  "tika-s0404t8:42_0": "Sakaṭena paccaye dentu, tayopete atappayā”ti.",
  "tika-s0404t8:43_0": "Ete pana atricchatādayo dose ārakā vivajjetvā santaguṇaniguhanādhippāyo paṭiggahaṇe ca mattaññū appiccho.",
  "tika-s0404t8:43_1": "Attani vijjamānampi guṇaṁ paṭicchādetukāmatāya saddho samāno “saddhoti maṁ jano jānātū”ti na icchati, sīlavā,",
  "tika-s0404t8:43_2": "bahussuto,",
  "tika-s0404t8:43_3": "pavivitto,",
  "tika-s0404t8:43_4": "āraddhavīriyo,",
  "tika-s0404t8:43_5": "upaṭṭhitassati, samāhito,",
  "tika-s0404t8:43_6": "paññavā samāno “paññavāti maṁ jano jānātū”ti na icchati.",
  "tika-s0404t8:43_7": "Svāyaṁ paccayappiccho,",
  "tika-s0404t8:43_8": "dhutaṅgappiccho,",
  "tika-s0404t8:43_9": "pariyattiappiccho adhigamappicchoti catubbidho.",
  "tika-s0404t8:43_10": "Tattha catūsu paccayesu appiccho paccayadāyakaṁ deyyadhammaṁ attano thāmañca oloketvā sacepi hi deyyadhammo bahu hoti,",
  "tika-s0404t8:43_11": "dāyako appaṁ dātukāmo,",
  "tika-s0404t8:43_12": "dāyakassa vasena appameva gaṇhāti.",
  "tika-s0404t8:43_13": "Deyyadhammo ce appo,",
  "tika-s0404t8:43_14": "dāyako bahuṁ dātukāmo,",
  "tika-s0404t8:43_15": "deyyadhammassa vasena appameva gaṇhāti.",
  "tika-s0404t8:43_16": "Deyyadhammopi ce bahu,",
  "tika-s0404t8:43_17": "dāyakopi bahuṁ dātukāmo,",
  "tika-s0404t8:43_18": "attano thāmaṁ ñatvā pamāṇayuttameva gaṇhāti.",
  "tika-s0404t8:43_19": "Evarūpo hi bhikkhu anuppannaṁ lābhaṁ uppādeti,",
  "tika-s0404t8:43_20": "uppannaṁ lābhaṁ thāvaraṁ karoti,",
  "tika-s0404t8:43_21": "dāyakānaṁ cittaṁ ārādheti.",
  "tika-s0404t8:43_22": "Dhutaṅgasamādānassa pana attani atthibhāvaṁ na jānāpetukāmo dhutaṅgappiccho.",
  "tika-s0404t8:43_23": "Yo attano bahussutabhāvaṁ jānāpetuṁ na icchati,",
  "tika-s0404t8:43_24": "ayaṁ pariyattiappiccho.",
  "tika-s0404t8:43_25": "Yo pana sotāpannādīsu aññataro hutvā sabrahmacārīnampi attano sotāpannādibhāvaṁ jānāpetuṁ na icchati,",
  "tika-s0404t8:43_26": "ayaṁ adhigamappiccho.",
  "tika-s0404t8:43_27": "Evametesaṁ appicchānaṁ yā appicchatā,",
  "tika-s0404t8:43_28": "tassā saddhiṁ sandassanādividhinā anekākāravokārānisaṁsavibhāvanavasena sappaṭipakkhassa atricchatādibhedassa",
  "tika-s0404t8:43_29": "icchācārassa ādīnavavibhāvanavasena ca pavattā kathā appicchakathā.",
  "tika-s0404t8:44_0": "Santuṭṭhikathāti ettha santuṭṭhīti sakena attanā laddhena tuṭṭhi santuṭṭhi.",
  "tika-s0404t8:44_1": "Atha vā visamaṁ paccayicchaṁ pahāya samaṁ tuṭṭhi santuṭṭhi,",
  "tika-s0404t8:44_2": "santena vā vijjamānena tuṭṭhi santuṭṭhi.",
  "tika-s0404t8:44_3": "Vuttañcetaṁ –",
  "tika-s0404t8:45_0": "“Atītaṁ nānubaddho so, nappajappamanāgataṁ;",
  "tika-s0404t8:46_0": "Paccuppannena yāpento, santuṭṭhoti pavuccatī”ti.",
  "tika-s0404t8:47_0": "Sammā vā ñāyena bhagavatā anuññātavidhinā paccayehi tuṭṭhi santuṭṭhi,",
  "tika-s0404t8:47_1": "atthato itarītarapaccayasantoso,",
  "tika-s0404t8:47_2": "so dvādasavidho hoti. Kathaṁ?",
  "tika-s0404t8:47_3": "Cīvare yathālābhasantoso,",
  "tika-s0404t8:47_4": "yathābalasantoso,",
  "tika-s0404t8:47_5": "yathāsāruppasantosoti tividho.",
  "tika-s0404t8:47_6": "Evaṁ piṇḍapātādīsu.",
  "tika-s0404t8:48_0": "Tatrāyaṁ pabhedavaṇṇanā –",
  "tika-s0404t8:48_1": "idha bhikkhu cīvaraṁ labhati sundaraṁ vā asundaraṁ vā,",
  "tika-s0404t8:48_2": "so teneva yāpeti,",
  "tika-s0404t8:48_3": "aññaṁ na pattheti,",
  "tika-s0404t8:48_4": "labhantopi na gaṇhāti,",
  "tika-s0404t8:48_5": "ayamassa cīvare yathālābhasantoso.",
  "tika-s0404t8:48_6": "Atha pana pakatidubbalo vā hoti ābādhajarābhibhūto vā,",
  "tika-s0404t8:48_7": "garucīvaraṁ pārupanto kilamati,",
  "tika-s0404t8:48_8": "so sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti,",
  "tika-s0404t8:48_9": "ayamassa cīvare yathābalasantoso.",
  "tika-s0404t8:48_10": "Aparo paṇītapaccayalābhī hoti,",
  "tika-s0404t8:48_11": "so paṭṭacīvarādīnaṁ aññataraṁ mahagghacīvaraṁ bahūni vā labhitvā “idaṁ therānaṁ cirapabbajitānaṁ bahussutānaṁ anurūpaṁ,",
  "tika-s0404t8:48_12": "idaṁ gilānānaṁ dubbalānaṁ appalābhīnaṁ hotū”ti tesaṁ datvā attanā saṅkārakūṭādito vā nantakāni uccinitvā",
  "tika-s0404t8:48_13": "saṅghāṭiṁ katvā tesaṁ vā purāṇacīvarāni gahetvā dhārentopi santuṭṭhova hoti,",
  "tika-s0404t8:48_14": "ayamassa cīvare yathāsāruppasantoso.",
  "tika-s0404t8:49_0": "Idha pana bhikkhu piṇḍapātaṁ labhati lūkhaṁ vā paṇītaṁ vā,",
  "tika-s0404t8:49_1": "so teneva yāpeti,",
  "tika-s0404t8:49_2": "aññaṁ na pattheti,",
  "tika-s0404t8:49_3": "labhantopi na gaṇhāti,",
  "tika-s0404t8:49_4": "ayamassa piṇḍapāte yathālābhasantoso.",
  "tika-s0404t8:49_5": "Atha pana ābādhiko hoti,",
  "tika-s0404t8:49_6": "lūkhaṁ paṇītaṁ pakativiruddhaṁ byādhiviruddhaṁ vā piṇḍapātaṁ bhuñjitvā gāḷhaṁ vā rogābādhaṁ pāpuṇāti,",
  "tika-s0404t8:49_7": "so sabhāgassa bhikkhuno datvā tassa hatthato sappāyabhojanaṁ bhuñjitvā samaṇadhammaṁ karontopi santuṭṭhova hoti,",
  "tika-s0404t8:49_8": "ayamassa piṇḍapāte yathābalasantoso.",
  "tika-s0404t8:49_9": "Aparo bahuṁ paṇītaṁ piṇḍapātaṁ labhati,",
  "tika-s0404t8:49_10": "so “ayaṁ piṇḍapāto cirapabbajitānaṁ anurūpo”ti cīvaraṁ viya tesaṁ datvā tesaṁ vā sesakaṁ attanā piṇḍāya",
  "tika-s0404t8:49_11": "caritvā missakāhāraṁ vā bhuñjantopi santuṭṭhova hoti,",
  "tika-s0404t8:49_12": "ayamassa piṇḍapāte yathāsāruppasantoso.",
  "tika-s0404t8:50_0": "Idha pana bhikkhuno senāsanaṁ pāpuṇāti manāpaṁ vā āmanāpaṁ vā antamaso tiṇasanthārakampi,",
  "tika-s0404t8:50_1": "so teneva santussati,",
  "tika-s0404t8:50_2": "puna aññaṁ sundarataraṁ pāpuṇāti,",
  "tika-s0404t8:50_3": "taṁ na gaṇhāti,",
  "tika-s0404t8:50_4": "ayamassa senāsane yathālābhasantoso.",
  "tika-s0404t8:50_5": "Atha pana ābādhiko hoti dubbalo vā,",
  "tika-s0404t8:50_6": "pakativiruddhaṁ vā so byādhiviruddhaṁ vā senāsanaṁ labhati,",
  "tika-s0404t8:50_7": "yatthassa vasato aphāsu hoti,",
  "tika-s0404t8:50_8": "so taṁ sabhāgassa bhikkhuno datvā tassa santake sappāyasenāsane vasitvā samaṇadhammaṁ karontopi santuṭṭhova hoti,",
  "tika-s0404t8:50_9": "ayamassa senāsane yathābalasantoso.",
  "tika-s0404t8:50_10": "Aparo sundaraṁ senāsanaṁ pattampi na sampaṭicchati “paṇītasenāsanaṁ nāma pamādaṭṭhāna”nti,",
  "tika-s0404t8:50_11": "mahāpuññatāya vā leṇamaṇḍapakūṭāgārādīni bahūni paṇītasenāsanāni labhati,",
  "tika-s0404t8:50_12": "so tāni cīvarādīni viya cirapabbajitādīnaṁ datvā yattha katthaci vasantopi santuṭṭhova hoti,",
  "tika-s0404t8:50_13": "ayamassa senāsane yathāsāruppasantoso.",
  "tika-s0404t8:51_0": "Idha pana bhikkhu bhesajjaṁ labhati lūkhaṁ vā paṇītaṁ vā,",
  "tika-s0404t8:51_1": "so teneva tussati,",
  "tika-s0404t8:51_2": "aññaṁ na pattheti,",
  "tika-s0404t8:51_3": "labhantopi na gaṇhāti,",
  "tika-s0404t8:51_4": "ayaṁ gilānapaccaye yathālābhasantoso.",
  "tika-s0404t8:51_5": "Atha pana telena atthiko phāṇitaṁ labhati,",
  "tika-s0404t8:51_6": "so yaṁ labhati,",
  "tika-s0404t8:51_7": "so taṁ sabhāgassa bhikkhuno datvā tassa hatthato telena bhesajjaṁ katvā samaṇadhammaṁ karontopi santuṭṭhova hoti,",
  "tika-s0404t8:51_8": "ayamassa gilānapaccaye yathābalasantoso.",
  "tika-s0404t8:51_9": "Aparo mahāpuñño bahuṁ telamadhuphāṇitādipaṇītabhesajjaṁ labhati,",
  "tika-s0404t8:51_10": "so taṁ cīvarādīni viya cirapabbajitādīnaṁ datvā tesaṁ ābhatakena yena kenaci bhesajjaṁ karontopi santuṭṭhova hoti.",
  "tika-s0404t8:51_11": "Yo pana ekasmiṁ bhājane muttaharītakaṁ,",
  "tika-s0404t8:51_12": "ekasmiṁ catumadhuraṁ ṭhapetvā “gaṇhatha, bhante,",
  "tika-s0404t8:51_13": "yadicchasī”ti vuccamāno “sacassa tesu aññatarenapi rogo vūpasammati,",
  "tika-s0404t8:51_14": "idaṁ muttaharītakaṁ nāma buddhādīhi vaṇṇita”nti,",
  "tika-s0404t8:51_15": "“pūtimuttabhesajjaṁ nissāya pabbajjā,",
  "tika-s0404t8:51_16": "tattha te yāvajīvaṁ ussāho karaṇīyo”ti vacanaṁ anussaranto catumadhuraṁ paṭikkhipitvā muttaharītakena bhesajjaṁ karonto paramasantuṭṭhova hoti,",
  "tika-s0404t8:51_17": "ayamassa gilānapaccaye yathāsāruppasantoso.",
  "tika-s0404t8:52_0": "So evaṁpabhedo sabbopi santoso santuṭṭhīti pavuccati.",
  "tika-s0404t8:52_1": "Tena vuttaṁ “atthato itarītarapaccayasantoso”ti.",
  "tika-s0404t8:52_2": "Tassā santuṭṭhiyā saddhiṁ sandassanādividhinā ānisaṁsavibhāvanavasena tappaṭipakkhassa atricchatādibhedassa",
  "tika-s0404t8:52_3": "icchācārassa ādīnavavibhāvanavasena ca pavattā kathā santuṭṭhikathā.",
  "tika-s0404t8:52_4": "Ito parāsupi kathāsu eseva nayo.",
  "tika-s0404t8:52_5": "Visesamattameva vakkhāma.",
  "tika-s0404t8:53_0": "Pavivekakathāti ettha kāyaviveko,",
  "tika-s0404t8:53_1": "cittaviveko,",
  "tika-s0404t8:53_2": "upadhivivekoti tayo vivekā.",
  "tika-s0404t8:53_3": "Tesu eko gacchati,",
  "tika-s0404t8:53_4": "eko tiṭṭhati,",
  "tika-s0404t8:53_5": "eko nisīdati,",
  "tika-s0404t8:53_6": "eko seyyaṁ kappeti,",
  "tika-s0404t8:53_7": "eko gāmaṁ piṇḍāya pavisati,",
  "tika-s0404t8:53_8": "eko paṭikkamati,",
  "tika-s0404t8:53_9": "eko abhikkamati,",
  "tika-s0404t8:53_10": "eko caṅkamaṁ adhiṭṭhāti,",
  "tika-s0404t8:53_11": "eko carati,",
  "tika-s0404t8:53_12": "eko viharati,",
  "tika-s0404t8:53_13": "evaṁ sabbiriyāpathesu sabbakiccesu gaṇasaṅgaṇikaṁ pahāya vivittavāso kāyaviveko nāma.",
  "tika-s0404t8:53_14": "Aṭṭha samāpattiyo pana cittaviveko nāma.",
  "tika-s0404t8:53_15": "Nibbānaṁ upadhiviveko nāma.",
  "tika-s0404t8:53_16": "Vuttañhetaṁ “kāyaviveko ca vivekaṭṭhakāyānaṁ nekkhammābhiratānaṁ,",
  "tika-s0404t8:53_17": "cittaviveko ca parisuddhacittānaṁ paramavodānappattānaṁ,",
  "tika-s0404t8:53_18": "upadhiviveko ca nirupadhīnaṁ puggalānaṁ visaṅkhāragatāna”nti.",
  "tika-s0404t8:53_19": "Vivekoyeva paviveko,",
  "tika-s0404t8:53_20": "paviveke paṭisaṁyuttā kathā pavivekakathā.",
  "tika-s0404t8:54_0": "Asaṁsaggakathāti ettha savanasaṁsaggo,",
  "tika-s0404t8:54_1": "dassanasaṁsaggo,",
  "tika-s0404t8:54_2": "samullapanasaṁsaggo,",
  "tika-s0404t8:54_3": "sambhogasaṁsaggo,",
  "tika-s0404t8:54_4": "kāyasaṁsaggoti pañca saṁsaggā.",
  "tika-s0404t8:54_5": "Tesu idhekacco bhikkhu suṇāti “amukasmiṁ ṭhāne gāme vā nigame vā itthī abhirūpā dassanīyā pāsādikā paramāya vaṇṇapokkharatāya samannāgatā”ti,",
  "tika-s0404t8:54_6": "so taṁ sutvā saṁsīdati visīdati,",
  "tika-s0404t8:54_7": "na sakkoti brahmacariyaṁ sandhāretuṁ,",
  "tika-s0404t8:54_8": "sikkhaṁ paccakkhāya hīnāyāvattati,",
  "tika-s0404t8:54_9": "evaṁ visabhāgārammaṇassavanena uppannakilesasanthavo savanasaṁsaggo nāma.",
  "tika-s0404t8:54_10": "Na heva kho bhikkhu suṇāti,",
  "tika-s0404t8:54_11": "apica kho sāmaṁ passati itthiṁ abhirūpaṁ dassanīyaṁ pāsādikaṁ paramāya vaṇṇapokkharatāya samannāgataṁ,",
  "tika-s0404t8:54_12": "so taṁ disvā saṁsīdati visīdati,",
  "tika-s0404t8:54_13": "na sakkoti brahmacariyaṁ sandhāretuṁ,",
  "tika-s0404t8:54_14": "sikkhaṁ paccakkhāya hīnāyāvattati,",
  "tika-s0404t8:54_15": "evaṁ visabhāgārammaṇadassanena uppannakilesasanthavo dassanasaṁsaggo nāma.",
  "tika-s0404t8:54_16": "Disvā pana aññamaññaṁ ālāpasallāpavasena uppanno kilesasanthavo samullapanasaṁsaggo nāma.",
  "tika-s0404t8:54_17": "Sañjagghanādipi eteneva saṅgayhati.",
  "tika-s0404t8:54_18": "Attano pana santakaṁ yaṁ kiñci mātugāmassa datvā adatvā vā tena dinnassa vanabhaṅginiyādino paribhogavasena",
  "tika-s0404t8:54_19": "uppanno kilesasanthavo sambhogasaṁsaggo nāma.",
  "tika-s0404t8:54_20": "Mātugāmassa hatthaggāhādivasena uppannakilesasanthavo kāyasaṁsaggo nāma.",
  "tika-s0404t8:55_0": "Yopi cesa “gihīhi saṁsaṭṭho viharati ananulomikena saṁsaggena sahasokī sahanandī sukhitesu sukhito dukkhitesu",
  "tika-s0404t8:55_1": "dukkhito uppannesu kiccakaraṇīyesu attanā vo yogaṁ āpajjatī”ti evaṁ vutto ananulomiko gihisaṁsaggo nāma,",
  "tika-s0404t8:55_2": "yo ca sabrahmacārīhipi kilesuppattihetubhūto saṁsaggo,",
  "tika-s0404t8:55_3": "taṁ sabbaṁ pahāya yvāyaṁ saṁsāre thirataraṁ saṁvegasaṅkhāresu tibbaṁ bhayasaññaṁ sarīre paṭikkūlasaññaṁ",
  "tika-s0404t8:55_4": "sabbākusalesu jigucchāpubbaṅgamaṁ hirottappaṁ sabbakiriyāsu satisampajaññanti sabbaṁ paccupaṭṭhapetvā",
  "tika-s0404t8:55_5": "kamaladale jalabindu viya sabbattha alaggabhāvo,",
  "tika-s0404t8:55_6": "ayaṁ sabbasaṁsaggappaṭipakkhatāya asaṁsaggo,",
  "tika-s0404t8:55_7": "tappaṭisaṁyuttā kathā asaṁsaggakathā.",
  "tika-s0404t8:56_0": "Vīriyārambhakathāti ettha vīrassa bhāvo,",
  "tika-s0404t8:56_1": "kammanti vā vīriyaṁ,",
  "tika-s0404t8:56_2": "vidhinā īretabbaṁ pavattetabbanti vā vīriyaṁ,",
  "tika-s0404t8:56_3": "vīriyañca taṁ akusalānaṁ dhammānaṁ pahānāya,",
  "tika-s0404t8:56_4": "kusalānaṁ dhammānaṁ upasampadāya ārabhanaṁ vīriyārambho.",
  "tika-s0404t8:56_5": "Svāyaṁ kāyiko,",
  "tika-s0404t8:56_6": "cetasiko cāti duvidho,",
  "tika-s0404t8:56_7": "ārambhadhātu,",
  "tika-s0404t8:56_8": "nikkamadhātu,",
  "tika-s0404t8:56_9": "parakkamadhātu,",
  "tika-s0404t8:56_10": "cāti tividho,",
  "tika-s0404t8:56_11": "sammappadhānavasena catubbidho.",
  "tika-s0404t8:56_12": "So sabbopi yo bhikkhu gamane uppannakilesaṁ ṭhānaṁ pāpuṇituṁ na deti,",
  "tika-s0404t8:56_13": "ṭhāne uppannaṁ nisajjaṁ,",
  "tika-s0404t8:56_14": "nisajjāya uppannaṁ sayanaṁ pāpuṇituṁ na deti,",
  "tika-s0404t8:56_15": "tattha tattheva ajapadena daṇḍena kaṇhasappaṁ uppīḷetvā gaṇhanto viya tikhiṇena asinā amittaṁ gīvāya",
  "tika-s0404t8:56_16": "paharanto viya sīsaṁ ukkhipituṁ adatvā vīriyabalena niggaṇhāti,",
  "tika-s0404t8:56_17": "tassevaṁ vīriyārambho āraddhavīriyassa vasena veditabbo,",
  "tika-s0404t8:56_18": "tappaṭisaṁyuttā kathā vīriyārambhakathā.",
  "tika-s0404t8:57_0": "Sīlakathātiādīsu duvidhaṁ sīlaṁ lokiyaṁ lokuttarañca.",
  "tika-s0404t8:57_1": "Tattha lokiyaṁ pātimokkhasaṁvarādi catupārisuddhisīlaṁ.",
  "tika-s0404t8:57_2": "Lokuttaraṁ maggasīlaṁ phalasīlañca.",
  "tika-s0404t8:57_3": "Tathā samādhipi.",
  "tika-s0404t8:57_4": "Vipassanāya pādakabhūtā saha upacārena aṭṭha samāpattiyo lokiyo samādhi,",
  "tika-s0404t8:57_5": "maggasampayutto panettha lokuttaro samādhi nāma.",
  "tika-s0404t8:57_6": "Tathā paññāpi.",
  "tika-s0404t8:57_7": "Lokiyā sutamayā,",
  "tika-s0404t8:57_8": "cintāmayā,",
  "tika-s0404t8:57_9": "jhānasampayuttā,",
  "tika-s0404t8:57_10": "vipassanāñāṇañca.",
  "tika-s0404t8:57_11": "Visesato panettha vipassanāpaññā gahetabbā.",
  "tika-s0404t8:57_12": "Lokuttarā maggapaññā phalapaññā ca.",
  "tika-s0404t8:57_13": "Vimutti ariyaphalavimutti nibbānañca.",
  "tika-s0404t8:57_14": "Apare pana tadaṅgavikkhambhanasamucchedavimuttīnampi vasenettha atthaṁ saṁvaṇṇenti.",
  "tika-s0404t8:57_15": "Vimuttiñāṇadassanampi ekūnavīsatividhaṁ paccavekkhaṇañāṇaṁ.",
  "tika-s0404t8:57_16": "Iti imesaṁ sīlādīnaṁ saddhiṁ sandassanādividhinā anekākāravokāraānisaṁsavibhāvanavasena ceva tappaṭipakkhānaṁ",
  "tika-s0404t8:57_17": "dussīlyādīnaṁ ādīnavavibhāvanavasena ca pavattā kathā,",
  "tika-s0404t8:57_18": "tappaṭisaṁyuttā kathā vā sīlādikathā nāma.",
  "tika-s0404t8:58_0": "Ettha ca “attanā ca appiccho hoti,",
  "tika-s0404t8:58_1": "appiccha kathañca paresaṁ kattā”ti “santuṭṭho hoti itarītarena cīvarena,",
  "tika-s0404t8:58_2": "itarītaracīvarasantuṭṭhiyā ca vaṇṇavādī”ti ca ādivacanato sayañca appicchatādiguṇasamannāgatena paresampi",
  "tika-s0404t8:58_3": "tadatthāya hitajjhāsayena pavattetabbā tathārūpī kathā.",
  "tika-s0404t8:58_4": "Yā idha abhisallekhikādibhāvena visesetvā vuttā appicchakathādīti veditabbā.",
  "tika-s0404t8:58_5": "Kārakasseva hi kathā visesato adhippetatthasādhinī.",
  "tika-s0404t8:58_6": "Tathā hi vakkhati –",
  "tika-s0404t8:58_7": "“kalyāṇamittassetaṁ, meghiya,",
  "tika-s0404t8:58_8": "bhikkhuno pāṭikaṅkhaṁ…pe…",
  "tika-s0404t8:58_9": "akasiralābhī”ti.",
  "tika-s0404t8:59_0": "Evarūpiyāti īdisāya yathāvuttāya.",
  "tika-s0404t8:59_1": "Nikāmalābhīti yathicchitalābhī yathārucilābhī,",
  "tika-s0404t8:59_2": "sabbakālaṁ imaṁ kathaṁ sotuṁ vicāretuñca yathāsukhaṁ labhanto.",
  "tika-s0404t8:59_3": "Akicchalābhīti nidukkhalābhī.",
  "tika-s0404t8:59_4": "Akasiralābhīti vipulalābhī.",
  "tika-s0404t8:60_0": "Āraddhavīriyoti paggahitavīriyo.",
  "tika-s0404t8:60_1": "Akusalānaṁ dhammānaṁ pahānāyāti akosallasambhūtaṭṭhena akusalānaṁ pāpadhammānaṁ pajahanatthāya.",
  "tika-s0404t8:60_2": "Kusalānaṁ dhammānanti kucchitānaṁ salanādiatthena anavajjaṭṭhena ca kusalānaṁ sahavipassanānaṁ maggaphaladhammānaṁ.",
  "tika-s0404t8:60_3": "Upasampadāyāti sampādanāya attano santāne uppādanāya.",
  "tika-s0404t8:60_4": "Thāmavāti ussoḷhisaṅkhātena vīriyathāmena samannāgato.",
  "tika-s0404t8:60_5": "Daḷhaparakkamoti thiraparakkamo asithilavīriyo.",
  "tika-s0404t8:60_6": "Anikkhittadhuroti anorohitadhuro anosakkavīriyo.",
  "tika-s0404t8:61_0": "Paññavāti vipassanāpaññāya paññavā.",
  "tika-s0404t8:61_1": "Udayatthagāminiyāti pañcannaṁ khandhānaṁ udayañca vayañca paṭivijjhantiyā.",
  "tika-s0404t8:61_2": "Ariyāyāti vikkhambhanavasena kilesehi ārakā dūre ṭhitāya niddosāya.",
  "tika-s0404t8:61_3": "Nibbedhikāyāti nibbedhabhāgiyāya.",
  "tika-s0404t8:61_4": "Sammā dukkhakkhayagāminiyāti vaṭṭadukkhassa khepanato “dukkhakkhayo”ti laddhanāmaṁ ariyamaggaṁ sammā hetunā nayena gacchantiyā.",
  "tika-s0404t8:61_5": "Imesu ca pana pañcasu dhammesu sīlaṁ vīriyaṁ paññā ca yogino ajjhattikaṁ aṅgaṁ,",
  "tika-s0404t8:61_6": "itaradvayaṁ bāhiraṁ aṅgaṁ.",
  "tika-s0404t8:61_7": "Tatthāpi kalyāṇamittasannissayeneva sesaṁ catubbidhaṁ ijjhati,",
  "tika-s0404t8:61_8": "kalyāṇamittassevettha bahukārataṁ dassento satthā “kalyāṇamittassetaṁ, meghiya,",
  "tika-s0404t8:61_9": "bhikkhuno pāṭikaṅkha”ntiādinā desanaṁ vaḍḍhesi.",
  "tika-s0404t8:61_10": "Tattha pāṭikaṅkhanti ekaṁsena icchitabbaṁ,",
  "tika-s0404t8:61_11": "avassaṁbhāvīti attho.",
  "tika-s0404t8:61_12": "Yanti kiriyāparāmasanaṁ.",
  "tika-s0404t8:61_13": "Idaṁ vuttaṁ hoti –",
  "tika-s0404t8:61_14": "“sīlavā bhavissatī”ti ettha yadetaṁ kalyāṇamittassa bhikkhuno sīlavantatāya bhavanaṁ sīlasampannattaṁ,",
  "tika-s0404t8:61_15": "tassa bhikkhuno sīlasampannattā etaṁ tassa pāṭikaṅkhaṁ,",
  "tika-s0404t8:61_16": "avassaṁbhāvī ekaṁseneva tassa tattha niyojanatoti adhippāyo.",
  "tika-s0404t8:61_17": "Pātimokkhasaṁvarasaṁvuto viharatītiādīsupi eseva nayo.",
  "tika-s0404t8:62_0": "Evaṁ bhagavā sadevake loke uttamakalyāṇamittasaṅkhātassa attano vacanaṁ anādiyitvā taṁ vanasaṇḍaṁ pavisitvā",
  "tika-s0404t8:62_1": "tādisaṁ vippakāraṁ pattassa āyasmato meghiyassa kalyāṇamittatādinā sakalaṁ sāsanasampadaṁ dassetvā idānissa",
  "tika-s0404t8:62_2": "tattha ādarajātassa pubbe yehi kāmavitakkādīhi upaddutattā kammaṭṭhānaṁ na sampajjati,",
  "tika-s0404t8:62_3": "tassa tesaṁ ujuvipaccanīkabhūtattā ca bhāvanānayaṁ pakāsetvā tato paraṁ arahattassa kammaṭṭhānaṁ ācikkhanto “tena ca pana, meghiya,",
  "tika-s0404t8:62_4": "bhikkhunā imesu pañcasu dhammesu patiṭṭhāya cattāro dhammā uttari bhāvetabbā”tiādimāha.",
  "tika-s0404t8:62_5": "Tattha tenāti evaṁ kalyāṇamittasannissayena yathāvuttasīlādiguṇasamannāgatena.",
  "tika-s0404t8:62_6": "Tenevāha “imesu pañcasu dhammesu patiṭṭhāyā”ti.",
  "tika-s0404t8:62_7": "Uttarīti āraddhataruṇavipassanassa rāgādiparissayā ce uppajjeyyuṁ,",
  "tika-s0404t8:62_8": "tesaṁ visodhanatthaṁ tato uddhaṁ cattāro dhammā bhāvetabbā uppādetabbā vaḍḍhetabbā ca.",
  "tika-s0404t8:63_0": "Asubhāti ekādasasu asubhakammaṭṭhānesu yathārahaṁ yattha katthaci asubhabhāvanā.",
  "tika-s0404t8:63_1": "Rāgassa pahānāyāti kāmarāgassa pajahanatthāya.",
  "tika-s0404t8:63_2": "Ayamattho sālilāvakopamāya vibhāvetabbo.",
  "tika-s0404t8:63_3": "Evaṁbhūtaṁ bhāvanāvidhiṁ sandhāya vuttaṁ –",
  "tika-s0404t8:63_4": "“asubhā bhāvetabbā rāgassa pahānāyā”ti.",
  "tika-s0404t8:63_5": "Mettāti mettākammaṭṭhānaṁ.",
  "tika-s0404t8:63_6": "Byāpādassa pahānāyāti vuttanayeneva uppannassa kopassa pajahanatthāya.",
  "tika-s0404t8:63_7": "Ānāpānassatīti soḷasavatthukā ānāpānassati.",
  "tika-s0404t8:63_8": "Vitakkupacchedāyāti vuttanayeneva uppannānaṁ vitakkānaṁ pacchedanatthāya.",
  "tika-s0404t8:63_9": "Asmimānasamugghātāyāti “asmī”ti uppajjanakassa navavidhassa mānassa samucchedanatthāya.",
  "tika-s0404t8:64_0": "Aniccasaññinoti hutvā abhāvato udayabbayavantato pabhaṅguto tāvakālikato niccappaṭikkhepato ca “sabbe",
  "tika-s0404t8:64_1": "saṅkhārā aniccā”ti pavattaaniccānupassanāvasena aniccasaññino.",
  "tika-s0404t8:64_2": "Anattasaññā saṇṭhātīti asārakato avasavattanato parato rittato tucchato suññato ca “sabbe dhammā anattā”ti",
  "tika-s0404t8:64_3": "evaṁ pavattaanattānupassanāsaṅkhātā anattasaññā citte saṇṭhahati atidaḷhaṁ patiṭṭhahati.",
  "tika-s0404t8:64_4": "Aniccalakkhaṇe hi diṭṭhe anattalakkhaṇaṁ diṭṭhameva hoti.",
  "tika-s0404t8:64_5": "Tīsu lakkhaṇesu hi ekasmiṁ diṭṭhe itaradvayaṁ diṭṭhameva hoti.",
  "tika-s0404t8:64_6": "Tena vuttaṁ “aniccasaññino, meghiya,",
  "tika-s0404t8:64_7": "anattasaññā saṇṭhātī”ti.",
  "tika-s0404t8:64_8": "Anattalakkhaṇe sudiṭṭhe “asmī”ti uppajjanakamāno suppajahova hotīti āha “anattasaññī asmimānasamugghātaṁ pāpuṇātī”ti.",
  "tika-s0404t8:64_9": "Diṭṭheva dhamme nibbānanti diṭṭheva dhamme imasmiṁyeva attabhāve apaccayaparinibbānaṁ pāpuṇāti.",
  "tika-s0404t8:64_10": "Ayamettha saṅkhepo,",
  "tika-s0404t8:64_11": "vitthārato pana asubhādibhāvanānayo visuddhimagge vuttanayena veditabbo.",
  "tika-s0404t8:65_0": "Meghiyasuttavaṇṇanā niṭṭhitā.",
  "tika-s0404t8:66_0": "4-5. Nandakasuttādivaṇṇanā",
  "tika-s0404t8:67_0": "4- 5.",
  "tika-s0404t8:67_1": "Catutthe āgamayamānoti olokayamāno,",
  "tika-s0404t8:67_2": "buddho sahasā apavisitvā yāva sā kathā niṭṭhāti,",
  "tika-s0404t8:67_3": "tāva aṭṭhāsīti attho.",
  "tika-s0404t8:67_4": "Tenāha “idamavocāti idaṁ kathāvasānaṁ udikkhamāno”ti.",
  "tika-s0404t8:67_5": "Aniccadukkhādivasena sabbadhammasantīraṇaṁ adhipaññāvipassanāti āha “saṅkhārapariggahavipassanāñāṇassā”ti.",
  "tika-s0404t8:67_6": "Mānasanti rāgopi cittampi arahattampi.",
  "tika-s0404t8:67_7": "“Antalikkhacaro pāso,",
  "tika-s0404t8:67_8": "yvāyaṁ carati mānaso”ti ettha rāgo mānasaṁ.",
  "tika-s0404t8:67_9": "“Cittaṁ mano mānasa”nti ettha cittaṁ.",
  "tika-s0404t8:67_10": "“Appattamānaso sekho,",
  "tika-s0404t8:67_11": "kālaṁ kayirā jane sutā”ti ettha arahattaṁ.",
  "tika-s0404t8:67_12": "Idhāpi arahattameva adhippetaṁ.",
  "tika-s0404t8:67_13": "Tenāha “appattamānasāti appattaarahattā”ti.",
  "tika-s0404t8:67_14": "Appattaṁ mānasaṁ arahattaṁ etehīti appattamānasā.",
  "tika-s0404t8:67_15": "Idāni cittapariyāyameva mānasasaddaṁ sandhāyāha “arahattaṁ vā”tiādi.",
  "tika-s0404t8:67_16": "Pañcamaṁ suviññeyyameva.",
  "tika-s0404t8:68_0": "Nandakasuttādivaṇṇanā niṭṭhitā.",
  "tika-s0404t8:69_0": "6. Sevanāsuttavaṇṇanā",
  "tika-s0404t8:70_0": "6.",
  "tika-s0404t8:70_1": "Chaṭṭhe jīvitasambhārāti jīvitappavattiyā sambhārā paccayā.",
  "tika-s0404t8:70_2": "Samudānetabbāti sammā ñāyena anavajjauñchācariyādinā uddhamuddhamānetabbā pāpuṇitabbā.",
  "tika-s0404t8:70_3": "Te pana samudānitā samāhatā nāma hontīti āha “samāharitabbā”ti.",
  "tika-s0404t8:70_4": "Dukkhena uppajjantīti sulabhuppādā na honti.",
  "tika-s0404t8:70_5": "Etena gocaraasappāyādibhāvaṁ dasseti.",
  "tika-s0404t8:70_6": "Rattibhāgaṁ vā divasabhāgaṁ vāti bhummatthe upayogavacananti āha “rattikoṭṭhāse vā divasakoṭṭhāse vā”ti.",
  "tika-s0404t8:70_7": "Rattiṁyeva pakkamitabbaṁ samaṇadhammassa tattha anipphajjanato.",
  "tika-s0404t8:70_8": "Saṅkhāpīti “yadatthamahaṁ pabbajito,",
  "tika-s0404t8:70_9": "na metaṁ idha nipphajjati,",
  "tika-s0404t8:70_10": "cīvarādi pana samudāgacchati,",
  "tika-s0404t8:70_11": "nāhaṁ tadatthaṁ pabbajito,",
  "tika-s0404t8:70_12": "kiṁ me idha vāsenā”ti paṭisaṅkhāyapi.",
  "tika-s0404t8:70_13": "Tenāha “sāmaññatthassa bhāvanāpāripūriagamanaṁ jānitvā”ti.",
  "tika-s0404t8:70_14": "Anantaravāre saṅkhāpīti samaṇadhammassa nipphajjanabhāvaṁ jānitvā.",
  "tika-s0404t8:70_15": "So puggalo anāpucchā pakkamitabbaṁ,",
  "tika-s0404t8:70_16": "nānubandhitabboti “so puggalo”ti padassa “nānubandhitabbo”ti iminā sambandho.",
  "tika-s0404t8:70_17": "Yassa yena hi sambandho,",
  "tika-s0404t8:70_18": "dūraṭṭhenapi so bhavati.",
  "tika-s0404t8:70_19": "Taṁ puggalanti so puggaloti paccattavacanaṁ upayogavasena pariṇāmetvā taṁ puggalaṁ anāpucchā pakkamitabbanti attho.",
  "tika-s0404t8:70_20": "Atthavasena hi vibhattipariṇāmoti.",
  "tika-s0404t8:70_21": "Āpucchā pakkamitabbanti ca kataññukataveditāya niyojanaṁ.",
  "tika-s0404t8:70_22": "Evarūpoti yaṁ nissāya bhikkhuno guṇehi vuddhiyeva pāṭikaṅkhā,",
  "tika-s0404t8:70_23": "paccayehi na parissayo,",
  "tika-s0404t8:70_24": "evarūpo daṇḍakammādīhi niggaṇhāti cepi,",
  "tika-s0404t8:70_25": "na pariccajitabboti dasseti “sacepī”tiādinā.",
  "tika-s0404t8:71_0": "Sevanāsuttavaṇṇanā niṭṭhitā.",
  "tika-s0404t8:72_0": "7-10. Sutavāsuttādivaṇṇanā",
  "tika-s0404t8:73_0": "7- 10.",
  "tika-s0404t8:73_1": "Sattame abhabbo khīṇāsavo bhikkhu sañcicca pāṇantiādi desanāsīsameva,",
  "tika-s0404t8:73_2": "sotāpannādayopi pana abhabbāva,",
  "tika-s0404t8:73_3": "puthujjanakhīṇāsavānaṁ nindāpasaṁsatthampi evaṁ vuttaṁ.",
  "tika-s0404t8:73_4": "Puthujjano nāma gārayho mātughātādīni karoti,",
  "tika-s0404t8:73_5": "khīṇāsavo pana pāsaṁso kunthakipillikaghātādīnipi na karotīti.",
  "tika-s0404t8:73_6": "Sannidhikārakaṁ kāme paribhuñjitunti yathā gihibhūto sannidhiṁ katvā vatthukāme paribhuñjati,",
  "tika-s0404t8:73_7": "evaṁ tilataṇḍulasappinavanītādīni sannidhiṁ katvā idāni paribhuñjituṁ abhabboti attho.",
  "tika-s0404t8:73_8": "Vatthukāme pana nidahitvā paribhuñjantā tannissitaṁ kilesakāmampi nidahitvā paribhuñjanti nāmāti āha “vatthukāmakilesakāme”ti.",
  "tika-s0404t8:73_9": "Nanu ca khīṇāsavasseva vasanaṭṭhāne tilataṇḍulādayo paññāyantīti?",
  "tika-s0404t8:73_10": "Na pana te attano atthāya nidhenti,",
  "tika-s0404t8:73_11": "aphāsukapabbajitādīnaṁ atthāya nidhenti.",
  "tika-s0404t8:73_12": "Anāgāmissa kathanti?",
  "tika-s0404t8:73_13": "Tassapi pañca kāmaguṇā sabbasova pahīnā,",
  "tika-s0404t8:73_14": "dhammena pana laddhaṁ vicāretvā paribhuñjati.",
  "tika-s0404t8:73_15": "Akappiyakāmaguṇe sandhāyetaṁ vuttaṁ,",
  "tika-s0404t8:73_16": "na mañcapīṭhaattharaṇapāvuraṇādisannissitaṁ.",
  "tika-s0404t8:73_17": "Seyyāthāpi pubbe agāriyabhūtoti yathā pubbe gihibhūto paribhuñjati,",
  "tika-s0404t8:73_18": "evaṁ paribhuñjituṁ abhabbo.",
  "tika-s0404t8:73_19": "Agāramajjhe vasantā hi sotāpannādayo yāvajīvaṁ gihibyañjanena tiṭṭhanti.",
  "tika-s0404t8:73_20": "Khīṇāsavo pana arahattaṁ patvāva manussabhūto parinibbāti vā pabbajati vā.",
  "tika-s0404t8:73_21": "Cātumahārājikādīsu kāmāvacaradevesu muhuttampi na tiṭṭhati. Kasmā?",
  "tika-s0404t8:73_22": "Vivekaṭṭhānassa abhāvā.",
  "tika-s0404t8:73_23": "Bhummadevattabhāve pana ṭhito arahattaṁ patvāpi tiṭṭhati vivekaṭṭhānasambhavā.",
  "tika-s0404t8:73_24": "Aṭṭhamādīni uttānatthāneva.",
  "tika-s0404t8:74_0": "Sutavāsuttādivaṇṇanā niṭṭhitā.",
  "tika-s0404t8:75_0": "Sambodhivaggavaṇṇanā niṭṭhitā."
}