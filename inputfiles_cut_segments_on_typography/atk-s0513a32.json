{
  "atk-s0513a32:0_0": "6. Chakkanipāto",
  "atk-s0513a32:1_0": "1. Avāriyavaggo",
  "atk-s0513a32:3_0": "[376] 1. Avāriyajātakavaṇṇanā",
  "atk-s0513a32:4_0": "Māsukujjha bhūmipatīti idaṁ satthā jetavane viharanto ekaṁ titthanāvikaṁ ārabbha kathesi.",
  "atk-s0513a32:4_1": "So kira bālo ahosi aññāṇo,",
  "atk-s0513a32:4_2": "neva so buddhādīnaṁ ratanānaṁ,",
  "atk-s0513a32:4_3": "na aññesaṁ puggalānaṁ guṇaṁ jānāti,",
  "atk-s0513a32:4_4": "caṇḍo pharuso sāhasiko.",
  "atk-s0513a32:4_5": "Atheko jānapado bhikkhu “buddhupaṭṭhānaṁ karissāmī”ti āgacchanto sāyaṁ aciravatītitthaṁ patvā taṁ evamāha “upāsaka,",
  "atk-s0513a32:4_6": "paratīraṁ gamissāmi,",
  "atk-s0513a32:4_7": "nāvaṁ me dehī”ti. “Bhante,",
  "atk-s0513a32:4_8": "idāni akālo,",
  "atk-s0513a32:4_9": "ekasmiṁ ṭhāne vasassū”ti. “Upāsaka,",
  "atk-s0513a32:4_10": "idha kuhiṁ vasissāmi,",
  "atk-s0513a32:4_11": "maṁ gaṇhitvā gacchā”ti.",
  "atk-s0513a32:4_12": "So kujjhitvā “ehi re samaṇa,",
  "atk-s0513a32:4_13": "vahāmī”ti theraṁ nāvaṁ āropetvā ujukaṁ agantvā heṭṭhā nāvaṁ netvā ulloḷaṁ katvā tassa pattacīvaraṁ temetvā",
  "atk-s0513a32:4_14": "kilametvā tīraṁ patvā andhakāravelāyaṁ uyyojesi.",
  "atk-s0513a32:4_15": "Atha so vihāraṁ gantvā taṁ divasaṁ buddhupaṭṭhānassa okāsaṁ alabhitvā punadivase satthāraṁ upasaṅkamitvā",
  "atk-s0513a32:4_16": "vanditvā ekamantaṁ nisīditvā satthārā katapaṭisanthāro “kadā āgatosī”ti vutte “hiyyo,",
  "atk-s0513a32:4_17": "bhante”ti vatvā “atha kasmā ajja buddhupaṭṭhānaṁ āgatosī”ti vutte tamatthaṁ ārocesi.",
  "atk-s0513a32:4_18": "Taṁ sutvā satthā “na kho bhikkhu idāneva,",
  "atk-s0513a32:4_19": "pubbepesa caṇḍo pharuso sāhasiko,",
  "atk-s0513a32:4_20": "idāni pana tena tvaṁ kilamito,",
  "atk-s0513a32:4_21": "pubbepesa paṇḍite kilamesī”ti vatvā tena yācito atītaṁ āhari.",
  "atk-s0513a32:5_0": "Atīte bārāṇasiyaṁ brahmadatte rajjaṁ kārente bodhisatto brāhmaṇakule nibbattitvā vayappatto takkasilāyaṁ",
  "atk-s0513a32:5_1": "sabbasippāni uggaṇhitvā isipabbajjaṁ pabbajitvā dīghamaddhānaṁ himavante phalāphalena yāpetvā loṇambilasevanatthāya",
  "atk-s0513a32:5_2": "bārāṇasiṁ patvā rājuyyāne vasitvā punadivase nagaraṁ bhikkhāya pāvisi.",
  "atk-s0513a32:5_3": "Atha naṁ rājaṅgaṇappattaṁ rājā disvā tassa iriyāpathe pasīditvā antepuraṁ ānetvā bhojetvā paṭiññaṁ gahetvā rājuyyāne vasāpesi,",
  "atk-s0513a32:5_4": "devasikaṁ upaṭṭhānaṁ agamāsi.",
  "atk-s0513a32:5_5": "Tamenaṁ bodhisatto “raññā nāma, mahārāja,",
  "atk-s0513a32:5_6": "cattāri agatigamanāni vajjetvā appamattena khantimettānuddayasampannena hutvā dhammena rajjaṁ kāretabba”nti vatvā devasikaṁ ovadanto –",
  "atk-s0513a32:6_0": "1.",
  "atk-s0513a32:7_0": "“Māsu kujjha bhūmipati, māsu kujjha rathesabha;",
  "atk-s0513a32:8_0": "Kuddhaṁ appaṭikujjhanto, rājā raṭṭhassa pūjito.",
  "atk-s0513a32:9_0": "2.",
  "atk-s0513a32:10_0": "“Gāme vā yadi vāraññe, ninne vā yadi vā thale;",
  "atk-s0513a32:11_0": "Sabbattha anusāsāmi, māsu kujjha rathesabhā”ti. – dve gāthā abhāsi;",
  "atk-s0513a32:12_0": "Tattha raṭṭhassa pūjitoti evarūpo rājā raṭṭhassa pūjanīyo hotīti attho.",
  "atk-s0513a32:12_1": "Sabbattha anusāsāmīti etesu gāmādīsu yattha katthaci vasantopāhaṁ mahārāja,",
  "atk-s0513a32:12_2": "imāya eva anusiṭṭhiyā tamanusāsāmi,",
  "atk-s0513a32:12_3": "etesu vā gāmādīsu yattha katthaci ekasmimpi ekasattepi anusāsāmi.",
  "atk-s0513a32:12_4": "Māsu kujjha rathesabhāti evamevāhaṁ taṁ anusāsāmi,",
  "atk-s0513a32:12_5": "raññā nāma kujjhatuṁ na vaṭṭati.",
  "atk-s0513a32:12_6": "Kiṁkāraṇā?",
  "atk-s0513a32:12_7": "Rājāno nāma vācāvudhā,",
  "atk-s0513a32:12_8": "tesaṁ kuddhānaṁ vacanamatteneva bahū jīvitakkhayaṁ pāpuṇantīti.",
  "atk-s0513a32:13_0": "Evaṁ bodhisatto rañño āgatāgatadivase imā dve gāthā abhāsi.",
  "atk-s0513a32:13_1": "Rājā anusiṭṭhiyā pasannacitto mahāsattassa satasahassuṭṭhānakaṁ ekaṁ gāmavaraṁ adāsi,",
  "atk-s0513a32:13_2": "bodhisatto paṭikkhipi.",
  "atk-s0513a32:13_3": "Iti so tattheva dvādasasaṁvaccharaṁ vasitvā “aticiraṁ nivutthomhi,",
  "atk-s0513a32:13_4": "janapadacārikaṁ tāva caritvā āgamissāmī”ti rañño akathetvāva uyyānapālaṁ āmantetvā “tāta,",
  "atk-s0513a32:13_5": "ukkaṇṭhitarūposmi,",
  "atk-s0513a32:13_6": "janapadaṁ caritvā āgamissāmi,",
  "atk-s0513a32:13_7": "tvaṁ rañño katheyyāsī”ti vatvā pakkanto gaṅgāya nāvātitthaṁ pāpuṇi.",
  "atk-s0513a32:13_8": "Tattha avāriyapitā nāma nāviko ahosi.",
  "atk-s0513a32:13_9": "So bālo neva guṇavantānaṁ guṇaṁ jānāti,",
  "atk-s0513a32:13_10": "na attano āyāpāyaṁ jānāti,",
  "atk-s0513a32:13_11": "so gaṅgaṁ taritukāmaṁ janaṁ paṭhamaṁ tāretvā pacchā vetanaṁ yācati,",
  "atk-s0513a32:13_12": "vetanaṁ adentehi saddhiṁ kalahaṁ karonto akkosappahāreyeva bahū labhati,",
  "atk-s0513a32:13_13": "appaṁ lābhaṁ,",
  "atk-s0513a32:13_14": "evarūpo andhabālo.",
  "atk-s0513a32:13_15": "Taṁ sandhāya satthā abhisambuddho hutvā tatiyaṁ gāthamāha –",
  "atk-s0513a32:14_0": "3.",
  "atk-s0513a32:15_0": "“Avāriyapitā nāma, ahu gaṅgāya nāviko;",
  "atk-s0513a32:16_0": "Pubbe janaṁ tāretvāna, pacchā yācati vetanaṁ;",
  "atk-s0513a32:17_0": "Tenassa bhaṇḍanaṁ hoti, na ca bhogehi vaḍḍhatī”ti.",
  "atk-s0513a32:18_0": "Tattha avāriyapitā nāmāti avāriyā nāma tassa dhītā,",
  "atk-s0513a32:18_1": "tassā vasena avāriyapitā nāma jāto.",
  "atk-s0513a32:18_2": "Tenassa bhaṇḍananti tena kāraṇena,",
  "atk-s0513a32:18_3": "tena vā pacchā yāciyamānena janena saddhiṁ tassa bhaṇḍanaṁ hoti.",
  "atk-s0513a32:19_0": "Bodhisatto taṁ nāvikaṁ upasaṅkamitvā “āvuso,",
  "atk-s0513a32:19_1": "paratīraṁ maṁ nehī”ti āha.",
  "atk-s0513a32:19_2": "Taṁ sutvā so āha “samaṇa,",
  "atk-s0513a32:19_3": "kiṁ me nāvāvetanaṁ dassasī”ti? “Āvuso,",
  "atk-s0513a32:19_4": "ahaṁ bhogavaḍḍhiṁ atthavaḍḍhiṁ dhammavaḍḍhiṁ nāma te kathessāmī”ti.",
  "atk-s0513a32:19_5": "Taṁ sutvā nāviko “dhuvaṁ esa mayhaṁ kiñci dassatī”ti taṁ paratīraṁ netvā “dehi me nāvāya vetana”nti āha.",
  "atk-s0513a32:19_6": "So tassa “sādhu,",
  "atk-s0513a32:19_7": "āvuso”ti paṭhamaṁ bhogavaḍḍhiṁ kathento –",
  "atk-s0513a32:20_0": "4.",
  "atk-s0513a32:21_0": "“Atiṇṇaṁyeva yācassu, apāraṁ tāta nāvika;",
  "atk-s0513a32:22_0": "Añño hi tiṇṇassa mano, añño hoti pāresino”ti. – gāthamāha;",
  "atk-s0513a32:23_0": "Tattha apāranti tāta,",
  "atk-s0513a32:23_1": "nāvika paratīraṁ atiṇṇameva janaṁ orimatīre ṭhitaññeva vetanaṁ yācassu,",
  "atk-s0513a32:23_2": "tato laddhañca gahetvā guttaṭṭhāne ṭhapetvā pacchā manusse paratīraṁ neyyāsi,",
  "atk-s0513a32:23_3": "evaṁ te bhogavaḍḍhi bhavissati.",
  "atk-s0513a32:23_4": "Añño hi tiṇṇassa manoti tāta nāvika,",
  "atk-s0513a32:23_5": "paratīraṁ gatassa añño mano bhavati,",
  "atk-s0513a32:23_6": "adatvāva gantukāmo hoti.",
  "atk-s0513a32:23_7": "Yo panesa pāresī nāma paratīraṁ esati,",
  "atk-s0513a32:23_8": "paratīraṁ gantukāmo hoti,",
  "atk-s0513a32:23_9": "so atirekampi datvā gantukāmo hoti,",
  "atk-s0513a32:23_10": "iti pāresino añño mano hoti,",
  "atk-s0513a32:23_11": "tasmā tvaṁ atiṇṇameva yāceyyāsi,",
  "atk-s0513a32:23_12": "ayaṁ tāva te bhogānaṁ vaḍḍhi nāmāti.",
  "atk-s0513a32:24_0": "Taṁ sutvā nāviko cintesi “ayaṁ tāva me ovādo bhavissati,",
  "atk-s0513a32:24_1": "idāni panesa aññaṁ kiñci mayhaṁ dassatī”ti.",
  "atk-s0513a32:24_2": "Atha naṁ bodhisatto “ayaṁ tāva te, āvuso,",
  "atk-s0513a32:24_3": "bhogavaḍḍhi,",
  "atk-s0513a32:24_4": "idāni atthadhammavaḍḍhiṁ suṇāhī”ti vatvā ovadanto –",
  "atk-s0513a32:25_0": "5.",
  "atk-s0513a32:26_0": "“Gāme vā yadi vāraññe, ninne vā yadi vā thale;",
  "atk-s0513a32:27_0": "Sabbattha anusāsāmi, māsu kujjhittha nāvikā”ti. – gāthamāha;",
  "atk-s0513a32:28_0": "Itissa imāya gāthāya atthadhammavaḍḍhiṁ kathetvā “ayaṁ te atthavaḍḍhi ca dhammavaḍḍhi cā”ti āha.",
  "atk-s0513a32:28_1": "So pana dandhapuriso taṁ ovādaṁ na kiñci maññamāno “idaṁ, samaṇa,",
  "atk-s0513a32:28_2": "tayā mayhaṁ dinnaṁ nāvāvetana”nti āha.",
  "atk-s0513a32:28_3": "“Āmāvuso”ti.",
  "atk-s0513a32:28_4": "“Mayhaṁ iminā kammaṁ natthi,",
  "atk-s0513a32:28_5": "aññaṁ me dehī”ti. “Āvuso,",
  "atk-s0513a32:28_6": "idaṁ ṭhapetvā mayhaṁ aññaṁ natthī”ti.",
  "atk-s0513a32:28_7": "“Atha tvaṁ kasmā mama nāvaṁ āruḷhosī”ti tāpasaṁ gaṅgātīre pātetvā ure nisīditvā mukhamevassa pothesi.",
  "atk-s0513a32:29_0": "Satthā “iti so,",
  "atk-s0513a32:29_1": "bhikkhave,",
  "atk-s0513a32:29_2": "tāpaso yaṁ ovādaṁ datvā rañño santikā gāmavaraṁ labhi,",
  "atk-s0513a32:29_3": "tameva ovādaṁ andhabālassa nāvikassa kathetvā mukhapothanaṁ pāpuṇi,",
  "atk-s0513a32:29_4": "tasmā ovādaṁ dentena yuttajanasseva dātabbo,",
  "atk-s0513a32:29_5": "na ayuttajanassā”ti vatvā abhisambuddho hutvā tadanantaraṁ gāthamāha –",
  "atk-s0513a32:30_0": "6.",
  "atk-s0513a32:31_0": "“Yāyevānusāsaniyā, rājā gāmavaraṁ adā;",
  "atk-s0513a32:32_0": "Tāyevānusāsaniyā, nāviko paharī mukha”nti.",
  "atk-s0513a32:33_0": "Tassa taṁ paharantasseva bhariyā bhattaṁ gahetvā āgatā pāpapurisaṁ disvā “sāmi,",
  "atk-s0513a32:33_1": "ayaṁ tāpaso nāma rājakulūpako,",
  "atk-s0513a32:33_2": "mā paharī”ti āha.",
  "atk-s0513a32:33_3": "So kujjhitvā “tvaṁ me imaṁ kūṭatāpasaṁ paharituṁ na desī”ti uṭṭhāya taṁ paharitvā pātesi.",
  "atk-s0513a32:33_4": "Atha bhattapāti patitvā bhijji,",
  "atk-s0513a32:33_5": "tassā ca pana garugabbhāya gabbho bhūmiyaṁ pati.",
  "atk-s0513a32:33_6": "Atha naṁ manussā samparivāretvā “purisaghātakacoro”ti gahetvā bandhitvā rañño dassesuṁ.",
  "atk-s0513a32:33_7": "Rājā vinicchinitvā tassa rājāṇaṁ kāresi.",
  "atk-s0513a32:33_8": "Satthā abhisambuddho hutvā tamatthaṁ pakāsento osānagāthamāha –",
  "atk-s0513a32:34_0": "7.",
  "atk-s0513a32:35_0": "“Bhattaṁ bhinnaṁ hatā bhariyā, gabbho ca patito chamā;",
  "atk-s0513a32:36_0": "Migova jātarūpena, na tenatthaṁ abandhi sū”ti.",
  "atk-s0513a32:37_0": "Tattha bhattaṁ bhinnanti bhattapāti bhinnā.",
  "atk-s0513a32:37_1": "Hatāti pahatā.",
  "atk-s0513a32:37_2": "Chamāti bhūmiyaṁ.",
  "atk-s0513a32:37_3": "Migova jātarūpenāti yathā migo suvaṇṇaṁ vā hiraññaṁ vā muttāmaṇiādīni vā madditvā gacchantopi attharitvā",
  "atk-s0513a32:37_4": "nipajjantopi tena jātarūpena attano atthaṁ vaḍḍhetuṁ nibbattetuṁ na sakkoti,",
  "atk-s0513a32:37_5": "evameva so andhabālo paṇḍitehi dinnaṁ ovādaṁ sutvāpi attano atthaṁ vaḍḍhetuṁ nibbattetuṁ nāsakkhīti vuttaṁ hoti.",
  "atk-s0513a32:37_6": "Abandhi sūti ettha abandhi soti evamattho daṭṭhabbo. Sa-",
  "atk-s0513a32:37_7": "oiti imesaṁ padānañhi sūti sandhi hoti.",
  "atk-s0513a32:38_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a32:38_1": "saccapariyosāne so bhikkhu sotāpattiphale patiṭṭhahi.",
  "atk-s0513a32:38_2": "Tadā nāviko idāni nāvikova ahosi,",
  "atk-s0513a32:38_3": "rājā ānando,",
  "atk-s0513a32:38_4": "tāpaso pana ahameva ahosinti.",
  "atk-s0513a32:39_0": "Avāriyajātakavaṇṇanā paṭhamā.",
  "atk-s0513a32:41_0": "[377] 2. Setaketujātakavaṇṇanā",
  "atk-s0513a32:42_0": "Mā tāta kujjhi na hi sādhu kodhoti idaṁ satthā jetavane viharanto kuhakabhikkhuṁ ārabbha kathesi,",
  "atk-s0513a32:42_1": "paccuppannavatthu uddālajātake āvi bhavissati.",
  "atk-s0513a32:43_0": "Atīte bārāṇasiyaṁ brahmadatte rajjaṁ kārente bodhisatto bārāṇasiyaṁ disāpāmokkho ācariyo hutvā pañcasate māṇave mante vācesi.",
  "atk-s0513a32:43_1": "Tesaṁ jeṭṭhako setaketu nāma udiccabrāhmaṇakule nibbattamāṇavo,",
  "atk-s0513a32:43_2": "tassa jātiṁ nissāya mahanto māno ahosi.",
  "atk-s0513a32:43_3": "So ekadivasaṁ aññehi māṇavehi saddhiṁ nagarā nikkhamanto nagaraṁ pavisantaṁ ekaṁ caṇḍālaṁ disvā “kosi",
  "atk-s0513a32:43_4": "tva”nti pucchitvā “caṇḍālohamasmī”ti vutte tassa sarīraṁ paharitvā āgatavātassa attano sarīre phusanabhayena “nassa, caṇḍāla,",
  "atk-s0513a32:43_5": "kāḷakaṇṇī,",
  "atk-s0513a32:43_6": "adhovātaṁ yāhī”ti vatvā vegena tassa uparivātaṁ agamāsi.",
  "atk-s0513a32:43_7": "Caṇḍālo sīghataraṁ gantvā tassa uparivāte aṭṭhāsi.",
  "atk-s0513a32:43_8": "Atha naṁ so “nassa kāḷakaṇṇī”ti suṭṭhutaraṁ akkosi paribhāsi.",
  "atk-s0513a32:43_9": "Taṁ sutvā caṇḍālo “tvaṁ kosī”ti pucchi.",
  "atk-s0513a32:43_10": "“Brāhmaṇamāṇavohamasmī”ti.",
  "atk-s0513a32:43_11": "“Brāhmaṇo hotu,",
  "atk-s0513a32:43_12": "mayā pana puṭṭhapañhaṁ kathetuṁ sakkhissasī”ti. “Āma,",
  "atk-s0513a32:43_13": "sakkhissāmī”ti.",
  "atk-s0513a32:43_14": "“Sace na sakkosi,",
  "atk-s0513a32:43_15": "pādantarena taṁ gamemī”ti.",
  "atk-s0513a32:43_16": "So attānaṁ takketvā “gamehī”ti āha.",
  "atk-s0513a32:44_0": "Caṇḍālaputto tassa kathaṁ parisaṁ gāhāpetvā “māṇava,",
  "atk-s0513a32:44_1": "disā nāma katarā”ti pañhaṁ pucchi.",
  "atk-s0513a32:44_2": "“Disā nāma puratthimādayo catasso disā”ti.",
  "atk-s0513a32:44_3": "Caṇḍālo “nāhaṁ taṁ etaṁ disaṁ pucchāmi,",
  "atk-s0513a32:44_4": "tvaṁ ettakampi ajānanto mama sarīre pahaṭavātaṁ jigucchasī”ti taṁ khandhaṭṭhike gahetvā onametvā attano pādantarena gamesi.",
  "atk-s0513a32:44_5": "Māṇavā taṁ pavattiṁ ācariyassa ācikkhiṁsu.",
  "atk-s0513a32:44_6": "Taṁ sutvā ācariyo “saccaṁ kira, tāta,",
  "atk-s0513a32:44_7": "setaketu caṇḍālenāsi pādantarena gamito”ti? “Āma, ācariya,",
  "atk-s0513a32:44_8": "so maṁ caṇḍāladāsiputto disāmattampi na jānāsī”ti attano pādantarena gamesi,",
  "atk-s0513a32:44_9": "idāni disvā kattabbaṁ assa jānissāmīti kuddho caṇḍālaputtaṁ akkosi paribhāsi.",
  "atk-s0513a32:44_10": "Atha naṁ ācariyo ‘tāta,",
  "atk-s0513a32:44_11": "setaketu mā tassa kujjhi,",
  "atk-s0513a32:44_12": "paṇḍito caṇḍāladāsiputto,",
  "atk-s0513a32:44_13": "na so taṁ etaṁ disaṁ pucchati,",
  "atk-s0513a32:44_14": "aññaṁ disaṁ pucchi,",
  "atk-s0513a32:44_15": "tayā pana diṭṭhasutaviññātato adiṭṭhāsutāviññātameva bahutara”nti ovadanto dve gāthā abhāsi –",
  "atk-s0513a32:45_0": "8.",
  "atk-s0513a32:46_0": "“Mā tāta kujjhi na hi sādhu kodho, bahumpi te adiṭṭhamassutañca;",
  "atk-s0513a32:47_0": "Mātā pitā disatā setaketu, ācariyamāhu disataṁ pasatthā.",
  "atk-s0513a32:48_0": "9.",
  "atk-s0513a32:49_0": "“Agārino annadapānavatthadā, avhāyikā tampi disaṁ vadanti;",
  "atk-s0513a32:50_0": "Esā disā paramā setaketu, yaṁ patvā dukkhī sukhino bhavantī”ti.",
  "atk-s0513a32:51_0": "Tattha na hi sādhu kodhoti kodho nāma uppajjamāno subhāsitadubbhāsitaṁ atthānatthaṁ hitāhitaṁ jānituṁ na detīti na sādhu na laddhako.",
  "atk-s0513a32:51_1": "Bahumpi te adiṭṭhanti tayā cakkhunā adiṭṭhaṁ sotena ca assutameva bahutaraṁ.",
  "atk-s0513a32:51_2": "Disatāti disā.",
  "atk-s0513a32:51_3": "Mātāpitaro puttānaṁ purimataraṁ uppannattā puratthimadisā nāma jātāti vadati.",
  "atk-s0513a32:51_4": "Ācariyamāhu disataṁ pasatthāti ācariyā pana dakkhiṇeyyattā disataṁ pasatthā dakkhiṇā disāti buddhādayo ariyā āhu kathenti dīpenti.",
  "atk-s0513a32:52_0": "Agārinoti gahaṭṭhā.",
  "atk-s0513a32:52_1": "Annadapānavatthadāti annadā, pānadā,",
  "atk-s0513a32:52_2": "vatthadā ca.",
  "atk-s0513a32:52_3": "Avhāyikāti “etha deyyadhammaṁ paṭiggaṇhathā”ti pakkosanakā.",
  "atk-s0513a32:52_4": "Tampi disaṁ vadantīti tampi buddhādayo ariyā ekaṁ disaṁ vadanti.",
  "atk-s0513a32:52_5": "Iminā catupaccayadāyakā gahaṭṭhā paccaye apadisitvā dhammikasamaṇabrāhmaṇehi upagantabbattā ekā disā nāmāti dīpeti.",
  "atk-s0513a32:52_6": "Aparo nayo –",
  "atk-s0513a32:52_7": "ye ete agārino annapānavatthadā,",
  "atk-s0513a32:52_8": "tesaṁ chakāmasaggasampattidāyakaṭṭhena uparūpari avhāyanato ye avhāyikā dhammikasamaṇabrāhmaṇā,",
  "atk-s0513a32:52_9": "tampi disaṁ vadanti,",
  "atk-s0513a32:52_10": "buddhādayo ariyā uparimadisaṁ nāma vadantīti dīpeti.",
  "atk-s0513a32:52_11": "Vuttampi cetaṁ –",
  "atk-s0513a32:53_0": "“Mātā pitā disā pubbā, ācariyā dakkhiṇā disā;",
  "atk-s0513a32:54_0": "Puttadārā disā pacchā, mittāmaccā ca uttarā.",
  "atk-s0513a32:55_0": "“Dāsakammakarā heṭṭhā, uddhaṁ samaṇabrāhmaṇā;",
  "atk-s0513a32:56_0": "Etā disā namasseyya, alamatto kule gihī”ti. ;",
  "atk-s0513a32:57_0": "Esā disāti idaṁ pana nibbānaṁ sandhāya vuttaṁ.",
  "atk-s0513a32:57_1": "Jātiādinā hi nānappakārena dukkhena dukkhitā sattā yaṁ patvā niddukkhā sukhino bhavanti,",
  "atk-s0513a32:57_2": "esā eva ca sattehi agatapubbā disā nāma.",
  "atk-s0513a32:57_3": "Teneva ca nibbānaṁ “paramā”ti āha.",
  "atk-s0513a32:57_4": "Vuttampi cetaṁ –",
  "atk-s0513a32:58_0": "“Samatittikaṁ anavasesakaṁ, telapattaṁ yathā parihareyya;",
  "atk-s0513a32:59_0": "Evaṁ sacittamanurakkhe, patthayāno disaṁ agatapubba”nti. ;",
  "atk-s0513a32:60_0": "Evaṁ mahāsatto māṇavassa disā kathesi.",
  "atk-s0513a32:60_1": "So pana “caṇḍālenamhi pādantarena gamito”ti tasmiṁ ṭhāne avasitvā takkasilaṁ gantvā disāpāmokkhācariyassa",
  "atk-s0513a32:60_2": "santike sabbasippāni uggaṇhitvā ācariyena anuññāto takkasilato nikkhamitvā sabbasamayasippaṁ sikkhanto vicari.",
  "atk-s0513a32:60_3": "So ekaṁ paccantagāmaṁ patvā taṁ nissāya vasante pañcasate tāpase disvā tesaṁ santike pabbajitvā yaṁ te jānanti sippamantacaraṇaṁ,",
  "atk-s0513a32:60_4": "taṁ uggaṇhitvā gaṇasatthā hutvā tehi parivārito bārāṇasiṁ gantvā punadivase bhikkhaṁ caranto rājaṅgaṇaṁ agamāsi.",
  "atk-s0513a32:60_5": "Rājā tāpasānaṁ iriyāpathe pasīditvā antonivesane bhojetvā te attano uyyāne vasāpesi.",
  "atk-s0513a32:60_6": "So ekadivasaṁ tāpase parivisitvā “ajja sāyanhe uyyānaṁ gantvā ayye vandissāmī”ti āha.",
  "atk-s0513a32:61_0": "Setaketu uyyānaṁ gantvā tāpase sannipātetvā “mārisā,",
  "atk-s0513a32:61_1": "ajja rājā āgamissati,",
  "atk-s0513a32:61_2": "rājāno ca nāma sakiṁ ārādhetvā yāvatāyukaṁ sukhaṁ jīvituṁ sakkā,",
  "atk-s0513a32:61_3": "ajja ekacce vaggulivataṁ caratha,",
  "atk-s0513a32:61_4": "ekacce kaṇṭakaseyyaṁ kappetha,",
  "atk-s0513a32:61_5": "ekacce pañcātapaṁ tappetha,",
  "atk-s0513a32:61_6": "ekacce ukkuṭikappadhānamanuyuñjatha,",
  "atk-s0513a32:61_7": "ekacce udakorohaṇakammaṁ karotha,",
  "atk-s0513a32:61_8": "ekacce mante sajjhāyathā”ti vicāretvā sayaṁ pakkasāladvāre apassayapīṭhake nisīditvā pañcavaṇṇaraṅgasamujjalavāsanaṁ",
  "atk-s0513a32:61_9": "ekaṁ potthakaṁ vicitravaṇṇe ādhārake ṭhapetvā susikkhitehi catūhi pañcahi māṇavehi pucchite pucchite",
  "atk-s0513a32:61_10": "pañhe kathesi.",
  "atk-s0513a32:61_11": "Tasmiṁ khaṇe rājā āgantvā te micchātapaṁ karonte disvā tuṭṭho setaketuṁ upasaṅkamitvā vanditvā ekamantaṁ",
  "atk-s0513a32:61_12": "nisinno purohitena saddhiṁ sallapanto tatiyaṁ gāthamāha –",
  "atk-s0513a32:62_0": "10.",
  "atk-s0513a32:63_0": "“Kharājinā jaṭilā paṅkadantā, dummakkharūpā yeme jappanti mante;",
  "atk-s0513a32:64_0": "Kacci nu te mānusake payoge, idaṁ vidū parimuttā apāyā”ti.",
  "atk-s0513a32:65_0": "Tattha kharājināti sakhurehi ajinacammehi samannāgatā.",
  "atk-s0513a32:65_1": "Paṅkadantāti dantakaṭṭhassa akhādanena malaggahitadantā.",
  "atk-s0513a32:65_2": "Dummakkharūpāti anañjitāmaṇḍitalūkhanivāsanapārupanā mālāgandhavilepanavajjitā,",
  "atk-s0513a32:65_3": "kiliṭṭharūpāti vuttaṁ hoti.",
  "atk-s0513a32:65_4": "Yeme jappantīti ye ime mante sajjhāyanti.",
  "atk-s0513a32:65_5": "Mānusake payogeti manussehi kattabbapayoge ṭhitā.",
  "atk-s0513a32:65_6": "Idaṁ vidū parimuttā apāyāti imasmiṁ payoge ṭhatvā imaṁ lokaṁ viditvā pākaṭaṁ katvā “kacci ete isayo catūhi apāyehi muttā”ti pucchati.",
  "atk-s0513a32:66_0": "Taṁ sutvā purohito catutthaṁ gāthamāha –",
  "atk-s0513a32:67_0": "11.",
  "atk-s0513a32:68_0": "“Pāpāni kammāni karitva rāja, bahussuto ce na careyya dhammaṁ;",
  "atk-s0513a32:69_0": "Sahassavedopi na taṁ paṭicca, dukkhā pamuñce caraṇaṁ apatvā”ti.",
  "atk-s0513a32:70_0": "Tattha karitvāti katvā.",
  "atk-s0513a32:70_1": "Caraṇanti saha sīlena aṭṭha samāpattiyo.",
  "atk-s0513a32:70_2": "Idaṁ vuttaṁ hoti. Mahārāja,",
  "atk-s0513a32:70_3": "“ahaṁ bahussutomhī”ti sahassavedopi ce tividhaṁ sucaritadhammaṁ na careyya,",
  "atk-s0513a32:70_4": "pāpāneva kareyya,",
  "atk-s0513a32:70_5": "so tāni pāpāni kammāni katvā taṁ bāhusaccaṁ paṭicca sīlasamāpattisaṅkhātaṁ caraṇaṁ appatvā dukkhā na pamuñce,",
  "atk-s0513a32:70_6": "apāyadukkhato na muccatevāti.",
  "atk-s0513a32:71_0": "Taṁ sutvā rājā tāpasesu pasādaṁ hari.",
  "atk-s0513a32:71_1": "Tato setaketu cintesi “imassa rañño tāpasesu pasādo udapādi,",
  "atk-s0513a32:71_2": "taṁ panesa purohito vāsiyā paharitvā viya chindi,",
  "atk-s0513a32:71_3": "mayā etena saddhiṁ kathetuṁ vaṭṭatī”ti.",
  "atk-s0513a32:71_4": "So tena saddhiṁ kathento pañcamaṁ gāthamāha –",
  "atk-s0513a32:72_0": "12.",
  "atk-s0513a32:73_0": "“Sahassavedopi na taṁ paṭicca, dukkhā pamuñce caraṇaṁ apatvā;",
  "atk-s0513a32:74_0": "Maññāmi vedā aphalā bhavanti, sasaṁyamaṁ caraṇameva sacca”nti.",
  "atk-s0513a32:75_0": "Tassattho –",
  "atk-s0513a32:75_1": "sace sahassavedopi taṁ bāhusaccaṁ paṭicca caraṇaṁ appatvā attānaṁ dukkhā na pamuñce,",
  "atk-s0513a32:75_2": "evaṁ sante ahaṁ maññāmi “tayo vedā aphalā honti,",
  "atk-s0513a32:75_3": "sasīlaṁ samāpatticaraṇameva saccaṁ hotī”ti.",
  "atk-s0513a32:76_0": "Taṁ sutvā purohito chaṭṭhaṁ gāthamāha –",
  "atk-s0513a32:77_0": "13.",
  "atk-s0513a32:78_0": "“Na heva vedā aphalā bhavanti, sasaṁyamaṁ caraṇameva saccaṁ;",
  "atk-s0513a32:79_0": "Kittiñhi pappoti adhicca vede, santiṁ puṇeti caraṇena danto”ti.",
  "atk-s0513a32:80_0": "Tassattho –",
  "atk-s0513a32:80_1": "tayo vedā aphalā na bhavanti,",
  "atk-s0513a32:80_2": "sasaṁyamaṁ caraṇameva saccaṁ seyyaṁ uttamaṁ pavaraṁ na heva hoti.",
  "atk-s0513a32:80_3": "Kiṁkāraṇā?",
  "atk-s0513a32:80_4": "Kittiñhi pappoti adhicca vedeti tayo vede adhicca diṭṭhadhamme kittimattaṁ yasamattaṁ lābhamattaṁ labhati,",
  "atk-s0513a32:80_5": "ito paraṁ aññaṁ natthi,",
  "atk-s0513a32:80_6": "tasmā na te aphalā.",
  "atk-s0513a32:80_7": "Santiṁ puṇeti caraṇena dantoti sīle patiṭṭhāya samāpattiyo nibbattetvā samāpattipadaṭṭhānaṁ vipassanaṁ",
  "atk-s0513a32:80_8": "vaḍḍhento accantaṁ santaṁ nibbānaṁ nāma taṁ eti pāpuṇāti.",
  "atk-s0513a32:81_0": "Iti purohito setaketuno vādaṁ bhinditvā te sabbe gihī kāretvā phalakāvudhāni gāhāpetvā mahantatarake katvā rañño upaṭṭhāke kāresi.",
  "atk-s0513a32:81_1": "Ayaṁ kira mahantatarakānaṁ vaṁso.",
  "atk-s0513a32:82_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a32:82_1": "“tadā setaketu kuhakabhikkhu ahosi,",
  "atk-s0513a32:82_2": "caṇḍālo sāriputto,",
  "atk-s0513a32:82_3": "rājā ānando,",
  "atk-s0513a32:82_4": "purohito pana ahameva ahosi”nti.",
  "atk-s0513a32:83_0": "Setaketujātakavaṇṇanā dutiyā.",
  "atk-s0513a32:85_0": "[378] 3. Darīmukhajātakavaṇṇanā",
  "atk-s0513a32:86_0": "Paṅkoca kāmāti idaṁ satthā jetavane viharanto mahābhinikkhamanaṁ ārabbha kathesi.",
  "atk-s0513a32:86_1": "Paccuppannavatthu heṭṭhā kathitameva.",
  "atk-s0513a32:87_0": "Atīte rājagahanagare magadharājā nāma rajjaṁ kāresi.",
  "atk-s0513a32:87_1": "Tadā bodhisatto tassa aggamahesiyā kucchimhi nibbatti,",
  "atk-s0513a32:87_2": "brahmadattakumārotissa nāmaṁ akaṁsu.",
  "atk-s0513a32:87_3": "Tassa jātadivaseyeva purohitassapi putto jāyi,",
  "atk-s0513a32:87_4": "tassa mukhaṁ ativiya sobhati,",
  "atk-s0513a32:87_5": "tenassa darīmukhoti nāmaṁ akaṁsu.",
  "atk-s0513a32:87_6": "Te ubhopi rājakuleyeva saṁvaḍḍhā aññamaññaṁ piyasahāyā hutvā soḷasavassakāle takkasilaṁ gantvā sabbasippāni",
  "atk-s0513a32:87_7": "uggaṇhitvā “sabbasamayasippañca sikkhissāma,",
  "atk-s0513a32:87_8": "desacārittañca jānissāmā”ti gāmanigamādīsu carantā bārāṇasiṁ patvā devakule vasitvā punadivase bārāṇasiṁ bhikkhāya pavisiṁsu.",
  "atk-s0513a32:87_9": "Tattha ekasmiṁ kule “brāhmaṇe bhojetvā vācanakaṁ dassāmā”ti pāyāsaṁ pacitvā āsanāni paññattāni honti.",
  "atk-s0513a32:87_10": "Manussā te ubhopi bhikkhāya carante disvā “brāhmaṇā āgatā”ti gehaṁ pavesetvā mahāsattassa āsane suddhavatthaṁ paññāpesuṁ,",
  "atk-s0513a32:87_11": "darīmukhassa āsane rattakambalaṁ.",
  "atk-s0513a32:87_12": "Darīmukho taṁ nimittaṁ disvā “ajja mayhaṁ sahāyo bārāṇasirājā bhavissati,",
  "atk-s0513a32:87_13": "ahaṁ senāpatī”ti aññāsi.",
  "atk-s0513a32:87_14": "Te tattha bhuñjitvā vācanakaṁ gahetvā maṅgalaṁ vatvā nikkhamma taṁ rājuyyānaṁ agamaṁsu.",
  "atk-s0513a32:87_15": "Tattha mahāsatto maṅgalasilāpaṭṭe nipajji,",
  "atk-s0513a32:87_16": "darīmukho panassa pāde parimajjanto nisīdi.",
  "atk-s0513a32:88_0": "Tadā bārāṇasirañño matassa sattamo divaso hoti.",
  "atk-s0513a32:88_1": "Purohito rañño sarīrakiccaṁ katvā aputtake rajje sattame divase phussarathaṁ vissajjesi.",
  "atk-s0513a32:88_2": "Phussarathavissajjanakiccaṁ mahājanakajātake āvi bhavissati.",
  "atk-s0513a32:88_3": "Phussaratho nagarā nikkhamitvā caturaṅginiyā senāya parivuto anekasatehi tūriyehi vajjamānehi uyyānadvāraṁ pāpuṇi.",
  "atk-s0513a32:88_4": "Darīmukho tūriyasaddaṁ sutvā “sahāyassa me phussaratho āgacchati,",
  "atk-s0513a32:88_5": "ajjevesa rājā hutvā mayhaṁ senāpatiṭṭhānaṁ dassati,",
  "atk-s0513a32:88_6": "ko me gharāvāsenattho,",
  "atk-s0513a32:88_7": "nikkhamitvā pabbajissāmī”ti bodhisattaṁ anāmantetvāva ekamantaṁ gantvā paṭicchanne aṭṭhāsi.",
  "atk-s0513a32:88_8": "Purohito uyyānadvāre rathaṁ ṭhapetvā uyyānaṁ paviṭṭho bodhisattaṁ maṅgalasilāpaṭṭe nipannaṁ disvā pādesu",
  "atk-s0513a32:88_9": "lakkhaṇāni oloketvā “ayaṁ puññavā satto dvisahassadīpaparivārānaṁ catunnampi mahādīpānaṁ rajjaṁ kāretuṁ samattho,",
  "atk-s0513a32:88_10": "dhiti panassa kīdisā”ti sabbatūriyāni paggaṇhāpesi.",
  "atk-s0513a32:88_11": "Bodhisatto pabujjhitvā mukhato sāṭakaṁ apanetvā mahājanaṁ oloketvā puna sāṭakena mukhaṁ paṭicchādetvā",
  "atk-s0513a32:88_12": "thokaṁ nipajjitvā passaddhadaratho uṭṭhāya silāpaṭṭe pallaṅkena nisīdi.",
  "atk-s0513a32:88_13": "Purohito jāṇukena patiṭṭhāya “deva,",
  "atk-s0513a32:88_14": "rajjaṁ tumhākaṁ pāpuṇātī”ti āha.",
  "atk-s0513a32:88_15": "“Aputtakaṁ bhaṇe rajja”nti. “Āma, devā”ti.",
  "atk-s0513a32:88_16": "“Tena hi sādhū”ti sampaṭicchi.",
  "atk-s0513a32:88_17": "Te tassa uyyāneyeva abhisekaṁ akaṁsu.",
  "atk-s0513a32:88_18": "So yasamahantatāya darīmukhaṁ asaritvāva rathaṁ abhiruyha mahājanaparivuto nagaraṁ pavisitvā padakkhiṇaṁ",
  "atk-s0513a32:88_19": "katvā rājadvāre ṭhitova amaccānaṁ ṭhānantarāni vicāretvā pāsādaṁ abhiruhi.",
  "atk-s0513a32:89_0": "Tasmiṁ khaṇe darīmukho “suññaṁ dāni uyyāna”nti āgantvā maṅgalasilāya nisīdi,",
  "atk-s0513a32:89_1": "athassa purato paṇḍupalāsaṁ pati.",
  "atk-s0513a32:89_2": "So tasmiṁyeva paṇḍupalāse khayavayaṁ paṭṭhapetvā tilakkhaṇaṁ sammasitvā pathaviṁ unnādento paccekabodhiṁ nibbattesi.",
  "atk-s0513a32:89_3": "Tassa taṅkhaṇaññeva gihiliṅgaṁ antaradhāyi,",
  "atk-s0513a32:89_4": "iddhimayapattacīvaraṁ ākāsato otaritvā sarīre paṭimuñci.",
  "atk-s0513a32:89_5": "Tāvadeva aṭṭhaparikkhāradharo iriyāpathasampanno vassasaṭṭhikatthero viya hutvā iddhiyā ākāse uppatitvā himavantapadese nandamūlakapabbhāraṁ agamāsi.",
  "atk-s0513a32:89_6": "Bodhisattopi dhammena rajjaṁ kāresi,",
  "atk-s0513a32:89_7": "yasamahantatāya pana yasena pamatto hutvā cattālīsa vassāni darīmukhaṁ na sari,",
  "atk-s0513a32:89_8": "cattālīse pana saṁvacchare atīte taṁ saritvā “mayhaṁ sahāyo darīmukho nāma atthi,",
  "atk-s0513a32:89_9": "kahaṁ nu kho so”ti taṁ daṭṭhukāmo ahosi.",
  "atk-s0513a32:89_10": "So tato paṭṭhāya antepurepi parisamajjhepi “kahaṁ nu kho mayhaṁ sahāyo darīmukho,",
  "atk-s0513a32:89_11": "yo me tassa vasanaṭṭhānaṁ katheti,",
  "atk-s0513a32:89_12": "mahantamassa yasaṁ dassāmī”ti vadati.",
  "atk-s0513a32:89_13": "Evaṁ tassa punappunaṁ taṁ sarantasseva aññāni dasa saṁvaccharāni atikkantāni.",
  "atk-s0513a32:90_0": "Darīmukhapaccekabuddhopi paññāsavassaccayena āvajjento “maṁ kho sahāyo saratī”ti ñatvā “idāni so mahallako puttadhītādīhi vuddhippatto,",
  "atk-s0513a32:90_1": "gantvā dhammaṁ kathetvā pabbājessāmi na”nti iddhiyā ākāsena āgantvā uyyāne otaritvā suvaṇṇapaṭimā viya silāpaṭṭe nisīdi.",
  "atk-s0513a32:90_2": "Uyyānapālo taṁ disvā upasaṅkamitvā “bhante,",
  "atk-s0513a32:90_3": "kuto tumhe ethā”ti pucchi.",
  "atk-s0513a32:90_4": "“Nandamūlakapabbhārato”ti.",
  "atk-s0513a32:90_5": "“Ke nāma tumhe”ti?",
  "atk-s0513a32:90_6": "“Darīmukhapaccekabuddho nāmāhaṁ, āvuso”ti. “Bhante,",
  "atk-s0513a32:90_7": "amhākaṁ rājānaṁ jānāthā”ti?",
  "atk-s0513a32:90_8": "“Āma jānāmi,",
  "atk-s0513a32:90_9": "gihikāle no sahāyo”ti. “Bhante,",
  "atk-s0513a32:90_10": "rājā tumhe daṭṭhukāmo,",
  "atk-s0513a32:90_11": "kathessāmi tassa tumhākaṁ āgatabhāva”nti.",
  "atk-s0513a32:90_12": "“Gaccha kathehī”ti.",
  "atk-s0513a32:90_13": "So “sādhū”ti vatvā turitaturitova gantvā tassa silāpaṭṭe nisinnabhāvaṁ rañño kathesi.",
  "atk-s0513a32:90_14": "Rājā “āgato kira me sahāyo,",
  "atk-s0513a32:90_15": "passissāmi na”nti rathaṁ āruyha mahantena parivārena uyyānaṁ gantvā paccekabuddhaṁ vanditvā paṭisanthāraṁ katvā ekamantaṁ nisīdi.",
  "atk-s0513a32:90_16": "Atha naṁ paccekabuddho “kiṁ,",
  "atk-s0513a32:90_17": "brahmadatta,",
  "atk-s0513a32:90_18": "dhammena rajjaṁ kāresi,",
  "atk-s0513a32:90_19": "agatigamanaṁ na gacchasi,",
  "atk-s0513a32:90_20": "dhanatthāya lokaṁ na pīḷesi,",
  "atk-s0513a32:90_21": "dānādīni puññāni karosī”tiādīni vadanto paṭisanthāraṁ katvā “brahmadatta,",
  "atk-s0513a32:90_22": "mahallakosi,",
  "atk-s0513a32:90_23": "etarahi kāme pahāya pabbajituṁ te samayo”ti vatvā tassa dhammaṁ desento paṭhamaṁ gāthamāha –",
  "atk-s0513a32:91_0": "14.",
  "atk-s0513a32:92_0": "“Paṅko ca kāmā palipo ca kāmā, bhayañca metaṁ timūlaṁ pavuttaṁ;",
  "atk-s0513a32:93_0": "Rajo ca dhūmo ca mayā pakāsitā, hitvā tuvaṁ pabbaja brahmadattā”ti.",
  "atk-s0513a32:94_0": "Tattha paṅkoti udake jātāni tiṇasevālakumudagacchādīni adhippetāni.",
  "atk-s0513a32:94_1": "Yathā hi udakaṁ tarantaṁ tāni laggāpenti sajjāpenti,",
  "atk-s0513a32:94_2": "tathā saṁsārasāgaraṁ tarantassa yogāvacarassa pañca kāmaguṇā sabbe vā pana vatthukāmakilesakāmā laggāpanavasena paṅko nāma.",
  "atk-s0513a32:94_3": "Imasmiñhi paṅke āsattā visattā devāpi manussāpi tiracchānāpi kilamanti rodanti paridevanti.",
  "atk-s0513a32:94_4": "Palipo ca kāmāti palipo vuccati mahākaddamo,",
  "atk-s0513a32:94_5": "yamhi laggā sūkaramigādayopi sīhāpi vāraṇāpi attānaṁ uddharitvā gantuṁ na sakkonti,",
  "atk-s0513a32:94_6": "vatthukāmakilesakāmāpi taṁsarikkhatāya “palipā”ti vuttā.",
  "atk-s0513a32:94_7": "Paññavantopi hi sattā tesu kāmesu sakiṁ laggakālato paṭṭhāya te kāme padāletvā sīghaṁ uṭṭhāya akiñcanaṁ",
  "atk-s0513a32:94_8": "apalibodhaṁ ramaṇīyaṁ pabbajjaṁ upagantuṁ na sakkonti.",
  "atk-s0513a32:94_9": "Bhayañca metanti bhayañca etaṁ, ma-",
  "atk-s0513a32:94_10": "kāro byañjanasandhivasena vutto.",
  "atk-s0513a32:94_11": "Timūlanti tīhi mūlehi patiṭṭhitaṁ viya acalaṁ.",
  "atk-s0513a32:94_12": "Balavabhayassetaṁ nāmaṁ.",
  "atk-s0513a32:94_13": "Pavuttanti mahārāja,",
  "atk-s0513a32:94_14": "ete kāmā nāma diṭṭhadhammikasamparāyikassa attānuvādabhayādikassa ceva dvattiṁsakammakaraṇachanavutirogavasappavattassa",
  "atk-s0513a32:94_15": "ca bhayassa paccayaṭṭhena balavabhayanti buddhapaccekabuddhabuddhasāvakehi ceva sabbaññubodhisattehi",
  "atk-s0513a32:94_16": "ca pavuttaṁ kathitaṁ,",
  "atk-s0513a32:94_17": "dīpitanti attho.",
  "atk-s0513a32:94_18": "Atha vā bhayañca metanti bhayañca mayā etaṁ timūlaṁ pavuttanti evañcettha attho daṭṭhabboyeva.",
  "atk-s0513a32:95_0": "Rajo ca dhūmo cāti rajadhūmasadisattā “rajo”ti ca “dhūmo”ti ca mayā pakāsitā.",
  "atk-s0513a32:95_1": "Yathā hi sunhātassa suvilittālaṅkatassa purisassa sarīre sukhumarajaṁ patitaṁ,",
  "atk-s0513a32:95_2": "taṁ sarīraṁ dubbaṇṇaṁ sobhārahitaṁ kiliṭṭhaṁ karoti,",
  "atk-s0513a32:95_3": "evameva iddhibalena ākāsena āgantvā cando viya ca sūriyo viya ca loke paññātāpi sakiṁ kāmarajassa anto",
  "atk-s0513a32:95_4": "patitakālato paṭṭhāya guṇavaṇṇaguṇasobhāguṇasuddhīnaṁ upahatattā dubbaṇṇā sobhārahitā kiliṭṭhāyeva honti.",
  "atk-s0513a32:95_5": "Yathā ca dhūmena pahaṭakālato paṭṭhāya suparisuddhāpi bhitti kāḷavaṇṇā hoti,",
  "atk-s0513a32:95_6": "evaṁ atiparisuddhaññāṇāpi kāmadhūmena pahaṭakālato paṭṭhāya guṇavināsappattiyā mahājanamajjhe kāḷakāva hutvā paññāyanti.",
  "atk-s0513a32:95_7": "Iti rajadhūmasarikkhatāya ete kāmā “rajo ca dhūmo cā”ti mayā tuyhaṁ pakāsitā,",
  "atk-s0513a32:95_8": "tasmā ime kāme hitvā tuvaṁ pabbaja brahmadattāti rājānaṁ pabbajjāya ussāhaṁ janeti.",
  "atk-s0513a32:96_0": "Taṁ sutvā rājā kilesehi attano baddhabhāvaṁ kathento dutiyaṁ gāthamāha –",
  "atk-s0513a32:97_0": "15.",
  "atk-s0513a32:98_0": "“Gadhito ca ratto ca adhimucchito ca, kāmesvahaṁ brāhmaṇa bhiṁsarūpaṁ;",
  "atk-s0513a32:99_0": "Taṁ nussahe jīvikattho pahātuṁ, kāhāmi puññāni anappakānī”ti.",
  "atk-s0513a32:100_0": "Tattha gadhitoti abhijjhākāyaganthena baddho.",
  "atk-s0513a32:100_1": "Rattoti pakatijahāpanena rāgena ratto.",
  "atk-s0513a32:100_2": "Adhimucchitoti ativiya mucchito.",
  "atk-s0513a32:100_3": "Kāmesvahanti duvidhesupi kāmesu ahaṁ.",
  "atk-s0513a32:100_4": "Brāhmaṇāti darīmukhapaccekabuddhaṁ ālapati.",
  "atk-s0513a32:100_5": "Bhiṁsarūpanti balavarūpaṁ.",
  "atk-s0513a32:100_6": "Taṁ nussaheti taṁ duvidhampi kāmaṁ na ussahāmi na sakkomi.",
  "atk-s0513a32:100_7": "Jīvikattho pahātunti imāya jīvikāya atthiko ahaṁ taṁ kāmaṁ pahātuṁ na sakkomīti vadati.",
  "atk-s0513a32:100_8": "Kāhāmi puññānīti idāni dānasīlauposathakammasaṅkhātāni puññāni anappakāni bahūni karissāmīti.",
  "atk-s0513a32:101_0": "Evaṁ kilesakāmo nāmesa sakiṁ allīnakālato paṭṭhāya apanetuṁ na sakkoti,",
  "atk-s0513a32:101_1": "yena saṁkiliṭṭhacitto mahāpuriso paccekabuddhena pabbajjāya guṇe kathitepi “pabbajituṁ na sakkomī”ti āha.",
  "atk-s0513a32:101_2": "Yoyaṁ dīpaṅkarapādamūle attani sambhavena ñāṇena buddhakaradhamme vicinanto tatiyaṁ nekkhammapāramiṁ disvā –",
  "atk-s0513a32:102_0": "“Imaṁ tvaṁ tatiyaṁ tāva, daḷhaṁ katvā samādiya;",
  "atk-s0513a32:103_0": "Nekkhammapāramitaṁ gaccha, yadi bodhiṁ pattumicchasi.",
  "atk-s0513a32:104_0": "“Yathā andughare puriso, ciravuttho dukhaṭṭito;",
  "atk-s0513a32:105_0": "Na tattha rāgaṁ janeti, muttiṁyeva gavesati.",
  "atk-s0513a32:106_0": "“Tatheva tvaṁ sabbabhave, passa andughare viya;",
  "atk-s0513a32:107_0": "Nekkhammābhimukho hutvā, sambodhiṁ pāpuṇissasī”ti. –",
  "atk-s0513a32:108_0": "Evaṁ nekkhamme guṇaṁ parikittesi,",
  "atk-s0513a32:108_1": "so paccekabuddhena pabbajjāya vaṇṇaṁ vatvā “kilese chaḍḍetvā samaṇo hohī”ti vuccamānopi “nāhaṁ kilese chaḍḍetvā samaṇo bhavituṁ sakkomī”ti vadati.",
  "atk-s0513a32:109_0": "Imasmiṁ kira loke aṭṭha ummattakā nāma.",
  "atk-s0513a32:109_1": "Tenāhu porāṇā “aṭṭha puggalā ummattakasaññaṁ paṭilabhanti,",
  "atk-s0513a32:109_2": "kāmummattako lobhavasaṁ gato,",
  "atk-s0513a32:109_3": "kodhummattako dosavasaṁ gato,",
  "atk-s0513a32:109_4": "diṭṭhummattako vipallāsavasaṁ gato,",
  "atk-s0513a32:109_5": "mohummattako aññāṇavasaṁ gato,",
  "atk-s0513a32:109_6": "yakkhummattako yakkhavasaṁ gato,",
  "atk-s0513a32:109_7": "pittummattako pittavasaṁ gato,",
  "atk-s0513a32:109_8": "surummattako pānavasaṁ gato,",
  "atk-s0513a32:109_9": "byasanummattako sokavasaṁ gato”ti.",
  "atk-s0513a32:109_10": "Imesu aṭṭhasu ummattakesu mahāsatto imasmiṁ jātake kāmummattako hutvā lobhavasaṁ gato pabbajjāya guṇaṁ na aññāsi.",
  "atk-s0513a32:110_0": "Evaṁ anatthakārakaṁ pana imaṁ guṇaparidhaṁsakaṁ lobhajātaṁ kasmā sattā parimuñcituṁ na sakkontīti?",
  "atk-s0513a32:110_1": "Anamatagge saṁsāre anekāni kappakoṭisatasahassāni ekato bandhitabhāvena.",
  "atk-s0513a32:110_2": "Evaṁ santepi taṁ paṇḍitā “appassādā kāmā”tiādīnaṁ anekesaṁ paccavekkhaṇānaṁ vasena pajahanti.",
  "atk-s0513a32:110_3": "Teneva darīmukhapaccekabuddho mahāsattena “pabbajituṁ na sakkomī”ti vuttepi dhuranikkhepaṁ akatvā uttarimpi ovadanto dve gāthā āha.",
  "atk-s0513a32:111_0": "16.",
  "atk-s0513a32:112_0": "“Yo atthakāmassa hitānukampino, ovajjamāno na karoti sāsanaṁ;",
  "atk-s0513a32:113_0": "Idameva seyyo iti maññamāno, punappunaṁ gabbhamupeti mando.",
  "atk-s0513a32:114_0": "17.",
  "atk-s0513a32:115_0": "“So ghorarūpaṁ nirayaṁ upeti, subhāsubhaṁ muttakarīsapūraṁ;",
  "atk-s0513a32:116_0": "Sattā sakāye na jahanti giddhā, ye honti kāmesu avītarāgā”ti.",
  "atk-s0513a32:117_0": "Tattha atthakāmassāti vuḍḍhikāmassa.",
  "atk-s0513a32:117_1": "Hitānukampinoti hitena muducittena anukampantassa.",
  "atk-s0513a32:117_2": "Ovajjamānoti ovadiyamāno.",
  "atk-s0513a32:117_3": "Idameva seyyoti yaṁ attanā gahitaṁ aseyyaṁ anuttamampi samānaṁ,",
  "atk-s0513a32:117_4": "taṁ idameva seyyo iti maññamāno.",
  "atk-s0513a32:117_5": "Mandoti so aññāṇapuggalo mātukucchiyaṁ vāsaṁ nātikkamati,",
  "atk-s0513a32:117_6": "punappunaṁ gabbhaṁ upetiyevāti attho.",
  "atk-s0513a32:118_0": "So ghorarūpanti mahārāja,",
  "atk-s0513a32:118_1": "so mando taṁ mātukucchiṁ upento ghorarūpaṁ dāruṇajātikaṁ nirayaṁ upeti nāma.",
  "atk-s0513a32:118_2": "Mātukucchi hi nirassādaṭṭhena idha “nirayo”ti vutto,",
  "atk-s0513a32:118_3": "“catukuṭṭikanirayo”ti vuccati.",
  "atk-s0513a32:118_4": "“Catukuṭṭikanirayo nāma kataro”ti vutte mātukucchimeva vattuṁ vaṭṭati.",
  "atk-s0513a32:118_5": "Avīcimahāniraye nibbattasattassa hi aparāparaṁ ādhāvanaparidhāvanaṁ hotiyeva,",
  "atk-s0513a32:118_6": "tasmā taṁ “catukuṭṭikanirayo”ti vattuṁ na labbhati,",
  "atk-s0513a32:118_7": "mātukucchiyaṁ pana nava vā dasa vā māse catūhipi passehi ito cito ca dhāvituṁ nāma na sakkā,",
  "atk-s0513a32:118_8": "atisambādhe okāse catukoṭena catusaṅkuṭiteneva hutvā acchitabbaṁ,",
  "atk-s0513a32:118_9": "tasmā esa “catukuṭṭikanirayo”ti vuccati.",
  "atk-s0513a32:119_0": "Subhāsubhanti subhānaṁ asubhaṁ.",
  "atk-s0513a32:119_1": "Subhānañhi saṁsārabhīrukānaṁ yogāvacarakulaputtānaṁ mātukucchi ekantaṁ asubhasammato.",
  "atk-s0513a32:119_2": "Tena vuttaṁ –",
  "atk-s0513a32:120_0": "“Ajaññaṁ jaññasaṅkhātaṁ, asuciṁ sucisammataṁ;",
  "atk-s0513a32:121_0": "Nānākuṇapaparipūraṁ, jaññarūpaṁ apassato.",
  "atk-s0513a32:122_0": "“Dhiratthumaṁ āturaṁ pūtikāyaṁ, jegucchiyaṁ assuciṁ byādhidhammaṁ;",
  "atk-s0513a32:123_0": "Yatthappamattā adhimucchitā pajā, hāpenti maggaṁ sugatūpapattiyā”ti. ;",
  "atk-s0513a32:124_0": "Sattāti āsattā visattā laggā laggitā sakāye na jahantīti taṁ mātukucchiṁ na pariccajanti.",
  "atk-s0513a32:124_1": "Giddhāti gadhitā.",
  "atk-s0513a32:124_2": "Ye hontīti ye kāmesu avītarāgā honti,",
  "atk-s0513a32:124_3": "te etaṁ gabbhavāsaṁ na jahantīti.",
  "atk-s0513a32:125_0": "Evaṁ darīmukhapaccekabuddho gabbhaokkantimūlakañca,",
  "atk-s0513a32:125_1": "parihāramūlakañca dukkhaṁ dassetvā idāni gabbhavuṭṭhānamūlakaṁ dassetuṁ diyaḍḍhagāthamāha.",
  "atk-s0513a32:126_0": "18.",
  "atk-s0513a32:127_0": "“Mīḷhena littā ruhirena makkhitā, semhena littā upanikkhamanti;",
  "atk-s0513a32:128_0": "Yaṁ yañhi kāyena phusanti tāvade, sabbaṁ asātaṁ dukhameva kevalaṁ.",
  "atk-s0513a32:129_0": "19.",
  "atk-s0513a32:130_0": "“Disvā vadāmi na hi aññato savaṁ, pubbenivāsaṁ bahukaṁ sarāmī”ti.",
  "atk-s0513a32:131_0": "Tattha mīḷhena littāti mahārāja,",
  "atk-s0513a32:131_1": "ime sattā mātukucchito nikkhamantā na catujjātigandhehi vilimpitvā surabhimālaṁ piḷandhitvā nikkhamanti,",
  "atk-s0513a32:131_2": "purāṇagūthena pana makkhitā palibuddhā hutvā nikkhamanti.",
  "atk-s0513a32:131_3": "Ruhirena makkhitāti rattalohitacandanānulittāpi ca hutvā na nikkhamanti,",
  "atk-s0513a32:131_4": "rattalohitamakkhitā pana hutvā nikkhamanti.",
  "atk-s0513a32:131_5": "Semhena littāti na cāpi setacandanavilittā nikkhamanti,",
  "atk-s0513a32:131_6": "bahalapicchilasemhalittā pana hutvā nikkhamanti.",
  "atk-s0513a32:131_7": "Itthīnañhi gabbhavuṭṭhānakāle etā asuciyo nikkhamanti.",
  "atk-s0513a32:131_8": "Tāvadeti tasmiṁ samaye.",
  "atk-s0513a32:131_9": "Idaṁ vuttaṁ hoti – mahārāja,",
  "atk-s0513a32:131_10": "ime sattā tasmiṁ mātukucchito nikkhamanasamaye evaṁ mīḷhādilittā nikkhamantā yaṁ yaṁ nikkhamanamaggapadesaṁ vā hatthaṁ vā pādaṁ vā phusanti,",
  "atk-s0513a32:131_11": "taṁ sabbaṁ asātaṁ amadhuraṁ kevalaṁ asammissaṁ dukkhameva phusanti,",
  "atk-s0513a32:131_12": "sukhaṁ nāma tesaṁ tasmiṁ samaye natthīti.",
  "atk-s0513a32:132_0": "Disvā vadāmi na hi aññato savanti mahārāja,",
  "atk-s0513a32:132_1": "ahaṁ imaṁ ettakaṁ vadanto na aññato savaṁ,",
  "atk-s0513a32:132_2": "aññassa samaṇassa vā brāhmaṇassa vā taṁ sutvā na vadāmi,",
  "atk-s0513a32:132_3": "attano pana paccekabodhiñāṇena disvā paṭivijjhitvā paccakkhaṁ katvā vadāmīti attho.",
  "atk-s0513a32:132_4": "Pubbenivāsaṁ bahukanti idaṁ attano ānubhāvaṁ dassento āha.",
  "atk-s0513a32:132_5": "Idaṁ vuttaṁ hoti – mahārāja,",
  "atk-s0513a32:132_6": "ahañhi pubbe nivutthakkhandhapaṭipāṭisaṅkhātaṁ pubbenivāsaṁ bahukaṁ sarāmi,",
  "atk-s0513a32:132_7": "satasahassakappādhikāni dve asaṅkhyeyyāni sarāmīti.",
  "atk-s0513a32:133_0": "Idāni satthā abhisambuddho hutvā “evaṁ so paccekabuddho rājānaṁ subhāsitakathāya saṅgaṇhī”ti vatvā osāne upaḍḍhagāthamāha –",
  "atk-s0513a32:134_0": "“Citrāhi gāthāhi subhāsitāhi, darīmukho nijjhāpayi sumedha”nti.",
  "atk-s0513a32:135_0": "Tattha citrāhīti anekatthasannissitāhi.",
  "atk-s0513a32:135_1": "Subhāsitāhīti sukathitāhi.",
  "atk-s0513a32:135_2": "Darīmukho nijjhāpayi sumedhanti bhikkhave,",
  "atk-s0513a32:135_3": "so darīmukhapaccekabuddho taṁ sumedhaṁ sundarapaññaṁ kāraṇākāraṇajānanasamatthaṁ rājānaṁ nijjhāpesi saññāpesi,",
  "atk-s0513a32:135_4": "attano vacanaṁ gaṇhāpesīti attho.",
  "atk-s0513a32:136_0": "Evaṁ paccekabuddho kāmesu dosaṁ dassetvā attano vacanaṁ gāhāpetvā “mahārāja,",
  "atk-s0513a32:136_1": "idāni pabbaja vā mā vā,",
  "atk-s0513a32:136_2": "mayā pana tuyhaṁ kāmesu ādīnavo pabbajjāya ca ānisaṁso kathito,",
  "atk-s0513a32:136_3": "tvaṁ appamatto hohī”ti vatvā suvaṇṇarājahaṁso viya ākāse uppatitvā valāhakagabbhaṁ maddanto nandamūlakapabbhārameva gato.",
  "atk-s0513a32:136_4": "Mahāsatto dasanakhasamodhānasamujjalaṁ añjaliṁ sirasmiṁ ṭhapetvā namassamāno tasmiṁ dassanavisaye atīte",
  "atk-s0513a32:136_5": "jeṭṭhaputtaṁ pakkosāpetvā rajjaṁ paṭicchāpetvā mahājanassa rodantassa paridevantassa kāme pahāya himavantaṁ",
  "atk-s0513a32:136_6": "pavisitvā paṇṇasālaṁ māpetvā isipabbajjaṁ pabbajitvā na cirasseva abhiññā ca samāpattiyo ca nibbattetvā",
  "atk-s0513a32:136_7": "āyupariyosāne brahmalokūpago ahosi.",
  "atk-s0513a32:137_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a32:137_1": "saccapariyosāne bahū sotāpannādayo ahesuṁ.",
  "atk-s0513a32:137_2": "Tadā rājā ahameva ahosinti.",
  "atk-s0513a32:138_0": "Darīmukhajātakavaṇṇanā tatiyā.",
  "atk-s0513a32:140_0": "[379] 4. Nerujātakavaṇṇanā",
  "atk-s0513a32:141_0": "Kākolā kākasaṅghā cāti idaṁ satthā jetavane viharanto aññataraṁ bhikkhuṁ ārabbha kathesi.",
  "atk-s0513a32:141_1": "So kira satthu santike kammaṭṭhānaṁ gahetvā ekaṁ paccantagāmaṁ agamāsi.",
  "atk-s0513a32:141_2": "Manussā tassa iriyāpathe pasīditvā taṁ bhojetvā paṭiññaṁ gahetvā araññe paṇṇasālaṁ katvā tattha vasāpesuṁ,",
  "atk-s0513a32:141_3": "ativiya cassa sakkāraṁ kariṁsu.",
  "atk-s0513a32:141_4": "Atheke sassatavādā āgamaṁsu.",
  "atk-s0513a32:141_5": "Te tesaṁ vacanaṁ sutvā therassa vādaṁ vissajjetvā sassatavādaṁ gahetvā tesaññeva sakkāraṁ kariṁsu.",
  "atk-s0513a32:141_6": "Tato ucchedavādā āgamaṁsu te sassatavādaṁ vissajjetvā ucchedavādameva gaṇhiṁsu.",
  "atk-s0513a32:141_7": "Athaññe acelakā āgamiṁsu.",
  "atk-s0513a32:141_8": "Te ucchedavādaṁ vissajjetvā acelakavādaṁ gaṇhiṁsu.",
  "atk-s0513a32:141_9": "So tesaṁ guṇāguṇaṁ ajānantānaṁ manussānaṁ santike dukkhena vasitvā vutthavasso pavāretvā satthu santikaṁ",
  "atk-s0513a32:141_10": "gantvā katapaṭisanthāro “kahaṁ vassaṁvutthosī”ti vutte “paccantaṁ nissāya,",
  "atk-s0513a32:141_11": "bhante”ti vatvā “sukhaṁ vutthosī”ti puṭṭho “bhante,",
  "atk-s0513a32:141_12": "guṇāguṇaṁ ajānantānaṁ santike dukkhaṁ vutthosmī”ti āha.",
  "atk-s0513a32:141_13": "Satthā “bhikkhu porāṇakapaṇḍitā tiracchānayoniyaṁ nibbattāpi guṇāguṇaṁ ajānantehi saddhiṁ ekadivasampi na vasiṁsu,",
  "atk-s0513a32:141_14": "tvaṁ attano guṇāguṇaṁ ajānanaṭṭhāne kasmā vasī”ti vatvā tena yācito atītaṁ āhari.",
  "atk-s0513a32:142_0": "Atīte bārāṇasiyaṁ brahmadatte rajjaṁ kārente bodhisatto suvaṇṇahaṁsayoniyaṁ nibbatti,",
  "atk-s0513a32:142_1": "kaniṭṭhabhātāpissa atthi.",
  "atk-s0513a32:142_2": "Te cittakūṭapabbate vasantā himavantapadese sayaṁjātasāliṁ khādanti.",
  "atk-s0513a32:142_3": "Te ekadivasaṁ tattha caritvā cittakūṭaṁ āgacchantā antarāmagge ekaṁ neruṁ nāma kañcanapabbataṁ disvā tassa matthake nisīdiṁsu.",
  "atk-s0513a32:142_4": "Taṁ pana pabbataṁ nissāya vasantā sakuṇasaṅghā catuppadā ca gocarabhūmiyaṁ nānāvaṇṇā honti,",
  "atk-s0513a32:142_5": "pabbataṁ paviṭṭhakālato paṭṭhāya te sabbe tassobhāsena suvaṇṇavaṇṇā honti.",
  "atk-s0513a32:142_6": "Taṁ disvā bodhisattassa kaniṭṭho taṁ kāraṇaṁ ajānitvā “kiṁ nu kho ettha kāraṇa”nti bhātarā saddhiṁ sallapanto dve gāthā abhāsi –",
  "atk-s0513a32:143_0": "20.",
  "atk-s0513a32:144_0": "“Kākolā kākasaṅghā ca, mayañca patataṁ varā;",
  "atk-s0513a32:145_0": "Sabbeva sadisā homa, imaṁ āgamma pabbataṁ.",
  "atk-s0513a32:146_0": "21.",
  "atk-s0513a32:147_0": "“Idha sīhā ca byagghā ca, siṅgālā ca migādhamā;",
  "atk-s0513a32:148_0": "Sabbeva sadisā honti, ayaṁ ko nāma pabbato”ti.",
  "atk-s0513a32:149_0": "Tattha kākolāti vanakākā.",
  "atk-s0513a32:149_1": "Kākasaṅghāti pakatikākasaṅghā ca.",
  "atk-s0513a32:149_2": "Patataṁ varāti pakkhīnaṁ seṭṭhā.",
  "atk-s0513a32:149_3": "Sadisā homāti sadisavaṇṇā homa.",
  "atk-s0513a32:150_0": "Tassa vacanaṁ sutvā bodhisatto tatiyaṁ gāthamāha –",
  "atk-s0513a32:151_0": "22.",
  "atk-s0513a32:152_0": "“Imaṁ nerūti jānanti, manussā pabbatuttamaṁ;",
  "atk-s0513a32:153_0": "Idha vaṇṇena sampannā, vasanti sabbapāṇino”ti.",
  "atk-s0513a32:154_0": "Tattha idha vaṇṇenāti imasmiṁ nerupabbate obhāsena vaṇṇasampannā hutvā.",
  "atk-s0513a32:155_0": "Taṁ sutvā kaniṭṭho sesagāthā abhāsi –",
  "atk-s0513a32:156_0": "23.",
  "atk-s0513a32:157_0": "“Amānanā yattha siyā, antānaṁ vā vimānanā;",
  "atk-s0513a32:158_0": "Hīnasammānanā vāpi, na tattha visatiṁvase.",
  "atk-s0513a32:159_0": "24.",
  "atk-s0513a32:160_0": "“Yatthālaso ca dakkho ca, sūro bhīru ca pūjiyā;",
  "atk-s0513a32:161_0": "Na tattha santo vasanti, avisesakare nare.",
  "atk-s0513a32:162_0": "25.",
  "atk-s0513a32:163_0": "“Nāyaṁ neru vibhajati, hīnaukkaṭṭhamajjhime;",
  "atk-s0513a32:164_0": "Avisesakaro neru, handa neruṁ jahāmase”ti.",
  "atk-s0513a32:165_0": "Tattha paṭhamagāthāya ayamattho –",
  "atk-s0513a32:165_1": "yattha santānaṁ paṇḍitānaṁ sīlasampannānaṁ mānanassa abhāvena amānanā avamaññanā ca avamānavasena vimānanā vā hīnānaṁ vā dussīlānaṁ sammānanā siyā,",
  "atk-s0513a32:165_2": "tattha nivāse na vaseyya.",
  "atk-s0513a32:165_3": "Pūjiyāti ete ettha ekasadisāya pūjāya pūjanīyā honti,",
  "atk-s0513a32:165_4": "samakaṁ sakkāraṁ labhanti.",
  "atk-s0513a32:165_5": "Hīnaukkaṭṭhamajjhimeti jātigottakulappadesasīlācārañāṇādīhi hīne ca majjhime ca ukkaṭṭhe ca ayaṁ na vibhajati.",
  "atk-s0513a32:165_6": "Handāti vavassaggatthe nipāto.",
  "atk-s0513a32:165_7": "Jahāmaseti pariccajāma.",
  "atk-s0513a32:165_8": "Evañca pana vatvā ubhopi te haṁsā uppatitvā cittakūṭameva gatā.",
  "atk-s0513a32:166_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a32:166_1": "saccapariyosāne so bhikkhu sotāpattiphale patiṭṭhahi.",
  "atk-s0513a32:166_2": "Tadā kaniṭṭhahaṁso ānando ahosi,",
  "atk-s0513a32:166_3": "jeṭṭhakahaṁso pana ahameva ahosinti.",
  "atk-s0513a32:167_0": "Nerujātakavaṇṇanā catutthā.",
  "atk-s0513a32:169_0": "[380] 5. Āsaṅkajātakavaṇṇanā",
  "atk-s0513a32:170_0": "Āsāvatīnāma latāti idaṁ satthā jetavane viharanto purāṇadutiyikāpalobhanaṁ ārabbha kathesi.",
  "atk-s0513a32:170_1": "Vatthu indriyajātake āvi bhavissati.",
  "atk-s0513a32:170_2": "Idha pana satthā taṁ bhikkhuṁ “saccaṁ kira tvaṁ ukkaṇṭhitosī”ti pucchitvā “saccaṁ,",
  "atk-s0513a32:170_3": "bhante”ti vutte “kena ukkaṇṭhāpitosī”ti vatvā “purāṇadutiyikāya,",
  "atk-s0513a32:170_4": "bhante”ti vutte “bhikkhu esā itthī tuyhaṁ anatthakārikā,",
  "atk-s0513a32:170_5": "pubbepi tvaṁ etaṁ nissāya caturaṅginisenaṁ jahitvā himavantapadese mahantaṁ dukkhaṁ anubhavanto tīṇi saṁvaccharāni vasī”ti vatvā atītaṁ āhari.",
  "atk-s0513a32:171_0": "Atīte bārāṇasiyaṁ brahmadatte rajjaṁ kārente bodhisatto kāsigāme brāhmaṇakule nibbattitvā vayappatto",
  "atk-s0513a32:171_1": "takkasilāyaṁ uggahitasippo isipabbajjaṁ pabbajitvā vanamūlaphalāhāro abhiññā ca samāpattiyo ca nibbattetvā",
  "atk-s0513a32:171_2": "himavantapadese vasi.",
  "atk-s0513a32:171_3": "Tasmiṁ kāle eko puññasampanno satto tāvatiṁsabhavanato cavitvā tasmiṁ ṭhāne padumasare ekasmiṁ padumagabbhe dārikā hutvā nibbatti,",
  "atk-s0513a32:171_4": "sesapadumesu purāṇabhāvaṁ patvā patantesupi taṁ mahākucchikaṁ hutvā tiṭṭhateva.",
  "atk-s0513a32:171_5": "Tāpaso nahāyituṁ padumasaraṁ gato taṁ disvā “aññesu padumesu patantesupi idaṁ mahākucchikaṁ hutvā tiṭṭhati,",
  "atk-s0513a32:171_6": "kiṁ nu kho kāraṇa”nti cintetvā udakasāṭakaṁ nivāsetvā otaranto gantvā taṁ padumaṁ vivaritvā taṁ dārikaṁ",
  "atk-s0513a32:171_7": "disvā dhītusaññaṁ uppādetvā paṇṇasālaṁ ānetvā paṭijaggi.",
  "atk-s0513a32:171_8": "Sā aparabhāge soḷasavassikā hutvā abhirūpā ahosi uttamarūpadharā atikkantā mānusakavaṇṇaṁ,",
  "atk-s0513a32:171_9": "apattā devavaṇṇaṁ.",
  "atk-s0513a32:171_10": "Tadā sakko bodhisattassa upaṭṭhānaṁ āgacchati,",
  "atk-s0513a32:171_11": "so taṁ dārikaṁ disvā “kuto esā”ti pucchitvā laddhaniyāmaṁ sutvā “imissā kiṁ laddhuṁ vaṭṭatī”ti pucchi.",
  "atk-s0513a32:171_12": "“Nivāsaṭṭhānaṁ vatthālaṅkārabhojanavidhānaṁ,",
  "atk-s0513a32:171_13": "mārisā”ti.",
  "atk-s0513a32:171_14": "So “sādhu,",
  "atk-s0513a32:171_15": "bhante”ti tassā vasanaṭṭhānassa āsanne phalikapāsādaṁ māpetvā dibbasayanadibbavatthālaṅkāradibbannapānāni māpesi.",
  "atk-s0513a32:172_0": "So pāsādo tassā abhiruhanakāle otaritvā bhūmiyaṁ patiṭṭhāti,",
  "atk-s0513a32:172_1": "abhiruḷhakāle laṅghitvā ākāse tiṭṭhati.",
  "atk-s0513a32:172_2": "Sā bodhisattassa vattapaṭivattaṁ kurumānā pāsāde vasati.",
  "atk-s0513a32:172_3": "Tameko vanacarako disvā “ayaṁ,",
  "atk-s0513a32:172_4": "vo bhante,",
  "atk-s0513a32:172_5": "kiṁ hotī”ti pucchitvā “dhītā me”ti sutvā bārāṇasiṁ gantvā “deva,",
  "atk-s0513a32:172_6": "mayā himavantapadese evarūpā nāma ekassa tāpasassa dhītā diṭṭhā”ti rañño ārocesi.",
  "atk-s0513a32:172_7": "Taṁ sutvā so savanasaṁsaggena bajjhitvā vanacarakaṁ maggadesakaṁ katvā caturaṅginiyā senāya taṁ ṭhānaṁ",
  "atk-s0513a32:172_8": "gantvā khandhāvāraṁ nivāsāpetvā vanacarakaṁ ādāya amaccagaṇaparivuto assamapadaṁ pavisitvā mahāsattaṁ",
  "atk-s0513a32:172_9": "vanditvā ekamantaṁ nisinno “bhante,",
  "atk-s0513a32:172_10": "itthiyo nāma brahmacariyassa malaṁ,",
  "atk-s0513a32:172_11": "tumhākaṁ dhītaraṁ ahaṁ paṭijaggissāmī”ti āha.",
  "atk-s0513a32:172_12": "Bodhisatto pana “kiṁ nu kho etasmiṁ padume”ti āsaṅkaṁ katvā udakaṁ otaritvā ānītabhāvena tassā kumārikāya āsaṅkāti nāmaṁ akāsi.",
  "atk-s0513a32:172_13": "So taṁ rājānaṁ “imaṁ gahetvā gacchā”ti ujukaṁ avatvā “mahārāja,",
  "atk-s0513a32:172_14": "imāya kumārikāya nāmaṁ jānanto gaṇhitvā gacchā”ti āha.",
  "atk-s0513a32:172_15": "“Tumhehi kathite ñassāmi,",
  "atk-s0513a32:172_16": "bhante”ti.",
  "atk-s0513a32:172_17": "“Ahaṁ te na kathemi,",
  "atk-s0513a32:172_18": "tvaṁ attano paññābalena nāmaṁ jānantova gahetvā yāhī”ti.",
  "atk-s0513a32:172_19": "So “sādhū”ti sampaṭicchitvā tato paṭṭhāya amaccehi saddhiṁ “kinnāmā nu kho esā”ti nāmaṁ upadhāreti.",
  "atk-s0513a32:172_20": "So yāni dujjānāni nāmāni,",
  "atk-s0513a32:172_21": "tāni kittetvā “asukā nāma bhavissatī”ti bodhisattena saddhiṁ katheti.",
  "atk-s0513a32:172_22": "Bodhisatto “na evaṁnāmā”ti paṭikkhipati.",
  "atk-s0513a32:173_0": "Rañño ca nāmaṁ upadhārentassa saṁvaccharo atīto.",
  "atk-s0513a32:173_1": "Tadā hatthiassamanusse sīhādayo vāḷā gaṇhanti,",
  "atk-s0513a32:173_2": "dīghajātikaparipantho hoti,",
  "atk-s0513a32:173_3": "makkhikaparipantho hoti,",
  "atk-s0513a32:173_4": "sītena kilamitvā bahū manussā maranti.",
  "atk-s0513a32:173_5": "Atha rājā kujjhitvā “kiṁ me etāyā”ti bodhisattassa kathetvā pāyāsi.",
  "atk-s0513a32:173_6": "Āsaṅkā kumārikā taṁ divasaṁ phalikavātapānaṁ vivaritvā attānaṁ dassentī aṭṭhāsi.",
  "atk-s0513a32:173_7": "Rājā taṁ disvā “mayaṁ tava nāmaṁ jānituṁ na sakkoma,",
  "atk-s0513a32:173_8": "tvaṁ himavanteyeva vasa,",
  "atk-s0513a32:173_9": "mayaṁ gamissāmā”ti āha. “Kahaṁ, mahārāja,",
  "atk-s0513a32:173_10": "gacchanto mādisaṁ itthiṁ labhissasi,",
  "atk-s0513a32:173_11": "mama vacanaṁ suṇāhi,",
  "atk-s0513a32:173_12": "tāvatiṁsadevaloke cittalatāvane āsāvatī nāma latā atthi,",
  "atk-s0513a32:173_13": "tassā phalassa abbhantare dibbapānaṁ nibbattaṁ,",
  "atk-s0513a32:173_14": "taṁ ekavāraṁ pivitvā cattāro māse mattā hutvā dibbasayane sayanti,",
  "atk-s0513a32:173_15": "sā pana vassasahassena phalati,",
  "atk-s0513a32:173_16": "surāsoṇḍā devaputtā ‘ito phalaṁ labhissāmā’ti dibbapānapipāsaṁ adhivāsetvā vassasahassaṁ nibaddhaṁ gantvā taṁ lataṁ ‘arogā nu kho’ti olokenti,",
  "atk-s0513a32:173_17": "tvaṁ pana ekasaṁvacchareneva ukkaṇṭhito,",
  "atk-s0513a32:173_18": "āsāphalavatī nāma sukhā,",
  "atk-s0513a32:173_19": "mā ukkaṇṭhī”ti vatvā tisso gāthā abhāsi –",
  "atk-s0513a32:174_0": "26.",
  "atk-s0513a32:175_0": "“Āsāvatī nāma latā, jātā cittalatāvane;",
  "atk-s0513a32:176_0": "Tassā vassasahassena, ekaṁ nibbattate phalaṁ.",
  "atk-s0513a32:177_0": "27.",
  "atk-s0513a32:178_0": "“Taṁ devā payirupāsanti, tāva dūraphalaṁ satiṁ;",
  "atk-s0513a32:179_0": "Āsīseva tuvaṁ rāja, āsā phalavatī sukhā.",
  "atk-s0513a32:180_0": "28.",
  "atk-s0513a32:181_0": "“Āsīsateva so pakkhī, āsīsateva so dijo;",
  "atk-s0513a32:182_0": "Tassa cāsā samijjhati, tāva dūragatā satī;",
  "atk-s0513a32:183_0": "Āsīseva tuvaṁ rāja, āsā phalavatī sukhā”ti.",
  "atk-s0513a32:184_0": "Tattha āsāvatīti evaṁnāmikā.",
  "atk-s0513a32:184_1": "Sā hi yasmā tassā phale āsā uppajjati,",
  "atk-s0513a32:184_2": "tasmā etaṁ nāmaṁ labhati.",
  "atk-s0513a32:184_3": "Cittalatāvaneti evaṁnāmake uyyāne.",
  "atk-s0513a32:184_4": "Tasmiṁ kira uyyāne tiṇarukkhalatādīnaṁ pabhā tattha paviṭṭhapaviṭṭhānaṁ devatānaṁ sarīravaṇṇaṁ cittaṁ karoti,",
  "atk-s0513a32:184_5": "tenassa “cittalatāvana”nti nāmaṁ jātaṁ.",
  "atk-s0513a32:184_6": "Payirupāsantīti punappunaṁ upenti.",
  "atk-s0513a32:184_7": "Āsīsevāti āsīsāhiyeva patthehiyeva,",
  "atk-s0513a32:184_8": "mā āsacchedaṁ karohīti.",
  "atk-s0513a32:185_0": "Rājā tassā kathāya bajjhitvā puna amacce sannipātāpetvā dasanāmakaṁ kāretvā nāmaṁ gavesanto aparampi saṁvaccharaṁ vasi.",
  "atk-s0513a32:185_1": "Tassā dasanāmakampi nāmaṁ nāhosi,",
  "atk-s0513a32:185_2": "“asukā nāmā”ti vutte bodhisatto paṭikkhipateva.",
  "atk-s0513a32:185_3": "Puna rājā “kiṁ me imāyā”ti turaṅgaṁ āruyha pāyāsi.",
  "atk-s0513a32:185_4": "Sāpi puna vātapāne ṭhatvā attānaṁ dassesi.",
  "atk-s0513a32:185_5": "Rājā “tiṭṭha tvaṁ,",
  "atk-s0513a32:185_6": "mayaṁ gamissāmā”ti āha.",
  "atk-s0513a32:185_7": "“Kasmā yāsi,",
  "atk-s0513a32:185_8": "mahārājā”ti?",
  "atk-s0513a32:185_9": "“Tava nāmaṁ jānituṁ na sakkomī”ti.",
  "atk-s0513a32:185_10": "“Mahārāja,",
  "atk-s0513a32:185_11": "kasmā nāmaṁ na jānissasi,",
  "atk-s0513a32:185_12": "āsā nāma asamijjhanakā nāma natthi,",
  "atk-s0513a32:185_13": "eko kira bako pabbatamuddhani ṭhito attanā patthitaṁ labhi,",
  "atk-s0513a32:185_14": "tvaṁ kasmā na labhissasi,",
  "atk-s0513a32:185_15": "adhivāsehi,",
  "atk-s0513a32:185_16": "mahārājā”ti.",
  "atk-s0513a32:185_17": "Eko kira bako ekasmiṁ padumasare gocaraṁ gahetvā uppatitvā pabbatamatthake nilīyi.",
  "atk-s0513a32:185_18": "So taṁ divasaṁ tattheva vasitvā punadivase cintesi “ahaṁ imasmiṁ pabbatamatthake sukhaṁ nisinno,",
  "atk-s0513a32:185_19": "sace ito anotaritvā ettheva nisinno gocaraṁ gahetvā pānīyaṁ pivitvā imaṁ divasaṁ vaseyyaṁ,",
  "atk-s0513a32:185_20": "bhadrakaṁ vata assā”ti.",
  "atk-s0513a32:185_21": "Atha taṁ divasameva sakko devarājā asuranimmathanaṁ katvā tāvatiṁsabhavane devissariyaṁ laddhā cintesi ‘mama tāva manoratho matthakaṁ patto,",
  "atk-s0513a32:185_22": "atthi nu kho añño koci aparipuṇṇamanoratho’ti upadhārento taṁ disvā ‘imassa manorathaṁ matthakaṁ pāpessāmī’ti",
  "atk-s0513a32:185_23": "bakassa nisinnaṭṭhānato avidūre ekā nadī atthi,",
  "atk-s0513a32:185_24": "taṁ nadiṁ oghapuṇṇaṁ katvā pabbatamatthakena pesesi.",
  "atk-s0513a32:185_25": "Sopi bako tattheva nisinno macche khāditvā pānīyaṁ pivitvā taṁ divasaṁ tattheva vasi,",
  "atk-s0513a32:185_26": "udakampi bhassitvā gataṁ. “Evaṁ, mahārāja,",
  "atk-s0513a32:185_27": "bakopi tāva attano āsāphalaṁ labhi,",
  "atk-s0513a32:185_28": "kiṁ tvaṁ na labhissasī”ti vatvā “āsīsatevā”tiādimāha.",
  "atk-s0513a32:186_0": "Tattha āsīsatevāti āsīsatiyeva patthetiyeva.",
  "atk-s0513a32:186_1": "Pakkhīti pakkhehi yuttatāya pakkhī.",
  "atk-s0513a32:186_2": "Dvikkhattuṁ jātatāya dijo.",
  "atk-s0513a32:186_3": "Tāva dūragatā satīti pabbatamatthakato macchānañca udakassa ca dūrabhāvaṁ passa,",
  "atk-s0513a32:186_4": "evaṁ dūragatā samānā sakkassa ānubhāvena bakassa āsā pūriyevāti.",
  "atk-s0513a32:187_0": "Atha rājā tassā kathaṁ sutvā rūpe bajjhitvā kathāya allīno gantuṁ asakkonto amacce sannipātetvā satanāmaṁ kāresi,",
  "atk-s0513a32:187_1": "satanāmavasena nāmaṁ gavesatopissa aññaṁ saṁvaccharaṁ atītaṁ.",
  "atk-s0513a32:187_2": "So tiṇṇaṁ saṁvaccharānaṁ accayena bodhisattaṁ upasaṅkamitvā satanāmavasena “asukā nāma bhavissatī”ti pucchi.",
  "atk-s0513a32:187_3": "“Na jānāsi,",
  "atk-s0513a32:187_4": "mahārājā”ti.",
  "atk-s0513a32:187_5": "So “gamissāma dāni maya”nti bodhisattaṁ vanditvā pāyāsi.",
  "atk-s0513a32:187_6": "Āsaṅkā kumārikā ca puna phalikavātapānaṁ nissāya ṭhitāva.",
  "atk-s0513a32:187_7": "Rājā taṁ disvā “tvaṁ accha,",
  "atk-s0513a32:187_8": "mayaṁ gamissāmā”ti āha. “Kasmā,",
  "atk-s0513a32:187_9": "mahārājā”ti.",
  "atk-s0513a32:187_10": "“Tvaṁ maṁ vacaneneva santappesi,",
  "atk-s0513a32:187_11": "na ca kāmaratiyā,",
  "atk-s0513a32:187_12": "tava madhuravacanena bajjhitvā vasantassa mama tīṇi saṁvaccharāni atikkantāni,",
  "atk-s0513a32:187_13": "idāni gamissāmī”ti imā gāthā āha –",
  "atk-s0513a32:188_0": "29.",
  "atk-s0513a32:189_0": "“Sampesi kho maṁ vācāya, na ca sampesi kammunā;",
  "atk-s0513a32:190_0": "Mālā sereyyakasseva, vaṇṇavantā agandhikā.",
  "atk-s0513a32:191_0": "30.",
  "atk-s0513a32:192_0": "“Aphalaṁ madhuraṁ vācaṁ, yo mittesu pakubbati;",
  "atk-s0513a32:193_0": "Adadaṁ avissajaṁ bhogaṁ, sandhi tenassa jīrati.",
  "atk-s0513a32:194_0": "31.",
  "atk-s0513a32:195_0": "“Yañhi kayirā tañhi vade, yaṁ na kayirā na taṁ vade;",
  "atk-s0513a32:196_0": "Akarontaṁ bhāsamānaṁ, parijānanti paṇḍitā.",
  "atk-s0513a32:197_0": "32.",
  "atk-s0513a32:198_0": "“Balañca vata me khīṇaṁ, pātheyyañca na vijjati;",
  "atk-s0513a32:199_0": "Saṅke pāṇūparodhāya, handa dāni vajāmaha”nti.",
  "atk-s0513a32:200_0": "Tattha sampesīti santappesi pīṇesi.",
  "atk-s0513a32:200_1": "Sereyyakassāti suvaṇṇakuraṇḍakassa.",
  "atk-s0513a32:200_2": "Desanāsīsamevetaṁ,",
  "atk-s0513a32:200_3": "yaṁkiñci pana suvaṇṇakuraṇḍakajayasumanādikaṁ aññampi pupphaṁ vaṇṇasampannaṁ agandhakaṁ,",
  "atk-s0513a32:200_4": "sabbaṁ taṁ sandhāyevamāha.",
  "atk-s0513a32:200_5": "Vaṇṇavantā agandhikāti yathā sereyyakādīnaṁ mālā vaṇṇavantatāya dassanena tappeti,",
  "atk-s0513a32:200_6": "agandhatāya gandhena na tappeti,",
  "atk-s0513a32:200_7": "evaṁ tvampi dassanena piyavacanena ca santappesi,",
  "atk-s0513a32:200_8": "na kammunāti dīpeti.",
  "atk-s0513a32:200_9": "Adadanti bhadde,",
  "atk-s0513a32:200_10": "yo “imaṁ nāma vo bhogaṁ dassāmī”ti madhuravacanena vatvā taṁ bhogaṁ adadanto avissajjento kevalaṁ madhuravacanameva karoti,",
  "atk-s0513a32:200_11": "tena saddhiṁ assa mittassa sandhi jīrati,",
  "atk-s0513a32:200_12": "mittasanthavo na ghaṭīyati.",
  "atk-s0513a32:200_13": "Pātheyyañcāti bhadde,",
  "atk-s0513a32:200_14": "mayhaṁ tava madhuravacanena bajjhitvā tīṇi saṁvaccharāni vasantasseva hatthiassarathapattisaṅkhātaṁ balañca khīṇaṁ,",
  "atk-s0513a32:200_15": "manussānaṁ bhattavetanasaṅkhātaṁ pātheyyañca natthi.",
  "atk-s0513a32:200_16": "Saṅke pāṇūparodhāyāti svāhaṁ idheva attano jīvitavināsaṁ āsaṅkāmi,",
  "atk-s0513a32:200_17": "handa dānāhaṁ gacchāmīti.",
  "atk-s0513a32:201_0": "Āsaṅkā kumārikā rañño vacanaṁ sutvā “mahārāja,",
  "atk-s0513a32:201_1": "tvaṁ mayhaṁ nāmaṁ jānāsi,",
  "atk-s0513a32:201_2": "tayā vuttameva mama nāmaṁ,",
  "atk-s0513a32:201_3": "idaṁ me pitu kathetvā maṁ gaṇhitvā yāhī”ti raññā saddhiṁ sallapantī āha –",
  "atk-s0513a32:202_0": "33.",
  "atk-s0513a32:203_0": "“Etadeva hi me nāmaṁ, yaṁnāmasmi rathesabha;",
  "atk-s0513a32:204_0": "Āgamehi mahārāja, pitaraṁ āmantayāmaha”nti.",
  "atk-s0513a32:205_0": "Tassattho – yaṁnāmā ahaṁ asmi, taṁ etaṁ āsaṅkātveva mama nāmanti.",
  "atk-s0513a32:206_0": "Taṁ sutvā rājā bodhisattassa santikaṁ gantvā “bhante,",
  "atk-s0513a32:206_1": "tumhākaṁ dhītā āsaṅkā nāmā”ti āha.",
  "atk-s0513a32:206_2": "“Nāmaṁ ñātakālato paṭṭhāya taṁ gahetvā gaccha,",
  "atk-s0513a32:206_3": "mahārājā”ti.",
  "atk-s0513a32:206_4": "So mahāsattaṁ vanditvā phalikavimānadvāraṁ āgantvā āha – “bhadde,",
  "atk-s0513a32:206_5": "pitarāpi te mayhaṁ dinnā,",
  "atk-s0513a32:206_6": "ehi dāni gamissāmā”ti. “Āgamehi, mahārāja,",
  "atk-s0513a32:206_7": "pitaraṁ āmantayāmaha”nti pāsādā otaritvā mahāsattaṁ vanditvā roditvā khamāpetvā rañño santikaṁ āgatā.",
  "atk-s0513a32:206_8": "Rājā taṁ gahetvā bārāṇasiṁ gantvā puttadhītāhi vaḍḍhanto piyasaṁvāsaṁ vasi.",
  "atk-s0513a32:206_9": "Bodhisatto aparihīnajjhāno brahmaloke uppajji.",
  "atk-s0513a32:207_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a32:207_1": "saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a32:207_2": "Tadā āsaṅkā kumārikā purāṇadutiyikā ahosi,",
  "atk-s0513a32:207_3": "rājā ukkaṇṭhitabhikkhu,",
  "atk-s0513a32:207_4": "tāpaso pana ahameva ahosinti.",
  "atk-s0513a32:208_0": "Āsaṅkajātakavaṇṇanā pañcamā.",
  "atk-s0513a32:210_0": "[381] 6. Migālopajātakavaṇṇanā",
  "atk-s0513a32:211_0": "Name ruccīti idaṁ satthā jetavane viharanto ekaṁ dubbacabhikkhuṁ ārabbha kathesi.",
  "atk-s0513a32:211_1": "Satthā taṁ bhikkhuṁ pakkosāpetvā “saccaṁ kira tvaṁ bhikkhu dubbaco”ti pucchitvā “āma,",
  "atk-s0513a32:211_2": "bhante”ti vutte “na kho bhikkhu idāneva,",
  "atk-s0513a32:211_3": "pubbepi tvaṁ dubbacoyeva,",
  "atk-s0513a32:211_4": "dubbacabhāvañca pana nissāya paṇḍitānaṁ vacanaṁ akaronto verambhavātamukhe byasanaṁ gatosī”ti vatvā atītaṁ āhari.",
  "atk-s0513a32:212_0": "Atīte bārāṇasiyaṁ brahmadatte rajjaṁ kārente bodhisatto gijjhayoniyaṁ nibbattitvā apanandagijjho nāma ahosi.",
  "atk-s0513a32:212_1": "So gijjhagaṇaparivuto gijjhakūṭapabbate vasi.",
  "atk-s0513a32:212_2": "Putto panassa migālopo nāma thāmabalasampanno ahosi,",
  "atk-s0513a32:212_3": "so aññesaṁ gijjhānaṁ sīmaṁ atikkamitvā atiuccaṁ uppati.",
  "atk-s0513a32:212_4": "Gijjhā “putto te atidūraṁ uppatatī”ti gijjharañño ācikkhiṁsu.",
  "atk-s0513a32:212_5": "So taṁ pakkosetvā “tvaṁ kira, tāta,",
  "atk-s0513a32:212_6": "atiuccaṁ gacchasi,",
  "atk-s0513a32:212_7": "atiuccaṁ gacchanto jīvitakkhayaṁ pāpuṇissasī”ti vatvā tisso gāthā abhāsi –",
  "atk-s0513a32:213_0": "34.",
  "atk-s0513a32:214_0": "“Na me rucci migālopa, yassa te tādisī gatī;",
  "atk-s0513a32:215_0": "Atuccaṁ tāta patasi, abhūmiṁ tāta sevasi.",
  "atk-s0513a32:216_0": "35.",
  "atk-s0513a32:217_0": "“Catukkaṇṇaṁva kedāraṁ, yadā te pathavī siyā;",
  "atk-s0513a32:218_0": "Tato tāta nivattassu, māssu etto paraṁ gami.",
  "atk-s0513a32:219_0": "36.",
  "atk-s0513a32:220_0": "“Santi aññepi sakuṇā, pattayānā vihaṅgamā;",
  "atk-s0513a32:221_0": "Akkhittā vātavegena, naṭṭhā te sassatīsamā”ti.",
  "atk-s0513a32:222_0": "Tattha migālopāti puttaṁ nāmena ālapati.",
  "atk-s0513a32:222_1": "Atuccaṁ tāta patasīti tāta,",
  "atk-s0513a32:222_2": "tvaṁ aññesaṁ gijjhānaṁ sīmaṁ atikkamitvā atiuccaṁ gacchasi.",
  "atk-s0513a32:222_3": "Catukkaṇṇaṁva kedāranti imināssa sīmaṁ ācikkhati.",
  "atk-s0513a32:222_4": "Idaṁ vuttaṁ hoti – tāta,",
  "atk-s0513a32:222_5": "yadā te ayaṁ mahāpathavī catukkaṇṇaṁ kedāraṁ viya siyā,",
  "atk-s0513a32:222_6": "evaṁ khuddikā viya hutvā paññāyetha,",
  "atk-s0513a32:222_7": "atha tvaṁ ettakā ṭhānā nivatteyyāsi,",
  "atk-s0513a32:222_8": "etto paraṁ mā gamīti.",
  "atk-s0513a32:222_9": "Santi aññepīti na kevalaṁ tvameva,",
  "atk-s0513a32:222_10": "aññepi gijjhā evaṁ kariṁsūti dīpeti.",
  "atk-s0513a32:222_11": "Akkhittāti tepi gijjhā amhākaṁ sīmaṁ atikkamitvā gatā vātavegena ākaḍḍhitā nassiṁsu.",
  "atk-s0513a32:222_12": "Sassatīsamāti sassatīhi pathavīpabbatādīhi samaṁ attānaṁ maññamānā attano vassasahassaparimāṇaṁ āyuṁ apūretvāpi antarā naṭṭhāti attho.",
  "atk-s0513a32:223_0": "Migālopo anovādakattā pitu vacanaṁ akatvā laṅghanto pitarā akkhātaṁ sīmaṁ disvā taṁ atikkamma kālavāte",
  "atk-s0513a32:223_1": "patvā tepi chinditvā uppatito verambhavātamukhaṁ pakkhandi,",
  "atk-s0513a32:223_2": "atha naṁ verambhavātā pahariṁsu.",
  "atk-s0513a32:223_3": "So tehi pahaṭamattova khaṇḍākhaṇḍaṁ hutvā ākāseyeva antaradhāyi.",
  "atk-s0513a32:224_0": "37.",
  "atk-s0513a32:225_0": "“Akatvā apanandassa, pitu vuddhassa sāsanaṁ;",
  "atk-s0513a32:226_0": "Kālavāte atikkamma, verambhānaṁ vasaṁ agā.",
  "atk-s0513a32:227_0": "38.",
  "atk-s0513a32:228_0": "“Tassa puttā ca dārā ca, ye caññe anujīvino;",
  "atk-s0513a32:229_0": "Sabbe byasanamāpāduṁ, anovādakare dije.",
  "atk-s0513a32:230_0": "39.",
  "atk-s0513a32:231_0": "“Evampi idha vuddhānaṁ, yo vākyaṁ nāvabujjhati;",
  "atk-s0513a32:232_0": "Atisīmacaro ditto, gijjhovātītasāsano;",
  "atk-s0513a32:233_0": "Sabbe byasanaṁ papponti, akatvā vuddhasāsana”nti. –",
  "atk-s0513a32:234_0": "Imā tisso abhisambuddhagāthā.",
  "atk-s0513a32:235_0": "Tattha anujīvinoti taṁ nissāya jīvanakā.",
  "atk-s0513a32:235_1": "Anovādakare dijeti tasmiṁ migālope gijjhe ovādaṁ agaṇhante sabbepi te tena saddhiṁ atisīmaṁ gantvā vināsaṁ pāpuṇiṁsu. Evampīti,",
  "atk-s0513a32:235_2": "bhikkhave,",
  "atk-s0513a32:235_3": "yathā so gijjho,",
  "atk-s0513a32:235_4": "evaṁ yo aññopi gahaṭṭho vā pabbajito vā hitānukampakānaṁ vuddhānaṁ vacanaṁ na gaṇhāti,",
  "atk-s0513a32:235_5": "sopi ayaṁ sīmaṁ atikkamitvā caranto ditto gabbito gijjhova byasanaṁ pāpuṇātīti.",
  "atk-s0513a32:236_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi –",
  "atk-s0513a32:236_1": "“tadā migālopo dubbacabhikkhu ahosi,",
  "atk-s0513a32:236_2": "apanando pana ahameva ahosi”nti.",
  "atk-s0513a32:237_0": "Migālopajātakavaṇṇanā chaṭṭhā.",
  "atk-s0513a32:239_0": "[382] 7. Sirikāḷakaṇṇijātakavaṇṇanā",
  "atk-s0513a32:240_0": "Kānu kāḷena vaṇṇenāti idaṁ satthā jetavane viharanto anāthapiṇḍikaṁ ārabbha kathesi.",
  "atk-s0513a32:240_1": "So hi sotāpattiphale patiṭṭhitakālato paṭṭhāya akhaṇḍāni pañca sīlāni rakkhi,",
  "atk-s0513a32:240_2": "bhariyāpissa puttadhītaropi dāsāpi bhatiṁ gahetvā kammaṁ karontā kammakarāpi sabbe rakkhiṁsuyeva.",
  "atk-s0513a32:240_3": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ “āvuso,",
  "atk-s0513a32:240_4": "anāthapiṇḍiko suciyeva suciparivāro hutvā caratī”ti.",
  "atk-s0513a32:240_5": "Satthā āgantvā “kāya nuttha,",
  "atk-s0513a32:240_6": "bhikkhave,",
  "atk-s0513a32:240_7": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a32:240_8": "bhikkhave, idāneva,",
  "atk-s0513a32:240_9": "pubbe porāṇakapaṇḍitāpi sucīyeva suciparivārā ahesu”nti vatvā tehi yācito atītaṁ āhari.",
  "atk-s0513a32:241_0": "Atīte bārāṇasiyaṁ brahmadatte rajjaṁ kārente bodhisatto seṭṭhi hutvā dānaṁ adāsi,",
  "atk-s0513a32:241_1": "sīlaṁ rakkhi,",
  "atk-s0513a32:241_2": "uposathakammaṁ kari,",
  "atk-s0513a32:241_3": "bhariyāpissa pañca sīlāni rakkhi,",
  "atk-s0513a32:241_4": "puttadhītaropi dāsakammakaraporisāpi pañca sīlāni rakkhiṁsu.",
  "atk-s0513a32:241_5": "So suciparivāraseṭṭhitveva paññāyittha.",
  "atk-s0513a32:241_6": "Athekadivasaṁ so cintesi “sace mayā suciparivārasīlo koci āgamissati,",
  "atk-s0513a32:241_7": "tassa mama nisīdanapallaṅkaṁ vā nipajjanasayanaṁ vā dātuṁ na yuttaṁ,",
  "atk-s0513a32:241_8": "anucchiṭṭhaṁ aparibhuttaṁ dātuṁ vaṭṭatī”ti attano vasanaṭṭhāneyeva ekapasse aparibhuttapallaṅkañca senāsanañca paññāpesi.",
  "atk-s0513a32:241_9": "Tasmiṁ samaye cātumahārājikadevalokato virūpakkhamahārājassa dhītā kāḷakaṇṇī ca nāma dhataraṭṭhamahārājassa",
  "atk-s0513a32:241_10": "dhītā sirī ca nāmāti imā dve bahuṁ gandhamālaṁ ādāya “anotatte kīḷissāmā”ti anotattatitthaṁ āgacchiṁsu.",
  "atk-s0513a32:241_11": "Tasmiṁ pana dahe bahūni titthāni,",
  "atk-s0513a32:241_12": "tesu buddhānaṁ titthe buddhāyeva nhāyanti,",
  "atk-s0513a32:241_13": "paccekabuddhānaṁ titthe paccekabuddhāva nhāyanti,",
  "atk-s0513a32:241_14": "bhikkhūnaṁ titthe bhikkhūva nhāyanti,",
  "atk-s0513a32:241_15": "tāpasānaṁ titthe tāpasāva nhāyanti,",
  "atk-s0513a32:241_16": "cātumahārājikādīsu chasu kāmasaggesu devaputtānaṁ titthe devaputtāva nhāyanti,",
  "atk-s0513a32:241_17": "devadhītānaṁ titthe devadhītāva nhāyanti.",
  "atk-s0513a32:242_0": "Tatrimā dve āgantvā “ahaṁ paṭhamaṁ nhāyissāmi,",
  "atk-s0513a32:242_1": "ahaṁ paṭhama”nti titthāya kalahaṁ kariṁsu.",
  "atk-s0513a32:242_2": "Kāḷakaṇṇī “ahaṁ lokaṁ pālemi vicāremi,",
  "atk-s0513a32:242_3": "tasmā paṭhamaṁ nāyituṁ yuttāmhī”ti vadati.",
  "atk-s0513a32:242_4": "Sirī “ahaṁ mahājanassa issariyadāyikāya paṭipadāya ṭhitā,",
  "atk-s0513a32:242_5": "tasmā paṭhamaṁ nhāyituṁ yuttāmhī”ti vadati.",
  "atk-s0513a32:242_6": "Tā “amhesu paṭhamaṁ nhāyituṁ yuttarūpaṁ vā ayuttarūpaṁ vā cattāro mahārājāno jānissantī”ti tesaṁ santikaṁ",
  "atk-s0513a32:242_7": "gantvā “amhesu kā paṭhamaṁ anotattadahe nhāyituṁ yuttarūpā”ti pucchiṁsu.",
  "atk-s0513a32:242_8": "Dhataraṭṭhavirūpakkhā “na sakkā amhehi vinicchinitu”nti virūḷhakavessavaṇānaṁ bhāramakaṁsu.",
  "atk-s0513a32:242_9": "Te “amhepi na sakkhissāma,",
  "atk-s0513a32:242_10": "sakkassa pādamūle pesessāmā”ti tā sakkassa santikaṁ pesesuṁ.",
  "atk-s0513a32:242_11": "Sakko tāsaṁ vacanaṁ sutvā cintesi “imā dvepi mama purisānaññeva dhītaro,",
  "atk-s0513a32:242_12": "na sakkā mayā imaṁ aḍḍaṁ vinicchinitu”nti.",
  "atk-s0513a32:242_13": "Atha tā sakko āha “bārāṇasiyaṁ suciparivāro nāma seṭṭhi atthi,",
  "atk-s0513a32:242_14": "tassa ghare anucchiṭṭhasayanañca paññattaṁ,",
  "atk-s0513a32:242_15": "yā tattha nisīdituṁ vā sayituṁ vā labhati,",
  "atk-s0513a32:242_16": "sā paṭhamaṁ nhāyituṁ yuttarūpā”ti.",
  "atk-s0513a32:242_17": "Taṁ sutvā kāḷakaṇṇī tasmiṁ khaṇeyeva nīlavatthaṁ nivāsetvā nīlavilepanaṁ vilimpitvā nīlamaṇipiḷandhanaṁ",
  "atk-s0513a32:242_18": "piḷandhitvā yantapāsāṇo viya devalokato otaritvā majjhimayāmasamanantare seṭṭhino pāsādassa upaṭṭhānadvāre",
  "atk-s0513a32:242_19": "sayanassa avidūre ṭhāne nīlarasmiṁ vissajjetvā ākāse aṭṭhāsi.",
  "atk-s0513a32:242_20": "Seṭṭhi oloketvā taṁ addasa,",
  "atk-s0513a32:242_21": "sahadassanenevassa sā appiyā ahosi amanāpā.",
  "atk-s0513a32:242_22": "So tāya saddhiṁ sallapanto paṭhamaṁ gāthamāha –",
  "atk-s0513a32:243_0": "40.",
  "atk-s0513a32:244_0": "“Kā nu kāḷena vaṇṇena, na cāpi piyadassanā;",
  "atk-s0513a32:245_0": "Kā vā tvaṁ kassa vā dhītā, kathaṁ jānemu taṁ maya”nti.",
  "atk-s0513a32:246_0": "Tattha kāḷenāti nīlena.",
  "atk-s0513a32:246_1": "Vaṇṇenāti sarīravatthābharaṇavaṇṇena.",
  "atk-s0513a32:246_2": "Na cāpi piyadassanāti dhātuso,",
  "atk-s0513a32:246_3": "bhikkhave,",
  "atk-s0513a32:246_4": "sattā saṁsandantīti vuttaṁ,",
  "atk-s0513a32:246_5": "ayañca devadhītā anācārā dussīlā,",
  "atk-s0513a32:246_6": "tasmā sā sahadassanenevassa appiyā jātā,",
  "atk-s0513a32:246_7": "tenevamāha.",
  "atk-s0513a32:246_8": "Kā vā tvanti “kā ca tvaṁ,",
  "atk-s0513a32:246_9": "ayameva vā pāṭho.",
  "atk-s0513a32:247_0": "Taṁ sutvā kāḷakaṇṇī dutiyaṁ gāthamāha –",
  "atk-s0513a32:248_0": "41.",
  "atk-s0513a32:249_0": "“Mahārājassahaṁ dhītā, virūpakkhassa caṇḍiyā;",
  "atk-s0513a32:250_0": "Ahaṁ kāḷī alakkhikā, kāḷakaṇṇīti maṁ vidū;",
  "atk-s0513a32:251_0": "Okāsaṁ yācito dehi, vasemu tava santike”ti.",
  "atk-s0513a32:252_0": "Tattha caṇḍiyāti kodhanā.",
  "atk-s0513a32:252_1": "Kodhabhāvena hi mayhaṁ caṇḍīti nāmaṁ kariṁsu.",
  "atk-s0513a32:252_2": "Alakkhikāti nippaññā.",
  "atk-s0513a32:252_3": "Maṁ vidūti evaṁ maṁ cātumahārājikadevaloke jānanti.",
  "atk-s0513a32:252_4": "Vasemūti mayaṁ ajja ekarattaṁ tava santike vaseyyāma,",
  "atk-s0513a32:252_5": "etasmiṁ me anucchiṭṭhāsanasayane okāsaṁ dehīti.",
  "atk-s0513a32:253_0": "Tato bodhisatto tatiyaṁ gāthamāha –",
  "atk-s0513a32:254_0": "42.",
  "atk-s0513a32:255_0": "“Kiṁsīle kiṁsamācāre, purise nivisase tuvaṁ;",
  "atk-s0513a32:256_0": "Puṭṭhā me kāḷi akkhāhi, kathaṁ jānemu taṁ maya”nti.",
  "atk-s0513a32:257_0": "Tattha nivisaseti tava cittena nivisasi patiṭṭhahasīti.",
  "atk-s0513a32:258_0": "Tato sā attano guṇaṁ kathentī catutthaṁ gāthamāha –",
  "atk-s0513a32:259_0": "43.",
  "atk-s0513a32:260_0": "“Makkhī paḷāsī sārambhī, issukī maccharī saṭho;",
  "atk-s0513a32:261_0": "So mayhaṁ puriso kanto, laddhaṁ yassa vinassatī”ti.",
  "atk-s0513a32:262_0": "Tassattho –",
  "atk-s0513a32:262_1": "yo puriso attano kataguṇaṁ na jānāti,",
  "atk-s0513a32:262_2": "guṇamakkhī hoti,",
  "atk-s0513a32:262_3": "attano kismiñci kāraṇe kathite “kiṁ ahaṁ etaṁ na jānāmī”ti yugaggāhaṁ gaṇhāti,",
  "atk-s0513a32:262_4": "aññehi kiñci kataṁ disvā sārambhavasena karaṇuttarikaṁ karoti,",
  "atk-s0513a32:262_5": "pare lābhaṁ labhante na tussati,",
  "atk-s0513a32:262_6": "“mayhaṁ issariyaṁ paresaṁ mā hotu,",
  "atk-s0513a32:262_7": "mayhameva hotū”ti sakasampattiṁ gopetvā parassa tiṇaggena telabindumpi na deti,",
  "atk-s0513a32:262_8": "kerāṭikalakkhaṇena samannāgato hutvā attano santakaṁ parassa adatvā tehi tehi upāyehi parasantakameva khādati,",
  "atk-s0513a32:262_9": "yassa laddhaṁ dhaññaṁ vā dhanaṁ vā vinassati na tiṭṭhati,",
  "atk-s0513a32:262_10": "surādhutto akkhadhutto itthidhutto vā hutvā laddhaṁ laddhaṁ vināsetiyeva,",
  "atk-s0513a32:262_11": "ayaṁ etehi guṇehi samannāgato puriso mayhaṁ kanto piyo manāpo,",
  "atk-s0513a32:262_12": "evarūpe ahaṁ cittena patiṭṭhahāmīti.",
  "atk-s0513a32:263_0": "Sāyeva pañcamachaṭṭhasattamagāthā abhāsi –",
  "atk-s0513a32:264_0": "44.",
  "atk-s0513a32:265_0": "“Kodhano upanāhī ca, pisuṇo ca vibhedako;",
  "atk-s0513a32:266_0": "Kaṇḍakavāco pharuso, so me kantataro tato.",
  "atk-s0513a32:267_0": "45.",
  "atk-s0513a32:268_0": "“Ajja suveti puriso, sadatthaṁ nāvabujjhati;",
  "atk-s0513a32:269_0": "Ovajjamāno kuppati, seyyaṁ so atimaññati.",
  "atk-s0513a32:270_0": "46.",
  "atk-s0513a32:271_0": "“Davappaluddho puriso, sabbamittehi dhaṁsati;",
  "atk-s0513a32:272_0": "So mayhaṁ puriso kanto, tasmiṁ homi anāmayā”ti.",
  "atk-s0513a32:273_0": "Tāpi imināva nayena vitthāretabbā.",
  "atk-s0513a32:273_1": "Saṅkhepattho panettha –",
  "atk-s0513a32:273_2": "kodhanoti appamattakenāpi kujjhanako.",
  "atk-s0513a32:273_3": "Upanāhīti parassa aparādhaṁ hadaye ṭhapetvā sucirenapi tassa anatthakārako.",
  "atk-s0513a32:273_4": "Pisuṇoti pisuṇavāco.",
  "atk-s0513a32:273_5": "Vibhedakoti appamattakenapi mittabhindanako.",
  "atk-s0513a32:273_6": "Kaṇḍakavācoti sadosavāco.",
  "atk-s0513a32:273_7": "Pharusoti thaddhavāco.",
  "atk-s0513a32:273_8": "Kantataroti so puriso mayhaṁ purimāpi kantataro piyataro.",
  "atk-s0513a32:273_9": "Ajja suveti “idaṁ kammaṁ ajja kātabbaṁ, idaṁ sve,",
  "atk-s0513a32:273_10": "idaṁ tatiyadivasādīsū”ti evaṁ so sadatthaṁ attano kiccaṁ nāvabujjhati na jānāti.",
  "atk-s0513a32:273_11": "Ovajjamānoti ovadiyamāno.",
  "atk-s0513a32:273_12": "Seyyaṁ so atimaññatīti jātigottakulappadesasīlācāraguṇehi uttaritaraṁ uttamapuggalaṁ “tvaṁ mayhaṁ kiṁ pahosī”ti atikkamitvā maññati.",
  "atk-s0513a32:273_13": "Davappaluddhoti rūpādīsu kāmaguṇesu nirantaradavena paluddho abhibhūto vasaṁ gato.",
  "atk-s0513a32:273_14": "Dhaṁsatīti “tayā mayhaṁ kiṁ kata”ntiādīni vatvā sabbeheva mittehi dhaṁsati parihāyati.",
  "atk-s0513a32:273_15": "Anāmayāti ayaṁ etehi guṇehi samannāgate puggale niddukkhā nissokā homi,",
  "atk-s0513a32:273_16": "taṁ labhitvā aññattha anālayā hutvā vasāmī”ti.",
  "atk-s0513a32:274_0": "Atha naṁ garahanto mahāsatto aṭṭhamaṁ gāthamāha –",
  "atk-s0513a32:275_0": "47.",
  "atk-s0513a32:276_0": "“Apehi etto tvaṁ kāḷi, netaṁ amhesu vijjati;",
  "atk-s0513a32:277_0": "Aññaṁ janapadaṁ gaccha, nigame rājadhāniyo”ti.",
  "atk-s0513a32:278_0": "Tattha apehīti apagaccha.",
  "atk-s0513a32:278_1": "Netaṁ amhesūti etaṁ makkhādikaṁ tava piyabhāvakaraṇaṁ amhesupi na vijjati natthi.",
  "atk-s0513a32:278_2": "Nigame rājadhāniyoti aññe nigamepi aññā rājadhāniyopi gaccha,",
  "atk-s0513a32:278_3": "yattha mayaṁ taṁ na passāma,",
  "atk-s0513a32:278_4": "tattha gacchāti dīpeti.",
  "atk-s0513a32:279_0": "Taṁ sutvā kāḷakaṇṇī additā hutvā anantaragāthamāha –",
  "atk-s0513a32:280_0": "48.",
  "atk-s0513a32:281_0": "“Ahampi kho taṁ jānāmi, netaṁ tumhesu vijjati;",
  "atk-s0513a32:282_0": "Santi loke alakkhikā, saṅgharanti bahuṁ dhanaṁ;",
  "atk-s0513a32:283_0": "Ahaṁ devo ca me bhātā, ubho naṁ vidhamāmase”ti.",
  "atk-s0513a32:284_0": "Tattha netaṁ tumhesūti yaṁ mama piyabhāvakaraṇaṁ makkhādikaṁ yena ahaṁ attanāpi samannāgatā,",
  "atk-s0513a32:284_1": "taṁ tumhesu natthīti ahampi etaṁ jānāmi.",
  "atk-s0513a32:284_2": "Santi loke alakkhikāti aññe pana loke nissīlā nippaññā santi.",
  "atk-s0513a32:284_3": "Saṅgharantīti te nissīlā nippaññāpi samānā etehi makkhādīhi bahuṁ dhanaṁ saṅgharanti piṇḍaṁ karonti.",
  "atk-s0513a32:284_4": "Ubho nanti taṁ pana etehi saṅgharitvā ṭhapitaṁ dhanaṁ ahañca mayhameva bhātā devo ca nāma devaputtoti ubho ekato hutvā vidhamāmase nāsema,",
  "atk-s0513a32:284_5": "amhākaṁ pana devaloke bahū dibbaparibhogā atthi dibbāni sayanāni,",
  "atk-s0513a32:284_6": "tvaṁ dadeyyāsi vā no vā,",
  "atk-s0513a32:284_7": "ko me tayā atthoti vatvā pakkāmi.",
  "atk-s0513a32:285_0": "Tassā pakkantakāle sirī devadhītā suvaṇṇavaṇṇehi vatthavilepanehi suvaṇṇālaṅkārena āgantvā upaṭṭhānadvāre",
  "atk-s0513a32:285_1": "pītarasmiṁ vissajjetvā samehi pādehi samaṁ pathaviyaṁ patiṭṭhāya sagāravā aṭṭhāsi.",
  "atk-s0513a32:285_2": "Taṁ disvā mahāsatto paṭhamaṁ gāthamāha –",
  "atk-s0513a32:286_0": "49.",
  "atk-s0513a32:287_0": "“Kā nu dibbena vaṇṇena, pathabyā supatiṭṭhitā;",
  "atk-s0513a32:288_0": "Kā vā tvaṁ kassa vā dhītā, kathaṁ jānemu taṁ maya”nti.",
  "atk-s0513a32:289_0": "Tattha dibbenāti visiṭṭhena uttamena.",
  "atk-s0513a32:290_0": "Taṁ sutvā sirī dutiyaṁ gāthamāha –",
  "atk-s0513a32:291_0": "50.",
  "atk-s0513a32:292_0": "“Mahārājassahaṁ dhītā, dhataraṭṭhassa sirīmato;",
  "atk-s0513a32:293_0": "Ahaṁ sirī ca lakkhī ca, bhūripaññāti maṁ vidū;",
  "atk-s0513a32:294_0": "Okāsaṁ yācito dehi, vasemu tava santike”ti.",
  "atk-s0513a32:295_0": "Tattha sirī ca lakkhī cāti sirīti ca lakkhīti ca ahamevaṁnāmā, na aññā.",
  "atk-s0513a32:295_1": "Bhūripaññāti maṁ vidūti maṁ cātumahārājikadevaloke pathavīsamāya vipulāya paññāya samannāgatāti jānanti.",
  "atk-s0513a32:295_2": "Vasemu tava santiketi tava anucchiṭṭhāsane ceva anucchiṭṭhasayane ca ekarattiṁ vaseyyāma,",
  "atk-s0513a32:295_3": "okāsaṁ me dehīti.",
  "atk-s0513a32:296_0": "Tato paraṁ bodhisatto āha –",
  "atk-s0513a32:297_0": "51.",
  "atk-s0513a32:298_0": "“Kiṁsīle kiṁsamācāre, purise nivisase tuvaṁ;",
  "atk-s0513a32:299_0": "Puṭṭhā me lakkhi akkhāhi, kathaṁ jānemu taṁ mayaṁ.",
  "atk-s0513a32:300_0": "52.",
  "atk-s0513a32:301_0": "“Yo cāpi sīte atha vāpi uṇhe, vātātape ḍaṁsasarīsape ca;",
  "atk-s0513a32:302_0": "Khudhaṁ pipāsaṁ abhibhuyya sabbaṁ, rattindivaṁ yo satataṁ niyutto.",
  "atk-s0513a32:303_0": "53.",
  "atk-s0513a32:304_0": "“Kālāgatañca na hāpeti atthaṁ, so me manāpo nivise ca tamhi;",
  "atk-s0513a32:305_0": "Akkodhano mittavā cāgavā ca, sīlūpapanno asaṭhojubhūto.",
  "atk-s0513a32:306_0": "54.",
  "atk-s0513a32:307_0": "“Saṅgāhako sakhilo saṇhavāco, mahattapattopi nivātavutti;",
  "atk-s0513a32:308_0": "Tasmiṁhaṁ pose vipulā bhavāmi, ūmi samuddassa yathāpi vaṇṇaṁ.",
  "atk-s0513a32:309_0": "55.",
  "atk-s0513a32:310_0": "“Yo cāpi mitte atha vā amitte, seṭṭhe sarikkhe atha vāpi hīne;",
  "atk-s0513a32:311_0": "Atthaṁ carantaṁ atha vā anatthaṁ, āvī raho saṅgahameva vatte.",
  "atk-s0513a32:312_0": "56.",
  "atk-s0513a32:313_0": "“Vācaṁ na vajjā pharusaṁ kadāci, matassa jīvassa ca tassa homi;",
  "atk-s0513a32:314_0": "Etesaṁ yo aññataraṁ labhitvā, kantā sirī majjati appapañño;",
  "atk-s0513a32:315_0": "Taṁ dittarūpaṁ visamaṁ carantaṁ, karīsaṭhānaṁva vivajjayāmi.",
  "atk-s0513a32:316_0": "57.",
  "atk-s0513a32:317_0": "“Attanā kurute lakkhiṁ, alakkhiṁ kurutattanā;",
  "atk-s0513a32:318_0": "Na hi lakkhiṁ alakkhiṁ vā, añño aññassa kārako”ti.",
  "atk-s0513a32:319_0": "Seṭṭhissa pucchā hoti, siriyā vissajjanā.",
  "atk-s0513a32:320_0": "Tattha ḍaṁsasarīsape cāti ḍaṁsā vuccanti piṅgalamakkhikā,",
  "atk-s0513a32:320_1": "sabbāpi vā makkhikājātikā idha “ḍaṁsā”ti adhippetā.",
  "atk-s0513a32:320_2": "Sarīsapāti dīghajātikā.",
  "atk-s0513a32:320_3": "Ḍaṁsā ca sarīsapā ca ḍaṁsasarīsapā,",
  "atk-s0513a32:320_4": "tasmiṁ ḍaṁsasarīsape sati.",
  "atk-s0513a32:320_5": "Idaṁ vuttaṁ hoti –",
  "atk-s0513a32:320_6": "yo mahāseṭṭhi sīte vā uṇhe vā vātātape vā ḍaṁsasarīsape vā sati etehi sītādīhi pīḷiyamānopi etāni ceva",
  "atk-s0513a32:320_7": "sītādīni khudhañca pipāsañcāti sabbampetaṁ parissayaṁ abhibhuyya abhibhavitvā tiṇaṁ viya agaṇetvā rattindivaṁ",
  "atk-s0513a32:320_8": "kasivaṇijjādīsu ceva dānasīlādīsu ca satataṁ attano kammesu niyutto attānaṁ yojetvā vattati.",
  "atk-s0513a32:321_0": "Kālāgatañcāti kasikālādīsu kasiādīni dhanapariccāgasīlarakkhaṇadhammassavanādikālesu ca dhanapariccajanādippabhedaṁ",
  "atk-s0513a32:321_1": "diṭṭhadhammasamparāye sukhāvahaṁ atthaṁ na hāpeti,",
  "atk-s0513a32:321_2": "yuttappayuttakāle karotiyeva,",
  "atk-s0513a32:321_3": "so mayhaṁ manāpo tasmiñca purise ahaṁ nivisāmīti.",
  "atk-s0513a32:321_4": "Akkodhanoti adhivāsanakhantiyā samannāgato.",
  "atk-s0513a32:321_5": "Mittavāti kalyāṇamittena samannāgato.",
  "atk-s0513a32:321_6": "Cāgavāti dhanapariccāgayutto.",
  "atk-s0513a32:322_0": "Saṅgāhakoti mittasaṅgahaāmisasaṅgahadhammasaṅgahānaṁ kārako.",
  "atk-s0513a32:322_1": "Sakhiloti muduvāco.",
  "atk-s0513a32:322_2": "Saṇhavācoti madhuravacano.",
  "atk-s0513a32:322_3": "Mahattapattopi nivātavuttīti mahantaṁ ṭhānaṁ vipulaṁ issariyaṁ pattopi yasena anuddhato nīcavutti paṇḍitānaṁ ovādakaro hoti.",
  "atk-s0513a32:322_4": "Tasmiṁhaṁ poseti tasmiṁ ahaṁ purise.",
  "atk-s0513a32:322_5": "Vipulā bhavāmīti akhuddakā homi.",
  "atk-s0513a32:322_6": "So hi mahatiyā siriyā padaṭṭhānaṁ.",
  "atk-s0513a32:322_7": "Ūmi samuddassa yathāpi vaṇṇanti yathā nāma samuddassa vaṇṇaṁ olokentānaṁ uparūpari āgacchamānā ūmi vipulā viya khāyati,",
  "atk-s0513a32:322_8": "evamahaṁ tasmiṁ puggale vipulā homīti dīpeti.",
  "atk-s0513a32:323_0": "Āvī rahoti sammukhā ca parammukhā ca.",
  "atk-s0513a32:323_1": "Saṅgahameva vatteti etasmiṁ mittādibhede puggale catubbidhaṁ saṅgahameva vatteti pavatteti.",
  "atk-s0513a32:324_0": "Na vajjāti yo kadāci kismiñci kāle pharusavacanaṁ na vadeyya,",
  "atk-s0513a32:324_1": "madhuravacanova hoti.",
  "atk-s0513a32:324_2": "Matassa jīvassa cāti tassāhaṁ puggalassa matassapi jīvantassapi bhattikā homi,",
  "atk-s0513a32:324_3": "idhalokepi paralokepi tādisameva bhajāmīti dasseti.",
  "atk-s0513a32:324_4": "Etesaṁ yoti etesaṁ sītābhibhavanādīnaṁ heṭṭhā vuttaguṇānaṁ yo puggalo ekampi guṇaṁ labhitvā pamajjati pamussati,",
  "atk-s0513a32:324_5": "puna nānuyuñjatīti attho.",
  "atk-s0513a32:324_6": "Kantā sirī,",
  "atk-s0513a32:324_7": "kantasiriṁ,",
  "atk-s0513a32:324_8": "kantaṁ sirinti tayopi pāṭhā,",
  "atk-s0513a32:324_9": "tesaṁ vasena ayaṁ atthayojanā –",
  "atk-s0513a32:324_10": "yo puggalo siriṁ labhitvā “kantā me siri yathāṭhāne ṭhitā”ti etesaṁ aññataraṁ guṇaṁ pamajjati,",
  "atk-s0513a32:324_11": "yo vā puggalo kantasiriṁ piyasiriṁ icchanto etesaṁ guṇānaṁ aññataraṁ labhitvā pamajjati,",
  "atk-s0513a32:324_12": "yo vā puggalo siriṁ labhitvā kantaṁ manāpaṁ siriṁ etesaṁ guṇānaṁ aññataraṁ pamajjati.",
  "atk-s0513a32:324_13": "Appapaññoti nippañño.",
  "atk-s0513a32:324_14": "Taṁ dittarūpaṁ visamaṁ carantanti taṁ ahaṁ dittasabhāvaṁ gabbitasabhāvaṁ kāyaduccaritādibhedaṁ visamaṁ",
  "atk-s0513a32:324_15": "carantaṁ sucijātiko manusso gūthakūpaṁ viya dūrato vivajjayāmīti.",
  "atk-s0513a32:325_0": "Añño aññassa kārakoti evaṁ sante lakkhiṁ vā alakkhiṁ vā añño puriso aññassa kārako nāma natthi,",
  "atk-s0513a32:325_1": "yo koci attanā attano lakkhiṁ vā alakkhiṁ vā karotīti.",
  "atk-s0513a32:326_0": "Evaṁ mahāsatto deviyā vacanaṁ abhinanditvā “idaṁ anucchiṭṭhaṁ āsanañca sayanañca tuyhaṁyeva anucchavikaṁ,",
  "atk-s0513a32:326_1": "pallaṅke ca sayane ca nisīda ceva nipajja cā”ti āha.",
  "atk-s0513a32:326_2": "Sā tattha vasitvā paccūsakāle nikkhamitvā cātumahārājikadevalokaṁ gantvā anotattadahe paṭhamaṁ nahāyi.",
  "atk-s0513a32:326_3": "Tampi sayanaṁ siridevatāya paribhuttabhāvā sirisayanaṁ nāma jātaṁ.",
  "atk-s0513a32:326_4": "Sirisayanassa ayaṁ vaṁso,",
  "atk-s0513a32:326_5": "iminā kāraṇena yāvajjatanā “sirisayana”nti vuccati.",
  "atk-s0513a32:327_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a32:327_1": "“tadā siridevī uppalavaṇṇā ahosi,",
  "atk-s0513a32:327_2": "suciparivāraseṭṭhi pana ahameva ahosi”nti.",
  "atk-s0513a32:328_0": "Sirikāḷakaṇṇijātakavaṇṇanā sattamā.",
  "atk-s0513a32:330_0": "[383] 8. Kukkuṭajātakavaṇṇanā",
  "atk-s0513a32:331_0": "Sucittapattachadanāti idaṁ satthā jetavane viharanto ekaṁ ukkaṇṭhitabhikkhuṁ ārabbha kathesi.",
  "atk-s0513a32:331_1": "Tañhi bhikkhuṁ satthā “kasmā ukkaṇṭhitosī”ti pucchitvā “ekaṁ alaṅkatapaṭiyattaṁ itthiṁ disvā kilesavasena,",
  "atk-s0513a32:331_2": "bhante”ti vutte “bhikkhu itthiyo nāma vañcetvā upalāpetvā attano vasaṁ gatakāle vināsaṁ pāpenti,",
  "atk-s0513a32:331_3": "lolabiḷārī viya hontī”ti vatvā atītaṁ āhari.",
  "atk-s0513a32:332_0": "Atīte bārāṇasiyaṁ brahmadatte rajjaṁ kārente bodhisatto araññe kukkuṭayoniyaṁ nibbattitvā anekasatakukkuṭaparivāro araññe vasati.",
  "atk-s0513a32:332_1": "Tassa avidūre ekā biḷārikāpi vasati.",
  "atk-s0513a32:332_2": "Sā ṭhapetvā bodhisattaṁ avasese kukkuṭe upāyena vañcetvā khādi.",
  "atk-s0513a32:332_3": "Bodhisatto tassā gahaṇaṁ na gacchati.",
  "atk-s0513a32:332_4": "Sā cintesi “ayaṁ kukkuṭo ativiya saṭho amhākañca saṭhabhāvaṁ upāyakusalabhāvañca na jānāti,",
  "atk-s0513a32:332_5": "imaṁ mayā ‘ahaṁ bhariyā te bhavissāmī’ti upalāpetvā attano vasaṁ āgatakāle khādituṁ vaṭṭatī”ti.",
  "atk-s0513a32:332_6": "Sā tena nisinnarukkhassa mūlaṁ gantvā vaṇṇasambhāsanapubbaṅgamāya vācāya taṁ yācamānā paṭhamaṁ gāthamāha –",
  "atk-s0513a32:333_0": "58.",
  "atk-s0513a32:334_0": "“Sucittapattachadana, tambacūḷa vihaṅgama;",
  "atk-s0513a32:335_0": "Oroha dumasākhāya, mudhā bhariyā bhavāmi te”ti.",
  "atk-s0513a32:336_0": "Tattha sucittapattachadanāti sucittehi pattehi katacchadana.",
  "atk-s0513a32:336_1": "Mudhāti vinā mūlena na kiñci gahetvā ahaṁ bhariyā te bhavāmi.",
  "atk-s0513a32:337_0": "Taṁ sutvā bodhisatto “imāya mama sabbe ñātakā khāditā,",
  "atk-s0513a32:337_1": "idāni maṁ upalāpetvā khāditukāmā ahosi,",
  "atk-s0513a32:337_2": "uyyojessāmi na”nti cintetvā dutiyaṁ gāthamāha –",
  "atk-s0513a32:338_0": "59.",
  "atk-s0513a32:339_0": "“Catuppadī tvaṁ kalyāṇi, dvipadāhaṁ manorame;",
  "atk-s0513a32:340_0": "Migī pakkhī asaññuttā, aññaṁ pariyesa sāmika”nti.",
  "atk-s0513a32:341_0": "Tattha migīti biḷāriṁ sandhāyāha.",
  "atk-s0513a32:341_1": "Asaññuttāti jayampatikā bhavituṁ ayuttā asambandhā,",
  "atk-s0513a32:341_2": "natthi tesaṁ īdiso sambandhoti dīpeti.",
  "atk-s0513a32:342_0": "Taṁ sutvā tato sā “ayaṁ ativiya saṭho,",
  "atk-s0513a32:342_1": "yena kenaci upāyena vañcetvā naṁ khādissāmī”ti cintetvā tatiyaṁ gāthamāha –",
  "atk-s0513a32:343_0": "60.",
  "atk-s0513a32:344_0": "“Komārikā te hessāmi, mañjukā piyabhāṇinī;",
  "atk-s0513a32:345_0": "Vinda maṁ ariyena vedena, sāvaya maṁ yadicchasī”ti.",
  "atk-s0513a32:346_0": "Tattha komārikāti ahaṁ ettakaṁ kālaṁ aññaṁ purisaṁ na jānāmi,",
  "atk-s0513a32:346_1": "tava komārikā bhariyā bhavissāmīti vadati.",
  "atk-s0513a32:346_2": "Mañjukā piyabhāṇinīti tava madhurakathā piyabhāṇinīyeva bhavissāmi.",
  "atk-s0513a32:346_3": "Vinda manti paṭilabha maṁ.",
  "atk-s0513a32:346_4": "Ariyena vedenāti sundarena paṭilābhena.",
  "atk-s0513a32:346_5": "Ahampi hi ito pubbe purisasamphassaṁ na jānāmi,",
  "atk-s0513a32:346_6": "tvampi itthisamphassaṁ na jānāsi,",
  "atk-s0513a32:346_7": "iti pakatiyā brahmacārī brahmacāriniṁ maṁ niddosena lābhena labha.",
  "atk-s0513a32:346_8": "Yadi maṁ icchasi,",
  "atk-s0513a32:346_9": "atha me vacanaṁ na saddahasi,",
  "atk-s0513a32:346_10": "dvādasayojanāya bārāṇasiyā bheriṁ carāpetvā “ayaṁ me dāsī”ti sāvaya,",
  "atk-s0513a32:346_11": "maṁ attano dāsaṁ katvā gaṇhāhīti vadati.",
  "atk-s0513a32:347_0": "Tato bodhisatto “imaṁ tajjetvā palāpetuṁ vaṭṭatī”ti cintetvā catutthaṁ gāthamāha –",
  "atk-s0513a32:348_0": "61.",
  "atk-s0513a32:349_0": "“Kuṇapādini lohitape, cori kukkuṭapothini;",
  "atk-s0513a32:350_0": "Na tvaṁ ariyena vedena, mamaṁ bhattāramicchasī”ti.",
  "atk-s0513a32:351_0": "Tattha na tvaṁ ariyenāti tvaṁ ariyena brahmacariyavāsalābhena maṁ bhattāraṁ na icchasi,",
  "atk-s0513a32:351_1": "vañcetvā pana maṁ khāditukāmāsi,",
  "atk-s0513a32:351_2": "nassa pāpeti taṁ palāpesi.",
  "atk-s0513a32:351_3": "Sā pana palāyitvāva gatā,",
  "atk-s0513a32:351_4": "na puna oloketumpi visahi.",
  "atk-s0513a32:352_0": "62.",
  "atk-s0513a32:353_0": "“Evampi caturā nārī, disvāna sadhanaṁ naraṁ;",
  "atk-s0513a32:354_0": "Nenti saṇhāhi vācāhi, biḷārī viya kukkuṭaṁ.",
  "atk-s0513a32:355_0": "63.",
  "atk-s0513a32:356_0": "“Yo ca uppatitaṁ atthaṁ, na khippamanubujjhati;",
  "atk-s0513a32:357_0": "Amittavasamanveti, pacchā ca anutappati.",
  "atk-s0513a32:358_0": "64.",
  "atk-s0513a32:359_0": "“Yo ca uppatitaṁ atthaṁ, khippameva nibodhati;",
  "atk-s0513a32:360_0": "Muccate sattusambādhā, kukkuṭova biḷāriyā”ti. – imā abhisambuddhagāthā;",
  "atk-s0513a32:361_0": "Tattha caturāti cāturiyena samannāgatā.",
  "atk-s0513a32:361_1": "Nārīti itthiyo.",
  "atk-s0513a32:361_2": "Nentīti attano vasaṁ upanenti.",
  "atk-s0513a32:361_3": "Biḷārī viyāti yathā sā biḷārī taṁ kukkuṭaṁ netuṁ vāyamati,",
  "atk-s0513a32:361_4": "evaṁ aññāpi nāriyo nentiyeva.",
  "atk-s0513a32:361_5": "Uppatitaṁ atthanti uppannaṁ kiñcideva atthaṁ.",
  "atk-s0513a32:361_6": "Na anubujjhatīti yathāsabhāvena na jānāti,",
  "atk-s0513a32:361_7": "pacchā ca anutappati.",
  "atk-s0513a32:361_8": "Kukkuṭovāti yathā so ñāṇasampanno kukkuṭo biḷārito mutto,",
  "atk-s0513a32:361_9": "evaṁ sattusambādhato muccatīti attho.",
  "atk-s0513a32:362_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a32:362_1": "saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a32:362_2": "Tadā kukkuṭarājā ahameva ahosinti.",
  "atk-s0513a32:363_0": "Kukkuṭajātakavaṇṇanā aṭṭhamā.",
  "atk-s0513a32:365_0": "[384] 9. Dhammadhajajātakavaṇṇanā",
  "atk-s0513a32:366_0": "Dhammaṁ caratha ñātayoti idaṁ satthā jetavane viharanto ekaṁ kuhakabhikkhuṁ ārabbha kathesi.",
  "atk-s0513a32:366_1": "Tadā hi satthā “na,",
  "atk-s0513a32:366_2": "bhikkhave,",
  "atk-s0513a32:366_3": "ayaṁ idāneva kuhako,",
  "atk-s0513a32:366_4": "pubbepi kuhakoyevā”ti vatvā atītaṁ āhari.",
  "atk-s0513a32:367_0": "Atīte bārāṇasiyaṁ brahmadatte rajjaṁ kārente bodhisatto sakuṇayoniyaṁ nibbattitvā vayappatto sakuṇasaṅghaparivuto samuddamajjhe dīpake vasi.",
  "atk-s0513a32:367_1": "Athekacce kāsiraṭṭhavāsino vāṇijā disākākaṁ gahetvā nāvāya samuddaṁ pakkhandiṁsu,",
  "atk-s0513a32:367_2": "samuddamajjhe nāvā bhijji.",
  "atk-s0513a32:367_3": "So disākāko taṁ dīpakaṁ gantvā cintesi “ayaṁ mahāsakuṇasaṅgho,",
  "atk-s0513a32:367_4": "mayā kuhakakammaṁ katvā etesaṁ aṇḍakāni ceva chāpake ca varaṁ varaṁ khādituṁ vaṭṭatī”ti.",
  "atk-s0513a32:367_5": "So otaritvā sakuṇasaṅghassa majjhe mukhaṁ vivaritvā ekena pādena pathaviyaṁ aṭṭhāsi.",
  "atk-s0513a32:367_6": "“Ko nāma tvaṁ,",
  "atk-s0513a32:367_7": "sāmī”ti sakuṇehi puṭṭho “ahaṁ dhammiko nāmā”ti āha.",
  "atk-s0513a32:367_8": "“Kasmā pana ekena pādena ṭhitosī”ti?",
  "atk-s0513a32:367_9": "“Mayā dutiye pāde nikkhitte pathavī dhāretuṁ na sakkotī”ti.",
  "atk-s0513a32:367_10": "“Atha kasmā mukhaṁ vivaritvā tiṭṭhasī”ti?",
  "atk-s0513a32:367_11": "“Ahaṁ aññaṁ āhāraṁ na khādāmi,",
  "atk-s0513a32:367_12": "vātameva khādāmī”ti.",
  "atk-s0513a32:367_13": "Evañca pana vatvā te sakuṇe āmantetvā “ovādaṁ vo dassāmi,",
  "atk-s0513a32:367_14": "taṁ suṇāthā”ti tesaṁ ovādavasena paṭhamaṁ gāthamāha –",
  "atk-s0513a32:368_0": "65.",
  "atk-s0513a32:369_0": "“Dhammaṁ caratha ñātayo, dhammaṁ caratha bhaddaṁ vo;",
  "atk-s0513a32:370_0": "Dhammacārī sukhaṁ seti, asmiṁ loke paramhi cā”ti.",
  "atk-s0513a32:371_0": "Tattha dhammaṁ carathāti kāyasucaritādibhedaṁ dhammaṁ karotha.",
  "atk-s0513a32:371_1": "Ñātayoti te ālapati.",
  "atk-s0513a32:371_2": "Dhammaṁ caratha bhaddaṁ voti ekavāraṁ caritvā mā osakkatha,",
  "atk-s0513a32:371_3": "punappunaṁ caratha,",
  "atk-s0513a32:371_4": "evaṁ bhaddaṁ vo bhavissati.",
  "atk-s0513a32:371_5": "Sukhaṁ setīti desanāsīsametaṁ,",
  "atk-s0513a32:371_6": "dhammacārī pana sukhaṁ tiṭṭhati gacchati nisīdati seti,",
  "atk-s0513a32:371_7": "sabbiriyāpathesu sukhito hotīti dīpeti.",
  "atk-s0513a32:372_0": "Sakuṇā “ayaṁ kāko kohaññena aṇḍakāni khādituṁ evaṁ vadatī”ti ajānitvā taṁ dussīlaṁ vaṇṇentā dutiyaṁ gāthamāhaṁsu –",
  "atk-s0513a32:373_0": "66.",
  "atk-s0513a32:374_0": "“Bhaddako vatayaṁ pakkhī, dijo paramadhammiko;",
  "atk-s0513a32:375_0": "Ekapādena tiṭṭhanto, dhammamevānusāsatī”ti.",
  "atk-s0513a32:376_0": "Tattha dhammamevāti sabhāvameva. Anusāsatīti kathesi.",
  "atk-s0513a32:377_0": "Sakuṇā tassa dussīlassa saddahitvā “tvaṁ kira sāmi aññaṁ gocaraṁ na gaṇhasi,",
  "atk-s0513a32:377_1": "vātameva bhakkhasi,",
  "atk-s0513a32:377_2": "tena hi amhākaṁ aṇḍakāni ca chāpake ca olokeyyāsī”ti vatvā gocarāya gacchanti.",
  "atk-s0513a32:377_3": "So pāpo tesaṁ gatakāle aṇḍakāni ca chāpake ca kucchipūraṁ khāditvā tesaṁ āgamanakāle upasantūpasanto hutvā mukhaṁ vivaritvā ekena pādena tiṭṭhati.",
  "atk-s0513a32:377_4": "Sakuṇā āgantvā puttake apassantā “ko nu kho khādatī”ti mahāsaddena viravanti,",
  "atk-s0513a32:377_5": "“ayaṁ kāko dhammiko”ti tasmiṁ āsaṅkāmattampi na karonti.",
  "atk-s0513a32:377_6": "Athekadivasaṁ mahāsatto cintesi “idha pubbe koci paripantho natthi,",
  "atk-s0513a32:377_7": "imassa āgatakālato paṭṭhāya jāto,",
  "atk-s0513a32:377_8": "imaṁ pariggaṇhituṁ vaṭṭatī”ti.",
  "atk-s0513a32:377_9": "So sakuṇehi saddhiṁ gocarāya gacchanto viya hutvā nivattitvā paṭicchannaṭṭhāne aṭṭhāsi.",
  "atk-s0513a32:377_10": "Kākopi “gatā sakuṇā”ti nirāsaṅko hutvā uṭṭhāya gantvā aṇḍakāni ca chāpake ca khāditvā punāgantvā mukhaṁ vivaritvā ekena pādena aṭṭhāsi.",
  "atk-s0513a32:378_0": "Sakuṇarājā sakuṇesu āgatesu sabbe sannipātāpetvā “ahaṁ vo ajja puttakānaṁ paripanthaṁ pariggaṇhanto imaṁ pāpakākaṁ khādantaṁ addasaṁ,",
  "atk-s0513a32:378_1": "etha naṁ gaṇhāmā”ti sakuṇasaṅghaṁ āmantetvā parivāretvā “sace palāyati,",
  "atk-s0513a32:378_2": "gaṇheyyātha na”nti vatvā sesagāthā abhāsi –",
  "atk-s0513a32:379_0": "67.",
  "atk-s0513a32:380_0": "“Nāssa sīlaṁ vijānātha, anaññāya pasaṁsatha;",
  "atk-s0513a32:381_0": "Bhutvā aṇḍañca potañca, dhammo dhammoti bhāsati.",
  "atk-s0513a32:382_0": "68.",
  "atk-s0513a32:383_0": "“Aññaṁ bhaṇati vācāya, aññaṁ kāyena kubbati;",
  "atk-s0513a32:384_0": "Vācāya no ca kāyena, na taṁ dhammaṁ adhiṭṭhito.",
  "atk-s0513a32:385_0": "69.",
  "atk-s0513a32:386_0": "“Vācāya sakhilo manoviduggo, channo kūpasayova kaṇhasappo;",
  "atk-s0513a32:387_0": "Dhammadhajo gāmanigamāsu sādhu, dujjāno purisena bālisena.",
  "atk-s0513a32:388_0": "70.",
  "atk-s0513a32:389_0": "“Imaṁ tuṇḍehi pakkhehi, pādā cimaṁ viheṭhatha;",
  "atk-s0513a32:390_0": "Chavañhimaṁ vināsetha, nāyaṁ saṁvāsanāraho”ti.",
  "atk-s0513a32:391_0": "Tattha nāssa sīlanti na assa sīlaṁ.",
  "atk-s0513a32:391_1": "Anaññāyāti ajānitvā.",
  "atk-s0513a32:391_2": "Bhutvāti khāditvā.",
  "atk-s0513a32:391_3": "Vācāya no ca kāyenāti ayañhi vacaneneva dhammaṁ carati,",
  "atk-s0513a32:391_4": "kāyena pana na karoti.",
  "atk-s0513a32:391_5": "Na taṁ dhammaṁ adhiṭṭhitoti tasmā jānitabbo yathāyaṁ dhammaṁ bhaṇati,",
  "atk-s0513a32:391_6": "na taṁ adhiṭṭhito,",
  "atk-s0513a32:391_7": "tasmiṁ dhamme na adhiṭṭhito.",
  "atk-s0513a32:391_8": "Vācāya sakhiloti vacanena mudu.",
  "atk-s0513a32:391_9": "Manoviduggoti manasā viduggo duppaveso visamo.",
  "atk-s0513a32:391_10": "Channoti yasmiṁ bile sayati,",
  "atk-s0513a32:391_11": "tena channo.",
  "atk-s0513a32:391_12": "Kūpasayoti bilāsayo.",
  "atk-s0513a32:391_13": "Dhammadhajoti sucaritadhammaṁ dhajaṁ katvā vicaraṇena dhammaddhajo.",
  "atk-s0513a32:391_14": "Gāmanigamāsu sādhūti gāmesu ca nigamesu ca sādhu bhaddako sambhāvito.",
  "atk-s0513a32:391_15": "Dujjānoti ayaṁ evarūpo dussīlo paṭicchannakammanto bālisena aññāṇena purisena na sakkā jānituṁ.",
  "atk-s0513a32:391_16": "Pādā cimanti attano attano pādena ca imaṁ.",
  "atk-s0513a32:391_17": "Viheṭhathāti paharatha hanatha.",
  "atk-s0513a32:391_18": "Chavanti lāmakaṁ.",
  "atk-s0513a32:391_19": "Nāyanti ayaṁ amhehi saddhiṁ ekasmiṁ ṭhāne saṁvāsaṁ na arahatīti.",
  "atk-s0513a32:392_0": "Evañca pana vatvā sakuṇajeṭṭhako sayameva laṅghitvā tassa sīsaṁ tuṇḍena pahari,",
  "atk-s0513a32:392_1": "avasesā sakuṇā tuṇḍanakhapādapakkhehi pahariṁsu.",
  "atk-s0513a32:392_2": "So tattheva jīvitakkhayaṁ pāpuṇi.",
  "atk-s0513a32:393_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a32:393_1": "“tadā kuhakakāko idāni kuhakabhikkhu ahosi,",
  "atk-s0513a32:393_2": "sakuṇarājā pana ahameva ahosi”nti.",
  "atk-s0513a32:394_0": "Dhammadhajajātakavaṇṇanā navamā.",
  "atk-s0513a32:396_0": "[385] 10. Nandiyamigarājajātakavaṇṇanā",
  "atk-s0513a32:397_0": "Sacebrāhmaṇa gacchesīti idaṁ satthā jetavane viharanto ekaṁ mātuposakabhikkhuṁ ārabbha kathesi.",
  "atk-s0513a32:397_1": "Tañhi satthā “saccaṁ kira tvaṁ bhikkhu gihī posesī”ti pucchitvā “saccaṁ,",
  "atk-s0513a32:397_2": "bhante”ti vutte “kiṁ te hontī”ti vutte “mātāpitaro me,",
  "atk-s0513a32:397_3": "bhante”ti vutte “sādhu sādhu bhikkhu porāṇakapaṇḍitānaṁ vaṁsaṁ pālesi,",
  "atk-s0513a32:397_4": "porāṇakapaṇḍitā hi tiracchānayoniyaṁ nibbattitvāpi mātāpitūnaṁ jīvitaṁ adaṁsū”ti vatvā atītaṁ āhari.",
  "atk-s0513a32:398_0": "Atīte kosalaraṭṭhe sākete kosalarāje rajjaṁ kārente bodhisatto migayoniyaṁ nibbattitvā vayappatto nandiyamigo",
  "atk-s0513a32:398_1": "nāma hutvā sīlācārasampanno mātāpitaro posesi.",
  "atk-s0513a32:398_2": "Tadā kosalarājā migavittakova ahosi.",
  "atk-s0513a32:398_3": "So pana manussānaṁ kasikammādīni kātuṁ adatvā mahāparivāro devasikaṁ migavaṁ gacchati.",
  "atk-s0513a32:398_4": "Manussā sannipatitvā “ayyā,",
  "atk-s0513a32:398_5": "ayaṁ rājā amhākaṁ kammacchedaṁ karoti,",
  "atk-s0513a32:398_6": "gharāvāsopi nassati,",
  "atk-s0513a32:398_7": "yaṁnūna mayaṁ ajjunavanaṁ uyyānaṁ parikkhipitvā dvāraṁ yojetvā porakkhaṇiṁ khaṇitvā tiṇāni āropetvā daṇḍamuggarādihatthā",
  "atk-s0513a32:398_8": "araññaṁ pavisitvā gumbe paharantā mige nīharitvā parivāretvā gorūpāni viya vajaṁ uyyānaṁ pavesetvā dvāraṁ",
  "atk-s0513a32:398_9": "pidahitvā rañño ārocetvā attano kammaṁ kareyyāmā”ti mantayiṁsu.",
  "atk-s0513a32:398_10": "“Attheso upāyo”ti sabbe ekacchandā hutvā uyyānaṁ sajjetvā araññaṁ pavisitvā yojanamattaṭṭhānaṁ parikkhipiṁsu.",
  "atk-s0513a32:399_0": "Tasmiṁ khaṇe nandiyo ekasmiṁ khuddakagumbe mātāpitaro gahetvā bhūmiyaṁ nipanno hoti.",
  "atk-s0513a32:399_1": "Manussā nānāphalakāvudhahatthā bāhunā bāhuṁ pīḷetvā taṁ gumbaṁ parikkhipiṁsu.",
  "atk-s0513a32:399_2": "Athekacce mige olokentā taṁ gumbaṁ pavisiṁsu.",
  "atk-s0513a32:399_3": "Nandiyo te disvā “ajja mayā jīvitaṁ pariccajitvā mātāpitūnaṁ jīvitaṁ dātuṁ vaṭṭatī”ti cintetvā uṭṭhāya mātāpitaro vanditvā “ammatāta,",
  "atk-s0513a32:399_4": "ime manussā imaṁ gumbaṁ pavisitvā amhe tayopi passissanti,",
  "atk-s0513a32:399_5": "tumhe ekena upāyena jīveyyātha,",
  "atk-s0513a32:399_6": "jīvitaṁ vo seyyo,",
  "atk-s0513a32:399_7": "ahaṁ tumhākaṁ jīvitadānaṁ datvā manussehi gumbapariyante ṭhatvā gumbe pahaṭamatteyeva nikkhamissāmi,",
  "atk-s0513a32:399_8": "atha te ‘imasmiṁ khuddakagumbe ekoyeva migo bhavissatī’ti maññamānā gumbaṁ na pavisissanti,",
  "atk-s0513a32:399_9": "tumhe appamattā hothā”ti mātāpitaro khamāpetvā gamanasajjo aṭṭhāsi.",
  "atk-s0513a32:399_10": "So manussehi gumbapariyante ṭhatvā unnādetvā gumbe pahaṭamatteyeva tato nikkhami.",
  "atk-s0513a32:399_11": "Te “ekovettha migo bhavissatī”ti gumbaṁ na pavisiṁsu.",
  "atk-s0513a32:399_12": "Atha nandiyo gantvā migānaṁ antaraṁ pāvisi.",
  "atk-s0513a32:399_13": "Manussā parivāretvā sabbe mige uyyānaṁ pavesetvā dvāraṁ thaketvā rañño ārocetvā sakasakaṭṭhānāni agamaṁsu.",
  "atk-s0513a32:400_0": "Tato paṭṭhāya rājā sayameva gantvā ekaṁ migaṁ vijjhitvā taṁ gahetvā ehīti ekaṁ pesetvā āharāpesi.",
  "atk-s0513a32:400_1": "Migā vāraṁ ṭhapayiṁsu,",
  "atk-s0513a32:400_2": "pattavāro migo ekamante tiṭṭhati,",
  "atk-s0513a32:400_3": "taṁ vijjhitvā gaṇhanti.",
  "atk-s0513a32:400_4": "Nandiyo pokkharaṇiyaṁ pānīyaṁ pivati,",
  "atk-s0513a32:400_5": "tiṇāni khādati,",
  "atk-s0513a32:400_6": "vāro panassa na tāva pāpuṇāti.",
  "atk-s0513a32:400_7": "Atha bahūnaṁ divasānaṁ accayena tassa mātāpitaro taṁ daṭṭhukāmā hutvā “amhākaṁ putto nandiyamigarājā nāgabalo thāmasampanno,",
  "atk-s0513a32:400_8": "sace jīvati,",
  "atk-s0513a32:400_9": "avassaṁ vatiṁ laṅghitvā amhākaṁ dassanatthāya āgamissati,",
  "atk-s0513a32:400_10": "sāsanamassa pesessāmā”ti cintetvā maggasamīpe ṭhatvā ekaṁ brāhmaṇaṁ disvā “ayya,",
  "atk-s0513a32:400_11": "kahaṁ gacchasī”ti mānusikāya vācāya pucchitvā “sāketa”nti vutte puttassa sāsanaṁ pahiṇantā paṭhamaṁ gāthamāhaṁsu –",
  "atk-s0513a32:401_0": "71.",
  "atk-s0513a32:402_0": "“Sace brāhmaṇa gacchesi, sākete ajjunaṁ vanaṁ;",
  "atk-s0513a32:403_0": "Vajjāsi nandiyaṁ nāma, puttaṁ asmākamorasaṁ;",
  "atk-s0513a32:404_0": "Mātā pitā ca te vuddhā, te taṁ icchanti passitu”nti.",
  "atk-s0513a32:405_0": "Tassattho – sace,",
  "atk-s0513a32:405_1": "tvaṁ brāhmaṇa,",
  "atk-s0513a32:405_2": "sāketaṁ gacchasi,",
  "atk-s0513a32:405_3": "sākete ajjunavanaṁ nāma uyyānaṁ atthi,",
  "atk-s0513a32:405_4": "tattha amhākaṁ putto nandiyo nāma migo atthi,",
  "atk-s0513a32:405_5": "taṁ vadeyyāsi “mātāpitaro te vuḍḍhā yāva na maranti,",
  "atk-s0513a32:405_6": "tāva taṁ passituṁ icchantī”ti.",
  "atk-s0513a32:406_0": "So “sādhū”ti sampaṭicchitvā sāketaṁ gantvā punadivase uyyānaṁ pavisitvā “nandiyamigo nāma kataro”ti pucchi.",
  "atk-s0513a32:406_1": "Migo āgantvā tassa samīpe ṭhatvā “aha”nti āha.",
  "atk-s0513a32:406_2": "Brāhmaṇo tamatthaṁ ārocesi.",
  "atk-s0513a32:406_3": "Nandiyo taṁ sutvā “gaccheyyāmahaṁ, brāhmaṇa,",
  "atk-s0513a32:406_4": "vatiṁ laṅghitvā no na gaccheyyaṁ,",
  "atk-s0513a32:406_5": "mayā pana rañño santakaṁ nivāpapānabhojanaṁ bhuttaṁ,",
  "atk-s0513a32:406_6": "taṁ me iṇaṭṭhāne ṭhitaṁ,",
  "atk-s0513a32:406_7": "imesañca migānaṁ majjhe ciravutthosmi,",
  "atk-s0513a32:406_8": "tassa me rañño ceva etesañca sotthibhāvaṁ akatvā attano balaṁ adassetvā gamanaṁ nāma na yuttaṁ,",
  "atk-s0513a32:406_9": "attano vāre pana sampatte ahaṁ etesaṁ sotthibhāvaṁ katvā sukhito āgacchissāmī”ti tamatthaṁ pakāsento dve gāthā abhāsi –",
  "atk-s0513a32:407_0": "72.",
  "atk-s0513a32:408_0": "“Bhuttā mayā nivāpāni, rājino pānabhojanaṁ;",
  "atk-s0513a32:409_0": "Taṁ rājapiṇḍaṁ avabhottuṁ, nāhaṁ brāhmaṇa mussahe.",
  "atk-s0513a32:410_0": "73.",
  "atk-s0513a32:411_0": "“Odahissāmahaṁ passaṁ, khurappānissa rājino;",
  "atk-s0513a32:412_0": "Tadāhaṁ sukhito mutto, api passeyya mātara”nti.",
  "atk-s0513a32:413_0": "Tattha nivāpānīti tesu tesu ṭhānesu nivutāni nivāpāni.",
  "atk-s0513a32:413_1": "Pānabhojananti pānīyañca avasesatiṇañca.",
  "atk-s0513a32:413_2": "Taṁ rājapiṇḍanti taṁ rañño santakaṁ saṅkaḍḍhitvā samodhānakaṭṭhena piṇḍaṁ.",
  "atk-s0513a32:413_3": "Avabhottunti dubbhuttaṁ bhuñjituṁ.",
  "atk-s0513a32:413_4": "Rañño hi kiccaṁ anipphādento taṁ avabhuttaṁ bhuñjati nāma,",
  "atk-s0513a32:413_5": "svāhaṁ evaṁ avabhottuṁ na ussahāmīti vadati.",
  "atk-s0513a32:413_6": "Brāhmaṇa mussaheti cettha brāhmaṇāti ālapanaṁ, ma-",
  "atk-s0513a32:413_7": "kāro padasandhivasena vutto.",
  "atk-s0513a32:414_0": "Odahissāmahaṁ passaṁ,",
  "atk-s0513a32:414_1": "khurappānissa rājinoti ahaṁ, brāhmaṇa,",
  "atk-s0513a32:414_2": "attano vāre sampatte khurappaṁ sannayhitvā āgatassa rañño migayūthato nikkhamitvā ekamante ṭhatvā “maṁ vijjha,",
  "atk-s0513a32:414_3": "mahārājā”ti vatvā attano mahāphāsukapassaṁ odahissāmi oḍḍessāmi.",
  "atk-s0513a32:414_4": "Sukhito muttoti tadā ahaṁ maraṇabhayā mutto sukhito niddukkho raññā anuññāto api nāma mātaraṁ passeyyanti.",
  "atk-s0513a32:415_0": "Taṁ sutvā brāhmaṇo pakkāmi.",
  "atk-s0513a32:415_1": "Aparabhāge tassa vāradivase rājā mahantena parivārena uyyānaṁ āgacchi.",
  "atk-s0513a32:415_2": "Mahāsatto ekamante aṭṭhāsi.",
  "atk-s0513a32:415_3": "Rājā “migaṁ vijjhissāmī”ti khurappaṁ sannayhi.",
  "atk-s0513a32:415_4": "Mahāsatto yathā aññe maraṇabhayatajjitā palāyanti,",
  "atk-s0513a32:415_5": "evaṁ apalāyitvā nibbhayo hutvā mettaṁ purecārikaṁ katvā mahāphāsukapassaṁ odahitvā niccalova aṭṭhāsi.",
  "atk-s0513a32:415_6": "Rājā tassa mettānubhāvena saraṁ vissajjetuṁ nāsakkhi.",
  "atk-s0513a32:415_7": "Mahāsatto “kiṁ, mahārāja,",
  "atk-s0513a32:415_8": "saraṁ na muccesi,",
  "atk-s0513a32:415_9": "muñcāhī”ti āha.",
  "atk-s0513a32:415_10": "“Na sakkomi,",
  "atk-s0513a32:415_11": "migarājā”ti.",
  "atk-s0513a32:415_12": "“Tena hi guṇavantānaṁ guṇaṁ jāna,",
  "atk-s0513a32:415_13": "mahārājā”ti.",
  "atk-s0513a32:415_14": "Tadā rājā bodhisatte pasīditvā dhanuṁ chaḍḍetvā “imaṁ acittakaṁ kaliṅgarakaṇḍampi tāva tava guṇaṁ jānāti,",
  "atk-s0513a32:415_15": "ahaṁ sacittako manussabhūtopi tava guṇaṁ na jānāmi, migarāja,",
  "atk-s0513a32:415_16": "mayhaṁ khama,",
  "atk-s0513a32:415_17": "abhayaṁ te dammī”ti āha.",
  "atk-s0513a32:415_18": "“Mahārāja,",
  "atk-s0513a32:415_19": "mayhaṁ tāva abhayaṁ desi,",
  "atk-s0513a32:415_20": "ayaṁ pana uyyāne migagaṇo kiṁ karissatī”ti?",
  "atk-s0513a32:415_21": "“Etassapi abhayaṁ dammī”ti.",
  "atk-s0513a32:415_22": "Evaṁ mahāsatto nigrodhajātake vuttanayeneva sabbesaṁ araññe migānaṁ ākāsagatasakuṇānaṁ jalacaramacchānañca",
  "atk-s0513a32:415_23": "abhayaṁ dāpetvā rājānaṁ pañcasu sīlesu patiṭṭhāpetvā “mahārāja,",
  "atk-s0513a32:415_24": "raññā nāma agatigamanaṁ pahāya dasa rājadhamme akopentena dhammena samena rajjaṁ kāretuṁ vaṭṭatī”ti.",
  "atk-s0513a32:416_0": "“Dānaṁ sīlaṁ pariccāgaṁ, ajjavaṁ maddavaṁ tapaṁ;",
  "atk-s0513a32:417_0": "Akkodhaṁ avihiṁsañca, khantiñca avirodhanaṁ.",
  "atk-s0513a32:418_0": "“Iccete kusale dhamme, ṭhite passāmi attani;",
  "atk-s0513a32:419_0": "Tato me jāyate pīti, somanassañcanappaka”nti. –",
  "atk-s0513a32:420_0": "Evaṁ vutte rājadhamme gāthābandheneva desetvā katipāhaṁ rañño santike vasitvā nagare sabbasattānaṁ abhayadānapakāsanatthaṁ",
  "atk-s0513a32:420_1": "suvaṇṇabheriṁ carāpetvā “appamatto hohi,",
  "atk-s0513a32:420_2": "mahārājā”ti vatvā mātāpitūnaṁ dassanatthāya gato.",
  "atk-s0513a32:421_0": "74.",
  "atk-s0513a32:422_0": "“Migarājā pure āsiṁ, kosalassa niketane;",
  "atk-s0513a32:423_0": "Nandiyo nāma nāmena, abhirūpo catuppado.",
  "atk-s0513a32:424_0": "75.",
  "atk-s0513a32:425_0": "“Taṁ maṁ vadhitumāgacchi, dāyasmiṁ ajjune vane;",
  "atk-s0513a32:426_0": "Dhanuṁ ārajjaṁ katvāna, usuṁ sannayha kosalo.",
  "atk-s0513a32:427_0": "76.",
  "atk-s0513a32:428_0": "“Tassāhaṁ odahiṁ passaṁ, khurappānissa rājino;",
  "atk-s0513a32:429_0": "Tadāhaṁ sukhito mutto, mātaraṁ daṭṭhumāgato”ti. –",
  "atk-s0513a32:430_0": "Imā tisso abhisambuddhagāthā honti.",
  "atk-s0513a32:431_0": "Tattha kosalassa niketaneti kosalassa rañño niketane vasanaṭṭhāne,",
  "atk-s0513a32:431_1": "tassa santike araññasminti attho.",
  "atk-s0513a32:431_2": "Dāyasminti migānaṁ vasanatthāya dinnauyyāne.",
  "atk-s0513a32:431_3": "Ārajjaṁ katvānāti jiyāya saddhiṁ ekato katvā,",
  "atk-s0513a32:431_4": "āropetvāti attho.",
  "atk-s0513a32:431_5": "Sannayhāti sannayhitvā yojetvā.",
  "atk-s0513a32:431_6": "Odahinti oḍḍesiṁ.",
  "atk-s0513a32:431_7": "Mātaraṁ daṭṭhumāgatoti desanāsīsametaṁ,",
  "atk-s0513a32:431_8": "rañño dhammaṁ desetvā sabbasattānaṁ abhayatthāya suvaṇṇabheriṁ carāpetvā mātāpitaro daṭṭhuṁ āgatosmīti attho.",
  "atk-s0513a32:432_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a32:432_1": "saccapariyosāne mātuposakabhikkhu sotāpattiphale patiṭṭhahi.",
  "atk-s0513a32:432_2": "Tadā mātāpitaro mahārājakulāni ahesuṁ,",
  "atk-s0513a32:432_3": "brāhmaṇo sāriputto,",
  "atk-s0513a32:432_4": "rājā ānando,",
  "atk-s0513a32:432_5": "nandiyamigarājā pana ahameva ahosinti.",
  "atk-s0513a32:433_0": "Nandiyamigarājajātakavaṇṇanā dasamā.",
  "atk-s0513a32:434_0": "Avāriyavaggo paṭhamo.",
  "atk-s0513a32:435_0": "2. Kharaputtavaggo",
  "atk-s0513a32:437_0": "[386] 1. Kharaputtajātakavaṇṇanā",
  "atk-s0513a32:438_0": "Saccaṁkirevamāhaṁsūti idaṁ satthā jetavane viharanto purāṇadutiyikāpalobhanaṁ ārabbha kathesi.",
  "atk-s0513a32:438_1": "Tañhi bhikkhuṁ satthā “saccaṁ kira tvaṁ bhikkhu ukkaṇṭhitosī”ti pucchitvā “āma,",
  "atk-s0513a32:438_2": "bhante”ti vutte “kena ukkaṇṭhāpitosī”ti vatvā “purāṇadutiyikāyā”ti vutte “bhikkhu ayaṁ te itthī anatthakārikā,",
  "atk-s0513a32:438_3": "pubbepi tvaṁ imaṁ nissāya aggiṁ pavisitvā maranto paṇḍite nissāya jīvitaṁ labhī”ti vatvā atītaṁ āhari.",
  "atk-s0513a32:439_0": "Atīte bārāṇasiyaṁ senake nāma raññe rajjaṁ kārente bodhisatto sakkattaṁ kāresi.",
  "atk-s0513a32:439_1": "Tadā senakassa rañño ekena nāgarājena saddhiṁ mittabhāvo hoti.",
  "atk-s0513a32:439_2": "So kira nāgarājā nāgabhavanā nikkhamitvā thale gocaraṁ gaṇhanto carati.",
  "atk-s0513a32:439_3": "Atha naṁ gāmadārakā disvā “sappo aya”nti leḍḍudaṇḍādīhi pahariṁsu.",
  "atk-s0513a32:439_4": "Atha rājā uyyānaṁ kīḷituṁ gacchanto disvā “kiṁ ete dārakā karontī”ti pucchitvā “ekaṁ sappaṁ paharantī”ti sutvā “paharituṁ mā detha,",
  "atk-s0513a32:439_5": "palāpetha ne”ti palāpesi.",
  "atk-s0513a32:439_6": "Nāgarājā jīvitaṁ labhitvā nāgabhavanaṁ gantvā bahūni ratanāni ādāya aḍḍharattasamaye rañño sayanagharaṁ pavisitvā tāni ratanāni datvā “mahārāja,",
  "atk-s0513a32:439_7": "mayā tumhe nissāya jīvitaṁ laddha”nti raññā saddhiṁ mittabhāvaṁ katvā punappunaṁ gantvā rājānaṁ passati.",
  "atk-s0513a32:439_8": "So attano nāgamāṇavikāsu ekaṁ kāmesu atittaṁ nāgamāṇavikaṁ rakkhaṇatthāya rañño santike ṭhapetvā “yadā etaṁ na passasi,",
  "atk-s0513a32:439_9": "tadā imaṁ mantaṁ parivatteyyāsī”ti tassa ekaṁ mantaṁ adāsi.",
  "atk-s0513a32:440_0": "So ekadivasaṁ uyyānaṁ gantvā nāgamāṇavikāya saddhiṁ pokkharaṇiyaṁ udakakīḷaṁ kīḷi.",
  "atk-s0513a32:440_1": "Nāgamāṇavikā ekaṁ udakasappaṁ disvā attabhāvaṁ vijahitvā tena saddhiṁ asaddhammaṁ paṭisevi.",
  "atk-s0513a32:440_2": "Rājā taṁ apassanto “kahaṁ nu kho gatā”ti mantaṁ parivattetvā anācāraṁ karontiṁ disvā veḷupesikāya pahari.",
  "atk-s0513a32:440_3": "Sā kujjhitvā tato nāgabhavanaṁ gantvā “kasmā āgatāsī”ti puṭṭhā “tumhākaṁ sahāyo maṁ attano vacanaṁ agaṇhantiṁ piṭṭhiyaṁ paharī”ti pahāraṁ dassesi.",
  "atk-s0513a32:440_4": "Nāgarājā tathato ajānitvāva cattāro nāgamāṇavake āmantetvā “gacchatha,",
  "atk-s0513a32:440_5": "senakassa sayanagharaṁ pavisitvā nāsavātena taṁ bhusaṁ viya viddhaṁsethā”ti pesesi.",
  "atk-s0513a32:440_6": "Te gantvā rañño sirisayane nipannakāle gabbhaṁ pavisiṁsu.",
  "atk-s0513a32:440_7": "Tesaṁ pavisanavelāyameva rājā deviṁ āha –",
  "atk-s0513a32:440_8": "“jānāsi nu kho bhadde,",
  "atk-s0513a32:440_9": "nāgamāṇavikāya gataṭṭhāna”nti?",
  "atk-s0513a32:440_10": "“Na jānāmi, devā”ti.",
  "atk-s0513a32:440_11": "“Ajja sā amhākaṁ pokkharaṇiyaṁ kīḷanakāle attabhāvaṁ vijahitvā ekena udakasappena saddhiṁ anācāraṁ akāsi,",
  "atk-s0513a32:440_12": "atha naṁ ahaṁ ‘evaṁ mā karī’ti sikkhāpanatthāya veḷupesikāya pahariṁ,",
  "atk-s0513a32:440_13": "sā ‘nāgabhavanaṁ gantvā sahāyassa me aññaṁ kiñci kathetvā mettiṁ bhindeyyā’ti me bhayaṁ uppajjatī”ti.",
  "atk-s0513a32:440_14": "Taṁ sutvā nāgamāṇavakā tatova nivattitvā nāgabhavanaṁ gantvā nāgarājassa tamatthaṁ ārocesuṁ.",
  "atk-s0513a32:440_15": "So saṁvegappatto hutvā taṅkhaṇaññeva rañño sayanagharaṁ āgantvā tamatthaṁ ācikkhitvā khamāpetvā “idaṁ",
  "atk-s0513a32:440_16": "me daṇḍakamma”nti sabbarutajānanaṁ nāma mantaṁ datvā “ayaṁ, mahārāja,",
  "atk-s0513a32:440_17": "anaggho manto,",
  "atk-s0513a32:440_18": "sace imaṁ mantaṁ aññassa dadeyyāsi,",
  "atk-s0513a32:440_19": "datvāva aggiṁ pavisitvā mareyyāsī”ti āha.",
  "atk-s0513a32:440_20": "Rājā “sādhū”ti sampaṭicchi.",
  "atk-s0513a32:440_21": "So tato paṭṭhāya kipillikānampi saddaṁ jānāti.",
  "atk-s0513a32:441_0": "Tassekadivasaṁ mahātale nisīditvā madhuphāṇitehi khādanīyaṁ khādantassa ekaṁ madhubindu ca phāṇitabindu ca pūvakhaṇḍañca bhūmiyaṁ pati.",
  "atk-s0513a32:441_1": "Ekā kipillikā taṁ disvā “rañño mahātale madhucāṭi bhinnā,",
  "atk-s0513a32:441_2": "phāṇitasakaṭaṁ pūvasakaṭaṁ nikkujjitaṁ,",
  "atk-s0513a32:441_3": "madhuphāṇitañca pūvañca khādathā”ti viravantī vicarati.",
  "atk-s0513a32:441_4": "Atha rājā tassā ravaṁ sutvā hasi.",
  "atk-s0513a32:441_5": "Rañño samīpe ṭhitā devī “kiṁ nu kho disvā rājā hasī”ti cintesi.",
  "atk-s0513a32:441_6": "Tasmiṁ khādanīyaṁ khāditvā nhatvā pallaṅke nisinne ekaṁ makkhikaṁ sāmiko “ehi bhadde,",
  "atk-s0513a32:441_7": "kilesaratiyā ramissāmā”ti āha.",
  "atk-s0513a32:441_8": "Atha naṁ sā “adhivāsehi tāva sāmi,",
  "atk-s0513a32:441_9": "idāni rañño gandhe āharissanti,",
  "atk-s0513a32:441_10": "tassa vilimpantassa pādamūle gandhacuṇṇaṁ patissati,",
  "atk-s0513a32:441_11": "ahaṁ tattha vaṭṭetvā sugandhā bhavissāmi,",
  "atk-s0513a32:441_12": "tato rañño piṭṭhiyaṁ nipajjitvā ramissāmā”ti āha.",
  "atk-s0513a32:441_13": "Rājā tampi saddaṁ sutvā hasi.",
  "atk-s0513a32:441_14": "Devīpi “kiṁ nu kho disvā hasī”ti puna cintesi.",
  "atk-s0513a32:441_15": "Puna rañño sāyamāsaṁ bhuñjantassa ekaṁ bhattasitthaṁ bhūmiyaṁ pati.",
  "atk-s0513a32:441_16": "Kipillikā “rājakule bhattasakaṭaṁ bhaggaṁ,",
  "atk-s0513a32:441_17": "bhattaṁ bhuñjathā”ti viravi.",
  "atk-s0513a32:441_18": "Taṁ sutvā rājā punapi hasi.",
  "atk-s0513a32:441_19": "Devī suvaṇṇakaṭacchuṁ gahetvā rājānaṁ parivisantī “maṁ nu kho disvā rājā hasatī”ti vitakkesi.",
  "atk-s0513a32:442_0": "Sā raññā saddhiṁ sayanaṁ āruyha nipajjanakāle “kiṁkāraṇā deva,",
  "atk-s0513a32:442_1": "hasī”ti pucchi.",
  "atk-s0513a32:442_2": "So “kiṁ te mama hasitakāraṇenā”ti vatvā punappunaṁ nibaddho kathesi.",
  "atk-s0513a32:442_3": "Atha naṁ sā “tumhākaṁ jānanamantaṁ mayhaṁ dethā”ti vatvā “na sakkā dātu”nti paṭikkhittāpi punappunaṁ nibandhi.",
  "atk-s0513a32:442_4": "Rājā “sacāhaṁ imaṁ mantaṁ tuyhaṁ dassāmi,",
  "atk-s0513a32:442_5": "marissāmī”ti āha.",
  "atk-s0513a32:442_6": "“Marantopi mayhaṁ dehi, devā”ti.",
  "atk-s0513a32:442_7": "Rājā mātugāmavasiko hutvā “sādhū”ti sampaṭicchitvā “imissā mantaṁ datvā aggiṁ pavisissāmī”ti rathena uyyānaṁ pāyāsi.",
  "atk-s0513a32:443_0": "Tasmiṁ khaṇe sakko lokaṁ olokento imaṁ kāraṇaṁ disvā “ayaṁ bālarājā mātugāmaṁ nissāya ‘aggiṁ pavisissāmī’ti gacchati,",
  "atk-s0513a32:443_1": "jīvitamassa dassāmī”ti sujaṁ asurakaññaṁ ādāya bārāṇasiṁ āgantvā taṁ ajikaṁ katvā attanā ajo hutvā “mahājano",
  "atk-s0513a32:443_2": "mā passatū”ti adhiṭṭhāya rañño rathassa purato ahosi.",
  "atk-s0513a32:443_3": "Taṁ rājā ceva rathe yuttasindhavā ca passanti,",
  "atk-s0513a32:443_4": "añño koci na passati.",
  "atk-s0513a32:443_5": "Ajo kathāsamuṭṭhāpanatthaṁ rathapurato ajikāya saddhiṁ methunaṁ dhammaṁ paṭisevanto viya ahosi.",
  "atk-s0513a32:443_6": "Tameko rathe yuttasindhavo disvā “samma ajarāja,",
  "atk-s0513a32:443_7": "mayaṁ pubbe ‘ajā kira bālā ahirikā’ti assumha,",
  "atk-s0513a32:443_8": "na ca taṁ passimha,",
  "atk-s0513a32:443_9": "tvaṁ pana raho paṭicchannaṭṭhāne kattabbaṁ anācāraṁ amhākaṁ ettakānaṁ passantānaññeva karosi,",
  "atk-s0513a32:443_10": "na lajjasi,",
  "atk-s0513a32:443_11": "taṁ no pubbe sutaṁ iminā diṭṭhena sametī”ti vatvā paṭhamaṁ gāthamāha –",
  "atk-s0513a32:444_0": "77.",
  "atk-s0513a32:445_0": "“Saccaṁ kirevamāhaṁsu, vastaṁ bāloti paṇḍitā;",
  "atk-s0513a32:446_0": "Passa bālo rahokammaṁ, āvikubbaṁ na bujjhatī”ti.",
  "atk-s0513a32:447_0": "Tattha vastanti ajaṁ.",
  "atk-s0513a32:447_1": "Paṇḍitāti ñāṇasampannā taṁ bāloti vadanti,",
  "atk-s0513a32:447_2": "saccaṁ kira vadanti.",
  "atk-s0513a32:447_3": "Passāti ālapanaṁ,",
  "atk-s0513a32:447_4": "passathāhi attho.",
  "atk-s0513a32:447_5": "Na bujjhatīti evaṁ kātuṁ ayuttanti na jānāti.",
  "atk-s0513a32:448_0": "Taṁ sutvā ajo dve gāthā abhāsi –",
  "atk-s0513a32:449_0": "78.",
  "atk-s0513a32:450_0": "“Tvaṁ khopi samma bālosi, kharaputta vijānahi;",
  "atk-s0513a32:451_0": "Rajjuyā hi parikkhitto, vaṅkoṭṭho ohitomukho.",
  "atk-s0513a32:452_0": "79.",
  "atk-s0513a32:453_0": "“Aparampi samma te bālyaṁ, yo mutto na palāyasi;",
  "atk-s0513a32:454_0": "So ca bālataro samma, yaṁ tvaṁ vahati senaka”nti.",
  "atk-s0513a32:455_0": "Tattha tvaṁ khopi sammāti samma sindhava mayāpi kho tvaṁ bālataro.",
  "atk-s0513a32:455_1": "Kharaputtāti so kira gadrabhassa jātako,",
  "atk-s0513a32:455_2": "tena taṁ evamāha.",
  "atk-s0513a32:455_3": "Vijānahīti ahameva bāloti evaṁ jānāhi.",
  "atk-s0513a32:455_4": "Parikkhittoti yugena saddhiṁ gīvāya parikkhitto.",
  "atk-s0513a32:455_5": "Vaṅkoṭṭhoti vaṅkaoṭṭho.",
  "atk-s0513a32:455_6": "Ohitomukhoti mukhabandhanena pihitamukho.",
  "atk-s0513a32:455_7": "Yo mutto na palāyasīti yo tvaṁ rathato mutto samāno muttakāle palāyitvā araññaṁ na pavisasi,",
  "atk-s0513a32:455_8": "taṁ te apalāyanaṁ aparampi bālyaṁ,",
  "atk-s0513a32:455_9": "so ca bālataroti yaṁ tvaṁ senakaṁ vahasi,",
  "atk-s0513a32:455_10": "so senako tayāpi bālataro.",
  "atk-s0513a32:456_0": "Rājā tesaṁ ubhinnampi kathaṁ jānāti,",
  "atk-s0513a32:456_1": "tasmā taṁ suṇanto saṇikaṁ rathaṁ pesesi.",
  "atk-s0513a32:456_2": "Sindhavopi tassa kathaṁ sutvā puna catutthaṁ gāthamāha –",
  "atk-s0513a32:457_0": "80.",
  "atk-s0513a32:458_0": "“Yaṁ nu samma ahaṁ bālo, ajarāja vijānahi;",
  "atk-s0513a32:459_0": "Atha kena senako bālo, taṁ me akkhāhi pucchito”ti.",
  "atk-s0513a32:460_0": "Tattha yanti karaṇatthe paccattavacanaṁ.",
  "atk-s0513a32:460_1": "Nūti anussavatthe nipāto.",
  "atk-s0513a32:460_2": "Idaṁ vuttaṁ hoti –",
  "atk-s0513a32:460_3": "samma ajarāja,",
  "atk-s0513a32:460_4": "yena tāva tiracchānagatattena kāraṇena ahaṁ bālo,",
  "atk-s0513a32:460_5": "taṁ tvaṁ kāraṇaṁ jānāhi,",
  "atk-s0513a32:460_6": "sakkā etaṁ tayā ñātuṁ,",
  "atk-s0513a32:460_7": "ahañhi tiracchānagatattāva bālo,",
  "atk-s0513a32:460_8": "tasmā maṁ kharaputtātiādīni vadanto suṭṭhu vadasi,",
  "atk-s0513a32:460_9": "ayaṁ pana senako rājā kena kāraṇena bālo,",
  "atk-s0513a32:460_10": "taṁ me kāraṇaṁ pucchito akkhāhīti.",
  "atk-s0513a32:461_0": "Taṁ sutvā ajo ācikkhanto pañcamaṁ gāthamāha –",
  "atk-s0513a32:462_0": "81.",
  "atk-s0513a32:463_0": "“Uttamatthaṁ labhitvāna, bhariyāya yo padassati;",
  "atk-s0513a32:464_0": "Tena jahissatattānaṁ, sā cevassa na hessatī”ti.",
  "atk-s0513a32:465_0": "Tattha uttamatthanti sabbarutajānanamantaṁ.",
  "atk-s0513a32:465_1": "Tenāti tassā mantappadānasaṅkhātena kāraṇena taṁ datvā aggiṁ pavisanto attānañca jahissati,",
  "atk-s0513a32:465_2": "sā cassa bhariyā na bhavissati,",
  "atk-s0513a32:465_3": "tasmā esa tayāpi bālataro,",
  "atk-s0513a32:465_4": "yo laddhaṁ yasaṁ rakkhituṁ na sakkotīti.",
  "atk-s0513a32:466_0": "Rājā tassa vacanaṁ sutvā “ajarāja,",
  "atk-s0513a32:466_1": "amhākaṁ sotthiṁ karontopi tvaññeva karissasi,",
  "atk-s0513a32:466_2": "kathehi tāva no kattabbayuttaka”nti āha.",
  "atk-s0513a32:466_3": "Atha naṁ ajarājā “mahārāja,",
  "atk-s0513a32:466_4": "imesaṁ sattānaṁ attanā añño piyataro nāma natthi,",
  "atk-s0513a32:466_5": "ekaṁ piyabhaṇḍaṁ nissāya attānaṁ nāsetuṁ laddhayasaṁ pahātuṁ na vaṭṭatī”ti vatvā chaṭṭhaṁ gāthamāha –",
  "atk-s0513a32:467_0": "82.",
  "atk-s0513a32:468_0": "“Na ve piyammeti janinda tādiso, attaṁ niraṁkatvā piyāni sevati;",
  "atk-s0513a32:469_0": "Attāva seyyo paramā ca seyyo, labbhā piyā ocitatthena pacchā”ti.",
  "atk-s0513a32:470_0": "Tattha piyammeti piyaṁ me,",
  "atk-s0513a32:470_1": "ayameva vā pāṭho.",
  "atk-s0513a32:470_2": "Idaṁ vuttaṁ hoti – janinda,",
  "atk-s0513a32:470_3": "tādiso tumhādiso yasamahatte ṭhito puggalo ekaṁ piyabhaṇḍaṁ nissāya “idaṁ piyaṁ me”ti attaṁ niraṁkatvā attānaṁ chaḍḍetvā tāni piyāni na sevateva.",
  "atk-s0513a32:470_4": "Kiṁkāraṇā?",
  "atk-s0513a32:470_5": "Attāva seyyo paramā ca seyyoti,",
  "atk-s0513a32:470_6": "yasmā sataguṇena sahassaguṇena attāva seyyo varo uttamo,",
  "atk-s0513a32:470_7": "paramā ca seyyo,",
  "atk-s0513a32:470_8": "paramā uttamāpi aññasmā piyabhaṇḍāti attho.",
  "atk-s0513a32:470_9": "Ettha hi ca- kāro pi-",
  "atk-s0513a32:470_10": "kāratthe nipātoti daṭṭhabbo.",
  "atk-s0513a32:470_11": "Labbhā piyā ocitatthena pacchāti ocitatthena vaḍḍhitatthena yasasampannena purisena pacchā piyā nāma sakkā laddhuṁ,",
  "atk-s0513a32:470_12": "na tassā kāraṇā attā nāsetabboti.",
  "atk-s0513a32:471_0": "Evaṁ mahāsatto rañño ovādaṁ adāsi.",
  "atk-s0513a32:471_1": "Rājā tussitvā “ajarāja,",
  "atk-s0513a32:471_2": "kuto āgatosī”ti pucchi.",
  "atk-s0513a32:471_3": "Sakko ahaṁ, mahārāja,",
  "atk-s0513a32:471_4": "tava anukampāya taṁ maraṇā mocetuṁ āgatomhīti. Devarāja,",
  "atk-s0513a32:471_5": "ahaṁ etissā “mantaṁ dassāmī”ti avacaṁ,",
  "atk-s0513a32:471_6": "idāni “kiṁ karomī”ti?",
  "atk-s0513a32:471_7": "“Mahārāja,",
  "atk-s0513a32:471_8": "tumhākaṁ ubhinnampi vināsena kiccaṁ natthi,",
  "atk-s0513a32:471_9": "‘sippassa upacāro’ti vatvā etaṁ katipaye pahāre paharāpehi,",
  "atk-s0513a32:471_10": "iminā upāyena na gaṇhissatī”ti.",
  "atk-s0513a32:471_11": "Rājā “sādhū”ti sampaṭicchi.",
  "atk-s0513a32:471_12": "Mahāsatto rañño ovādaṁ datvā sakaṭṭhānameva gato.",
  "atk-s0513a32:471_13": "Rājā uyyānaṁ gantvā deviṁ pakkosāpetvā āha “gaṇhissasi bhadde,",
  "atk-s0513a32:471_14": "manta”nti? “Āma, devā”ti.",
  "atk-s0513a32:471_15": "“Tena hi upacāraṁ karomī”ti.",
  "atk-s0513a32:471_16": "“Ko upacāro”ti?",
  "atk-s0513a32:471_17": "“Piṭṭhiyaṁ pahārasate pavattamāne saddaṁ kātuṁ na vaṭṭatī”ti.",
  "atk-s0513a32:471_18": "Sā mantalobhena “sādhū”ti sampaṭicchi.",
  "atk-s0513a32:471_19": "Rājā coraghātake pakkosāpetvā kasā gāhāpetvā ubhosu passesu paharāpesi.",
  "atk-s0513a32:471_20": "Sā dve tayo pahāre adhivāsetvā tato paraṁ “na me mantena attho”ti ravi.",
  "atk-s0513a32:471_21": "Atha naṁ rājā “tvaṁ maṁ māretvā mantaṁ gaṇhitukāmāsī”ti piṭṭhiyaṁ niccammaṁ kāretvā vissajjāpesi.",
  "atk-s0513a32:471_22": "Sā tato paṭṭhāya puna kathetuṁ nāsakkhi.",
  "atk-s0513a32:472_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a32:472_1": "saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a32:472_2": "Tadā rājā ukkaṇṭhitabhikkhu ahosi,",
  "atk-s0513a32:472_3": "devī purāṇadutiyikā,",
  "atk-s0513a32:472_4": "asso sāriputto,",
  "atk-s0513a32:472_5": "sakko pana ahameva ahosinti.",
  "atk-s0513a32:473_0": "Kharaputtajātakavaṇṇanā paṭhamā.",
  "atk-s0513a32:475_0": "[387] 2. Sūcijātakavaṇṇanā",
  "atk-s0513a32:476_0": "Akakkasaṁapharusanti idaṁ satthā jetavane viharanto paññāpāramiṁ ārabbha kathesi.",
  "atk-s0513a32:476_1": "Vatthu mahāumaṅgajātake āvi bhavissati.",
  "atk-s0513a32:476_2": "Tadā pana satthā bhikkhū āmantetvā “na,",
  "atk-s0513a32:476_3": "bhikkhave, idāneva,",
  "atk-s0513a32:476_4": "pubbepi tathāgato paññavā upāyakusaloyevā”ti vatvā atītaṁ āhari.",
  "atk-s0513a32:477_0": "Atīte bārāṇasiyaṁ brahmadatte rajjaṁ kārente bodhisatto kāsiraṭṭhe kammārakule nibbattitvā vayappatto pariyodātasippo ahosi.",
  "atk-s0513a32:477_1": "Mātāpitaro panassa daliddā,",
  "atk-s0513a32:477_2": "tesaṁ gāmato avidūre añño sahassakuṭiko kammāragāmo.",
  "atk-s0513a32:477_3": "Tattha kammārasahassajeṭṭhako kammāro rājavallabho aḍḍho mahaddhano,",
  "atk-s0513a32:477_4": "tassekā dhītā ahosi uttamarūpadharā devaccharāpaṭibhāgā janapadakalyāṇilakkhaṇehi samannāgatā.",
  "atk-s0513a32:477_5": "Sāmantagāmesu manussā vāsipharasuphālapācanādikārāpanatthāya taṁ gāmaṁ gantvā yebhuyyena taṁ kumārikaṁ passanti,",
  "atk-s0513a32:477_6": "te attano attano gāmaṁ gantvā nisinnaṭṭhānādīsu tassā rūpaṁ vaṇṇenti.",
  "atk-s0513a32:477_7": "Bodhisatto taṁ sutvā savanasaṁsaggena bajjhitvā “pādaparicārikaṁ naṁ karissāmī”ti uttamajātikaṁ ayaṁ",
  "atk-s0513a32:477_8": "gahetvā ekaṁ sukhumaṁ ghanaṁ sūciṁ katvā pāse vijjhitvā udake uppilāpetvā aparampi tathārūpameva tassā",
  "atk-s0513a32:477_9": "kosakaṁ katvā pāse vijjhi.",
  "atk-s0513a32:477_10": "Iminā niyāmena tassā satta kosake akāsi,",
  "atk-s0513a32:477_11": "“kathaṁ akāsī”ti na vattabbaṁ.",
  "atk-s0513a32:477_12": "Bodhisattānañhi ñāṇamahantatāya karaṇaṁ samijjhatiyeva.",
  "atk-s0513a32:477_13": "So taṁ sūciṁ nāḷikāya pakkhipitvā ovaṭṭikāya katvā taṁ gāmaṁ gantvā kammārajeṭṭhakassa vasanavīthiṁ pucchitvā",
  "atk-s0513a32:477_14": "tattha gantvā dvāre ṭhatvā “ko mama hatthato evarūpaṁ nāma sūciṁ mūlena kiṇituṁ icchatī”ti sūciṁ vaṇṇento",
  "atk-s0513a32:477_15": "jeṭṭhakakammārassa gharadvārasamīpe ṭhatvā paṭhamaṁ gāthamāha –",
  "atk-s0513a32:478_0": "83.",
  "atk-s0513a32:479_0": "“Akakkasaṁ apharusaṁ, kharadhotaṁ supāsiyaṁ;",
  "atk-s0513a32:480_0": "Sukhumaṁ tikhiṇaggañca, ko sūciṁ ketumicchatī”ti.",
  "atk-s0513a32:481_0": "Tassattho –",
  "atk-s0513a32:481_1": "mama paṭalassa vā tilakassa vā odhino vā abhāvena akakkasaṁ,",
  "atk-s0513a32:481_2": "sumaṭṭhatāya apharusaṁ,",
  "atk-s0513a32:481_3": "kharena pāsāṇena dhotattā kharadhotaṁ,",
  "atk-s0513a32:481_4": "sundarena suviddhena pāsena samannāgatattā supāsiyaṁ,",
  "atk-s0513a32:481_5": "saṇhatāya sukhumaṁ,",
  "atk-s0513a32:481_6": "aggassa tikhiṇatāya tikhiṇaggaṁ sūciṁ mama hatthato mūlaṁ datvā ko kiṇituṁ icchatīti.",
  "atk-s0513a32:482_0": "Evañca pana vatvā punapi taṁ vaṇṇento dutiyaṁ gāthamāha –",
  "atk-s0513a32:483_0": "84.",
  "atk-s0513a32:484_0": "“Sumajjañca supāsañca, anupubbaṁ suvaṭṭitaṁ;",
  "atk-s0513a32:485_0": "Ghanaghātimaṁ paṭithaddhaṁ, ko sūciṁ ketumicchatī”ti.",
  "atk-s0513a32:486_0": "Tattha sumajjañcāti kuruvindakacuṇṇena suṭṭhu majjitaṁ.",
  "atk-s0513a32:486_1": "Supāsañcāti saṇhena pāsavedhakena viddhattā sundarapāsaṁ.",
  "atk-s0513a32:486_2": "Ghanaghātimanti yā ghātiyamānā adhikaraṇiṁ anupavisati,",
  "atk-s0513a32:486_3": "ayaṁ “ghanaghātimā”ti vuccati,",
  "atk-s0513a32:486_4": "tādisinti attho.",
  "atk-s0513a32:486_5": "Paṭithaddhanti thaddhaṁ amudukaṁ.",
  "atk-s0513a32:487_0": "Tasmiṁ khaṇe sā kumārikā bhuttapātarāsaṁ pitaraṁ darathapaṭippassambhanatthaṁ cūḷasayane nipannaṁ tālavaṇṭena",
  "atk-s0513a32:487_1": "bījayamānā bodhisattassa madhurasaddaṁ sutvā allamaṁsapiṇḍena hadaye pahaṭā viya ghaṭasahassena nibbāpitadarathā",
  "atk-s0513a32:487_2": "viya hutvā “ko nu kho esa atimadhurena saddena kammārānaṁ vasanagāme sūciṁ vikkiṇāti,",
  "atk-s0513a32:487_3": "kena nu kho kammena āgato,",
  "atk-s0513a32:487_4": "jānissāmi na”nti tālavaṇṭaṁ ṭhapetvā gehā nikkhamma bahiāḷindake ṭhatvā tena saddhiṁ kathesi.",
  "atk-s0513a32:487_5": "Bodhisattānañhi patthitaṁ nāma samijjhati,",
  "atk-s0513a32:487_6": "so hi tassāyevatthāya taṁ gāmaṁ āgato.",
  "atk-s0513a32:487_7": "Sā ca tena saddhiṁ kathentī “māṇava,",
  "atk-s0513a32:487_8": "sakalaraṭṭhavāsino sūciādīnaṁ atthāya imaṁ gāmaṁ āgacchanti,",
  "atk-s0513a32:487_9": "tvaṁ bālatāya kammāragāme sūciṁ vikkiṇituṁ icchasi,",
  "atk-s0513a32:487_10": "sacepi divasaṁ sūciyā vaṇṇaṁ bhāsissasi,",
  "atk-s0513a32:487_11": "na te koci hatthato sūciṁ gaṇhissati,",
  "atk-s0513a32:487_12": "sace tvaṁ mūlaṁ laddhuṁ icchasi,",
  "atk-s0513a32:487_13": "aññaṁ gāmaṁ yāhī”ti vatvā dve gāthā abhāsi –",
  "atk-s0513a32:488_0": "84.",
  "atk-s0513a32:489_0": "“Itodāni patāyanti, sūciyo baḷisāni ca;",
  "atk-s0513a32:490_0": "Koyaṁ kammāragāmasmiṁ, sūciṁ vikketumicchati.",
  "atk-s0513a32:491_0": "85.",
  "atk-s0513a32:492_0": "“Ito satthāni gacchanti, kammantā vividhā puthū;",
  "atk-s0513a32:493_0": "Koyaṁ kammāragāmasmiṁ, sūciṁ vikketumicchatī”ti.",
  "atk-s0513a32:494_0": "Tattha itodānīti imasmiṁ raṭṭhe idāni sūciyo ca baḷisāni ca aññāni ca upakaraṇāni imamhā kammāragāmā patāyanti nikkhamanti,",
  "atk-s0513a32:494_1": "taṁ taṁ disaṁ pattharantā niggacchanti.",
  "atk-s0513a32:494_2": "Koyanti evaṁ sante ko ayaṁ imasmiṁ kammāragāme sūciṁ vikkiṇituṁ icchati.",
  "atk-s0513a32:494_3": "Satthānīti bārāṇasiṁ gacchantāni nānappakārāni satthāni itova gacchanti.",
  "atk-s0513a32:494_4": "Vividhā puthūti nānappakārā bahū kammantāpi sakalaraṭṭhavāsīnaṁ ito gahitaupakaraṇeheva pavattanti.",
  "atk-s0513a32:495_0": "Bodhisatto tassā vacanaṁ sutvā “bhadde,",
  "atk-s0513a32:495_1": "tvaṁ ajānantī aññāṇena evaṁ vadesī”ti vatvā dve gāthā abhāsi –",
  "atk-s0513a32:496_0": "86.",
  "atk-s0513a32:497_0": "“Sūciṁ kammāragāmasmiṁ, vikketabbā pajānatā;",
  "atk-s0513a32:498_0": "Ācariyāva jānanti, kammaṁ sukatadukkaṭaṁ.",
  "atk-s0513a32:499_0": "87.",
  "atk-s0513a32:500_0": "“Imañce te pitā bhadde, sūciṁ jaññā mayā kataṁ;",
  "atk-s0513a32:501_0": "Tayā ca maṁ nimanteyya, yañcatthaññaṁ ghare dhana”nti.",
  "atk-s0513a32:502_0": "Tattha sūcinti vibhattivipallāso kato.",
  "atk-s0513a32:502_1": "Idaṁ vuttaṁ hoti –",
  "atk-s0513a32:502_2": "sūci nāma pajānatā paṇḍitena purisena kammāragāmasmiṁyeva vikketabbā.",
  "atk-s0513a32:502_3": "Kiṁkāraṇā?",
  "atk-s0513a32:502_4": "Ācariyāva jānanti,",
  "atk-s0513a32:502_5": "kammaṁ sukatadukkaṭanti,",
  "atk-s0513a32:502_6": "tassa tassa sippassa ācariyāva tasmiṁ tasmiṁ sippe sukatadukkaṭakammaṁ jānanti,",
  "atk-s0513a32:502_7": "svāhaṁ kammārakammaṁ ajānantānaṁ gahapatikānaṁ gāmaṁ gantvā mama sūciyā sukatadukkaṭabhāvaṁ kathaṁ jānāpessāmi,",
  "atk-s0513a32:502_8": "imasmiṁ pana gāme mama balaṁ jānāpessāmīti.",
  "atk-s0513a32:502_9": "Evaṁ bodhisatto imāya gāthāya attano balaṁ vaṇṇesi.",
  "atk-s0513a32:503_0": "Tayā ca maṁ nimanteyyāti bhadde sace tava pitā imaṁ mayā kataṁ sūciṁ “īdisā vā esā,",
  "atk-s0513a32:503_1": "evaṁ vā katā”ti jāneyya,",
  "atk-s0513a32:503_2": "“imaṁ me dhītaraṁ tava pādaparicārikaṁ dammi,",
  "atk-s0513a32:503_3": "gaṇhāhi na”nti evaṁ tayā ca maṁ nimanteyya.",
  "atk-s0513a32:503_4": "Yañcatthaññaṁ ghare dhananti yañca aññaṁ saviññāṇakaṁ vā aviññāṇakaṁ vā ghare dhanaṁ atthi,",
  "atk-s0513a32:503_5": "tena maṁ nimanteyya.",
  "atk-s0513a32:503_6": "“Yañcassañña”ntipi pāṭho,",
  "atk-s0513a32:503_7": "yañca assa ghare aññaṁ dhanaṁ atthīti attho.",
  "atk-s0513a32:504_0": "Kammārajeṭṭhako sabbaṁ tesaṁ kathaṁ sutvā “ammā”ti dhītaraṁ pakkositvā “kena saddhiṁ sallapasī”ti pucchi. Tāta,",
  "atk-s0513a32:504_1": "eko puriso sūciṁ vikkiṇāti,",
  "atk-s0513a32:504_2": "tena saddhiṁ sallapemīti.",
  "atk-s0513a32:504_3": "“Tena hi pakkosāhi na”nti.",
  "atk-s0513a32:504_4": "Sā gantvā pakkosi.",
  "atk-s0513a32:504_5": "Bodhisatto gehaṁ pavisitvā kammārajeṭṭhakaṁ vanditvā ekamantaṁ aṭṭhāsi.",
  "atk-s0513a32:504_6": "Atha naṁ so “kataragāmavāsikosī”ti pucchi.",
  "atk-s0513a32:504_7": "“Ahaṁ asukagāmavāsikomhi asukakammārassa putto”ti.",
  "atk-s0513a32:504_8": "“Kasmā idhāgatosī”ti.",
  "atk-s0513a32:504_9": "“Sūcivikkayatthāyā”ti. “Āhara,",
  "atk-s0513a32:504_10": "sūciṁ te passāmā”ti.",
  "atk-s0513a32:504_11": "Bodhisatto attano guṇaṁ sabbesaṁ majjhe pakāsetukāmo “nanu ekakānaṁ olokitato sabbesaṁ majjhe oloketuṁ varatara”nti āha.",
  "atk-s0513a32:504_12": "So “sādhu,",
  "atk-s0513a32:504_13": "tātā”ti sabbe kammāre sannipātāpetvā tehi parivuto “āhara, tāta,",
  "atk-s0513a32:504_14": "mayaṁ passāma te sūci”nti āha. “Ācariya,",
  "atk-s0513a32:504_15": "ekaṁ adhikaraṇiñca udakapūrañca kaṁsathālaṁ āharāpethā”ti.",
  "atk-s0513a32:504_16": "So āharāpesi.",
  "atk-s0513a32:504_17": "Bodhisatto ovaṭṭikato sūcināḷikaṁ nīharitvā adāsi.",
  "atk-s0513a32:504_18": "Kammārajeṭṭhako tato sūciṁ nīharitvā “tāta,",
  "atk-s0513a32:504_19": "ayaṁ sūcī”ti pucchi.",
  "atk-s0513a32:504_20": "“Nāyaṁ sūci,",
  "atk-s0513a32:504_21": "kosako eso”ti.",
  "atk-s0513a32:504_22": "So upadhārento neva antaṁ,",
  "atk-s0513a32:504_23": "na koṭiṁ addasa.",
  "atk-s0513a32:504_24": "Bodhisatto āharāpetvā nakhena kosakaṁ apanetvā “ayaṁ sūci,",
  "atk-s0513a32:504_25": "ayaṁ kosako”ti mahājanassa dassetvā sūciṁ ācariyassa hatthe,",
  "atk-s0513a32:504_26": "kosakaṁ pādamūle ṭhapesi.",
  "atk-s0513a32:504_27": "Puna tena “ayaṁ maññe sūcī”ti vutto “ayampi sūcikosakoyevā”ti vatvā nakhena paharanto paṭipāṭiyā cha",
  "atk-s0513a32:504_28": "sūcikosake kammārajeṭṭhakassa pādamūle ṭhapetvā “ayaṁ sūcī”ti tassa hatthe ṭhapesi.",
  "atk-s0513a32:504_29": "Kammārasahassāni aṅguliyo phoṭesuṁ,",
  "atk-s0513a32:504_30": "celukkhepā pavattiṁsu.",
  "atk-s0513a32:505_0": "Atha naṁ kammārajeṭṭhako “tāta,",
  "atk-s0513a32:505_1": "imāya sūciyā kiṁ bala”nti pucchi.",
  "atk-s0513a32:505_2": "“Ācariya balavatā purisena adhikaraṇiṁ ukkhipāpetvā adhikaraṇiyā heṭṭhā udakapātiṁ ṭhapāpetvā adhikaraṇiyā majjhe imaṁ sūciṁ paharathā”ti.",
  "atk-s0513a32:505_3": "So tathā kāretvā adhikaraṇiyā majjhe sūciṁ aggena pahari.",
  "atk-s0513a32:505_4": "Sā adhikaraṇiṁ vinivijjhitvā udakapiṭṭhe kesaggamattampi uddhaṁ vā adho vā ahutvā tiriyaṁ patiṭṭhāsi.",
  "atk-s0513a32:505_5": "Sabbe kammārā “amhehi ettakaṁ kālaṁ ‘kammārā nāma edisā hontī’ti sutivasenapi na sutapubba”nti aṅguliyo phoṭetvā celukkhepasahassaṁ pavattayiṁsu.",
  "atk-s0513a32:505_6": "Kammārajeṭṭhako dhītaraṁ pakkositvā tasmiññeva parisamajjhe “ayaṁ kumārikā tuyhameva anucchavikā”ti udakaṁ pātetvā adāsi.",
  "atk-s0513a32:505_7": "So aparabhāge kammārajeṭṭhakassa accayena tasmiṁ gāme kammārajeṭṭhako ahosi.",
  "atk-s0513a32:506_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a32:506_1": "“tadā kammārajeṭṭhakassa dhītā rāhulamātā ahosi,",
  "atk-s0513a32:506_2": "paṇḍitakammāraputto pana ahameva ahosi”nti.",
  "atk-s0513a32:507_0": "Sūcijātakavaṇṇanā dutiyā.",
  "atk-s0513a32:509_0": "[388] 3. Tuṇḍilajātakavaṇṇanā",
  "atk-s0513a32:510_0": "Navachannaketi idaṁ satthā jetavane viharanto ekaṁ maraṇabhīrukaṁ bhikkhuṁ ārabbha kathesi.",
  "atk-s0513a32:510_1": "So kira sāvatthivāsī kulaputto buddhasāsane pabbajitvā maraṇabhīruko ahosi,",
  "atk-s0513a32:510_2": "appamattakampi sākhācalanaṁ daṇḍakapatanaṁ sakuṇacatuppadasaddaṁ vā aññaṁ vā tathārūpaṁ sutvā maraṇabhayatajjito",
  "atk-s0513a32:510_3": "hutvā kucchiyaṁ viddhasaso viya kampanto vicari.",
  "atk-s0513a32:510_4": "Bhikkhū dhammasabhāyaṁ kathaṁ samuṭṭhāpesuṁ “āvuso,",
  "atk-s0513a32:510_5": "asuko kira bhikkhu maraṇabhīruko appamattakampi saddaṁ sutvā vikampamāno palāyati,",
  "atk-s0513a32:510_6": "imesañca sattānaṁ maraṇameva dhuvaṁ,",
  "atk-s0513a32:510_7": "jīvitaṁ addhuvaṁ,",
  "atk-s0513a32:510_8": "nanu tadeva yoniso manasi kātabba”nti.",
  "atk-s0513a32:510_9": "Satthā āgantvā “kāya nuttha,",
  "atk-s0513a32:510_10": "bhikkhave,",
  "atk-s0513a32:510_11": "etarahi kathāya sannisinnā”ti pucchitvā “imāya nāmā”ti vutte taṁ bhikkhuṁ pakkosāpetvā “saccaṁ kira tvaṁ bhikkhu maraṇabhīruko”ti vatvā “āma,",
  "atk-s0513a32:510_12": "bhante”ti tena paṭiññāto “na,",
  "atk-s0513a32:510_13": "bhikkhave, idāneva,",
  "atk-s0513a32:510_14": "pubbepesa maraṇabhīrukoyevā”ti vatvā atītaṁ āhari.",
  "atk-s0513a32:511_0": "Atīte bārāṇasiyaṁ brahmadatte rajjaṁ kārente bodhisatto sūkariyā kucchimhi paṭisandhiṁ gaṇhi.",
  "atk-s0513a32:511_1": "Sūkarī pariṇatagabbhā dve putte vijāyi.",
  "atk-s0513a32:511_2": "Sā ekadivasaṁ te gahetvā ekasmiṁ āvāṭe nipajji.",
  "atk-s0513a32:511_3": "Athekā bārāṇasidvāragāmavāsinī mahallikā kappāsakhettato pacchipuṇṇaṁ kappāsaṁ ādāya yaṭṭhiyā bhūmiṁ ākoṭentī āgacchi.",
  "atk-s0513a32:511_4": "Sūkarī taṁ saddaṁ sutvā maraṇabhayena puttake chaḍḍetvā palāyi.",
  "atk-s0513a32:511_5": "Mahallikā sūkarapotake disvā puttasaññaṁ paṭilabhitvā pacchiyaṁ pakkhipitvā gharaṁ netvā jeṭṭhakassa mahātuṇḍilo,",
  "atk-s0513a32:511_6": "kaniṭṭhassa cūḷatuṇḍiloti nāmaṁ karitvā te puttake viya posesi.",
  "atk-s0513a32:511_7": "Te aparabhāge vaḍḍhitvā thūlasarīrā ahesuṁ.",
  "atk-s0513a32:511_8": "Mahallikā “ime no mūlena dehī”ti vuccamānāpi “puttā me”ti vatvā kassaci na deti.",
  "atk-s0513a32:511_9": "Athekasmiṁ chaṇakāle dhuttā suraṁ pivantā maṁse khīṇe “kuto nu kho maṁsaṁ labhissāmā”ti vīmaṁsantā mahallikāya",
  "atk-s0513a32:511_10": "gehe sūkarānaṁ atthibhāvaṁ ñatvā mūlaṁ gahetvā tattha gantvā “amma,",
  "atk-s0513a32:511_11": "mūlaṁ gahetvā ekaṁ no sūkaraṁ dehī”ti āhaṁsu. Sā “alaṁ, tātā,",
  "atk-s0513a32:511_12": "puttā me ete,",
  "atk-s0513a32:511_13": "puttaṁ nāma maṁsaṁ khādanatthāya kiṇantānaṁ dadantā nāma natthī”ti paṭikkhipi.",
  "atk-s0513a32:511_14": "Dhuttā “amma,",
  "atk-s0513a32:511_15": "manussānaṁ sūkarā nāma puttā na honti,",
  "atk-s0513a32:511_16": "dehi no”ti punappunaṁ yācantāpi alabhitvā mahallikaṁ suraṁ pāyetvā mattakāle “amma,",
  "atk-s0513a32:511_17": "sūkarehi kiṁ karissasi,",
  "atk-s0513a32:511_18": "mūlaṁ gahetvā paribbayaṁ karohī”ti tassā hatthe kahāpaṇe ṭhapayiṁsu.",
  "atk-s0513a32:512_0": "Sā kahāpaṇe gahetvā “tātā,",
  "atk-s0513a32:512_1": "mahātuṇḍilaṁ dātuṁ na sakkomi.",
  "atk-s0513a32:512_2": "Cūḷatuṇḍilaṁ pana gaṇhathā”ti āha.",
  "atk-s0513a32:512_3": "“Kahaṁ so”ti?",
  "atk-s0513a32:512_4": "“Ayaṁ etasmiṁ gaccheti,",
  "atk-s0513a32:512_5": "saddamassa dehī”ti.",
  "atk-s0513a32:512_6": "“Āhāraṁ na passāmī”ti.",
  "atk-s0513a32:512_7": "Dhuttā mūlena ekaṁ bhattapātiṁ āharāpesuṁ.",
  "atk-s0513a32:512_8": "Mahallikā taṁ gahetvā dvāre ṭhapitaṁ sūkaradoṇiṁ pūretvā doṇisamīpe aṭṭhāsi.",
  "atk-s0513a32:512_9": "Tiṁsamattāpi dhuttā pāsahatthā tattheva aṭṭhaṁsu.",
  "atk-s0513a32:512_10": "Mahallikā “tāta,",
  "atk-s0513a32:512_11": "cūḷatuṇḍila,",
  "atk-s0513a32:512_12": "ehī”ti tassa saddamakāsi.",
  "atk-s0513a32:512_13": "Taṁ sutvā mahātuṇḍilo “ettakaṁ kālaṁ mama mātarā cūḷatuṇḍilassa saddo na dinnapubbo,",
  "atk-s0513a32:512_14": "maṁyeva paṭhamaṁ saddāyati,",
  "atk-s0513a32:512_15": "avassaṁ ajja amhākaṁ bhayaṁ uppannaṁ bhavissatī”ti aññāsi.",
  "atk-s0513a32:512_16": "So kaniṭṭhaṁ āmantesi “tāta,",
  "atk-s0513a32:512_17": "mama mātā taṁ pakkosati,",
  "atk-s0513a32:512_18": "gaccha tāva jānāhī”ti.",
  "atk-s0513a32:512_19": "So gacchā nikkhamitvā bhattadoṇisamīpe tesaṁ ṭhitabhāvaṁ disvā “ajja me maraṇaṁ uppanna”nti maraṇabhayatajjito",
  "atk-s0513a32:512_20": "nivattitvā kampamāno bhātu santikaṁ āgantvā thambhituṁ nāsakkhi,",
  "atk-s0513a32:512_21": "kampamāno paribbhami.",
  "atk-s0513a32:512_22": "Mahātuṇḍilo taṁ disvā “tāta,",
  "atk-s0513a32:512_23": "tvaṁ ajja pana pavedhasi paribbhamasi,",
  "atk-s0513a32:512_24": "pavisanaṭṭhānaṁ olokesi,",
  "atk-s0513a32:512_25": "kiṁ nāmetaṁ karosī”ti pucchi.",
  "atk-s0513a32:512_26": "So attanā diṭṭhakāraṇaṁ kathento paṭhamaṁ gāthamāha –",
  "atk-s0513a32:513_0": "88.",
  "atk-s0513a32:514_0": "“Navachannakedāni diyyati, puṇṇāyaṁ doṇi suvāminī ṭhitā;",
  "atk-s0513a32:515_0": "Bahuke jane pāsapāṇike, no ca kho me paṭibhāti bhuñjitu”nti.",
  "atk-s0513a32:516_0": "Tattha navachannakedāni diyyatīti bhātika,",
  "atk-s0513a32:516_1": "pubbe amhākaṁ kuṇḍakayāgu vā jhāmabhattaṁ vā diyyati,",
  "atk-s0513a32:516_2": "ajja pana navachannakaṁ navākāraṁ dānaṁ diyyati.",
  "atk-s0513a32:516_3": "Puṇṇāyaṁ doṇīti ayaṁ amhākaṁ bhattadoṇi suddhabhattassa puṇṇā.",
  "atk-s0513a32:516_4": "Suvāminī ṭhitāti ayyāpi no tassā santike ṭhitā.",
  "atk-s0513a32:516_5": "Bahuke janeti na kevalañca ayyāva,",
  "atk-s0513a32:516_6": "aññopi bahuko jano pāsapāṇiko ṭhito.",
  "atk-s0513a32:516_7": "No ca kho me paṭibhātīti ayaṁ evaṁ etesaṁ ṭhitabhāvopi idaṁ bhattaṁ bhuñjitumpi mayhaṁ na paṭibhāti,",
  "atk-s0513a32:516_8": "na ruccatīti attho.",
  "atk-s0513a32:517_0": "Taṁ sutvā mahāsatto “tāta cūḷatuṇḍila,",
  "atk-s0513a32:517_1": "mama kira mātā ettheva sūkare posentī nāma yadatthaṁ poseti,",
  "atk-s0513a32:517_2": "svāssā attho ajja matthakaṁ patto,",
  "atk-s0513a32:517_3": "tvaṁ mā cintayī”ti vatvā madhurena sarena buddhalīḷāya dhammaṁ desento dve gāthā abhāsi –",
  "atk-s0513a32:518_0": "89.",
  "atk-s0513a32:519_0": "“Tasasi bhamasi leṇamicchasi, attāṇosi kuhiṁ gamissasi;",
  "atk-s0513a32:520_0": "Appossukko bhuñja tuṇḍila, maṁsatthāya hi positāmhase.",
  "atk-s0513a32:521_0": "90.",
  "atk-s0513a32:522_0": "“Ogaha rahadaṁ akaddamaṁ, sabbaṁ sedamalaṁ pavāhaya;",
  "atk-s0513a32:523_0": "Gaṇhāhi navaṁ vilepanaṁ, yassa gandho na kadāci chijjatī”ti.",
  "atk-s0513a32:524_0": "Tattha tasasi bhamasīti maraṇabhayena uttasasi,",
  "atk-s0513a32:524_1": "teneva kilamanto bhamasi.",
  "atk-s0513a32:524_2": "Leṇamicchasīti patiṭṭhaṁ olokesi.",
  "atk-s0513a32:524_3": "Attāṇosīti tāta,",
  "atk-s0513a32:524_4": "pubbe amhākaṁ mātā paṭisaraṇaṁ ahosi,",
  "atk-s0513a32:524_5": "sā ajja pana nirapekkhā amhe chaḍḍesi,",
  "atk-s0513a32:524_6": "idāni kuhiṁ gamissasi.",
  "atk-s0513a32:524_7": "Ogahāti ogāha,",
  "atk-s0513a32:524_8": "ayameva vā pāṭho.",
  "atk-s0513a32:524_9": "Pavāhayāti pavāhehi,",
  "atk-s0513a32:524_10": "hārehīti attho.",
  "atk-s0513a32:524_11": "Na chijjatīti na nassati.",
  "atk-s0513a32:524_12": "Idaṁ vuttaṁ hoti – tāta,",
  "atk-s0513a32:524_13": "sace maraṇato tasasi,",
  "atk-s0513a32:524_14": "akaddamaṁ pokkharaṇiṁ otaritvā tava sarīre sabbaṁ sedañca malañca pavāhetvā surabhigandhavilepanaṁ vilimpāti.",
  "atk-s0513a32:525_0": "Tassa dasa pāramiyo āvajjetvā mettāpāramiṁ purecārikaṁ katvā paṭhamaṁ padaṁ udāharantasseva saddo sakalaṁ",
  "atk-s0513a32:525_1": "dvādasayojanikaṁ bārāṇasiṁ ajjhottharitvā gato.",
  "atk-s0513a32:525_2": "Sutasutakkhaṇeyeva rājauparājādayo ādiṁ katvā bārāṇasivāsino āgamaṁsu.",
  "atk-s0513a32:525_3": "Anāgatāpi gehe ṭhitāva suṇiṁsu.",
  "atk-s0513a32:525_4": "Rājapurisā gacche chinditvā bhūmiṁ samaṁ katvā vālukaṁ okiriṁsu.",
  "atk-s0513a32:525_5": "Dhuttānaṁ surāmado chijji.",
  "atk-s0513a32:525_6": "Pāse chaḍḍetvā dhammaṁ suṇamānā aṭṭhaṁsu.",
  "atk-s0513a32:525_7": "Mahallikāyapi surāmado chijji.",
  "atk-s0513a32:525_8": "Mahāsatto mahājanamajjhe cūḷatuṇḍilassa dhammadesanaṁ ārabhi.",
  "atk-s0513a32:525_9": "Taṁ sutvā cūḷatuṇḍilo “mayhaṁ bhātā evaṁ vadeti,",
  "atk-s0513a32:525_10": "amhākañca vaṁse pokkharaṇiṁ otaritvā nahānaṁ,",
  "atk-s0513a32:525_11": "sarīrato sedamalapavāhanaṁ,",
  "atk-s0513a32:525_12": "purāṇavilepanaṁ hāretvā navavilepanagahaṇañca kismiñci kāle natthi,",
  "atk-s0513a32:525_13": "kiṁ nu kho sandhāya bhātā maṁ eva māhā”ti pucchanto catutthaṁ gāthamāha –",
  "atk-s0513a32:526_0": "91.",
  "atk-s0513a32:527_0": "“Katamo rahado akaddamo, kiṁsu sedamalanti vuccati;",
  "atk-s0513a32:528_0": "Katamañca navaṁ vilepanaṁ, yassa gandho na kadāci chijjatī”ti.",
  "atk-s0513a32:529_0": "Taṁ sutvā mahāsatto “tena hi kaniṭṭha ohitasoto suṇāhī”ti buddhalīḷāya dhammaṁ desento imā gāthā abhāsi –",
  "atk-s0513a32:530_0": "92.",
  "atk-s0513a32:531_0": "“Dhammo rahado akaddamo, pāpaṁ sedamalanti vuccati;",
  "atk-s0513a32:532_0": "Sīlañca navaṁ vilepanaṁ, tassa gandho na kadāci chijjati.",
  "atk-s0513a32:533_0": "93.",
  "atk-s0513a32:534_0": "“Nandanti sarīraghātino, na ca nandanti sarīradhārino;",
  "atk-s0513a32:535_0": "Puṇṇāya ca puṇṇamāsiyā, ramamānāva jahanti jīvita”nti.",
  "atk-s0513a32:536_0": "Tattha dhammoti pañcasīlaaṭṭhasīladasasīlāni tīṇi sucaritāni sattatiṁsabodhipakkhiyadhammā amatamahānibbānanti sabbopesa dhammo nāma.",
  "atk-s0513a32:536_1": "Akaddamoti rāgadosamohamānadiṭṭhikilesakaddamānaṁ abhāvena akaddamo.",
  "atk-s0513a32:536_2": "Iminā sesadhammato vinivattetvā nibbānameva dasseti. “Yāvatā,",
  "atk-s0513a32:536_3": "bhikkhave,",
  "atk-s0513a32:536_4": "dhammā saṅkhatā vā asaṅkhatā vā,",
  "atk-s0513a32:536_5": "virāgo tesaṁ dhammānaṁ aggamakkhāyati,",
  "atk-s0513a32:536_6": "yadidaṁ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbāna”nti hi vuttaṁ,",
  "atk-s0513a32:536_7": "tadeva dassento,",
  "atk-s0513a32:536_8": "tāta cūḷatuṇḍila,",
  "atk-s0513a32:536_9": "ahaṁ nibbānataḷākaṁ “rahado”ti kathemi.",
  "atk-s0513a32:536_10": "Jātijarābyādhimaraṇādīni hi tattha natthi,",
  "atk-s0513a32:536_11": "sace maraṇato muñcitukāmo,",
  "atk-s0513a32:536_12": "nibbānagāminiṁ paṭipadaṁ gaṇhāti.",
  "atk-s0513a32:536_13": "Upanissayapaccayavasena kira bodhisatto evaṁ kathesi.",
  "atk-s0513a32:537_0": "Pāpaṁsedamalanti tāta cūḷatuṇḍila,",
  "atk-s0513a32:537_1": "pāpaṁ sedamalasadisattā “sedamala”nti porāṇakapaṇḍitehi kathitaṁ.",
  "atk-s0513a32:537_2": "Taṁ panetaṁ ekavidhena pāpaṁ yadidaṁ manopadoso,",
  "atk-s0513a32:537_3": "duvidhena pāpaṁ pāpakañca sīlaṁ,",
  "atk-s0513a32:537_4": "pāpikā ca diṭṭhi,",
  "atk-s0513a32:537_5": "tividhena pāpaṁ tīṇi duccaritāni,",
  "atk-s0513a32:537_6": "catubbidhena pāpaṁ cattāri agatigamanāni,",
  "atk-s0513a32:537_7": "pañcavidhena pāpaṁ pañca cetokhilā,",
  "atk-s0513a32:537_8": "chabbidhena pāpaṁ cha agāravā,",
  "atk-s0513a32:537_9": "sattavidhena pāpaṁ satta asaddhammā,",
  "atk-s0513a32:537_10": "aṭṭhavidhena pāpaṁ aṭṭha micchattā,",
  "atk-s0513a32:537_11": "navavidhena pāpaṁ nava āghātavatthūni,",
  "atk-s0513a32:537_12": "dasavidhena pāpaṁ dasa akusalakammapathā,",
  "atk-s0513a32:537_13": "bahuvidhena pāpaṁ rāgo doso mohoti ekakadukatikādivasena vibhattā akusalā dhammā,",
  "atk-s0513a32:537_14": "iti sabbampetaṁ pāpaṁ “sarīranissitasedamalasadisa”nti paṇḍitehi kathitaṁ.",
  "atk-s0513a32:538_0": "Sīlanti pañcasīlaṁ dasasīlaṁ catupārisuddhisīlaṁ. “Idaṁ, tāta,",
  "atk-s0513a32:538_1": "sīlaṁ catujjātigandhavilepanasadisa”nti vadati.",
  "atk-s0513a32:538_2": "Tassāti tassa silassa gandho tīsu vayesu kadāci na chijjati,",
  "atk-s0513a32:538_3": "sakalalokaṁ pattharitvā gacchati.",
  "atk-s0513a32:539_0": "“Na pupphagandho paṭivātameti, na candanaṁ taggaramallikā vā;",
  "atk-s0513a32:540_0": "Satañca gandho paṭivātameti, sabbā disā sappuriso pavāyati.",
  "atk-s0513a32:541_0": "“Candanaṁ tagaraṁ vāpi, uppalaṁ atha vassikī;",
  "atk-s0513a32:542_0": "Etesaṁ gandhajātānaṁ, sīlagandho anuttaro.",
  "atk-s0513a32:543_0": "“Appamatto ayaṁ gandho, yvāyaṁ tagaracandanaṁ;",
  "atk-s0513a32:544_0": "Yo ca sīlavataṁ gandho, vāti devesu uttamo”ti. ;",
  "atk-s0513a32:545_0": "Nandanti sarīraghātinoti tāta cūḷatuṇḍila,",
  "atk-s0513a32:545_1": "ime aññāṇamanussā “madhuramaṁsaṁ khādissāma,",
  "atk-s0513a32:545_2": "puttadārampi khādāpessāmā”ti pāṇātipātaṁ karontā nandanti tussanti,",
  "atk-s0513a32:545_3": "pāṇātipāto āsevito bhāvito bahulīkato nirayasaṁvattaniko hoti,",
  "atk-s0513a32:545_4": "tiracchānayoni…pe…",
  "atk-s0513a32:545_5": "pettivisayasaṁvattaniko hoti,",
  "atk-s0513a32:545_6": "yo sabbalahuko pāṇātipātassa vipāko,",
  "atk-s0513a32:545_7": "so manussabhūtassa appāyukasaṁvattaniko hotīti imaṁ pāṇātipāte ādīnavaṁ na jānanti.",
  "atk-s0513a32:545_8": "Ajānantā –",
  "atk-s0513a32:546_0": "“Madhuvā maññati bālo, yāva pāpaṁ na paccati;",
  "atk-s0513a32:547_0": "Yadā ca paccati pāpaṁ, bālo dukkhaṁ nigacchatī”ti. –",
  "atk-s0513a32:548_0": "Madhurasaññino hutvā –",
  "atk-s0513a32:549_0": "“Caranti bālā dummedhā, amitteneva attanā;",
  "atk-s0513a32:550_0": "Karontā pāpakaṁ kammaṁ, yaṁ hoti kaṭukapphala”nti. –",
  "atk-s0513a32:551_0": "Ettakampi na jānanti.",
  "atk-s0513a32:552_0": "“Na taṁ kammaṁ kataṁ sādhu, yaṁ katvā anutappati;",
  "atk-s0513a32:553_0": "Yassa assumukho rodaṁ, vipākaṁ paṭisevatī”ti. ;",
  "atk-s0513a32:554_0": "Na ca nandanti sarīradhārinoti tāta cūḷatuṇḍila,",
  "atk-s0513a32:554_1": "ye panete sarīradhārino sattā,",
  "atk-s0513a32:554_2": "te attano maraṇe āgacchante ṭhapetvā sīhamigarājahatthājānīyaassājānīyakhīṇāsave avasesā bodhisattaṁ ādiṁ katvā abhāyantā nāma natthi.",
  "atk-s0513a32:555_0": "“Sabbe tasanti daṇḍassa, sabbe bhāyanti maccuno;",
  "atk-s0513a32:556_0": "Attānaṁ upamaṁ katvā, na haneyya na ghātaye”ti. ;",
  "atk-s0513a32:557_0": "Puṇṇāyāti guṇapuṇṇāya.",
  "atk-s0513a32:557_1": "Puṇṇamāsiyāti puṇṇacandayuttāya,",
  "atk-s0513a32:557_2": "māsaṁ vā pūretvā ṭhitāya.",
  "atk-s0513a32:557_3": "Tadā kira puṇṇamāsī uposathadivaso hoti.",
  "atk-s0513a32:557_4": "Ramamānāva jahanti jīvitanti tāta cūḷatuṇḍila,",
  "atk-s0513a32:557_5": "mā soci mā paridevi,",
  "atk-s0513a32:557_6": "maraṇassa nāma te bhāyanti,",
  "atk-s0513a32:557_7": "yesaṁ abbhantare sīlādiguṇā natthi.",
  "atk-s0513a32:557_8": "Mayaṁ pana sīlācārasampannā puññavanto,",
  "atk-s0513a32:557_9": "tasmā amhādisā sattā ramamānāva jahanti jīvitanti.",
  "atk-s0513a32:558_0": "Evaṁ mahāsatto madhurena sarena buddhalīḷāya dhammaṁ desesi.",
  "atk-s0513a32:558_1": "Mahājanakāyā aṅguliyo phoṭesuṁ,",
  "atk-s0513a32:558_2": "celukkhepā ca pavattiṁsu,",
  "atk-s0513a32:558_3": "sādhukārasaddapuṇṇaṁ antalikkhaṁ ahosi.",
  "atk-s0513a32:558_4": "Bārāṇasirājā bodhisattaṁ rajjena pūjetvā mahallikāya yasaṁ datvā ubhopi te gandhodakena nhāpetvā gandhādīhi",
  "atk-s0513a32:558_5": "vilimpāpetvā gīvāsu maṇiratanāni piḷandhāpetvā gharaṁ netvā puttaṭṭhāne ṭhapetvā mahantena parivārena",
  "atk-s0513a32:558_6": "paṭijaggi.",
  "atk-s0513a32:558_7": "Bodhisatto rañño pañca sīlāni adāsi.",
  "atk-s0513a32:558_8": "Sabbe bārāṇasivāsino ca kāsiraṭṭhavāsino ca pañca sīlāni rakkhiṁsu.",
  "atk-s0513a32:558_9": "Mahāsatto nesaṁ pakkhadivasesu dhammaṁ desesi,",
  "atk-s0513a32:558_10": "vinicchaye nisīditvā aḍḍe tīresi.",
  "atk-s0513a32:558_11": "Tasmiṁ dharamāne kūṭaḍḍakārakā nāma nāhesuṁ.",
  "atk-s0513a32:558_12": "Aparabhāge rājā kālamakāsi.",
  "atk-s0513a32:558_13": "Mahāsatto tassa sarīraparihāraṁ kāretvā vinicchaye potthake likhāpetvā “imaṁ potthakaṁ oloketvā aḍḍaṁ",
  "atk-s0513a32:558_14": "tīreyyāthā”ti vatvā mahājanassa dhammaṁ desetvā appamādena ovādaṁ datvā sabbesaṁ rodantānaṁ paridevantānaññeva",
  "atk-s0513a32:558_15": "saddhiṁ cūḷatuṇḍilena araññaṁ pāvisi.",
  "atk-s0513a32:558_16": "Tadā bodhisattassa ovādo saṭṭhi vassasahassāni pavatti.",
  "atk-s0513a32:559_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a32:559_1": "saccapariyosāne so maraṇabhīruko bhikkhu sotāpattiphale patiṭṭhahi.",
  "atk-s0513a32:560_0": "Tadā rājā ānando ahosi,",
  "atk-s0513a32:560_1": "cūḷatuṇḍilo maraṇabhīruko bhikkhu,",
  "atk-s0513a32:560_2": "parisā buddhaparisā,",
  "atk-s0513a32:560_3": "mahātuṇḍilo pana ahameva ahosinti.",
  "atk-s0513a32:561_0": "Tuṇḍilajātakavaṇṇanā tatiyā.",
  "atk-s0513a32:563_0": "[389] 4. Suvaṇṇakakkaṭakajātakavaṇṇanā",
  "atk-s0513a32:564_0": "Siṅgīmigoti idaṁ satthā veḷuvane viharanto ānandattherassa attano atthāya jīvitapariccāgaṁ ārabbha kathesi.",
  "atk-s0513a32:564_1": "Vatthu yāva dhanuggahapayojanā khaṇḍahālajātake dhanapālavissajjanaṁ cūḷahaṁsamahāhaṁsajātake kathitaṁ.",
  "atk-s0513a32:564_2": "Tadā hi bhikkhū dhammasabhāyaṁ kathaṁ samuṭṭhāpesuṁ “āvuso,",
  "atk-s0513a32:564_3": "dhammabhaṇḍāgārikaānandatthero sekkhapaṭisambhidāppatto hutvā dhanapālake āgacchante sammāsambuddhassa jīvitaṁ pariccajī”ti.",
  "atk-s0513a32:564_4": "Satthā āgantvā “kāya nuttha,",
  "atk-s0513a32:564_5": "bhikkhave,",
  "atk-s0513a32:564_6": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a32:564_7": "bhikkhave, idāneva,",
  "atk-s0513a32:564_8": "pubbepi ānando mayhaṁ jīvitaṁ pariccajiyevā”ti vatvā atītaṁ āhari.",
  "atk-s0513a32:565_0": "Atīte rājagahassa pubbapasse sālindiyo nāma brāhmaṇagāmo hoti.",
  "atk-s0513a32:565_1": "Tadā bodhisatto tasmiṁ gāme kassakabrāhmaṇakule nibbattitvā vayappatto kuṭumbaṁ saṇṭhapetvā tassa gāmassa",
  "atk-s0513a32:565_2": "pubbuttarāya disāya ekasmiṁ gāmakhette karīsasahassamattaṁ kasiṁ kāresi.",
  "atk-s0513a32:565_3": "So ekadivasaṁ manussehi saddhiṁ khettaṁ gantvā kammakāre “kasathā”ti āṇāpetvā mukhadhovanatthāya khettakoṭiyaṁ mahantaṁ sobbhaṁ upasaṅkami.",
  "atk-s0513a32:565_4": "Tasmiṁ kho pana sobbhe eko suvaṇṇavaṇṇo kakkaṭako paṭivasati abhirūpo pāsādiko.",
  "atk-s0513a32:565_5": "Bodhisatto dantakaṭṭhaṁ khāditvā taṁ sobbhaṁ otari.",
  "atk-s0513a32:565_6": "Tassa mukhadhovanakāle kakkaṭako santikaṁ āgamāsi.",
  "atk-s0513a32:565_7": "Atha naṁ so ukkhipitvā attano uttarisāṭakantare nipajjāpetvā gahetvā khette kattabbakiccaṁ katvā gacchanto",
  "atk-s0513a32:565_8": "tattheva naṁ sobbhe pakkhipitvā gehaṁ agamāsi.",
  "atk-s0513a32:565_9": "Tato paṭṭhāya khettaṁ āgacchanto paṭhamaṁ taṁ sobbhaṁ gantvā kakkaṭakaṁ ukkhipitvā uttarisāṭakantare nipajjāpetvā pacchā kammantaṁ vicāresi.",
  "atk-s0513a32:565_10": "Iti tesaṁ aññamaññaṁ vissāso daḷho ahosi.",
  "atk-s0513a32:566_0": "Bodhisatto nibaddhaṁ khettaṁ āgacchati,",
  "atk-s0513a32:566_1": "akkhīsu ca panassa pañca pasādā tīṇi maṇḍalāni visuddhāni hutvā paññāyanti.",
  "atk-s0513a32:566_2": "Athassa khettakoṭiyaṁ ekasmiṁ tāle kākakulāvake kākī akkhīni disvā khāditukāmā hutvā kākaṁ āha – “sāmi,",
  "atk-s0513a32:566_3": "dohaḷo me uppanno”ti.",
  "atk-s0513a32:566_4": "“Kiṁ dohaḷo nāmā”ti?",
  "atk-s0513a32:566_5": "“Etassa brāhmaṇassa akkhīni khāditukāmāmhī”ti.",
  "atk-s0513a32:566_6": "“Duddohaḷo te uppanno,",
  "atk-s0513a32:566_7": "ko etāni āharituṁ sakkhissatī”ti.",
  "atk-s0513a32:566_8": "“Tvaṁ na sakkosī”ti ahampetaṁ jānāmi,",
  "atk-s0513a32:566_9": "yo panesa tālassa avidūre vammiko,",
  "atk-s0513a32:566_10": "ettha kaṇhasappo vasati.",
  "atk-s0513a32:566_11": "“Taṁ upaṭṭhaha,",
  "atk-s0513a32:566_12": "so etaṁ ḍaṁsitvā māressati,",
  "atk-s0513a32:566_13": "athassa akkhīni uppāṭetvā tvaṁ āharissasī”ti.",
  "atk-s0513a32:566_14": "So “sādhū”ti sampaṭicchitvā tato paṭṭhāya kaṇhasappaṁ upaṭṭhahi.",
  "atk-s0513a32:566_15": "Bodhisattenapi vāpitasassānaṁ gabbhaggahaṇakāle kakkaṭako mahā ahosi.",
  "atk-s0513a32:566_16": "Athekadivasaṁ sappo kākamāha “samma,",
  "atk-s0513a32:566_17": "tvaṁ nibaddhaṁ maṁ upaṭṭhahasi,",
  "atk-s0513a32:566_18": "kiṁ te karomī”ti. “Sāmi,",
  "atk-s0513a32:566_19": "tumhākaṁ dāsiyā etassa khettasāmikassa akkhīsu dohaḷo uppajji,",
  "atk-s0513a32:566_20": "svāhaṁ tumhākaṁ ānubhāvena tassa akkhīni labhissāmīti tumhe upaṭṭhahāmī”ti.",
  "atk-s0513a32:566_21": "Sappo “hotu,",
  "atk-s0513a32:566_22": "nayidaṁ garukaṁ,",
  "atk-s0513a32:566_23": "labhissasī”ti taṁ assāsetvā puna divase brāhmaṇassa āgamanamagge kedāramariyādaṁ nissāya tiṇehi paṭicchanno hutvā tassāgamanaṁ olokento nipajji.",
  "atk-s0513a32:567_0": "Bodhisatto āgacchanto paṭhamaṁ sobbhaṁ otaritvā mukhaṁ dhovitvā sinehaṁ paccupaṭṭhāpetvā suvaṇṇakakkaṭakaṁ",
  "atk-s0513a32:567_1": "āliṅgetvā uttarisāṭakantare nipajjāpetvā khettaṁ pāvisi.",
  "atk-s0513a32:567_2": "Sappo taṁ āgacchantaṁ disvāva vegena pakkhanditvā piṇḍikamaṁse ḍaṁsitvā tattheva pātetvā vammikaṁ sandhāya palāyi.",
  "atk-s0513a32:567_3": "Bodhisattassa patanañca kakkaṭakassa sāṭakantarato laṅghanañca kākassa āgantvā bodhisattassa ure nilīyanañca apacchāapurimaṁ ahosi.",
  "atk-s0513a32:567_4": "Kāko nilīyitvā akkhīni tuṇḍena pahari.",
  "atk-s0513a32:567_5": "Kakkaṭako “imaṁ kākaṁ nissāya mama sahāyassa bhayaṁ uppannaṁ,",
  "atk-s0513a32:567_6": "etasmiṁ gahite sappo āgacchissatī”ti saṇḍāsena gaṇhanto viya kākaṁ gīvāyaṁ aḷena daḷhaṁ gahetvā kilametvā thokaṁ sithilamakāsi.",
  "atk-s0513a32:567_7": "Kāko “kissa maṁ samma,",
  "atk-s0513a32:567_8": "chaḍḍetvā palāyasi,",
  "atk-s0513a32:567_9": "esa maṁ kakkaṭako bhiyyo viheṭheti,",
  "atk-s0513a32:567_10": "yāva na marāmi,",
  "atk-s0513a32:567_11": "tāva ehī”ti sappaṁ pakkosanto paṭhamaṁ gāthamāha –",
  "atk-s0513a32:568_0": "94.",
  "atk-s0513a32:569_0": "“Siṅgīmigo āyatacakkhunetto, aṭṭhittaco vārisayo alomo;",
  "atk-s0513a32:570_0": "Tenābhibhūto kapaṇaṁ rudāmi, hare sakhā kissa nu maṁ jahāsī”ti.",
  "atk-s0513a32:571_0": "Tattha siṅgīmigoti siṅgīsuvaṇṇavaṇṇatāya vā aḷasaṅkhātānaṁ vā siṅgānaṁ atthitāya kakkaṭako vutto.",
  "atk-s0513a32:571_1": "Āyatacakkhunettoti dīghehi cakkhusaṅkhātehi nettehi samannāgato.",
  "atk-s0513a32:571_2": "Aṭṭhimeva taco assāti aṭṭhittaco.",
  "atk-s0513a32:571_3": "Hare sakhāti ālapanametaṁ,",
  "atk-s0513a32:571_4": "ambho sahāyāti attho.",
  "atk-s0513a32:572_0": "Sappo taṁ sutvā mahantaṁ phaṇaṁ katvā kākaṁ assāsento agamāsi.",
  "atk-s0513a32:572_1": "Satthā imamatthaṁ dīpento abhisambuddho hutvā dutiyaṁ gāthamāha –",
  "atk-s0513a32:573_0": "95.",
  "atk-s0513a32:574_0": "“So passasanto mahatā phaṇena, bhujaṅgamo kakkaṭamajjhapatto;",
  "atk-s0513a32:575_0": "Sakhā sakhāraṁ paritāyamāno, bhujaṅgamaṁ kakkaṭako gahesī”ti.",
  "atk-s0513a32:576_0": "Tattha kakkaṭamajjhapattoti kakkaṭakaṁ sampatto.",
  "atk-s0513a32:576_1": "Sakhā sakhāranti sahāyo sahāyaṁ.",
  "atk-s0513a32:576_2": "“Sakaṁ sakhāra”ntipi pāṭho,",
  "atk-s0513a32:576_3": "attano sahāyanti attho.",
  "atk-s0513a32:576_4": "Paritāyamānoti rakkhamāno.",
  "atk-s0513a32:576_5": "Gahesīti dutiyena aḷena gīvāyaṁ daḷhaṁ gahesi.",
  "atk-s0513a32:577_0": "Atha naṁ kilametvā thokaṁ sithilamakāsi.",
  "atk-s0513a32:577_1": "Atha sappo “kakkaṭakā nāma neva kākamaṁsaṁ khādanti,",
  "atk-s0513a32:577_2": "na sappamaṁsaṁ,",
  "atk-s0513a32:577_3": "atha kena nu kho kāraṇena ayaṁ amhe gaṇhī”ti cintetvā taṁ pucchanto tatiyaṁ gāthamāha –",
  "atk-s0513a32:578_0": "96.",
  "atk-s0513a32:579_0": "“Na vāyasaṁ no pana kaṇhasappaṁ, ghāsatthiko kakkaṭako adeyya;",
  "atk-s0513a32:580_0": "Pucchāmi taṁ āyatacakkhunetta, atha kissa hetumha ubho gahītā”ti.",
  "atk-s0513a32:581_0": "Tattha ghāsatthikoti āhāratthiko hutvā. Adeyyātiādiyeyya, na-kārena yojetvā na gaṇhīti attho.",
  "atk-s0513a32:582_0": "Taṁ sutvā kakkaṭako gahaṇakāraṇaṁ kathento dve gāthā abhāsi –",
  "atk-s0513a32:583_0": "97.",
  "atk-s0513a32:584_0": "“Ayaṁ puriso mama atthakāmo, yo maṁ gahetvāna dakāya neti;",
  "atk-s0513a32:585_0": "Tasmiṁ mate dukkhamanappakaṁ me, ahañca eso ca ubho na homa.",
  "atk-s0513a32:586_0": "98.",
  "atk-s0513a32:587_0": "“Mamañca disvāna pavaddhakāyaṁ, sabbo jano hiṁsitumeva micche;",
  "atk-s0513a32:588_0": "Sāduñca thūlañca muduñca maṁsaṁ, kākāpi maṁ disva viheṭhayeyyu”nti.",
  "atk-s0513a32:589_0": "Tattha ayanti bodhisattaṁ niddisati.",
  "atk-s0513a32:589_1": "Atthakāmoti hitakāmo.",
  "atk-s0513a32:589_2": "Dakāya netīti yo maṁ sampiyāyamāno uttarisāṭakena gahetvāna udakāya neti,",
  "atk-s0513a32:589_3": "attano vasanakasobbhaṁ pāpeti.",
  "atk-s0513a32:589_4": "Tasmiṁ mateti sace so imasmiṁ ṭhāne marissati,",
  "atk-s0513a32:589_5": "etasmiṁ mate mama kāyikaṁ cetasikaṁ mahantaṁ dukkhaṁ bhavissatīti dīpeti.",
  "atk-s0513a32:589_6": "Ubho na homāti dvepi janā na bhavissāma.",
  "atk-s0513a32:589_7": "Mamañca disvānāti gāthāya ayamattho –",
  "atk-s0513a32:589_8": "idañca aparaṁ kāraṇaṁ,",
  "atk-s0513a32:589_9": "imasmiṁ mate anāthaṁ nippaccayaṁ maṁ pavaḍḍhitakāyaṁ disvā sabbo jano “imassa kakkaṭakassa sāduñca thūlañca muduñca maṁsa”nti maṁ māretuṁ iccheyya,",
  "atk-s0513a32:589_10": "na kevalañca jano manusso,",
  "atk-s0513a32:589_11": "tiracchānabhūtā kākāpi maṁ disvā viheṭhayeyyuṁ viheseyyuṁ māreyyuṁ.",
  "atk-s0513a32:590_0": "Taṁ sutvā sappo cintesi “ekenupāyena imaṁ vañcetvā kākañca attānañca mocessāmī”ti.",
  "atk-s0513a32:590_1": "Atha naṁ vañcetukāmo chaṭṭhaṁ gāthamāha –",
  "atk-s0513a32:591_0": "99.",
  "atk-s0513a32:592_0": "“Sacetassa hetumha ubho gahītā, uṭṭhātu pose visamāvamāmi;",
  "atk-s0513a32:593_0": "Mamañca kākañca pamuñca khippaṁ, pure visaṁ gāḷhamupeti macca”nti.",
  "atk-s0513a32:594_0": "Tattha sacetassa hetūti sace etassa kāraṇā.",
  "atk-s0513a32:594_1": "Uṭṭhātūti nibbiso hotu.",
  "atk-s0513a32:594_2": "Visamāvamāmīti ahamassa visaṁ ākaḍḍhāmi,",
  "atk-s0513a32:594_3": "nibbisaṁ naṁ karomi.",
  "atk-s0513a32:594_4": "Pure visaṁ gāḷhamupeti maccanti imañhi maccaṁ mayā anāvamiyamānaṁ visaṁ gāḷhaṁ balavaṁ hutvā upagaccheyya,",
  "atk-s0513a32:594_5": "taṁ yāva na upagacchati,",
  "atk-s0513a32:594_6": "tāvadeva amhe dvepi jane khippaṁ muñcāti.",
  "atk-s0513a32:595_0": "Taṁ sutvā kakkaṭako cintesi “ayaṁ ekenupāyena maṁ dvepi jane vissajjāpetvā palāyitukāmo,",
  "atk-s0513a32:595_1": "mayhaṁ upāyakosallaṁ na jānāti,",
  "atk-s0513a32:595_2": "ahaṁ dāni yathā sappo sañcarituṁ sakkoti,",
  "atk-s0513a32:595_3": "evaṁ aḷaṁ sithilaṁ karissāmi,",
  "atk-s0513a32:595_4": "kākaṁ pana neva vissajjessāmī”ti evaṁ cintetvā sattamaṁ gāthamāha –",
  "atk-s0513a32:596_0": "100.",
  "atk-s0513a32:597_0": "“Sappaṁ pamokkhāmi na tāva kākaṁ, paṭibandhako hohiti tāva kāko;",
  "atk-s0513a32:598_0": "Purisañca disvāna sukhiṁ arogaṁ, kākaṁ pamokkhāmi yatheva sappa”nti.",
  "atk-s0513a32:599_0": "Tattha paṭibandhakoti pāṭibhogo.",
  "atk-s0513a32:599_1": "Yatheva sappanti yathā bhavantaṁ sappaṁ muñcāmi,",
  "atk-s0513a32:599_2": "tathā kākaṁ pamokkhāmi,",
  "atk-s0513a32:599_3": "kevalaṁ tvaṁ imassa brāhmaṇassa sarīrato sīghaṁ visaṁ āvamāhīti.",
  "atk-s0513a32:600_0": "Evañca pana vatvā tassa sukhasañcāraṇatthaṁ aḷaṁ sithilamakāsi.",
  "atk-s0513a32:600_1": "Sappo visaṁ āvamitvā mahāsattassa sarīraṁ nibbisaṁ akāsi.",
  "atk-s0513a32:600_2": "So niddukkho uṭṭhāya pakativaṇṇeneva aṭṭhāsi.",
  "atk-s0513a32:600_3": "Kakkaṭako “sace ime dvepi janā arogā bhavissanti,",
  "atk-s0513a32:600_4": "mayhaṁ sahāyassa vaḍḍhi nāma na bhavissati,",
  "atk-s0513a32:600_5": "vināsessāmi ne”ti cintetvā kattarikāya uppalamakuḷaṁ viya aḷehi ubhinnampi sīsaṁ kappetvā jīvitakkhayaṁ pāpesi.",
  "atk-s0513a32:600_6": "Kākīpi tamhā ṭhānā palāyi.",
  "atk-s0513a32:600_7": "Bodhisatto sappassa sarīraṁ daṇḍake veṭhetvā gumbapiṭṭhe khipi.",
  "atk-s0513a32:600_8": "Suvaṇṇakakkaṭakaṁ sobbhe vissajjetvā nhatvā sālindiyagāmameva gato.",
  "atk-s0513a32:600_9": "Tato paṭṭhāya kakkaṭakena saddhiṁ adhikataro vissāso ahosi.",
  "atk-s0513a32:601_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānento osānagāthamāha –",
  "atk-s0513a32:602_0": "101.",
  "atk-s0513a32:603_0": "“Kāko tadā devadatto ahosi, māro pana kaṇhasappo ahosi;",
  "atk-s0513a32:604_0": "Ānandabhaddo kakkaṭako ahosi, ahaṁ tadā brāhmaṇo homi satthā”ti.",
  "atk-s0513a32:605_0": "Saccapariyosāne bahū sotāpannādayo ahesuṁ. Kākī pana gāthāya na vuttā, sā ciñcamāṇavikā ahosīti.",
  "atk-s0513a32:606_0": "Suvaṇṇakakkaṭakajātakavaṇṇanā catutthā.",
  "atk-s0513a32:608_0": "[390] 5. Mayhakajātakavaṇṇanā",
  "atk-s0513a32:609_0": "Sakuṇomayhako nāmāti idaṁ satthā jetavane viharanto āgantukaseṭṭhiṁ ārabbha kathesi.",
  "atk-s0513a32:609_1": "Sāvatthiyañhi āgantukaseṭṭhi nāma aḍḍho ahosi mahaddhano.",
  "atk-s0513a32:609_2": "So neva attanā bhoge bhuñji,",
  "atk-s0513a32:609_3": "na paresaṁ adāsi,",
  "atk-s0513a32:609_4": "nānaggarase paṇīte bhojane upanīte taṁ na bhuñjati,",
  "atk-s0513a32:609_5": "bilaṅgadutiyaṁ kaṇājakaṁ eva bhuñjati,",
  "atk-s0513a32:609_6": "dhūpitavāsitesu kāsikavatthesu upanītesu tāni hāretvā thūlathūlasāṭake nivāseti,",
  "atk-s0513a32:609_7": "ājānīyayutte maṇikanakavicitte rathe upanīte tampi harāpetvā kattararathakena gacchati,",
  "atk-s0513a32:609_8": "suvaṇṇacchatte dhāriyamāne taṁ apanetvā paṇṇacchattena dhāriyamānena.",
  "atk-s0513a32:609_9": "So yāvajīvaṁ dānādīsu puññesu ekampi akatvā kālaṁ katvā roruvaniraye nibbatti.",
  "atk-s0513a32:609_10": "Tassa aputtakaṁ sāpateyyaṁ rājabalaṁ sattahi rattidivasehi rājakulaṁ pavesesi.",
  "atk-s0513a32:609_11": "Tasmiṁ pavesite rājā bhuttapātarāso jetavanaṁ gantvā satthāraṁ vanditvā nisinno “kiṁ, mahārāja,",
  "atk-s0513a32:609_12": "buddhupaṭṭhānaṁ na karosī”ti vutte “bhante,",
  "atk-s0513a32:609_13": "sāvatthiyaṁ āgantukaseṭṭhino nāma kālakatassa assāmikadhane amhākaṁ ghare āhariyamāneyeva satta rattidivasā gatā,",
  "atk-s0513a32:609_14": "so pana etaṁ dhanaṁ labhitvāpi neva attanā paribhuñji,",
  "atk-s0513a32:609_15": "na paresaṁ adāsi,",
  "atk-s0513a32:609_16": "rakkhasapariggahitapokkharaṇī viyassa dhanaṁ ahosi,",
  "atk-s0513a32:609_17": "so ekadivasampi paṇītabhojanādīnaṁ rasaṁ ananubhavitvāva maraṇamukhaṁ paviṭṭho,",
  "atk-s0513a32:609_18": "evaṁ maccharī apuññasatto kiṁ katvā ettakaṁ dhanaṁ labhi,",
  "atk-s0513a32:609_19": "kena cassa bhogesu cittaṁ na ramī”ti satthāraṁ pucchi.",
  "atk-s0513a32:609_20": "Satthā “mahārāja,",
  "atk-s0513a32:609_21": "dhanalābho ca,",
  "atk-s0513a32:609_22": "dhanaṁ laddhā aparibhuñjanakāraṇañca teneva kata”nti vatvā tena yācito atītaṁ āhari.",
  "atk-s0513a32:610_0": "Atīte bārāṇasiyaṁ brahmadatte rajjaṁ kārente bārāṇasiseṭṭhi assaddho ahosi maccharī,",
  "atk-s0513a32:610_1": "na kassaci kiñci deti,",
  "atk-s0513a32:610_2": "na kañci saṅgaṇhāti.",
  "atk-s0513a32:610_3": "So ekadivasaṁ rājupaṭṭhānaṁ gacchanto tagarasikhiṁ nāma paccekabuddhaṁ piṇḍāya carantaṁ disvā vanditvā “laddhā, bhante,",
  "atk-s0513a32:610_4": "bhikkhā”ti pucchitvā “nanu carāma mahāseṭṭhī”ti vutte purisaṁ āṇāpesi “gaccha,",
  "atk-s0513a32:610_5": "imaṁ amhākaṁ gharaṁ ānetvā mama pallaṅke nisīdāpetvā amhākaṁ paṭiyattabhattassa pattaṁ pūretvā dāpehī”ti.",
  "atk-s0513a32:610_6": "So paccekabuddhaṁ gharaṁ netvā nisīdāpetvā seṭṭhibhariyāya ācikkhi.",
  "atk-s0513a32:610_7": "Sā nānaggarasabhattassa pattaṁ pūretvā tassa adāsi.",
  "atk-s0513a32:610_8": "So bhattaṁ gahetvā seṭṭhinivesanā nikkhamitvā antaravīthiyaṁ paṭipajji.",
  "atk-s0513a32:610_9": "Seṭṭhi rājakulato paccāgacchanto taṁ disvā vanditvā “laddhaṁ, bhante,",
  "atk-s0513a32:610_10": "bhatta”nti pucchi.",
  "atk-s0513a32:610_11": "“Laddhaṁ mahāseṭṭhī”ti.",
  "atk-s0513a32:610_12": "So pattaṁ oloketvā cittaṁ pasādetuṁ nāsakkhi,",
  "atk-s0513a32:610_13": "“imaṁ me bhattaṁ dāsā vā kammakarā vā bhuñjitvā dukkarampi kammaṁ kareyyuṁ,",
  "atk-s0513a32:610_14": "aho vata me jānī”ti aparacetanaṁ paripuṇṇaṁ kātuṁ nāsakkhi.",
  "atk-s0513a32:610_15": "Dānañhi nāma tisso cetanā paripuṇṇaṁ kātuṁ sakkontasseva mahapphalaṁ hoti.",
  "atk-s0513a32:611_0": "“Pubbeva dānā sumanā bhavāma, dadampi ve attamanā bhavāma;",
  "atk-s0513a32:612_0": "Datvāpi ve nānutappāma pacchā, tasmā hi amhaṁ daharā namiyyare. ;",
  "atk-s0513a32:613_0": "“Pubbeva dānā sumano, dadaṁ cittaṁ pasādaye;",
  "atk-s0513a32:614_0": "Datvā attamano hoti, esā yaññassa sampadā”. ;",
  "atk-s0513a32:615_0": "Iti, mahārāja,",
  "atk-s0513a32:615_1": "āgantukaseṭṭhi tagarasikhipaccekabuddhassa dinnapaccayena bahuṁ dhanaṁ labhi,",
  "atk-s0513a32:615_2": "datvā aparacetanaṁ paṇītaṁ kātuṁ asamatthatāya bhoge bhuñjituṁ nāsakkhīti.",
  "atk-s0513a32:615_3": "“Puttaṁ pana kasmā na labhi,",
  "atk-s0513a32:615_4": "bhante”ti?",
  "atk-s0513a32:615_5": "Satthā “puttassa alabhanakāraṇampi teneva kataṁ,",
  "atk-s0513a32:615_6": "mahārājā”ti vatvā tena yācito atītaṁ āhari.",
  "atk-s0513a32:616_0": "Atīte bārāṇasiyaṁ brahmadatte rajjaṁ kārente bodhisatto asītikoṭivibhave seṭṭhikule nibbattitvā vayappatto",
  "atk-s0513a32:616_1": "mātāpitūnaṁ accayena kaniṭṭhaṁ saṅgaṇhitvā kuṭumbaṁ vicārento gharadvāre dānasālaṁ kāretvā mahādānaṁ",
  "atk-s0513a32:616_2": "pavattento agāraṁ ajjhāvasi.",
  "atk-s0513a32:616_3": "Athassa eko putto jāyi.",
  "atk-s0513a32:616_4": "So tassa padasā gamanakāle kāmesu ādīnavaṁ nekkhamme cānisaṁsaṁ disvā saddhiṁ puttadārena sabbaṁ gharavibhavaṁ",
  "atk-s0513a32:616_5": "kaniṭṭhassa niyyātetvā “appamatto dānaṁ pavattehī”ti ovādaṁ datvā isipabbajjaṁ pabbajitvā abhiññā ca",
  "atk-s0513a32:616_6": "samāpattiyo ca nibbattetvā himavantapadese vihāsi.",
  "atk-s0513a32:616_7": "Kaniṭṭhopissa ekaṁ puttaṁ paṭilabhi.",
  "atk-s0513a32:616_8": "So taṁ vaḍḍhantaṁ disvā cintesi “mama bhātu putte jīvante kuṭumbaṁ bhinditvā dvidhā bhavissati,",
  "atk-s0513a32:616_9": "bhātu puttaṁ māressāmī”ti.",
  "atk-s0513a32:616_10": "Atha naṁ ekadivasaṁ nadiyaṁ opilāpetvā māresi.",
  "atk-s0513a32:616_11": "Tamenaṁ nhatvā āgataṁ bhātu jāyā “kuhiṁ mama putto”ti pucchi.",
  "atk-s0513a32:616_12": "“Nadiyaṁ udakaṁ kīḷi,",
  "atk-s0513a32:616_13": "atha naṁ udake vicinanto nāddasa”nti.",
  "atk-s0513a32:616_14": "Sā roditvā kanditvā tuṇhī ahosi.",
  "atk-s0513a32:617_0": "Bodhisatto taṁ pavattiṁ ñatvā “idaṁ kiccaṁ pākaṭaṁ karissāmī”ti ākāsenāgantvā bārāṇasiyaṁ otaritvā sunivattho",
  "atk-s0513a32:617_1": "supāruto tassa gharadvāre ṭhatvā dānasālaṁ adisvā “dānasālāpi iminā asappurisena nāsitā”ti cintesi.",
  "atk-s0513a32:617_2": "Kaniṭṭho tassa āgatabhāvaṁ ñatvā āgantvā mahāsattaṁ vanditvā pāsādaṁ āropetvā subhojanaṁ bhojesi.",
  "atk-s0513a32:617_3": "So bhattakiccāvasāne sukhakathāya nisinno “dārako na paññāyati,",
  "atk-s0513a32:617_4": "kahaṁ nu kho”ti pucchi. “Mato,",
  "atk-s0513a32:617_5": "bhante”ti.",
  "atk-s0513a32:617_6": "“Kena kāraṇenā”ti?",
  "atk-s0513a32:617_7": "“Udakakīḷanaṭṭhāne asukakāraṇenāti na jānāmī”ti.",
  "atk-s0513a32:617_8": "“Kiṁ tvaṁ asappurisa na jānissasi,",
  "atk-s0513a32:617_9": "tayā katakiccaṁ mayhaṁ pākaṭaṁ,",
  "atk-s0513a32:617_10": "nanu tvaṁ iminā nāma kāraṇena taṁ māresi,",
  "atk-s0513a32:617_11": "kiṁ nu tvaṁ rājādīnaṁ vasena nassamānaṁ dhanaṁ rakkhituṁ sakkuṇeyyāsi,",
  "atk-s0513a32:617_12": "mayhakasakuṇassa ca tuyhañca kiṁ nānākaraṇa”nti?",
  "atk-s0513a32:617_13": "Athassa mahāsatto buddhalīḷāya dhammaṁ desento imā gāthā abhāsi –",
  "atk-s0513a32:618_0": "102.",
  "atk-s0513a32:619_0": "“Sakuṇo mayhako nāma, girisānudarīcaro;",
  "atk-s0513a32:620_0": "Pakkaṁ pipphalimāruyha, ‘mayhaṁ mayha’nti kandati.",
  "atk-s0513a32:621_0": "103.",
  "atk-s0513a32:622_0": "“Tassevaṁ vilapantassa, dijasaṅghā samāgatā;",
  "atk-s0513a32:623_0": "Bhutvāna pipphaliṁ yanti, vilapatveva so dijo.",
  "atk-s0513a32:624_0": "104.",
  "atk-s0513a32:625_0": "“Evameva idhekacco, saṅgharitvā bahuṁ dhanaṁ;",
  "atk-s0513a32:626_0": "Nevattano na ñātīnaṁ, yathodhiṁ paṭipajjati.",
  "atk-s0513a32:627_0": "105.",
  "atk-s0513a32:628_0": "“Na so acchādanaṁ bhattaṁ, na mālaṁ na vilepanaṁ;",
  "atk-s0513a32:629_0": "Anubhoti sakiṁ kiñci, na saṅgaṇhāti ñātake.",
  "atk-s0513a32:630_0": "106.",
  "atk-s0513a32:631_0": "“Tassevaṁ vilapantassa, mayhaṁ mayhanti rakkhato;",
  "atk-s0513a32:632_0": "Rājāno atha vā corā, dāyādā yeva appiyā;",
  "atk-s0513a32:633_0": "Dhanamādāya gacchanti, vilapatveva so naro.",
  "atk-s0513a32:634_0": "107.",
  "atk-s0513a32:635_0": "“Dhīro bhoge adhigamma, saṅgaṇhāti ca ñātake;",
  "atk-s0513a32:636_0": "Tena so kittiṁ pappoti, pecca sagge pamodatī”ti.",
  "atk-s0513a32:637_0": "Tattha mayhakoti “mayhaṁ mayha”nti viravanavasena evaṁladdhanāmo.",
  "atk-s0513a32:637_1": "Girisānudarīsu caratīti girisānudarīcaro.",
  "atk-s0513a32:637_2": "Pakkaṁ pipphalinti himavantapadese ekaṁ phalabharitaṁ pipphalirukkhaṁ.",
  "atk-s0513a32:637_3": "Kandatīti dijagaṇe taṁ rukkhaṁ parivāretvā pakkāni khādante vāretuṁ “mayhaṁ mayha”nti paridevanto vicarati.",
  "atk-s0513a32:637_4": "Tassevaṁ vilapantassāti tassa vilapantasseva.",
  "atk-s0513a32:637_5": "Bhutvāna vipphaliṁ yantīti taṁ pipphalirukkhaṁ paribhuñjitvā aññaṁ phalasampannaṁ rukkhaṁ gacchanti.",
  "atk-s0513a32:637_6": "Vilapatvevāti so pana dijo vilapatiyeva.",
  "atk-s0513a32:637_7": "Yathodhinti yathākoṭṭhāsaṁ,",
  "atk-s0513a32:637_8": "mātāpitābhātubhaginīputtadhītādīnaṁ upabhogaparibhogavasena yo yo koṭṭhāso dātabbo,",
  "atk-s0513a32:637_9": "taṁ taṁ na detīti attho.",
  "atk-s0513a32:638_0": "Sakinti ekavārampi nānubhoti.",
  "atk-s0513a32:638_1": "“Saka”ntipi pāṭho,",
  "atk-s0513a32:638_2": "attano santakampīti attho.",
  "atk-s0513a32:638_3": "Na saṅgaṇhātīti bhattacchādanabījanaṅgalādidānavasena na saṅgaṇhāti.",
  "atk-s0513a32:638_4": "Vilapatveva so naroti etesu rājādīsu dhanaṁ gahetvā gacchantesu kevalaṁ so puriso vilapatiyeva.",
  "atk-s0513a32:638_5": "Dhīroti paṇḍito.",
  "atk-s0513a32:638_6": "Saṅgaṇhātīti attano santikaṁ āgate dubbalañātake bhattacchādanabījanaṅgalādidānena saṅgaṇhāti.",
  "atk-s0513a32:638_7": "Tenāti so puriso tena ñātisaṅgahena catuparisamajjhe kittiñca attano vaṇṇabhaṇanañca pāpuṇāti,",
  "atk-s0513a32:638_8": "pecca sagge devanagare pamodati.",
  "atk-s0513a32:639_0": "Evaṁ mahāsatto tassa dhammaṁ desetvā dānaṁ pākatikaṁ kāretvā himavantameva gantvā aparihīnajjhāno brahmalokūpago ahosi.",
  "atk-s0513a32:640_0": "Satthā imaṁ dhammadesanaṁ āharitvā “iti kho, mahārāja,",
  "atk-s0513a32:640_1": "āgantukaseṭṭhi bhātu puttassa māritattā ettakaṁ kālaṁ neva puttaṁ,",
  "atk-s0513a32:640_2": "na dhītaraṁ alabhī”ti vatvā jātakaṁ samodhānesi –",
  "atk-s0513a32:640_3": "“tadā kaniṭṭho āgantukaseṭṭhi ahosi,",
  "atk-s0513a32:640_4": "jeṭṭhako pana ahameva ahosi”nti.",
  "atk-s0513a32:641_0": "Mayhakajātakavaṇṇanā pañcamā.",
  "atk-s0513a32:643_0": "[391] 6. Vijjādharajātakavaṇṇanā",
  "atk-s0513a32:644_0": "Dubbaṇṇarūpanti idaṁ satthā jetavane viharanto lokatthacariyaṁ ārabbha kathesi.",
  "atk-s0513a32:644_1": "Vatthu mahākaṇhajātake āvi bhavissati.",
  "atk-s0513a32:644_2": "Tadā pana satthā “na,",
  "atk-s0513a32:644_3": "bhikkhave, idāneva,",
  "atk-s0513a32:644_4": "pubbepi tathāgato lokatthacariyaṁ cariyevā”ti vatvā atītaṁ āhari.",
  "atk-s0513a32:645_0": "Atīte bārāṇasiyaṁ brahmadatte rajjaṁ kārente bodhisatto sakko ahosi.",
  "atk-s0513a32:645_1": "Tadā eko vijjādharo vijjaṁ parivattetvā aḍḍharattasamaye āgantvā bārāṇasirañño aggamahesiyā saddhiṁ aticarati,",
  "atk-s0513a32:645_2": "tassā paricārikāyo sañjāniṁsu.",
  "atk-s0513a32:645_3": "Sā sayameva rājānaṁ upasaṅkamitvā “deva,",
  "atk-s0513a32:645_4": "eko puriso aḍḍharattasamaye sirigabbhaṁ pavisitvā maṁ dūsetī”ti āha.",
  "atk-s0513a32:645_5": "“Sakkhissasi pana kiñci saññāṇaṁ kātu”nti? “Sakkomi,",
  "atk-s0513a32:645_6": "devā”ti sā jātihiṅgulikapātiṁ āharāpetvā tassa purisassa rattiṁ āgantvā abhiramitvā gacchantassa piṭṭhiyaṁ pañcaṅgulikaṁ datvā pātova rañño ārocesi.",
  "atk-s0513a32:645_7": "Rājā manusse āṇāpesi “gacchatha,",
  "atk-s0513a32:645_8": "sabbadisāsu oloketvā piṭṭhiyaṁ katajātihiṅgulapañcaṅgulikapurisaṁ gaṇhathā”ti.",
  "atk-s0513a32:645_9": "Vijjādharopi rattiṁ anācāraṁ katvā divā susāne sūriyaṁ namassanto ekapādena tiṭṭhati.",
  "atk-s0513a32:645_10": "Rājapurisā taṁ disvā parivārayiṁsu.",
  "atk-s0513a32:645_11": "So “pākaṭaṁ me kammaṁ jāta”nti vijjaṁ parivattetvā ākāsena uppatitvā gato.",
  "atk-s0513a32:646_0": "Rājā taṁ disvā āgatapurise “addasathā”ti pucchi. “Āma,",
  "atk-s0513a32:646_1": "addasāmā”ti.",
  "atk-s0513a32:646_2": "“Ko nāmeso”ti?",
  "atk-s0513a32:646_3": "“Pabbajito, devā”ti.",
  "atk-s0513a32:646_4": "“So hi rattiṁ anācāraṁ katvā divā pabbajitavesena vasati”.",
  "atk-s0513a32:646_5": "Rājā “ime divā samaṇavesena caritvā rattiṁ anācāraṁ karontī”ti pabbajitānaṁ kujjhitvā micchāgahaṇaṁ gahetvā",
  "atk-s0513a32:646_6": "“mayhaṁ vijitā ime sabbe pabbajitā palāyantu,",
  "atk-s0513a32:646_7": "diṭṭhadiṭṭhaṭṭhāne rājāṇaṁ karissantū”ti bheriṁ carāpesi.",
  "atk-s0513a32:646_8": "Tiyojanasatikā kāsiraṭṭhā palāyitvā sabbe pabbajitā aññarājadhāniyo agamiṁsu.",
  "atk-s0513a32:646_9": "Sakalakāsiraṭṭhe manussānaṁ ovādadāyako ekopi dhammikasamaṇabrāhmaṇo nāhosi.",
  "atk-s0513a32:646_10": "Anovādakā manussā pharusā ahesuṁ,",
  "atk-s0513a32:646_11": "dānasīlavimukhā matamatā yebhuyyena apāye nibbattiṁsu,",
  "atk-s0513a32:646_12": "sagge nibbattanakā nāma nāhesuṁ.",
  "atk-s0513a32:647_0": "Sakko nave devaputte apassanto “kiṁ nu kho kāraṇa”nti āvajjetvā vijjādharaṁ nissāya bārāṇasiraññā kuddhena",
  "atk-s0513a32:647_1": "micchāgahaṇaṁ gahetvā pabbajitānaṁ raṭṭhā pabbājitabhāvaṁ ñatvā “ṭhapetvā maṁ añño imassa rañño micchāgahaṇaṁ",
  "atk-s0513a32:647_2": "bhindituṁ samattho nāma natthi,",
  "atk-s0513a32:647_3": "rañño ca raṭṭhavāsīnañca avassayo bhavissāmī”ti cintetvā nandamūlapabbhāre paccekabuddhānaṁ santikaṁ gantvā vanditvā “bhante,",
  "atk-s0513a32:647_4": "mayhaṁ ekaṁ mahallakaṁ paccekabuddhaṁ detha,",
  "atk-s0513a32:647_5": "kāsiraṭṭhaṁ pasādessāmī”ti āha.",
  "atk-s0513a32:647_6": "So saṅghattherameva labhi,",
  "atk-s0513a32:647_7": "athassa pattacīvaraṁ gahetvā taṁ purato katvā sayaṁ pacchato hutvā sirasmiṁ añjaliṁ ṭhapetvā paccekabuddhaṁ",
  "atk-s0513a32:647_8": "namassanto uttamarūpadharo māṇavako hutvā sakalanagarassa matthakena tikkhattuṁ vicaritvā rājadvāraṁ",
  "atk-s0513a32:647_9": "āgantvā ākāse aṭṭhāsi.",
  "atk-s0513a32:647_10": "Amaccā rañño ārocesuṁ “deva,",
  "atk-s0513a32:647_11": "abhirūpo māṇavako ekaṁ samaṇaṁ ānetvā rājadvāre ākāse ṭhito”ti.",
  "atk-s0513a32:647_12": "Rājā āsanā uṭṭhāya sīhapañjare ṭhatvā “māṇavaka,",
  "atk-s0513a32:647_13": "kasmā tvaṁ abhirūpo samāno etassa virūpassa samaṇassa pattacīvaraṁ gahetvā namassamāno ṭhito”ti tena saddhiṁ sallapanto paṭhamaṁ gāthamāha –",
  "atk-s0513a32:648_0": "108.",
  "atk-s0513a32:649_0": "“Dubbaṇṇarūpaṁ tuvamariyavaṇṇī, purakkhatvā pañjaliko namassasi;",
  "atk-s0513a32:650_0": "Seyyo nu teso udavā sarikkho, nāmaṁ parassattano cāpi brūhī”ti.",
  "atk-s0513a32:651_0": "Tattha ariyavaṇṇīti sundararūpo.",
  "atk-s0513a32:651_1": "Seyyo nu tesoti eso virūpo pabbajito kiṁ nu tayā uttaritaro,",
  "atk-s0513a32:651_2": "udāhu sarikkho.",
  "atk-s0513a32:651_3": "Nāmaṁ parassattano cāpīti etassa parassa ca attano ca nāmaṁ brūhīti pucchati.",
  "atk-s0513a32:652_0": "Atha naṁ sakko “mahārāja,",
  "atk-s0513a32:652_1": "samaṇā nāma garuṭṭhāniyā,",
  "atk-s0513a32:652_2": "tena me nāmaṁ lapituṁ na labbhati,",
  "atk-s0513a32:652_3": "mayhaṁ pana te nāmaṁ kathessāmī”ti vatvā dutiyaṁ gāthamāha –",
  "atk-s0513a32:653_0": "109.",
  "atk-s0513a32:654_0": "“Na nāmagottaṁ gaṇhanti rāja, sammaggatānujjugatāna devā;",
  "atk-s0513a32:655_0": "Ahañca te nāmadheyyaṁ vadāmi, sakkohamasmī tidasānamindo”ti.",
  "atk-s0513a32:656_0": "Tattha sammaggatānujjugatāna devāti mahārāja,",
  "atk-s0513a32:656_1": "sabbasaṅkhāre yathā sabhāvasarasavasena sammasitvā aggaphalaṁ arahattaṁ pattattā sammaggatānaṁ,",
  "atk-s0513a32:656_2": "ujunā ca aṭṭhaṅgikena maggena nibbānaṁ gatattā ujugatānaṁ mahākhīṇāsavānaṁ upapattidevehi uttaritarānaṁ",
  "atk-s0513a32:656_3": "visuddhidevānaṁ upapattidevā nāmagottaṁ na gaṇhanti.",
  "atk-s0513a32:656_4": "Ahañca te nāmadheyyanti apica ahaṁ attano nāmadheyyaṁ tuyhaṁ kathemi.",
  "atk-s0513a32:657_0": "Taṁ sutvā rājā tatiyagāthāya bhikkhunamassane ānisaṁsaṁ pucchi –",
  "atk-s0513a32:658_0": "110.",
  "atk-s0513a32:659_0": "“Yo disvā bhikkhuṁ caraṇūpapannaṁ, purakkhatvā pañjaliko namassati;",
  "atk-s0513a32:660_0": "Pucchāmi taṁ devarājetamatthaṁ, ito cuto kiṁ labhate sukhaṁ so”ti.",
  "atk-s0513a32:661_0": "Sakko catutthagāthāya kathesi –",
  "atk-s0513a32:662_0": "111.",
  "atk-s0513a32:663_0": "“Yo disvā bhikkhuṁ caraṇūpapannaṁ, purakkhatvā pañjaliko namassati;",
  "atk-s0513a32:664_0": "Diṭṭheva dhamme labhate pasaṁsaṁ, saggañca so yāti sarīrabhedā”ti.",
  "atk-s0513a32:665_0": "Tattha bhikkhunti bhinnakilesaṁ parisuddhapuggalaṁ.",
  "atk-s0513a32:665_1": "Caraṇūpapannanti sīlacaraṇena upetaṁ.",
  "atk-s0513a32:665_2": "Diṭṭheva dhammeti na kevalaṁ ito cutoyeva,",
  "atk-s0513a32:665_3": "imasmiṁ pana attabhāve so pasaṁsaṁ labhati,",
  "atk-s0513a32:665_4": "pasaṁsāsukhaṁ vindatīti.",
  "atk-s0513a32:666_0": "Rājā sakkassa kathaṁ sutvā attano micchāgahaṇaṁ bhinditvā tuṭṭhamānaso pañcamaṁ gāthamāha –",
  "atk-s0513a32:667_0": "112.",
  "atk-s0513a32:668_0": "“Lakkhī vata me udapādi ajja, yaṁ vāsavaṁ bhūtapatiddasāma;",
  "atk-s0513a32:669_0": "Bhikkhuñca disvāna tuvañca sakka, kāhāmi puññāni anappakānī”ti.",
  "atk-s0513a32:670_0": "Tattha lakkhīti sirī,",
  "atk-s0513a32:670_1": "paññātipi vadanti.",
  "atk-s0513a32:670_2": "Idaṁ vuttaṁ hoti –",
  "atk-s0513a32:670_3": "ajja mama tava vacanaṁ suṇantasseva kusalākusalavipākajānanapaññā udapādīti.",
  "atk-s0513a32:670_4": "Yanti nipātamattaṁ.",
  "atk-s0513a32:670_5": "Bhūtapatiddasāmāti bhūtapatiṁ addasāma.",
  "atk-s0513a32:671_0": "Taṁ sutvā sakko paṇḍitassa thutiṁ karonto chaṭṭhaṁ gāthamāha –",
  "atk-s0513a32:672_0": "113.",
  "atk-s0513a32:673_0": "“Addhā have sevitabbā sapaññā, bahussutā ye bahuṭhānacintino;",
  "atk-s0513a32:674_0": "Bhikkhuñca disvāna mamañca rāja, karohi puññāni anappakānī”ti.",
  "atk-s0513a32:675_0": "Tattha bahuṭhānacintinoti bahūni kāraṇāni cintanasamatthā.",
  "atk-s0513a32:676_0": "Taṁ sutvā rājā osānagāthamāha –",
  "atk-s0513a32:677_0": "114.",
  "atk-s0513a32:678_0": "“Akkodhano niccapasannacitto, sabbātithīyācayogo bhavitvā;",
  "atk-s0513a32:679_0": "Nihacca mānaṁ abhivādayissaṁ, sutvāna devinda subhāsitānī”ti.",
  "atk-s0513a32:680_0": "Tattha sabbātithīyācayogo bhavitvāti sabbesaṁ atithīnaṁ āgatānaṁ āgantukānaṁ yaṁ yaṁ te yācanti,",
  "atk-s0513a32:680_1": "tassa tassa yutto anucchaviko bhavitvā,",
  "atk-s0513a32:680_2": "sabbaṁ tehi yācitayācitaṁ dadamānoti attho.",
  "atk-s0513a32:680_3": "Sutvāna devinda subhāsitānīti tava subhāsitāni sutvā ahaṁ evarūpo bhavissāmīti vadati.",
  "atk-s0513a32:681_0": "Evañca pana vatvā pāsādā oruyha paccekabuddhaṁ vanditvā ekamantaṁ aṭṭhāsi.",
  "atk-s0513a32:681_1": "Paccekabuddho ākāse pallaṅkena nisīditvā “mahārāja,",
  "atk-s0513a32:681_2": "vijjādharo na samaṇo,",
  "atk-s0513a32:681_3": "tvaṁ ito paṭṭhāya ‘atuccho loko,",
  "atk-s0513a32:681_4": "atthi dhammikasamaṇabrāhmaṇā’ti ñatvā dānaṁ dehi,",
  "atk-s0513a32:681_5": "sīlaṁ rakkha,",
  "atk-s0513a32:681_6": "uposathakammaṁ karohī”ti rājānaṁ ovadi.",
  "atk-s0513a32:681_7": "Sakkopi sakkānubhāvena ākāse ṭhatvā “ito paṭṭhāya appamattā hothā”ti nāgarānaṁ ovādaṁ datvā “palātā samaṇabrāhmaṇā āgacchantū”ti bheriṁ carāpesi.",
  "atk-s0513a32:681_8": "Atha te ubhopi sakaṭṭhānameva agamaṁsu.",
  "atk-s0513a32:681_9": "Rājā tassa ovāde ṭhatvā dānādīni puññāni akāsi.",
  "atk-s0513a32:682_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a32:682_1": "“tadā paccekabuddho parinibbuto,",
  "atk-s0513a32:682_2": "rājā ānando ahosi,",
  "atk-s0513a32:682_3": "sakko pana ahameva ahosi”nti.",
  "atk-s0513a32:683_0": "Vijjādharajātakavaṇṇanā chaṭṭhā.",
  "atk-s0513a32:685_0": "[392] 7. Siṅghapupphajātakavaṇṇanā",
  "atk-s0513a32:686_0": "Yametanti idaṁ satthā jetavane viharanto aññataraṁ bhikkhuṁ ārabbha kathesi.",
  "atk-s0513a32:686_1": "So kira jetavanā nikkhamitvā kosalaraṭṭhe aññataraṁ araññaṁ nissāya viharanto ekadivasaṁ padumasaraṁ",
  "atk-s0513a32:686_2": "otaritvā supupphitapadumaṁ disvā adhovāte ṭhatvā upasiṅghi.",
  "atk-s0513a32:686_3": "Atha naṁ tasmiṁ vane adhivatthā devatā “mārisa,",
  "atk-s0513a32:686_4": "tvaṁ gandhatheno nāma,",
  "atk-s0513a32:686_5": "idaṁ te ekaṁ theyyaṅga”nti saṁvejesi.",
  "atk-s0513a32:686_6": "So tāya saṁvejito puna jetavanaṁ āgantvā satthāraṁ vanditvā nisinno “kahaṁ bhikkhu nivutthosī”ti puṭṭho “asukavanasaṇḍe nāma,",
  "atk-s0513a32:686_7": "tattha ca maṁ devatā evaṁ nāma saṁvejesī”ti āha.",
  "atk-s0513a32:686_8": "Atha naṁ satthā “na kho bhikkhu pupphaṁ upasiṅghanto tvameva devatāya saṁvejito,",
  "atk-s0513a32:686_9": "porāṇakapaṇḍitāpi saṁvejitapubbā”ti vatvā tena yācito atītaṁ āhari.",
  "atk-s0513a32:687_0": "Atīte bārāṇasiyaṁ brahmadatte rajjaṁ kārente bodhisatto ekasmiṁ kāsikagāme brāhmaṇakule nibbattitvā vayappatto",
  "atk-s0513a32:687_1": "takkasilāyaṁ uggahitasippo aparabhāge isipabbajjaṁ pabbajitvā ekaṁ padumasaraṁ nissāya upavasanto ekadivasaṁ",
  "atk-s0513a32:687_2": "saraṁ otaritvā supupphitapadumaṁ upasiṅghamāno aṭṭhāsi.",
  "atk-s0513a32:687_3": "Atha naṁ ekā devadhītā rukkhakkhandhavivare ṭhatvā saṁvejayamānā paṭhamaṁ gāthamāha –",
  "atk-s0513a32:688_0": "115.",
  "atk-s0513a32:689_0": "“Yametaṁ vārijaṁ pupphaṁ, adinnaṁ upasiṅghasi;",
  "atk-s0513a32:690_0": "Ekaṅgametaṁ theyyānaṁ, gandhathenosi mārisā”ti.",
  "atk-s0513a32:691_0": "Tattha ekaṅgametanti ekakoṭṭhāso esa.",
  "atk-s0513a32:692_0": "Tato bodhisatto dutiyaṁ gāthamāha –",
  "atk-s0513a32:693_0": "116.",
  "atk-s0513a32:694_0": "“Na harāmi na bhañjāmi, ārā siṅghāmi vārijaṁ;",
  "atk-s0513a32:695_0": "Atha kena nu vaṇṇena, gandhathenoti vuccatī”ti.",
  "atk-s0513a32:696_0": "Tattha ārā siṅghāmīti dūre ṭhito ghāyāmi. Vaṇṇenāti kāraṇena.",
  "atk-s0513a32:697_0": "Tasmiṁ khaṇe eko puriso tasmiṁ sare bhisāni ceva khaṇati,",
  "atk-s0513a32:697_1": "puṇḍarīkāni ca bhañjati.",
  "atk-s0513a32:697_2": "Bodhisatto taṁ disvā “maṁ ārā ṭhatvā upasiṅghantaṁ ‘coro’ti vadasi,",
  "atk-s0513a32:697_3": "etaṁ purisaṁ kasmā na bhaṇasī”ti tāya saddhiṁ sallapanto tatiyaṁ gāthamāha –",
  "atk-s0513a32:698_0": "117.",
  "atk-s0513a32:699_0": "“Yoyaṁ bhisāni khaṇati, puṇḍarīkāni bhañjati;",
  "atk-s0513a32:700_0": "Evaṁ ākiṇṇakammanto, kasmā eso na vuccatī”ti.",
  "atk-s0513a32:701_0": "Tattha ākiṇṇakammantoti kakkhaḷakammanto dāruṇakammanto.",
  "atk-s0513a32:702_0": "Athassa avacanakāraṇaṁ ācikkhantī devatā catutthapañcamagāthā abhāsi –",
  "atk-s0513a32:703_0": "118.",
  "atk-s0513a32:704_0": "“Ākiṇṇaluddo puriso, dhāticelaṁva makkhito;",
  "atk-s0513a32:705_0": "Tasmiṁ me vacanaṁ natthi, tañcārahāmi vattave.",
  "atk-s0513a32:706_0": "119.",
  "atk-s0513a32:707_0": "“Anaṅgaṇassa posassa, niccaṁ sucigavesino;",
  "atk-s0513a32:708_0": "Vālaggamattaṁ pāpassa, abbhāmattaṁva khāyatī”ti.",
  "atk-s0513a32:709_0": "Tattha dhāticelaṁvāti kheḷasiṅghāṇikamuttagūthamakkhitaṁ dhātidāsiyā nivatthacelaṁ viya ayaṁ pāpamakkhitoyeva,",
  "atk-s0513a32:709_1": "tena kāraṇena tasmiṁ mama vacanaṁ natthi.",
  "atk-s0513a32:709_2": "Tañcārahāmīti samaṇā pana ovādakkhamā honti piyasīlā,",
  "atk-s0513a32:709_3": "tasmā taṁ appamattakampi ayuttaṁ karontaṁ vattuṁ arahāmi samaṇāti.",
  "atk-s0513a32:709_4": "Anaṅgaṇassāti niddosassa tumhādisassa.",
  "atk-s0513a32:709_5": "Abbhāmattaṁva khāyatīti mahāmeghappamāṇaṁ hutvā upaṭṭhāti,",
  "atk-s0513a32:709_6": "idāni kasmā evarūpaṁ dosaṁ abbohārikaṁ karosīti.",
  "atk-s0513a32:710_0": "Tāya pana saṁvejito bodhisatto saṁvegappatto chaṭṭhaṁ gāthamāha –",
  "atk-s0513a32:711_0": "120.",
  "atk-s0513a32:712_0": "“Addhā maṁ yakkha jānāsi, atho maṁ anukampasi;",
  "atk-s0513a32:713_0": "Punapi yakkha vajjāsi, yadā passasi edisa”nti.",
  "atk-s0513a32:714_0": "Tattha yakkhāti devataṁ ālapati.",
  "atk-s0513a32:714_1": "Vajjāsīti vadeyyāsi.",
  "atk-s0513a32:714_2": "Yadā passasi edisanti yadā mama evarūpaṁ dosaṁ passasi,",
  "atk-s0513a32:714_3": "tadā evaṁ mama vadeyyāsīti vadati.",
  "atk-s0513a32:715_0": "Athassa sā devadhītā sattamaṁ gāthamāha –",
  "atk-s0513a32:716_0": "121.",
  "atk-s0513a32:717_0": "“Neva taṁ upajīvāmi, napi te bhatakāmhase;",
  "atk-s0513a32:718_0": "Tvameva bhikkhu jāneyya, yena gaccheyya suggati”nti.",
  "atk-s0513a32:719_0": "Tattha bhatakāmhaseti tava bhatihatā kammakarāpi na homa.",
  "atk-s0513a32:719_1": "Kiṁkāraṇā taṁ sabbakālaṁ rakkhamānā vicarissāmāti dīpeti.",
  "atk-s0513a32:719_2": "Yena gaccheyyāti bhikkhu yena kammena tvaṁ sugatiṁ gaccheyyāsi,",
  "atk-s0513a32:719_3": "tvameva taṁ jāneyyāsīti.",
  "atk-s0513a32:720_0": "Evaṁ sā tassa ovādaṁ datvā attano vimānameva paviṭṭhā.",
  "atk-s0513a32:720_1": "Bodhisattopi jhānaṁ nibbattetvā brahmalokaparāyaṇo ahosi.",
  "atk-s0513a32:721_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a32:721_1": "saccapariyosāne so bhikkhu sotāpattiphale patiṭṭhahi.",
  "atk-s0513a32:722_0": "Tadā devadhītā uppalavaṇṇā ahosi, tāpaso pana ahameva ahosinti.",
  "atk-s0513a32:723_0": "Siṅghapupphajātakavaṇṇanā sattamā.",
  "atk-s0513a32:725_0": "[393] 8. Vighāsādajātakavaṇṇanā",
  "atk-s0513a32:726_0": "Susukhaṁ vata jīvantīti idaṁ satthā pubbārāme viharanto keḷisīlake bhikkhū ārabbha kathesi.",
  "atk-s0513a32:726_1": "Tesu hi mahāmoggallānattherena pāsādaṁ kampetvā saṁvejitesu dhammasabhāyaṁ bhikkhū tesaṁ aguṇaṁ kathentā nisīdiṁsu.",
  "atk-s0513a32:726_2": "Satthā āgantvā “kāya nuttha,",
  "atk-s0513a32:726_3": "bhikkhave,",
  "atk-s0513a32:726_4": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a32:726_5": "bhikkhave, idāneva,",
  "atk-s0513a32:726_6": "pubbepete keḷisīlakāyevā”ti vatvā atītaṁ āhari.",
  "atk-s0513a32:727_0": "Atīte bārāṇasiyaṁ brahmadatte rajjaṁ kārente bodhisatto sakko ahosi.",
  "atk-s0513a32:727_1": "Atha aññatarasmiṁ kāsikagāme satta bhātaro kāmesu dosaṁ disvā nikkhamitvā isipabbajjaṁ pabbajitvā majjhāraññe",
  "atk-s0513a32:727_2": "vasantā yoge yogaṁ akatvā kāyadaḷhībahulā hutvā nānappakāraṁ kīḷaṁ kīḷantā cariṁsu.",
  "atk-s0513a32:727_3": "Sakko devarājā “ime saṁvejessāmī”ti suko hutvā tesaṁ vasanaṭṭhānaṁ āgantvā ekasmiṁ rukkhe nilīyitvā te saṁvejento paṭhamaṁ gāthamāha –",
  "atk-s0513a32:728_0": "122.",
  "atk-s0513a32:729_0": "“Susukhaṁ vata jīvanti, ye janā vighāsādino;",
  "atk-s0513a32:730_0": "Diṭṭheva dhamme pāsaṁsā, samparāye ca suggatī”ti.",
  "atk-s0513a32:731_0": "Tattha vighāsādinoti bhuttātirekaṁ bhuñjante sandhāyāha.",
  "atk-s0513a32:731_1": "Diṭṭheva dhammeti ye evarūpā,",
  "atk-s0513a32:731_2": "te diṭṭheva dhamme pāsaṁsā,",
  "atk-s0513a32:731_3": "samparāye ca tesaṁ sugati hoti,",
  "atk-s0513a32:731_4": "sagge uppajjantīti adhippāyena vadati.",
  "atk-s0513a32:732_0": "Atha tesu eko tassa vacanaṁ sutvā avasese āmantetvā dutiyaṁ gāthamāha –",
  "atk-s0513a32:733_0": "123.",
  "atk-s0513a32:734_0": "“Sukassa bhāsamānassa, na nisāmetha paṇḍitā;",
  "atk-s0513a32:735_0": "Idaṁ suṇātha sodariyā, amhevāyaṁ pasaṁsatī”ti.",
  "atk-s0513a32:736_0": "Tattha bhāsamānassāti mānusikāya vācāya bhaṇantassa.",
  "atk-s0513a32:736_1": "Na nisāmethāti na suṇātha.",
  "atk-s0513a32:736_2": "Idaṁ suṇāthāti idamassa vacanaṁ suṇātha.",
  "atk-s0513a32:736_3": "Sodariyāti samāne udare vutthabhāvena te ālapanto āha.",
  "atk-s0513a32:737_0": "Atha ne paṭikkhipanto suko tatiyaṁ gāthamāha –",
  "atk-s0513a32:738_0": "124.",
  "atk-s0513a32:739_0": "“Nāhaṁ tumhe pasaṁsāmi, kuṇapādā suṇātha me;",
  "atk-s0513a32:740_0": "Ucchiṭṭhabhojino tumhe, na tumhe vighāsādino”ti.",
  "atk-s0513a32:741_0": "Tattha kuṇapādāti kuṇapakhādakāti te ālapati.",
  "atk-s0513a32:742_0": "Te tassa vacanaṁ sutvā sabbepi catutthaṁ gāthamāhaṁsu –",
  "atk-s0513a32:743_0": "125.",
  "atk-s0513a32:744_0": "“Sattavassā pabbajitā, majjhāraññe sikhaṇḍino;",
  "atk-s0513a32:745_0": "Vighāseneva yāpentā, mayañce bhoto gārayhā;",
  "atk-s0513a32:746_0": "Ke nu bhoto pasaṁsiyā”ti.",
  "atk-s0513a32:747_0": "Tattha sikhaṇḍinoti cūḷāya samannāgatā.",
  "atk-s0513a32:747_1": "Vighāsenevāti ettakaṁ kālaṁ satta vassāni sīhabyagghavighāseneva yāpentā yadi bhoto gārayhā,",
  "atk-s0513a32:747_2": "atha ke nu te pasaṁsiyāti.",
  "atk-s0513a32:748_0": "Te lajjāpento mahāsatto pañcamaṁ gāthamāha –",
  "atk-s0513a32:749_0": "126.",
  "atk-s0513a32:750_0": "“Tumhe sīhānaṁ byagghānaṁ, vāḷānañcāvasiṭṭhakaṁ;",
  "atk-s0513a32:751_0": "Ucchiṭṭheneva yāpentā, maññivho vighāsādino”ti.",
  "atk-s0513a32:752_0": "Tattha vāḷānañcāvasiṭṭhakanti sesavāḷamigānañca avasiṭṭhakaṁ ucchiṭṭhabhojanaṁ.",
  "atk-s0513a32:753_0": "Taṁ sutvā tāpasā “sace mayaṁ na vighāsādā,",
  "atk-s0513a32:753_1": "atha ke carahi te vighāsādā”ti?",
  "atk-s0513a32:753_2": "Atha tesaṁ so tamatthaṁ ācikkhanto chaṭṭhaṁ gāthamāha –",
  "atk-s0513a32:754_0": "127.",
  "atk-s0513a32:755_0": "“Ye brāhmaṇassa samaṇassa, aññassa vā vanibbino;",
  "atk-s0513a32:756_0": "Datvāva sesaṁ bhuñjanti, te janā vighāsādino”ti.",
  "atk-s0513a32:757_0": "Tattha vanibbinoti taṁ taṁ bhaṇḍaṁ yācanakassa. Evaṁ te lajjāpetvā mahāsatto sakaṭṭhānameva gato.",
  "atk-s0513a32:758_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a32:758_1": "“tadā satta bhātaro ime keḷisīlakā bhikkhū ahesuṁ,",
  "atk-s0513a32:758_2": "sakko pana ahameva ahosi”nti.",
  "atk-s0513a32:759_0": "Vighāsādajātakavaṇṇanā aṭṭhamā.",
  "atk-s0513a32:761_0": "[394] 9. Vaṭṭakajātakavaṇṇanā",
  "atk-s0513a32:762_0": "Paṇītanti idaṁ satthā jetavane viharanto ekaṁ lolabhikkhuṁ ārabbha kathesi.",
  "atk-s0513a32:762_1": "Tañhi satthā “saccaṁ kira tvaṁ bhikkhu lolo”ti pucchitvā “āma,",
  "atk-s0513a32:762_2": "bhante”ti vutte “na kho bhikkhu idāneva lolo,",
  "atk-s0513a32:762_3": "pubbepi tvaṁ loloyeva,",
  "atk-s0513a32:762_4": "lolatāya pana bārāṇasiyaṁ hatthigavāssapurisakuṇapehi atitto ‘ito uttaritaraṁ labhissāmī’ti araññaṁ paviṭṭhosī”ti vatvā atītaṁ āhari.",
  "atk-s0513a32:763_0": "Atīte bārāṇasiyaṁ brahmadatte rajjaṁ kārente bodhisatto vaṭṭakayoniyaṁ nibbattitvā araññe lūkhatiṇabījāhāro vasi.",
  "atk-s0513a32:763_1": "Tadā bārāṇasiyaṁ eko lolakāko hatthikuṇapādīhi atitto “ito uttaritaraṁ labhissāmī”ti araññaṁ pavisitvā",
  "atk-s0513a32:763_2": "phalāphalaṁ khādanto bodhisattaṁ disvā “ayaṁ vaṭṭako ativiya thūlasarīro,",
  "atk-s0513a32:763_3": "madhuraṁ gocaraṁ khādati maññe,",
  "atk-s0513a32:763_4": "etassa gocaraṁ pucchitvā taṁ khāditvā ahampi thūlo bhavissāmī”ti cintetvā bodhisattassa uparibhāge sākhāya nilīyitvā bodhisattaṁ pucchi “bho vaṭṭaka,",
  "atk-s0513a32:763_5": "kiṁ nāma paṇītāhāraṁ bhuñjasi,",
  "atk-s0513a32:763_6": "thūlasarīro ahosī”ti?",
  "atk-s0513a32:763_7": "Bodhisatto tena pucchito tena saddhiṁ paṭisanthāraṁ karonto paṭhamaṁ gāthamāha –",
  "atk-s0513a32:764_0": "128.",
  "atk-s0513a32:765_0": "“Paṇītaṁ bhuñjase bhattaṁ, sappitelañca mātula;",
  "atk-s0513a32:766_0": "Atha kena nu vaṇṇena, kiso tvamasi vāyasā”ti.",
  "atk-s0513a32:767_0": "Tattha bhattanti manussānaṁ bhojananiyāmena paṭiyāditabhattaṁ.",
  "atk-s0513a32:767_1": "Mātulāti taṁ piyasamudācārena ālapati.",
  "atk-s0513a32:767_2": "Kisoti appamaṁsalohito.",
  "atk-s0513a32:768_0": "Tassa vacanaṁ sutvā kāko tisso gāthā abhāsi –",
  "atk-s0513a32:769_0": "129.",
  "atk-s0513a32:770_0": "“Amittamajjhe vasato, tesu āmisamesato;",
  "atk-s0513a32:771_0": "Niccaṁ ubbiggahadayassa, kuto kākassa daḷhiyaṁ.",
  "atk-s0513a32:772_0": "130.",
  "atk-s0513a32:773_0": "“Niccaṁ ubbegino kākā, dhaṅkā pāpena kammunā;",
  "atk-s0513a32:774_0": "Laddho piṇḍo na pīṇeti, kiso tenasmi vaṭṭaka.",
  "atk-s0513a32:775_0": "131.",
  "atk-s0513a32:776_0": "“Lūkhāni tiṇabījāni, appasnehāni bhuñjasi;",
  "atk-s0513a32:777_0": "Atha kena nu vaṇṇena, thūlo tvamasi vaṭṭakā”ti.",
  "atk-s0513a32:778_0": "Tattha daḷhiyanti evarūpassa mayhaṁ kākassa kuto daḷhībhāvo,",
  "atk-s0513a32:778_1": "kuto thūlanti attho.",
  "atk-s0513a32:778_2": "Ubbeginoti ubbegavanto.",
  "atk-s0513a32:778_3": "Dhaṅkāti kākānameva nāmaṁ.",
  "atk-s0513a32:778_4": "Pāpena kammunā laddhoti kākena manussasantakavilumpanasaṅkhātena pāpena kammena laddho piṇḍo.",
  "atk-s0513a32:778_5": "Na pīṇetīti na tappeti.",
  "atk-s0513a32:778_6": "Tenasmīti tena kāraṇenāhaṁ kiso asmi.",
  "atk-s0513a32:778_7": "Appasnehānīti mandojāni.",
  "atk-s0513a32:778_8": "Idaṁ kāko bodhisattaṁ “paṇītabhojanaṁ khādatī”ti saññī hutvāpi vaṭṭakānaṁ gahitagocaraṁ pucchanto āha.",
  "atk-s0513a32:779_0": "Taṁ sutvā bodhisatto attano thūlabhāvakāraṇaṁ kathento imā gāthā abhāsi –",
  "atk-s0513a32:780_0": "132.",
  "atk-s0513a32:781_0": "“Appicchā appacintāya, adūragamanena ca;",
  "atk-s0513a32:782_0": "Laddhāladdhena yāpento, thūlo tenasmi vāyasa.",
  "atk-s0513a32:783_0": "133.",
  "atk-s0513a32:784_0": "“Appicchassa hi posassa, appacintasukhassa ca;",
  "atk-s0513a32:785_0": "Susaṅgahitamānassa, vuttī susamudānayā”ti.",
  "atk-s0513a32:786_0": "Tattha appicchāti āhāresu appicchatāya nittaṇhatāya,",
  "atk-s0513a32:786_1": "kevalaṁ sarīrayāpanavaseneva āhārāharaṇatāyāti attho.",
  "atk-s0513a32:786_2": "Appacintāyāti “ajja kahaṁ āhāraṁ labhissāmi,",
  "atk-s0513a32:786_3": "sve kaha”nti evaṁ āhāracintāya abhāvena.",
  "atk-s0513a32:786_4": "Adūragamanena cāti “asukasmiṁ nāma ṭhāne madhuraṁ labhissāmī”ti cintetvā avidūragamanena ca.",
  "atk-s0513a32:786_5": "Laddhāladdhenāti lūkhaṁ vā hotu paṇītaṁ vā,",
  "atk-s0513a32:786_6": "yaṁ laddhaṁ, teneva.",
  "atk-s0513a32:786_7": "Thūlo tenasmīti tena catubbidhena kāraṇena thūlo asmi.",
  "atk-s0513a32:786_8": "Vāyasāti kākaṁ ālapati.",
  "atk-s0513a32:786_9": "Appacintasukhassāti āhāracintārahitānaṁ appacintānamariyānaṁ sukhaṁ assatthīti appacintasukho,",
  "atk-s0513a32:786_10": "tassa tādisena sukhena samannāgatassa.",
  "atk-s0513a32:786_11": "Susaṅgahitamānassāti “ettakaṁ bhuñjitvā jīrāpetuṁ sakkhissāmī”ti evaṁ suṭṭhu saṅgahitāhāramānassa.",
  "atk-s0513a32:786_12": "Vuttī susamudānayāti evarūpassa puggalassa jīvitavutti sukhena sakkā samudānetuṁ susamudānayā sunibbattiyā.",
  "atk-s0513a32:787_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a32:787_1": "saccapariyosāne lolabhikkhu sotāpattiphale patiṭṭhahi.",
  "atk-s0513a32:788_0": "Tadā kāko lolabhikkhu ahosi, vaṭṭako pana ahameva ahosinti.",
  "atk-s0513a32:789_0": "Vaṭṭakajātakavaṇṇanā navamā.",
  "atk-s0513a32:791_0": "[395] 10. Pārāvatajātakavaṇṇanā",
  "atk-s0513a32:792_0": "Cirassaṁvata passāmīti idaṁ satthā jetavane viharanto lolabhikkhuṁyeva ārabbha kathesi.",
  "atk-s0513a32:792_1": "Paccuppannavatthu heṭṭhā vuttanayameva.",
  "atk-s0513a32:793_0": "Atīte bārāṇasiyaṁ brahmadatte rajjaṁ kārente bodhisatto pārāvato hutvā bārāṇasiseṭṭhino mahānase nīḷapacchiyaṁ vasati.",
  "atk-s0513a32:793_1": "Kākopi tena saddhiṁ vissāsaṁ katvā tattheva vasatīti sabbaṁ vitthāretabbaṁ.",
  "atk-s0513a32:793_2": "Bhattakārako kākapattāni luñcitvā piṭṭhena taṁ makkhetvā ekaṁ kapālakhaṇḍaṁ vijjhitvā kaṇṭhe piḷandhitvā pacchiyaṁ pakkhipi.",
  "atk-s0513a32:793_3": "Bodhisatto araññato āgantvā taṁ disvā parihāsaṁ karonto paṭhamaṁ gāthamāha –",
  "atk-s0513a32:794_0": "134.",
  "atk-s0513a32:795_0": "“Cirassaṁ vata passāmi, sahāyaṁ maṇidhārinaṁ;",
  "atk-s0513a32:796_0": "Sukatā massukuttiyā, sobhate vata me sakhā”ti.",
  "atk-s0513a32:797_0": "Tattha massukuttiyāti imāya massukiriyāya.",
  "atk-s0513a32:798_0": "Taṁ sutvā kāko dutiyaṁ gāthamāha –",
  "atk-s0513a32:799_0": "135.",
  "atk-s0513a32:800_0": "“Parūḷhakacchanakhalomo, ahaṁ kammesu byāvaṭo;",
  "atk-s0513a32:801_0": "Cirassaṁ nhāpitaṁ laddhā, lomaṁ taṁ ajja hārayi”nti.",
  "atk-s0513a32:802_0": "Tattha ahaṁ kammesu byāvaṭoti ahaṁ samma pārāvata,",
  "atk-s0513a32:802_1": "rājakammesu byāvaṭo okāsaṁ alabhanto parūḷhakacchanakhalomo ahosinti vadati.",
  "atk-s0513a32:802_2": "Ajja hārayinti ajja hāresiṁ.",
  "atk-s0513a32:803_0": "Tato bodhisatto tatiyaṁ gāthamāha –",
  "atk-s0513a32:804_0": "136.",
  "atk-s0513a32:805_0": "“Yaṁ nu lomaṁ ahāresi, dullabhaṁ laddha kappakaṁ;",
  "atk-s0513a32:806_0": "Atha kiñcarahi te samma, kaṇṭhe kiṇikiṇāyatī”ti.",
  "atk-s0513a32:807_0": "Tassattho –",
  "atk-s0513a32:807_1": "yaṁ tāva dullabhaṁ kappakaṁ labhitvā lomaṁ harāpesi,",
  "atk-s0513a32:807_2": "taṁ harāpaya,",
  "atk-s0513a32:807_3": "atha kiñcarahi te vayassa idaṁ kaṇṭhe kiṇikiṇāyatīti.",
  "atk-s0513a32:808_0": "Tato kāko dve gāthā abhāsi –",
  "atk-s0513a32:809_0": "137.",
  "atk-s0513a32:810_0": "“Manussasukhumālānaṁ, maṇi kaṇṭhesu lambati;",
  "atk-s0513a32:811_0": "Tesāhaṁ anusikkhāmi, mā tvaṁ maññi davā kataṁ.",
  "atk-s0513a32:812_0": "138.",
  "atk-s0513a32:813_0": "“Sacepimaṁ pihayasi, massukuttiṁ sukāritaṁ;",
  "atk-s0513a32:814_0": "Kārayissāmi te samma, maṇiñcāpi dadāmi te”ti.",
  "atk-s0513a32:815_0": "Tattha maṇīti evarūpānaṁ manussānaṁ ekaṁ maṇiratanaṁ kaṇṭhesu lambati.",
  "atk-s0513a32:815_1": "Tesāhanti tesaṁ ahaṁ.",
  "atk-s0513a32:815_2": "Mā tvaṁ maññīti tvaṁ pana “etaṁ mayā davā kata”nti mā maññi.",
  "atk-s0513a32:815_3": "Sacepimaṁ pihayasīti sace imaṁ mama kataṁ massukuttiṁ tvaṁ icchasi.",
  "atk-s0513a32:816_0": "Taṁ sutvā bodhisatto chaṭṭhaṁ gāthamāha –",
  "atk-s0513a32:817_0": "139.",
  "atk-s0513a32:818_0": "“Tvaññeva maṇinā channo, sukatāya ca massuyā;",
  "atk-s0513a32:819_0": "Āmanta kho taṁ gacchāmi, piyaṁ me tavadassana”nti.",
  "atk-s0513a32:820_0": "Tattha maṇināti maṇino,",
  "atk-s0513a32:820_1": "ayameva vā pāṭho.",
  "atk-s0513a32:820_2": "Idaṁ vuttaṁ hoti –",
  "atk-s0513a32:820_3": "samma vāyasa,",
  "atk-s0513a32:820_4": "tvaññeva imassa maṇino anucchaviko imissā ca sukatāya massuyā,",
  "atk-s0513a32:820_5": "mama pana tava adassanameva piyaṁ,",
  "atk-s0513a32:820_6": "tasmā taṁ āmantayitvā gacchāmīti.",
  "atk-s0513a32:821_0": "Evañca pana vatvā bodhisatto uppatitvā aññattha gato. Kāko tattheva jīvitakkhayaṁ patto.",
  "atk-s0513a32:822_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a32:822_1": "saccapariyosāne lolabhikkhu anāgāmiphale patiṭṭhahi.",
  "atk-s0513a32:822_2": "Tadā kāko lolabhikkhu ahosi,",
  "atk-s0513a32:822_3": "pārāvato pana ahameva ahosinti.",
  "atk-s0513a32:823_0": "Pārāvatajātakavaṇṇanā dasamā.",
  "atk-s0513a32:824_0": "Kharaputtavaggo dutiyo niṭṭhito.",
  "atk-s0513a32:825_0": "Jātakuddānaṁ –",
  "atk-s0513a32:826_0": "Avāriyaṁ setaketu, darīmukhañca neru ca;",
  "atk-s0513a32:827_0": "Āsaṅkamigālopañca, kāḷakaṇṇī ca kukkuṭaṁ.",
  "atk-s0513a32:828_0": "Dhammadhajañca nandiyaṁ, kharaputtaṁ sūci ceva;",
  "atk-s0513a32:829_0": "Tuṇḍilaṁ soṇṇakakkaṭaṁ, mayhakaṁ vijjādharañceva.",
  "atk-s0513a32:830_0": "Siṅghapupphaṁ vighāsādaṁ, vaṭṭakañca pārāvataṁ;",
  "atk-s0513a32:831_0": "Saṅgāyiṁsu mahātherā, chakke vīsati jātake.",
  "atk-s0513a32:832_0": "Chakkanipātavaṇṇanā niṭṭhitā."
}