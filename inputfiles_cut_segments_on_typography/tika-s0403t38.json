{
  "tika-s0403t38:0_0": "6. Abyākatavaggo",
  "tika-s0403t38:1_0": "1-2. Abyākatasuttādivaṇṇanā",
  "tika-s0403t38:2_0": "54- 55.",
  "tika-s0403t38:2_1": "Chaṭṭhavaggassa paṭhamaṁ suviññeyyameva.",
  "tika-s0403t38:2_2": "Dutiye atīte attabhāve nibbattakaṁ kammanti “purimakammabhavasmiṁ moho avijjā,",
  "tika-s0403t38:2_3": "āyūhanā saṅkhārā,",
  "tika-s0403t38:2_4": "nikanti taṇhā,",
  "tika-s0403t38:2_5": "upagamanaṁ upādānaṁ,",
  "tika-s0403t38:2_6": "cetanā bhavo”ti evamāgataṁ saparikkhāraṁ pañcavidhaṁ kammavaṭṭamāha.",
  "tika-s0403t38:2_7": "Etarahi me attabhāvo na siyāti viññāṇanāmarūpasaḷāyatanaphassavedanāsahitaṁ paccuppannaṁ pañcavidhaṁ vipākavaṭṭamāha.",
  "tika-s0403t38:2_8": "Yaṁ atthikanti yaṁ paramatthato vijjamānakaṁ.",
  "tika-s0403t38:2_9": "Tenāha “bhūta”nti.",
  "tika-s0403t38:2_10": "Tañhi paccayanibbattatāya “bhūta”nti vuccati.",
  "tika-s0403t38:2_11": "Taṁ pajahāmīti tappaṭibaddhacchandarāgappahānena tato eva āyatiṁ anuppattidhammatāpādanavasena pajahāmi pariccajāmi.",
  "tika-s0403t38:2_12": "Haritantanti haritameva. Anta-",
  "tika-s0403t38:2_13": "saddena padavaḍḍhanaṁ kataṁ yathā “vanantaṁ suttanta”nti,",
  "tika-s0403t38:2_14": "allatiṇādīni āgamma nibbāyatīti attho.",
  "tika-s0403t38:2_15": "Pathantanti mahāmaggaṁ.",
  "tika-s0403t38:2_16": "Selantanti pabbataṁ.",
  "tika-s0403t38:2_17": "Udakantanti udakaṁ.",
  "tika-s0403t38:2_18": "Ramaṇīyaṁ vā bhūmibhāganti tiṇagumbādirahitaṁ vivittaṁ abbhokāsabhūmibhāgaṁ.",
  "tika-s0403t38:2_19": "Anāhārāti apaccayā nirupādānā.",
  "tika-s0403t38:2_20": "Sesamettha uttānameva.",
  "tika-s0403t38:3_0": "Abyākatasuttādivaṇṇanā niṭṭhitā.",
  "tika-s0403t38:4_0": "3. Tissabrahmāsuttavaṇṇanā",
  "tika-s0403t38:5_0": "56.",
  "tika-s0403t38:5_1": "Tatiye vivittāni tādisāni pana pariyantāni atidūrāni hontīti āha “antimapariyantimānī”ti.",
  "tika-s0403t38:5_2": "Ante bhavāni antimāni,",
  "tika-s0403t38:5_3": "antimāniyeva pariyantimāni.",
  "tika-s0403t38:5_4": "Ubhayenapi atidūrataṁ dasseti.",
  "tika-s0403t38:5_5": "Samannāhāre ṭhapayamānoti indriyaṁ samākārena vattento indriyasamataṁ paṭipādento nāma hoti.",
  "tika-s0403t38:5_6": "Vipassanācittasampayutto samādhi,",
  "tika-s0403t38:5_7": "satipi saṅkhāranimittāvirahe niccanimittādivirahato “animitto”ti vuccatīti āha “animittanti balavavipassanāsamādhi”nti.",
  "tika-s0403t38:6_0": "Tissabrahmāsuttavaṇṇanā niṭṭhitā.",
  "tika-s0403t38:7_0": "4-7. Sīhasenāpatisuttādivaṇṇanā",
  "tika-s0403t38:8_0": "57- 60.",
  "tika-s0403t38:8_1": "Catutthe kucchito ariyo kadariyo.",
  "tika-s0403t38:8_2": "Thaddhamacchariyasadisaṁ hi kucchitaṁ sabbanihīnaṁ natthi sabbakusalānaṁ ādibhūtassa nisedhanato.",
  "tika-s0403t38:8_3": "Sesamettha pañcamādīni ca uttānatthāneva.",
  "tika-s0403t38:9_0": "Sīhasenāpatisuttādivaṇṇanā niṭṭhitā.",
  "tika-s0403t38:10_0": "8. Pacalāyamānasuttavaṇṇanā",
  "tika-s0403t38:11_0": "61.",
  "tika-s0403t38:11_1": "Aṭṭhame ālokasaññaṁ manasi kareyyāsīti divā vā rattiṁ vā sūriyapajjotacandamaṇiādīnaṁ ālokaṁ “āloko”ti manasi kareyyāsi.",
  "tika-s0403t38:11_2": "Idaṁ vuttaṁ hoti –",
  "tika-s0403t38:11_3": "sūriyacandālokādiṁ divā rattiñca upaladdhaṁ yathāladdhavaseneva manasi kareyyāsi,",
  "tika-s0403t38:11_4": "citte ṭhapeyyāsi.",
  "tika-s0403t38:11_5": "Yathā te subhāvitālokakasiṇassa viya kasiṇāloko yadicchakaṁ yāvadicchakañca so āloko rattiyaṁ upatiṭṭhati,",
  "tika-s0403t38:11_6": "yena tattha divāsaññaṁ ṭhapeyyāsi,",
  "tika-s0403t38:11_7": "divā viya vigatathinamiddhova bhaveyyāsīti.",
  "tika-s0403t38:11_8": "Tenāha “yathā divā tathā ratti”nti.",
  "tika-s0403t38:11_9": "Iti vivaṭena cetasāti evaṁ apihitena cittena thinamiddhapidhānena apihitattā.",
  "tika-s0403t38:11_10": "Apariyonaddhenāti samantato anonaddhena asañchāditena.",
  "tika-s0403t38:11_11": "Sahobhāsanti sañāṇobhāsaṁ.",
  "tika-s0403t38:11_12": "Thinamiddhavinodanaālokopi vā hotu kasiṇālokopi vā parikammālokopi vā,",
  "tika-s0403t38:11_13": "upakkilesāloko viya sabboyaṁ āloko ñāṇasamuṭṭhānovāti.",
  "tika-s0403t38:11_14": "Yesaṁ akaraṇe puggalo mahājāniyo hoti,",
  "tika-s0403t38:11_15": "tāni avassaṁ kātabbāni.",
  "tika-s0403t38:11_16": "Yāni akātumpi vaṭṭanti,",
  "tika-s0403t38:11_17": "sati samavāye kātabbato tāni karaṇīyānīti āha “itarāni karaṇīyānī”ti.",
  "tika-s0403t38:11_18": "Atha vā kattabbāni kammāni karaṇaṁ arahantīti karaṇīyāni.",
  "tika-s0403t38:11_19": "Itarāni kiccānītipi vadanti.",
  "tika-s0403t38:12_0": "Ādinayappavattā viggāhikakathāti “na tvaṁ imaṁ dhammavinayaṁ ājānāsi,",
  "tika-s0403t38:12_1": "ahaṁ imaṁ dhammavinayaṁ ājānāmi,",
  "tika-s0403t38:12_2": "kiṁ tvaṁ imaṁ dhammavinayaṁ ājānissasi,",
  "tika-s0403t38:12_3": "micchāpaṭipanno tvamasi,",
  "tika-s0403t38:12_4": "ahamasmi sammāpaṭipanno,",
  "tika-s0403t38:12_5": "sahitaṁ me,",
  "tika-s0403t38:12_6": "asahitaṁ te,",
  "tika-s0403t38:12_7": "purevacanīyaṁ pacchā avaca,",
  "tika-s0403t38:12_8": "pacchāvacanīyaṁ pure avaca,",
  "tika-s0403t38:12_9": "adhiciṇṇaṁ te viparāvattaṁ,",
  "tika-s0403t38:12_10": "āropito te vādo,",
  "tika-s0403t38:12_11": "niggahito tvamasi.",
  "tika-s0403t38:12_12": "Cara vādappamokkhāya,",
  "tika-s0403t38:12_13": "nibbeṭhehi vā sace pahosī”ti evaṁpavattā kathā.",
  "tika-s0403t38:12_14": "Tattha sahitaṁ meti mayhaṁ vacanaṁ sahitaṁ siliṭṭhaṁ,",
  "tika-s0403t38:12_15": "atthayuttaṁ kāraṇayuttanti attho.",
  "tika-s0403t38:12_16": "Sahitanti vā pubbāparāviruddhaṁ.",
  "tika-s0403t38:12_17": "Asahitaṁ teti tuyhaṁ vacanaṁ asahitaṁ asiliṭṭhaṁ.",
  "tika-s0403t38:12_18": "Adhiciṇṇaṁ te viparāvattanti yaṁ tuyhaṁ dīgharattāciṇṇavasena suppaguṇaṁ,",
  "tika-s0403t38:12_19": "taṁ mayhaṁ ekavacaneneva viparāvattaṁ parivattitvā ṭhitaṁ,",
  "tika-s0403t38:12_20": "na kiñci jānāsīti attho.",
  "tika-s0403t38:12_21": "Āropito te vādoti mayā tava vāde doso āropito.",
  "tika-s0403t38:12_22": "Cara vādappamokkhāyāti dosamocanatthaṁ cara vicara,",
  "tika-s0403t38:12_23": "tattha tattha gantvā sikkhāti attho.",
  "tika-s0403t38:12_24": "Nibbeṭhehi vā sace pahosīti atha sayaṁ pahosi,",
  "tika-s0403t38:12_25": "idāni eva nibbeṭhehīti attho.",
  "tika-s0403t38:13_0": "Taṇhā sabbaso khīyanti etthāti taṇhāsaṅkhayo, tasmiṁ.",
  "tika-s0403t38:13_1": "Taṇhāsaṅkhayeti ca idaṁ visaye bhummanti āha “taṁ ārammaṇaṁ katvā”ti.",
  "tika-s0403t38:13_2": "Vimuttacittatāyāti sabbasaṁkilesehi vippayuttacittatāya.",
  "tika-s0403t38:13_3": "Aparabhāge paṭipadā nāma ariyasaccābhisamayo.",
  "tika-s0403t38:13_4": "Sā sāsanacārigocarā paccattaṁ veditabbatoti āha “pubbabhāgappaṭipadaṁ saṁkhittena desethāti pucchatī”ti.",
  "tika-s0403t38:13_5": "Akuppadhammatāya khayavayasaṅkhātaṁ antaṁ atītāti accantā,",
  "tika-s0403t38:13_6": "so eva aparihāyanasabhāvattā accantā niṭṭhā assāti accantaniṭṭhā.",
  "tika-s0403t38:13_7": "Tenāha “ekantaniṭṭho satataniṭṭhoti attho”ti.",
  "tika-s0403t38:13_8": "Na hi paṭividdhassa lokuttaradhammassa dassannaṁ kuppannaṁ nāma atthi.",
  "tika-s0403t38:13_9": "Accantameva catūhi yogehi khemo etassa atthīti accantayogakkhemī.",
  "tika-s0403t38:13_10": "Maggabrahmacariyassa vusitattā tassa ca aparihāyanasabhāvattā accantaṁ brahmacārīti accantabrahmacārī.",
  "tika-s0403t38:13_11": "Tenāha “niccabrahmacārīti attho”ti.",
  "tika-s0403t38:13_12": "Pariyosānanti maggabrahmacariyapariyapariyosānaṁ vaṭṭadukkhapariyosānañca.",
  "tika-s0403t38:14_0": "Pañcakkhandhāti pañcupādānakkhandhā.",
  "tika-s0403t38:14_1": "Sakkāyasabbañhi sandhāya idha “sabbe dhammā”ti vuttaṁ vipassanāvisayassa adhippetattā.",
  "tika-s0403t38:14_2": "Tasmā āyatanadhātuyopi taggatikā eva daṭṭhabbā.",
  "tika-s0403t38:14_3": "Tenāha bhagavā “nālaṁ abhinivesāyā”ti.",
  "tika-s0403t38:14_4": "Na yuttā abhinivesāya “etaṁ mama,",
  "tika-s0403t38:14_5": "eso me attā”ti ajjhosānāya.",
  "tika-s0403t38:14_6": "“Alameva nibbindituṁ alaṁ virajjitu”ntiādīsu viya alaṁ-",
  "tika-s0403t38:14_7": "saddo yuttatthopi hotīti āha “na yuttā”ti.",
  "tika-s0403t38:14_8": "Sampajjantīti bhavanti.",
  "tika-s0403t38:14_9": "Yadipi “tatiyā catutthī”ti idaṁ visuddhidvayaṁ abhiññāpaññā,",
  "tika-s0403t38:14_10": "tassa pana sapaccayanāmarūpadassanabhāvato sati ca paccayapariggahe sapaccayattā aniccanti,",
  "tika-s0403t38:14_11": "nāmarūpassa aniccatāya dukkhaṁ,",
  "tika-s0403t38:14_12": "dukkhañca anattāti atthato lakkhaṇattayaṁ supākaṭameva hotīti āha “aniccaṁ dukkhaṁ anattāti ñātapariññāya abhijānātī”ti.",
  "tika-s0403t38:14_13": "Tatheva tīraṇapariññāyāti iminā aniccādibhāvena nālaṁ abhinivesāyāti nāmarūpassa upasaṁharati,",
  "tika-s0403t38:14_14": "na abhiññāpaññānaṁ sambhāradhammānaṁ.",
  "tika-s0403t38:14_15": "Purimāya hi atthato āpannaṁ lakkhaṇattayaṁ gaṇhāti salakkhaṇasallakkhaṇaparattā tassā.",
  "tika-s0403t38:14_16": "Dutiyāya sarūpato tassā lakkhaṇattayāropanavasena sammasanabhāvato.",
  "tika-s0403t38:14_17": "Ekacittakkhaṇikatāya abhinipātamattatāya ca appamattakampi.",
  "tika-s0403t38:14_18": "Rūpapariggahassa oḷārikabhāvato arūpapariggahaṁ dasseti.",
  "tika-s0403t38:14_19": "Dassento ca vedanāya āsannabhāvato,",
  "tika-s0403t38:14_20": "visesato sukhasārāgitāya,",
  "tika-s0403t38:14_21": "bhavassādagadhitamānasatāya ca therassa vedanāvasena nibbattetvā dasseti.",
  "tika-s0403t38:15_0": "Khayavirāgoti khayasaṅkhāto virāgo saṅkhārānaṁ palujjanā.",
  "tika-s0403t38:15_1": "Yaṁ āgamma sabbaso saṅkhārehi virajjanā hoti,",
  "tika-s0403t38:15_2": "taṁ nibbānaṁ accantavirāgo.",
  "tika-s0403t38:15_3": "Nirodhānupassimhipīti nirodhānupassipadepi.",
  "tika-s0403t38:15_4": "Eseva nayoti atidisitvā taṁ ekadesena vivaranto “nirodhopi hi…pe…",
  "tika-s0403t38:15_5": "duvidhoyevā”ti āha.",
  "tika-s0403t38:15_6": "Khandhānaṁ pariccajanaṁ tappaṭibaddhakilesappahānavasenāti yenākārena vipassanā kilese pajahati,",
  "tika-s0403t38:15_7": "tenākārena taṁnimittakkhandhe ca pajahatīti vattabbataṁ arahatīti āha “sā hi…pe…",
  "tika-s0403t38:15_8": "vossajjatī”ti.",
  "tika-s0403t38:15_9": "Ārammaṇatoti kiccasādhanavasena ārammaṇakaraṇato.",
  "tika-s0403t38:15_10": "Evañhi maggato aññesaṁ nibbānārammaṇānaṁ pakkhandanavossaggābhāvo siddhova hoti.",
  "tika-s0403t38:15_11": "Pariccajanena pakkhandanena cāti dvīhipi vā kāraṇehi.",
  "tika-s0403t38:15_12": "Soti maggo.",
  "tika-s0403t38:15_13": "Sabbesaṁ khandhānaṁ vossajjanaṁ tappaṭibaddhasaṁkilesappahānena daṭṭhabbaṁ.",
  "tika-s0403t38:15_14": "Yasmā vā vipassanācittaṁ pakkhandatīti maggasampayuttacittaṁ sandhāyāha.",
  "tika-s0403t38:15_15": "Maggo ca samucchedavasena kilese khandhe ca pariccajati,",
  "tika-s0403t38:15_16": "tasmā yathākkamaṁ vipassanāmaggānañca vasena pakkhandanapariccāgavossaggāpi veditabbā.",
  "tika-s0403t38:15_17": "Tadubhayasamaṅgīti vipassanāsamaṅgī maggasamaṅgī ca.",
  "tika-s0403t38:15_18": "“Aniccānupassanāya niccasaññaṁ pajahatī”tiādivacanato hi yathā vipassanāya kilesānaṁ pariccāgappaṭinissaggo labbhati,",
  "tika-s0403t38:15_19": "evaṁ āyatiṁ tehi kilesehi uppādetabbakkhandhānampi pariccāgapaṭinissaggo vattabbo.",
  "tika-s0403t38:15_20": "Pakkhandanapaṭinissaggo pana magge labbhamānāya ekantakāraṇabhūtāya vuṭṭhānagāminivipassanāya vasena veditabbo.",
  "tika-s0403t38:15_21": "Magge pana tadubhayampi ñāyāgatameva nippariyāyatova labbhamānattā.",
  "tika-s0403t38:15_22": "Tenāha “tadubhayasamaṅgīpuggalo”tiādi.",
  "tika-s0403t38:15_23": "Pucchantassa ajjhāsayavasena “na kiñci loke upādiyatī”ti ettha kāmupādānavasena upādiyanaṁ paṭikkhipatīti āha “taṇhāvasena na upādiyatī”ti.",
  "tika-s0403t38:15_24": "Taṇhāvasena vā asati upādiyane diṭṭhivasena upādiyanaṁ anavakāsamevāti “taṇhāvasena”icceva vuttaṁ.",
  "tika-s0403t38:15_25": "Na parāmasatīti nādiyati.",
  "tika-s0403t38:15_26": "Diṭṭhiparāmāsavasena vā “nicca”ntiādinā na parāmasati.",
  "tika-s0403t38:15_27": "Saṁkhitteneva kathesīti tassa ajjhāsayavasena papañcaṁ akatvā kathesi.",
  "tika-s0403t38:16_0": "Pacalāyamānasuttavaṇṇanā niṭṭhitā.",
  "tika-s0403t38:17_0": "9. Mettasuttavaṇṇanā",
  "tika-s0403t38:18_0": "62.",
  "tika-s0403t38:18_1": "Navame mā,",
  "tika-s0403t38:18_2": "bhikkhave,",
  "tika-s0403t38:18_3": "puññānanti ettha māti paṭisedhe nipāto. Puñña-",
  "tika-s0403t38:18_4": "saddo “kusalānaṁ,",
  "tika-s0403t38:18_5": "bhikkhave,",
  "tika-s0403t38:18_6": "dhammānaṁ samādānahetu evamidaṁ puññaṁ pavaḍḍhatī”tiādīsu puññaphale āgato.",
  "tika-s0403t38:18_7": "“Avijjāgatoyaṁ,",
  "tika-s0403t38:18_8": "bhikkhave,",
  "tika-s0403t38:18_9": "purisapuggalo puññañce saṅkhāraṁ abhisaṅkharotī”tiādīsu kāmarūpāvacarasucaritesu.",
  "tika-s0403t38:18_10": "“Puññūpagaṁ hoti viññāṇa”ntiādīsu sugativisesabhūte upapattibhave.",
  "tika-s0403t38:18_11": "“Tīṇimāni,",
  "tika-s0403t38:18_12": "bhikkhave,",
  "tika-s0403t38:18_13": "puññakiriyavatthūni dānamayaṁ puññakiriyavatthu,",
  "tika-s0403t38:18_14": "sīlamayaṁ puññakiriyavatthu,",
  "tika-s0403t38:18_15": "bhāvanāmayaṁ puññakiriyavatthū”tiādīsu kusalacetanāyaṁ.",
  "tika-s0403t38:18_16": "Idha pana tebhūmakakusaladhamme veditabbo.",
  "tika-s0403t38:18_17": "Bhāyitthāti ettha duvidhaṁ bhayaṁ ñāṇabhayaṁ,",
  "tika-s0403t38:18_18": "sārajjabhayanti.",
  "tika-s0403t38:18_19": "Tattha “yepi te,",
  "tika-s0403t38:18_20": "bhikkhave,",
  "tika-s0403t38:18_21": "devā dīghāyukā vaṇṇavanto sukhabahulā uccesu vimānesu ciraṭṭhitikā,",
  "tika-s0403t38:18_22": "tepi tathāgatassa dhammadesanaṁ sutvā yebhuyyena bhayaṁ saṁvegaṁ santāsaṁ āpajjantī”ti āgataṁ ñāṇabhayaṁ.",
  "tika-s0403t38:18_23": "“Ahudeva bhayaṁ,",
  "tika-s0403t38:18_24": "ahu chambhitattaṁ,",
  "tika-s0403t38:18_25": "ahu lomahaṁso”tiādīsu āgataṁ sārajjabhayaṁ.",
  "tika-s0403t38:18_26": "Idhāpi sārajjabhayameva.",
  "tika-s0403t38:18_27": "Ayañhettha attho –",
  "tika-s0403t38:18_28": "bhikkhave,",
  "tika-s0403t38:18_29": "dīgharattaṁ kāyavacīsaṁyamo vattappaṭivattapūraṇaṁ ekāsanaṁ ekaseyyaṁ indriyadamo dhutadhammehi cittassa",
  "tika-s0403t38:18_30": "niggaho satisampajaññaṁ kammaṭṭhānānuyogavasena vīriyārambhoti evamādīni yāni bhikkhunā nirantaraṁ pavattetabbāni puññāni,",
  "tika-s0403t38:18_31": "tehi mā bhāyittha,",
  "tika-s0403t38:18_32": "mā bhayaṁ santāsaṁ āpajjittha.",
  "tika-s0403t38:18_33": "Ekaccassa diṭṭhadhammasukhassa uparodhabhayena samparāyikanibbānasukhadāyakehi puññehi mā bhāyitthāti.",
  "tika-s0403t38:18_34": "Nissakke idaṁ sāmivacanaṁ.",
  "tika-s0403t38:19_0": "Idāni tato abhāyitabbabhāve kāraṇaṁ dassento “sukhasseta”ntiādimāha.",
  "tika-s0403t38:19_1": "Tattha sukha-",
  "tika-s0403t38:19_2": "saddo “sukho buddhānamuppādo,",
  "tika-s0403t38:19_3": "sukhā virāgatā loke”tiādīsu sukhamūle āgato.",
  "tika-s0403t38:19_4": "“Yasmā ca kho, mahāli,",
  "tika-s0403t38:19_5": "rūpaṁ sukhaṁ sukhānupatitaṁ sukhāvakkanta”ntiādīsu sukhārammaṇe.",
  "tika-s0403t38:19_6": "“Yāvañcidaṁ,",
  "tika-s0403t38:19_7": "bhikkhave,",
  "tika-s0403t38:19_8": "na sukaraṁ akkhānena pāpuṇituṁ yāva sukhā saggā”tiādīsu sukhapaccayaṭṭhāne.",
  "tika-s0403t38:19_9": "“Sukho puññassa uccayo”tiādīsu sukhahetumhi.",
  "tika-s0403t38:19_10": "“Diṭṭhadhammasukhavihārā ete dhammā”tiādīsu abyāpajje.",
  "tika-s0403t38:19_11": "“Nibbānaṁ paramaṁ sukha”ntiādīsu nibbāne.",
  "tika-s0403t38:19_12": "“Sukhassa ca pahānā”tiādīsu sukhavedanāyaṁ.",
  "tika-s0403t38:19_13": "“Adukkhamasukhaṁ santaṁ,",
  "tika-s0403t38:19_14": "sukhamicceva bhāsita”ntiādīsu upekkhāvedanāyaṁ.",
  "tika-s0403t38:19_15": "“Dvepi mayā, ānanda,",
  "tika-s0403t38:19_16": "vedanā vuttā pariyāyena sukhā vedanā dukkhā vedanā”tiādīsu iṭṭhasukhesu.",
  "tika-s0403t38:19_17": "“Sukho vipāko puññāna”ntiādīsu iṭṭhavipāke.",
  "tika-s0403t38:19_18": "Idhāpi iṭṭhavipāke eva daṭṭhabbo.",
  "tika-s0403t38:19_19": "Iṭṭhassātiādīsu icchitabbato ceva aniṭṭhappaṭipakkhato ca iṭṭhassa.",
  "tika-s0403t38:19_20": "Kamanīyato manasmiñca kamanato pavisanato kantassa.",
  "tika-s0403t38:19_21": "Piyāyitabbato santappanato ca piyassa.",
  "tika-s0403t38:19_22": "Mananīyato manassa vaḍḍhanato ca manāpassāti attho veditabbo.",
  "tika-s0403t38:19_23": "Yadidaṁ puññānīti puññānīti yadidaṁ vacanaṁ,",
  "tika-s0403t38:19_24": "etaṁ sukhassa iṭṭhassa vipākassa adhivacanaṁ nāmaṁ.",
  "tika-s0403t38:19_25": "Sukhassetaṁ yadidaṁ puññānīti phalena kāraṇassa abhedopacāraṁ vadati.",
  "tika-s0403t38:19_26": "Tena katūpacitānaṁ puññānaṁ avassaṁbhāviphalaṁ sutvā appamattena sakkaccaṁ puññāni kattabbānīti puññakiriyāyaṁ niyojeti,",
  "tika-s0403t38:19_27": "ādarañca nesaṁ tattha uppādeti.",
  "tika-s0403t38:20_0": "Idāni attanā sunettakāle katena puññakammena dīgharattaṁ paccanubhūtaṁ bhavantarappaṭicchannaṁ uḷārataraṁ",
  "tika-s0403t38:20_1": "puññavipākaṁ udāharitvā tamatthaṁ pākaṭataraṁ karonto “abhijānāmi kho panāha”ntiādimāha.",
  "tika-s0403t38:20_2": "Tattha abhijānāmīti abhivisiṭṭhena ñāṇena jānāmi,",
  "tika-s0403t38:20_3": "paccakkhato bujjhāmi.",
  "tika-s0403t38:20_4": "Dīgharattanti cirakālaṁ.",
  "tika-s0403t38:20_5": "Puññānanti dānādīnaṁ kusaladhammānaṁ.",
  "tika-s0403t38:20_6": "Satta vassānīti satta saṁvaccharāni.",
  "tika-s0403t38:20_7": "Mettacittanti mijjatīti mettā,",
  "tika-s0403t38:20_8": "siniyhatīti attho.",
  "tika-s0403t38:20_9": "Mitte bhavā,",
  "tika-s0403t38:20_10": "mittassa vā esā pavattītipi mettā.",
  "tika-s0403t38:20_11": "Lakkhaṇādito pana hitākārappavattilakkhaṇā,",
  "tika-s0403t38:20_12": "hitūpasaṁhārarasā,",
  "tika-s0403t38:20_13": "āghātavinayapaccupaṭṭhānā,",
  "tika-s0403t38:20_14": "sattānaṁ manāpabhāvadassanapadaṭṭhānā.",
  "tika-s0403t38:20_15": "Byāpādūpasamo etissā sampatti,",
  "tika-s0403t38:20_16": "sinehasambhavo vipatti.",
  "tika-s0403t38:20_17": "Mettacittaṁ bhāvetvāti mettāsahagataṁ cittaṁ,",
  "tika-s0403t38:20_18": "cittasīsena samādhi vuttoti mettāsamādhiṁ metābrahmavihāraṁ uppādetvā ceva vaḍḍhetvā ca.",
  "tika-s0403t38:21_0": "Satta saṁvaṭṭavivaṭṭakappeti satta mahākappe.",
  "tika-s0403t38:21_1": "Saṁvaṭṭavivaṭṭaggahaṇeneva hi saṁvaṭṭaṭṭhāyivivaṭṭaṭṭhāyinopi gahitā.",
  "tika-s0403t38:21_2": "Imaṁ lokanti kāmalokaṁ.",
  "tika-s0403t38:21_3": "Saṁvaṭṭamāne sudanti saṁvaṭṭamāne,",
  "tika-s0403t38:21_4": "sudanti nipātamattaṁ,",
  "tika-s0403t38:21_5": "vipajjamāneti attho.",
  "tika-s0403t38:21_6": "“Varasaṁvattaṭṭhāne suda”ntipi paṭhanti.",
  "tika-s0403t38:21_7": "Kappeti kāle.",
  "tika-s0403t38:21_8": "Kappasīsena hi kālo vutto,",
  "tika-s0403t38:21_9": "kāle khīyamāne sabbopi khīyateva. Yathāha –",
  "tika-s0403t38:21_10": "“kālo ghasati bhūtāni,",
  "tika-s0403t38:21_11": "sabbāneva sahattanā”ti.",
  "tika-s0403t38:21_12": "“Ābhassarūpago homī”ti vuttattā tejosaṁvaṭṭavasenettha kappavuṭṭhānaṁ veditabbaṁ.",
  "tika-s0403t38:21_13": "Ābhassarūpagoti tattha paṭisandhiggahaṇavasena ābhassarabrahmalokaṁ upagacchāmīti ābhassarūpago homi.",
  "tika-s0403t38:21_14": "Vivaṭṭamāneti saṇṭhahamāneti attho.",
  "tika-s0403t38:21_15": "Suññaṁ brahmavimānaṁ upapajjāmīti kassaci sattassa tattha nibbattassa abhāvato suññaṁ yaṁ paṭhamajjhānabhūmisaṅkhātaṁ brahmavimānaṁ ādito nibbattati,",
  "tika-s0403t38:21_16": "taṁ paṭisandhiggahaṇavasena upapajjāmi upemi.",
  "tika-s0403t38:22_0": "Brahmāti kāmāvacarasattehi visiṭṭhaṭṭhena tathā tathā brūhitaguṇatāya brahmavihārato nibbattanaṭṭhena ca brahmā.",
  "tika-s0403t38:22_1": "Brahmapārisajjabrahmapurohitehi mahanto brahmāti mahābrahmā,",
  "tika-s0403t38:22_2": "tato eva te abhibhavitvā ṭhitattā abhibhū.",
  "tika-s0403t38:22_3": "Tehi na kenacipi guṇena abhibhūtoti anabhibhūto.",
  "tika-s0403t38:22_4": "Aññadatthūti ekaṁsavacane nipāto.",
  "tika-s0403t38:22_5": "Dassanato daso,",
  "tika-s0403t38:22_6": "atītānāgatapaccuppannānaṁ dassanasamattho abhiññāñāṇena passitabbaṁ passāmīti attho.",
  "tika-s0403t38:22_7": "Sesabrahmānaṁ iddhipādabhāvanābalena attano cittañca mama vase vattemīti vasavattī homīti yojetabbaṁ.",
  "tika-s0403t38:22_8": "Tadā kira bodhisatto aṭṭhasamāpattilābhīpi samāno tathā sattahitaṁ attano pāramipūraṇañca olokento tāsu",
  "tika-s0403t38:22_9": "eva dvīsu jhānabhūmīsu nikanti uppādetvā mettābrahmavihāravasena aparāparaṁ saṁsari.",
  "tika-s0403t38:22_10": "Tena vuttaṁ “satta vassāni…pe…",
  "tika-s0403t38:22_11": "vasavattī”ti.",
  "tika-s0403t38:23_0": "Evaṁ bhagavā rūpāvacarapuññassa vipākamahantataṁ pakāsetvā idāni kāmāvacarapuññassapi vipākaṁ dassento “chattiṁsakkhattu”ntiādimāha.",
  "tika-s0403t38:23_1": "Tattha sakko ahosinti chattiṁsakkhattuṁ chattiṁsavāre aññattha anupapajjitvā nirantaraṁ sakko devānamindo tāvatiṁsadevarājā ahosiṁ.",
  "tika-s0403t38:23_2": "Rājā ahosintiādīsu catūhi acchariyadhammehi catūhi saṅgahavatthūhi ca lokaṁ rañjetīti rājā.",
  "tika-s0403t38:23_3": "Cakkaratanaṁ vatteti,",
  "tika-s0403t38:23_4": "catūhi sampatticakkehi vattati,",
  "tika-s0403t38:23_5": "tehi ca paraṁ vatteti,",
  "tika-s0403t38:23_6": "parahitāya ca iriyāpathacakkānaṁ vatto etasmiṁ atthīti cakkavattī.",
  "tika-s0403t38:23_7": "“Rājā”ti cettha sāmaññaṁ,",
  "tika-s0403t38:23_8": "“cakkavattī”ti visesaṁ.",
  "tika-s0403t38:23_9": "Dhammena caratīti dhammiko,",
  "tika-s0403t38:23_10": "ñāyena samena vattatīti attho.",
  "tika-s0403t38:23_11": "Dhammeneva rajjaṁ labhitvā rājā jātoti dhammarājā,",
  "tika-s0403t38:23_12": "dasavidhe kusaladhamme agarahite ca rājadhamme niyuttoti dhammiko.",
  "tika-s0403t38:23_13": "Tena ca dhammena sakalaṁ lokaṁ rañjetīti dhammarājā.",
  "tika-s0403t38:23_14": "Parahitadhammakaraṇena vā dhammiko,",
  "tika-s0403t38:23_15": "attahitadhammakaraṇena dhammarājā.",
  "tika-s0403t38:23_16": "Yasmā cakkavattī dhammena ñāyena rajjaṁ adhigacchati,",
  "tika-s0403t38:23_17": "na adhammena,",
  "tika-s0403t38:23_18": "tasmā vuttaṁ “dhammena laddharajjattā dhammarājā”ti.",
  "tika-s0403t38:24_0": "Catūsu disāsu samuddapariyosānatāya cāturantā nāma tattha tattha dīpe mahāpathavīti āha “puratthima…pe…",
  "tika-s0403t38:24_1": "issaro”ti.",
  "tika-s0403t38:24_2": "Vijitāvīti vijetabbassa vijitavā,",
  "tika-s0403t38:24_3": "kāmakodhādikassa abbhantarassa paṭirājabhūtassa bāhirassa ca arigaṇassa vijayī vijinitvā ṭhitoti attho.",
  "tika-s0403t38:24_4": "Kāmaṁ cakkavattino kenaci yuddhaṁ nāma natthi,",
  "tika-s0403t38:24_5": "yuddhena pana sādhetabbassa vijayassa siddhiyā “vijitasaṅgāmo”ti vuttaṁ.",
  "tika-s0403t38:24_6": "Janapado vā catubbidhaacchariyadhammena samannāgato asmiṁ rājini thāvariyaṁ kenaci asaṁhāriyaṁ daḷhabhattibhāvaṁ patto,",
  "tika-s0403t38:24_7": "janapade vā attano dhammikāya paṭipattiyā thāvariyaṁ thirabhāvaṁ pattoti janapadatthāvariyappatto.",
  "tika-s0403t38:24_8": "Caṇḍassa hi rañño balidaṇḍādīhi lokaṁ pīḷayato manussā majjhimajanapadaṁ chaḍḍetvā pabbatasamuddatīrakandarādīni nissāya paccante vāsaṁ kappenti.",
  "tika-s0403t38:24_9": "Atimudukassa rañño corehi sāhasikadhanavilopapīḷitā manussā paccantaṁ pahāya janapadamajjhe vāsaṁ kappenti.",
  "tika-s0403t38:24_10": "Iti evarūpe rājini janapado thirabhāvaṁ na pāpuṇāti.",
  "tika-s0403t38:25_0": "Sattaratanasamannāgatoti cakkaratanādīhi sattahi ratanehi samupeto.",
  "tika-s0403t38:25_1": "Tesu hi rājā cakkavattī cakkaratanena ajitaṁ jināti,",
  "tika-s0403t38:25_2": "hatthiassaratanehi vijite sukheneva anuvicarati,",
  "tika-s0403t38:25_3": "pariṇāyakaratanena vijitamanurakkhati,",
  "tika-s0403t38:25_4": "avasesehi upabhogasukhamanubhavati.",
  "tika-s0403t38:25_5": "Paṭhamena cassa ussāhasattiyogo,",
  "tika-s0403t38:25_6": "pacchimena mantasattiyogo,",
  "tika-s0403t38:25_7": "hatthiassagahapatiratanehi pabhusattiyogo suparipuṇṇo hoti.",
  "tika-s0403t38:25_8": "Itthimaṇiratanehi upabhogasukhamanubhavati,",
  "tika-s0403t38:25_9": "sesehi issariyasukhaṁ.",
  "tika-s0403t38:25_10": "Visesato cassa purimāni tīṇi adosakusalamūlajanitakammānubhāvena sampajjanti,",
  "tika-s0403t38:25_11": "majjhimāni alobhakusalamūlajanitakammānubhāvena,",
  "tika-s0403t38:25_12": "pacchimamekaṁ amohakusalamūlajanitakammānubhāvenāti.",
  "tika-s0403t38:26_0": "Sūrāti sattivanto,",
  "tika-s0403t38:26_1": "nibbhayāti atthoti āha “abhīruno”ti.",
  "tika-s0403t38:26_2": "Aṅganti kāraṇaṁ.",
  "tika-s0403t38:26_3": "Yena kāraṇena “vīrā”ti vucceyyuṁ,",
  "tika-s0403t38:26_4": "taṁ vīraṅgaṁ.",
  "tika-s0403t38:26_5": "Tenāha “vīriyassetaṁ nāma”nti.",
  "tika-s0403t38:26_6": "Yāva cakkavāḷapabbatā cakkassa vattanato “cakkavāḷapabbataṁ sīmaṁ katvā ṭhitasamuddapariyanta”nti vuttaṁ.",
  "tika-s0403t38:26_7": "Adaṇḍenāti iminā dhanadaṇḍassa sarīradaṇḍassa ca akaraṇaṁ vuttaṁ.",
  "tika-s0403t38:26_8": "Asatthenāti iminā pana senāya yujjhanassāti tadubhayaṁ dassetuṁ “na daṇḍenā”tiādi vuttaṁ.",
  "tika-s0403t38:26_9": "Idaṁ vuttaṁ hoti –",
  "tika-s0403t38:26_10": "ye katāparādhe satte satampi sahassampi gaṇhanti,",
  "tika-s0403t38:26_11": "te dhanadaṇḍena rajjaṁ kārenti.",
  "tika-s0403t38:26_12": "Ye chejjabhejjaṁ anusāsanti,",
  "tika-s0403t38:26_13": "te satthadaṇḍena.",
  "tika-s0403t38:26_14": "Ahaṁ pana duvidhampi daṇḍaṁ pahāya adaṇḍena ajjhāvasiṁ.",
  "tika-s0403t38:26_15": "Ye ekatodhārādinā satthena paraṁ viheṭhenti,",
  "tika-s0403t38:26_16": "te satthena rajjaṁ kārenti nāma.",
  "tika-s0403t38:26_17": "Ahaṁ pana satthena khuddakamakkhikāya pivanamattampi lohitaṁ kassaci anuppādetvā dhammeneva “ehi kho,",
  "tika-s0403t38:26_18": "mahārājā”ti evaṁ paṭirājūhi sampaṭicchitāgamano vuttappakāraṁ pathaviṁ abhijinitvā ajjhāvasiṁ,",
  "tika-s0403t38:26_19": "abhivijinitvā sāmī hutvā vasinti.",
  "tika-s0403t38:27_0": "Iti bhagavā attānaṁ kāyasakkhiṁ katvā puññānaṁ vipākamahantataṁ pakāsetvā idāni tamevatthaṁ gāthābandhanena dassento “passa,",
  "tika-s0403t38:27_1": "puññānaṁ vipāka”ntiādimāha.",
  "tika-s0403t38:27_2": "Sukhesinoti ālapanavacanametaṁ,",
  "tika-s0403t38:27_3": "tena sukhapariyesake satte āmanteti.",
  "tika-s0403t38:27_4": "Pāḷiyaṁ pana “passathā”ti vattabbe “passā”ti vacanabyattayo katoti daṭṭhabbo.",
  "tika-s0403t38:27_5": "Manussānaṁ ure satthaṁ ṭhapetvā icchitadhanaharaṇādinā vā sāhasakāritāya sāhasikā,",
  "tika-s0403t38:27_6": "tesaṁ kammaṁ sāhasikakammaṁ.",
  "tika-s0403t38:27_7": "Pathaviyā issaro pathabyoti āha “puthavisāmiko”ti.",
  "tika-s0403t38:28_0": "Mettasuttavaṇṇanā niṭṭhitā.",
  "tika-s0403t38:29_0": "10. Bhariyāsuttavaṇṇanā",
  "tika-s0403t38:30_0": "63.",
  "tika-s0403t38:30_1": "Dasame uccāsaddā mahāsaddā uddhaṁ uggatattā uccaṁ patthaṭattā mahantaṁ avinibbhogaṁ vinibhuñjitvā gahetuṁ asakkuṇeyyaṁ saddaṁ karontā vadanti.",
  "tika-s0403t38:30_2": "Vacīghosopi hi bahūhi ekajjhaṁ pavattito atthato ca saddato ca duravabodho kevalaṁ mahānigghoso eva hutvā sotapathamāgacchati.",
  "tika-s0403t38:30_3": "Macchavilopeti macche vilumpitvā viya gahaṇe,",
  "tika-s0403t38:30_4": "macchānaṁ vā vilumpane.",
  "tika-s0403t38:30_5": "Kevaṭṭānañhi macchapacchiṭṭhapitaṭṭhāne mahājano sannipatitvā “idha aññaṁ ekaṁ macchaṁ dehi,",
  "tika-s0403t38:30_6": "ekaṁ macchaphālaṁ dehi,",
  "tika-s0403t38:30_7": "etassa te mahā dinno,",
  "tika-s0403t38:30_8": "mayhaṁ khuddako”ti evaṁ uccāsaddamahāsaddaṁ karonti.",
  "tika-s0403t38:30_9": "Taṁ sandhāyetaṁ vuttaṁ “kevaṭṭānaṁ macchapacchiṁ otāretvā ṭhitaṭṭhāne”ti.",
  "tika-s0403t38:30_10": "Macchaggahaṇatthaṁ jāle pakkhittepi tasmiṁ ṭhāne kevaṭṭā ceva aññe ca “paviṭṭho na paviṭṭho,",
  "tika-s0403t38:30_11": "gahito na gahito”ti mahāsaddaṁ karonti.",
  "tika-s0403t38:30_12": "Taṁ sandhāyetaṁ vuttaṁ “jāle vā…pe…",
  "tika-s0403t38:30_13": "mahāsaddo hotī”ti.",
  "tika-s0403t38:30_14": "Kattabbavattanti pādaparikammādikattabbakiccaṁ.",
  "tika-s0403t38:30_15": "Kharāti cittena vācāya ca kakkhaḷā.",
  "tika-s0403t38:30_16": "Sesamettha uttānameva.",
  "tika-s0403t38:31_0": "Bhariyāsuttavaṇṇanā niṭṭhitā.",
  "tika-s0403t38:32_0": "11. Kodhanasuttavaṇṇanā",
  "tika-s0403t38:33_0": "64.",
  "tika-s0403t38:33_1": "Ekādasame sapattakaraṇāti vā sapattehi kātabbā.",
  "tika-s0403t38:33_2": "Kodhananti kujjhanasīlaṁ.",
  "tika-s0403t38:33_3": "Kodhanoyanti kujjhano ayaṁ.",
  "tika-s0403t38:33_4": "Ayanti ca nipātamattaṁ.",
  "tika-s0403t38:33_5": "Kodhaparetoti kodhena anugato,",
  "tika-s0403t38:33_6": "parābhibhūto vā.",
  "tika-s0403t38:33_7": "Dubbaṇṇova hotīti pakatiyā vaṇṇavāpi alaṅkatappaṭiyattopi mukhavikārādivasena virūpo eva hoti.",
  "tika-s0403t38:33_8": "Etarahi āyatiñcāti kodhābhibhūtassa ekantamidaṁ phalanti dīpetuṁ “dubbaṇṇovā”ti avadhāraṇaṁ katvā puna “kodhābhibhūto”ti vuttaṁ.",
  "tika-s0403t38:34_0": "Ayasabhāvanti akittimabhāvaṁ.",
  "tika-s0403t38:34_1": "Attano paresañca anatthaṁ janetīti anatthajanano.",
  "tika-s0403t38:34_2": "Antaratoti abbhantarato,",
  "tika-s0403t38:34_3": "cittato vā.",
  "tika-s0403t38:34_4": "Taṁ jano nāvabujjhatīti kodhasaṅkhātaṁ antarato abbhantare attano citteyeva jātaṁ anatthajananacittappakopanādibhayaṁ",
  "tika-s0403t38:34_5": "bhayahetuṁ ayaṁ bālamahājano na jānāti.",
  "tika-s0403t38:34_6": "Yanti yattha.",
  "tika-s0403t38:34_7": "Bhummatthe hi etaṁ paccattavacanaṁ.",
  "tika-s0403t38:34_8": "Yasmiṁ kāle kodho sahate naraṁ,",
  "tika-s0403t38:34_9": "andhatamaṁ tadā hotīti sambandho.",
  "tika-s0403t38:34_10": "Yanti vā kāraṇavacanaṁ,",
  "tika-s0403t38:34_11": "yasmā kodho uppajjamāno naraṁ sahate abhibhavati,",
  "tika-s0403t38:34_12": "tasmā andhatamaṁ tadā hoti,",
  "tika-s0403t38:34_13": "yadā kuddhoti attho yaṁ- taṁ-",
  "tika-s0403t38:34_14": "saddānaṁ ekantasambandhabhāvato.",
  "tika-s0403t38:34_15": "Atha vā yanti kiriyāparāmasanaṁ.",
  "tika-s0403t38:34_16": "Sahateti yadetaṁ kodhassa sahanaṁ abhibhavanaṁ,",
  "tika-s0403t38:34_17": "etaṁ andhatamaṁ bhavananti attho.",
  "tika-s0403t38:34_18": "Atha vā yaṁ naraṁ kodho sahate abhibhavati,",
  "tika-s0403t38:34_19": "tassa andhatamaṁ tadā hoti.",
  "tika-s0403t38:34_20": "Tato ca kuddho atthaṁ na jānāti,",
  "tika-s0403t38:34_21": "kuddho dhammaṁ na passatīti.",
  "tika-s0403t38:35_0": "Bhūnaṁ vuccati vuddhi,",
  "tika-s0403t38:35_1": "tassa hananaṁ ghāto etesanti bhūnahaccāni.",
  "tika-s0403t38:35_2": "Tenāha “hatavuddhīnī”ti. Dama-",
  "tika-s0403t38:35_3": "saddena vuttamevatthaṁ vibhāvetuṁ paññāvīriyena diṭṭhiyāti vuttanti dassento “katarena damenā”tiādimāha.",
  "tika-s0403t38:35_4": "Anekattho hi dama- saddo.",
  "tika-s0403t38:35_5": "“Saccena danto damasā upeto,",
  "tika-s0403t38:35_6": "vedantagū vusitabrahmacariyo”ti ettha hi indriyasaṁvaro damoti vutto “manacchaṭṭhāni indriyāni dametī”ti katvā.",
  "tika-s0403t38:35_7": "“Yadi saccā damā cāgā,",
  "tika-s0403t38:35_8": "khantyā bhiyyodha vijjatī”ti ettha paññā damo “saṁkilesaṁ dameti pajahatī”ti katvā.",
  "tika-s0403t38:35_9": "“Dānena damena saṁyamena saccavajjena atthi puññaṁ,",
  "tika-s0403t38:35_10": "atthi puññassa āgamo”ti ettha uposathakammaṁ damo “upavasanavasena kāyakammādīni dametī”ti katvā.",
  "tika-s0403t38:35_11": "“Sakkhissasi kho tvaṁ, puṇṇa,",
  "tika-s0403t38:35_12": "iminā damūpasamena samannāgato sunāparantasmiṁ janapadantare viharitu”nti ettha adhivāsanakkhanti damo",
  "tika-s0403t38:35_13": "“kodhūpanāhamakkhādike dameti vinodetī”ti katvā.",
  "tika-s0403t38:35_14": "“Na mānakāmassa damo idhatthi,",
  "tika-s0403t38:35_15": "na monamatthi asamāhitassā”ti ettha abhisambojjhaṅgādiko samādhipakkhiko dhammo damo “dammati cittaṁ etenā”ti katvā.",
  "tika-s0403t38:35_16": "Idhāpi “taṁ damena samucchinde,",
  "tika-s0403t38:35_17": "paññāvīriyena diṭṭhiyā”ti vacanato dama-",
  "tika-s0403t38:35_18": "saddena paññāvīriyadiṭṭhiyo vuttā.",
  "tika-s0403t38:36_0": "Kodhanasuttavaṇṇanā niṭṭhitā.",
  "tika-s0403t38:37_0": "Abyākatavaggavaṇṇanā niṭṭhitā."
}