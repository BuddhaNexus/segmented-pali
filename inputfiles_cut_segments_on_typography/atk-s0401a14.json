{
  "atk-s0401a14:0_0": "15. Aṭṭhānapāḷi",
  "atk-s0401a14:1_0": "(15) 1. Aṭṭhānapāḷi-paṭhamavaggavaṇṇanā",
  "atk-s0401a14:2_0": "268.",
  "atk-s0401a14:2_1": "Aṭṭhānapāḷiyā aṭṭhānanti hetupaṭikkhepo.",
  "atk-s0401a14:2_2": "Anavakāsoti paccayapaṭikkhepo.",
  "atk-s0401a14:2_3": "Ubhayenāpi kāraṇameva paṭikkhipati.",
  "atk-s0401a14:2_4": "Kāraṇañhi tadāyattavuttitāya attano phalassa ṭhānanti ca avakāsoti ca vuccati.",
  "atk-s0401a14:2_5": "Yanti yena kāraṇena.",
  "atk-s0401a14:2_6": "Diṭṭhisampannoti maggadiṭṭhiyā sampanno sotāpanno ariyasāvako.",
  "atk-s0401a14:2_7": "Tassa hi diṭṭhisampanno itipi,",
  "atk-s0401a14:2_8": "dassanasampanno itipi,",
  "atk-s0401a14:2_9": "āgato imaṁ saddhammaṁ itipi,",
  "atk-s0401a14:2_10": "passati imaṁ saddhammaṁ itipi,",
  "atk-s0401a14:2_11": "sekkhena ñāṇena samannāgato itipi,",
  "atk-s0401a14:2_12": "sekkhāya vijjāya samannāgato itipi,",
  "atk-s0401a14:2_13": "dhammasotasamāpanno itipi,",
  "atk-s0401a14:2_14": "ariyo nibbedhikapañño itipi,",
  "atk-s0401a14:2_15": "amatadvāraṁ āhacca tiṭṭhati itipiti bahūni nāmāni honti.",
  "atk-s0401a14:2_16": "Kañci saṅkhāranti catubhūmakesu saṅkhatasaṅkhāresu kañci ekaṁ saṅkhārampi.",
  "atk-s0401a14:2_17": "Niccatoupagaccheyyāti niccoti gaṇheyya.",
  "atk-s0401a14:2_18": "Netaṁ ṭhānaṁ vijjatīti etaṁ kāraṇaṁ natthi na upalabbhati.",
  "atk-s0401a14:2_19": "Yaṁ puthujjanoti yena kāraṇena puthujjano.",
  "atk-s0401a14:2_20": "Ṭhānametaṁ vijjatīti etaṁ kāraṇaṁ atthi.",
  "atk-s0401a14:2_21": "Sassatadiṭṭhiyā hi so tebhūmakesu saṅkhatasaṅkhāresu kañci saṅkhāraṁ niccato gaṇheyyāti attho.",
  "atk-s0401a14:2_22": "Catutthabhūmakasaṅkhārā pana tejussadattā divasaṁsantatto ayoguḷo viya makkhikānaṁ,",
  "atk-s0401a14:2_23": "diṭṭhiyā vā aññesaṁ vā akusalānaṁ ārammaṇaṁ na honti.",
  "atk-s0401a14:2_24": "Iminā nayena kañci saṅkhāraṁ sukhatotiādīsupi attho veditabbo.",
  "atk-s0401a14:3_0": "269.Sukhato upagaccheyyāti “ekantasukhī attā hoti ārogo parammaraṇā”ti evaṁ attadiṭṭhivasena sukhato gāhaṁ sandhāyetaṁ vuttaṁ.",
  "atk-s0401a14:3_1": "Diṭṭhivippayuttacittena pana ariyasāvako pariḷāhādhibhūto pariḷāhavūpasamatthaṁ mattahatthiparittāsito",
  "atk-s0401a14:3_2": "viya cokkhabrāhmaṇo gūthaṁ kañci saṅkhāraṁ sukhato upagacchati.",
  "atk-s0401a14:4_0": "270.",
  "atk-s0401a14:4_1": "Attavāre kasiṇādipaṇṇattisaṅgahatthaṁ “saṅkhāra”nti avatvā kañci dhammanti vuttaṁ.",
  "atk-s0401a14:4_2": "Idhāpi ariyasāvakassa catubhūmakavasena paricchedo veditabbo,",
  "atk-s0401a14:4_3": "puthujjanassa tebhūmakavasena.",
  "atk-s0401a14:4_4": "Sabbavāresu vā ariyasāvakassāpi tebhūmakavaseneva paricchedo vaṭṭati.",
  "atk-s0401a14:4_5": "Yaṁ yaṁ hi puthujjano gaṇhāti,",
  "atk-s0401a14:4_6": "tato tato ariyasāvako gāhaṁ viniveṭheti.",
  "atk-s0401a14:4_7": "Puthujjano hi yaṁ yaṁ niccaṁ sukhaṁ attāti gaṇhāti,",
  "atk-s0401a14:4_8": "taṁ taṁ ariyasāvako aniccaṁ dukkhaṁ anattāti gaṇhanto taṁ gāhaṁ viniveṭheti.",
  "atk-s0401a14:4_9": "Iti imasmiṁ suttattaye puthujjanattaggāhaviniveṭhanaṁ nāma kathitaṁ.",
  "atk-s0401a14:5_0": "271.Mātarantiādīsu janikāva mātā,",
  "atk-s0401a14:5_1": "janakova pitā,",
  "atk-s0401a14:5_2": "manussabhūtova khīṇāsavo arahāti adhippeto.",
  "atk-s0401a14:5_3": "Kiṁ pana ariyasāvako aññaṁ jīvitā voropeyyāti?",
  "atk-s0401a14:5_4": "Etampi aṭṭhānaṁ.",
  "atk-s0401a14:5_5": "Sacepi bhavantaragataṁ ariyasāvakaṁ attano ariyasāvakabhāvaṁ ajānantampi koci evaṁ vadeyya “imaṁ kunthakipillikaṁ",
  "atk-s0401a14:5_6": "jīvitā voropetvā sakalacakkavāḷagabbhe cakkavattirajjaṁ paṭipajjāhī”ti,",
  "atk-s0401a14:5_7": "neva so taṁ jīvitā voropeyya.",
  "atk-s0401a14:5_8": "Athāpi naṁ evaṁ vadeyyuṁ “sace imaṁ na ghātessasi,",
  "atk-s0401a14:5_9": "sīsaṁ te chindissāmā”ti.",
  "atk-s0401a14:5_10": "Sīsamevassa chindeyyuṁ,",
  "atk-s0401a14:5_11": "na ca so taṁ ghāteyya.",
  "atk-s0401a14:5_12": "Puthujjanabhāvassa pana mahāsāvajjabhāvadassanatthaṁ ariyasāvakassa ca balavadīpanatthametaṁ vuttaṁ.",
  "atk-s0401a14:5_13": "Ayañhettha adhippāyo –",
  "atk-s0401a14:5_14": "sāvajjo puthujjanabhāvo,",
  "atk-s0401a14:5_15": "yatra hi nāma puthujjano mātughātādīnipi ānantariyāni karissati.",
  "atk-s0401a14:5_16": "Mahābalo ca ariyasāvako,",
  "atk-s0401a14:5_17": "yo etāni kammāni na karotīti.",
  "atk-s0401a14:6_0": "274.Paduṭṭhacittoti vadhakacittena paduṭṭhacitto.",
  "atk-s0401a14:6_1": "Lohitaṁ uppādeyyāti jīvamānakasarīre khuddakamakkhikāya pivanamattampi lohitaṁ uppādeyya.",
  "atk-s0401a14:7_0": "275.Saṅghaṁ bhindeyyāti samānasaṁvāsakaṁ samānasīmāya ṭhitaṁ pañcahi kāraṇehi saṅghaṁ bhindeyya.",
  "atk-s0401a14:7_1": "Vuttampi cetaṁ “pañcahupāli,",
  "atk-s0401a14:7_2": "ākārehi saṅgho bhijjati – kammena, uddesena,",
  "atk-s0401a14:7_3": "voharanto,",
  "atk-s0401a14:7_4": "anussāvanena,",
  "atk-s0401a14:7_5": "salākaggāhenā”ti.",
  "atk-s0401a14:8_0": "Tattha kammenāti apalokanādīsu catūsu kammesu aññatarena kammena.",
  "atk-s0401a14:8_1": "Uddesenāti pañcasu pātimokkhuddesesu aññatarena uddesena.",
  "atk-s0401a14:8_2": "Voharantoti kathayanto,",
  "atk-s0401a14:8_3": "tāhi tāhi uppattīhi adhammaṁ dhammotiādīni aṭṭhārasa bhedakaravatthūni dīpento.",
  "atk-s0401a14:8_4": "Anussāvanenāti “nanu tumhe jānātha mayhaṁ uccākulā pabbajitabhāvaṁ bahussutabhāvañca,",
  "atk-s0401a14:8_5": "mādiso nāma uddhammaṁ ubbinayaṁ satthu sāsanaṁ gāheyyāti cittampi uppādetuṁ na tumhākaṁ yuttaṁ,",
  "atk-s0401a14:8_6": "kiṁ mayhaṁ avīci nīluppalavanaṁ viya sītalā,",
  "atk-s0401a14:8_7": "kiṁ ahaṁ apāyato na bhāyāmī”tiādinā nayena kaṇṇamūle vacībhedaṁ katvā anussāvanena.",
  "atk-s0401a14:8_8": "Salākaggāhenāti evaṁ anussāvetvā tesaṁ cittaṁ upatthambhetvā anivattidhamme katvā “gaṇhatha imaṁ salāka”nti salākaggāhena.",
  "atk-s0401a14:9_0": "Ettha ca kammeva uddeso vā pamāṇaṁ,",
  "atk-s0401a14:9_1": "vohārānussāvanasalākaggāhā pana pubbabhāgā.",
  "atk-s0401a14:9_2": "Aṭṭhārasavatthudīpanavasena hi voharantena tattha rucijananatthaṁ anussāvetvā salākāya gahitāyapi abhinnova hoti saṅgho.",
  "atk-s0401a14:9_3": "Yadā pana evaṁ cattāro vā atirekā vā salākaṁ gahetvā āveṇikaṁ kammaṁ vā uddesaṁ vā karonti,",
  "atk-s0401a14:9_4": "tadā saṅgho bhinno nāma hoti.",
  "atk-s0401a14:9_5": "Evaṁ diṭṭhisampanno puggalo saṅghaṁ bhindeyyāti netaṁ ṭhānaṁ vijjati.",
  "atk-s0401a14:9_6": "Ettāvatā mātughātādīni pañca ānantariyakammāni dassitāni honti,",
  "atk-s0401a14:9_7": "yāni puthujjano karoti,",
  "atk-s0401a14:9_8": "na ariyasāvako.",
  "atk-s0401a14:9_9": "Tesaṁ āvibhāvatthaṁ –",
  "atk-s0401a14:10_0": "“Kammato dvārato ceva, kappaṭṭhitiyato tathā;",
  "atk-s0401a14:11_0": "Pākasādhāraṇādīhi, viññātabbo vinicchayo”.",
  "atk-s0401a14:12_0": "Tattha kammato tāva –",
  "atk-s0401a14:12_1": "ettha hi manussabhūtasseva manussabhūtaṁ mātaraṁ vā pitaraṁ vā api parivattaliṅgaṁ jīvitā voropentassa kammaṁ ānantariyaṁ hoti,",
  "atk-s0401a14:12_2": "tassa vipākaṁ paṭibāhissāmīti sakalacakkavāḷaṁ mahācetiyappamāṇehipi kañcanathūpehi pūretvāpi sakalacakkavāḷaṁ",
  "atk-s0401a14:12_3": "pūretvā nisinnassa bhikkhusaṅghassa mahādānaṁ datvāpi buddhassa bhagavato saṅghāṭikaṇṇaṁ amuñcanto vicaritvāpi",
  "atk-s0401a14:12_4": "kāyassa bhedā nirayameva upapajjati.",
  "atk-s0401a14:12_5": "Yo pana sayaṁ manusso tiracchānabhūtaṁ mātaraṁ vā pitaraṁ vā,",
  "atk-s0401a14:12_6": "sayaṁ vā tiracchānabhūto manussabhūtaṁ,",
  "atk-s0401a14:12_7": "tiracchānabhūtoyeva vā tiracchānabhūtaṁ jīvitā voropeti,",
  "atk-s0401a14:12_8": "tassa kammaṁ ānantariyaṁ na hoti,",
  "atk-s0401a14:12_9": "bhāriyaṁ pana hoti,",
  "atk-s0401a14:12_10": "ānantariyaṁ āhacceva tiṭṭhati.",
  "atk-s0401a14:12_11": "Manussajātikānaṁva pana vasena ayaṁ pañho kathito.",
  "atk-s0401a14:13_0": "Tattha eḷakacatukkaṁ,",
  "atk-s0401a14:13_1": "saṅgāmacatukkaṁ,",
  "atk-s0401a14:13_2": "coracatukkañca kathetabbaṁ.",
  "atk-s0401a14:13_3": "Eḷakaṁ māressāmīti abhisandhināpi hi eḷakaṭṭhāne ṭhitaṁ manusso manussabhūtaṁ mātaraṁ vā pitaraṁ vā mārento ānantariyaṁ phusati.",
  "atk-s0401a14:13_4": "Eḷakābhisandhinā mātāpitiabhisandhinā vā eḷakaṁ mārento ānantariyaṁ na phusati,",
  "atk-s0401a14:13_5": "mātāpitiabhisandhinā mātāpitaro mārento phusateva.",
  "atk-s0401a14:13_6": "Esa nayo itarasmimpi catukkadvaye.",
  "atk-s0401a14:13_7": "Yathā ca mātāpitūsu,",
  "atk-s0401a14:13_8": "evaṁ arahantepi etāni catukkāni veditabbāni.",
  "atk-s0401a14:13_9": "Manussaarahantameva ca māretvā ānantariyaṁ phusati,",
  "atk-s0401a14:13_10": "na yakkhabhūtaṁ.",
  "atk-s0401a14:13_11": "Kammaṁ pana bhāriyaṁ,",
  "atk-s0401a14:13_12": "ānantariyasadisameva.",
  "atk-s0401a14:13_13": "Manussaarahantassa ca puthujjanakāleyeva satthappahāre vā vise vā dinnepi yadi so arahattaṁ patvā teneva marati,",
  "atk-s0401a14:13_14": "arahantaghātako hotiyeva.",
  "atk-s0401a14:13_15": "Yaṁ pana puthujjanakāle dinnaṁ dānaṁ arahattaṁ patvā paribhuñjati,",
  "atk-s0401a14:13_16": "puthujjanasseva taṁ dinnaṁ hoti.",
  "atk-s0401a14:13_17": "Sesaariyapuggale mārentassa ānantariyaṁ natthi,",
  "atk-s0401a14:13_18": "kammaṁ pana bhāriyaṁ,",
  "atk-s0401a14:13_19": "ānantariyasadisameva.",
  "atk-s0401a14:14_0": "Lohituppāde tathāgatassa abhejjakāyatāya parūpakkamena cammacchedaṁ katvā lohitapaggharaṇaṁ nāma natthi,",
  "atk-s0401a14:14_1": "sarīrassa pana antoyeva ekasmiṁ ṭhāne lohitaṁ samosarati.",
  "atk-s0401a14:14_2": "Devadattena paviddhasilato bhijjitvā gatā sakalikāpi tathāgatassa pādantaṁ pahari,",
  "atk-s0401a14:14_3": "pharasunā pahaṭo viya pādo antolohitoyeva ahosi.",
  "atk-s0401a14:14_4": "Tathā karontassa ānantariyaṁ hoti.",
  "atk-s0401a14:14_5": "Jīvako pana tathāgatassa ruciyā satthakena cammaṁ chinditvā tamhā ṭhānā duṭṭhalohitaṁ nīharitvā phāsukamakāsi.",
  "atk-s0401a14:14_6": "Tathā karontassa puññakammameva hoti.",
  "atk-s0401a14:15_0": "Atha ye parinibbute tathāgate cetiyaṁ bhindanti,",
  "atk-s0401a14:15_1": "bodhiṁ chindanti,",
  "atk-s0401a14:15_2": "dhātumhi upakkamanti,",
  "atk-s0401a14:15_3": "tesaṁ kiṁ hotīti?",
  "atk-s0401a14:15_4": "Bhāriyaṁ kammaṁ hoti,",
  "atk-s0401a14:15_5": "ānantariyasadisaṁ.",
  "atk-s0401a14:15_6": "Sadhātukaṁ pana thūpaṁ vā paṭimaṁ vā bādhayamānaṁ bodhisākhaṁ chindituṁ vaṭṭati.",
  "atk-s0401a14:15_7": "Sacepi tattha nilīnā sakuṇā cetiye vaccaṁ pātenti,",
  "atk-s0401a14:15_8": "chindituṁ vaṭṭatiyeva.",
  "atk-s0401a14:15_9": "Paribhogacetiyato hi sarīracetiyaṁ mahantataraṁ.",
  "atk-s0401a14:15_10": "Cetiyavatthuṁ bhinditvā gacchantaṁ bodhimūlampi chinditvā harituṁ vaṭṭati.",
  "atk-s0401a14:15_11": "Yā pana bodhisākhā bodhigharaṁ bādhati,",
  "atk-s0401a14:15_12": "taṁ geharakkhaṇatthaṁ chindituṁ na labhati.",
  "atk-s0401a14:15_13": "Bodhiatthañhi gehaṁ,",
  "atk-s0401a14:15_14": "na gehatthāya bodhi.",
  "atk-s0401a14:15_15": "Āsanagharepi eseva nayo.",
  "atk-s0401a14:15_16": "Yasmiṁ pana āsanaghare dhātu nihitā hoti,",
  "atk-s0401a14:15_17": "tassa rakkhaṇatthāya bodhisākhaṁ chindituṁ vaṭṭati.",
  "atk-s0401a14:15_18": "Bodhijagganatthaṁ ojāharaṇasākhaṁ vā pūtisākhaṁ vā chindituṁ vaṭṭatiyeva,",
  "atk-s0401a14:15_19": "sarīrapaṭijaggane viya puññampi hoti.",
  "atk-s0401a14:16_0": "Saṅghabhedepi sīmaṭṭhakasaṅghe asannipatite visuṁ parisaṁ gahetvā katavohārānussāvanasalākaggāhassa kammaṁ",
  "atk-s0401a14:16_1": "vā karontassa uddesaṁ vā uddisantassa bhedo ca hoti ānantariyakammañca.",
  "atk-s0401a14:16_2": "Samaggasaññāya pana vaṭṭatīti saññāya vā karontassa bhedova hoti,",
  "atk-s0401a14:16_3": "na ānantariyakammaṁ.",
  "atk-s0401a14:16_4": "Tathā navato ūnaparisāya.",
  "atk-s0401a14:16_5": "Sabbantimena paricchedena navannaṁ janānaṁ yo saṅghaṁ bhindati,",
  "atk-s0401a14:16_6": "tassa ānantariyakammaṁ hoti.",
  "atk-s0401a14:16_7": "Tassa anuvattakānaṁ adhammavādīnaṁ mahāsāvajjakammaṁ,",
  "atk-s0401a14:16_8": "dhammavādino pana anavajjā.",
  "atk-s0401a14:16_9": "Tattha navannameva saṅghabhede idaṁ suttaṁ – “ekato, upāli,",
  "atk-s0401a14:16_10": "cattāro honti,",
  "atk-s0401a14:16_11": "ekato cattāro,",
  "atk-s0401a14:16_12": "navamo anussāveti,",
  "atk-s0401a14:16_13": "salākaṁ gāheti ‘ayaṁ dhammo ayaṁ vinayo idaṁ satthu sāsanaṁ,",
  "atk-s0401a14:16_14": "imaṁ gaṇhatha,",
  "atk-s0401a14:16_15": "imaṁ rocethā’ti. Evaṁ kho, upāli,",
  "atk-s0401a14:16_16": "saṅgharāji ceva hoti saṅghabhedo ca.",
  "atk-s0401a14:16_17": "Navannaṁ vā, upāli,",
  "atk-s0401a14:16_18": "atirekanavannaṁ vā saṅgharāji ceva hoti saṅghabhedo cā”ti.",
  "atk-s0401a14:16_19": "Etesu ca pana pañcasu saṅghabhedo vacīkammaṁ,",
  "atk-s0401a14:16_20": "sesāni kāyakammānīti evaṁ kammato viññātabbo vinicchayo.",
  "atk-s0401a14:17_0": "Dvāratoti sabbāneva cetāni kāyadvāratopi vacīdvāratopi samuṭṭhahanti.",
  "atk-s0401a14:17_1": "Purimāni panettha cattāri āṇattikavijjāmayappayogavasena vacīdvārato samuṭṭhahitvāpi kāyadvārameva pūrenti,",
  "atk-s0401a14:17_2": "saṅghabhedo hatthamuddhāya bhedaṁ karontassa kāyadvārato samuṭṭhahitvāpi vacīdvārameva pūretīti evamettha dvāratopi viññātabbo vinicchayo.",
  "atk-s0401a14:18_0": "Kappaṭṭhitiyatoti saṅghabhedoyeva cettha kappaṭṭhitiyo.",
  "atk-s0401a14:18_1": "Saṇṭhahante hi kappe vā kappavemajjhe vā saṅghabhedaṁ katvā kappavināseyeva muccati.",
  "atk-s0401a14:18_2": "Sacepi hi ‘sve kappo vinassissatī”ti ajja saṅghabhedaṁ karoti,",
  "atk-s0401a14:18_3": "sveva muccati,",
  "atk-s0401a14:18_4": "ekadivasameva niraye paccati.",
  "atk-s0401a14:18_5": "Evaṁ karaṇaṁ pana natthi.",
  "atk-s0401a14:18_6": "Sesāni cattāri kammāni ānantariyāneva honti,",
  "atk-s0401a14:18_7": "na kappaṭṭhitiyānīti evamettha kappaṭṭhitiyatopi viññātabbo vinicchayo.",
  "atk-s0401a14:19_0": "Pākatoti yena ca pañcapetāni kammāni katāni honti,",
  "atk-s0401a14:19_1": "tassa saṅghabhedoyeva paṭisandhivasena vipaccati,",
  "atk-s0401a14:19_2": "sesāni “ahosikammaṁ nāhosi kammavipāko”ti evamādīsu saṅkhaṁ gacchanti.",
  "atk-s0401a14:19_3": "Saṅghabhedābhāve lohituppādo,",
  "atk-s0401a14:19_4": "tadabhāve arahantaghāto,",
  "atk-s0401a14:19_5": "tadabhāve sace pitā sīlavā hoti,",
  "atk-s0401a14:19_6": "mātā dussīlā,",
  "atk-s0401a14:19_7": "no vā tathā sīlavatī,",
  "atk-s0401a14:19_8": "pitughāto paṭisandhivasena vipaccati.",
  "atk-s0401a14:19_9": "Sace mātā sīlavatī,",
  "atk-s0401a14:19_10": "mātughāto.",
  "atk-s0401a14:19_11": "Dvīsupi sīlena vā dussīlena vā samānesu mātughātova paṭisandhivasena vipaccati.",
  "atk-s0401a14:19_12": "Mātā hi dukkarakārinī bahūpakārā ca puttānanti.",
  "atk-s0401a14:19_13": "Evamettha pākatopi viññātabbo vinicchayo.",
  "atk-s0401a14:20_0": "Sādhāraṇādīhīti purimāni cattāri sabbesampi gahaṭṭhapabbajitānaṁ sādhāraṇāni.",
  "atk-s0401a14:20_1": "Saṅghabhedo pana “na kho,",
  "atk-s0401a14:20_2": "upāli bhikkhunī,",
  "atk-s0401a14:20_3": "saṅghaṁ bhindati,",
  "atk-s0401a14:20_4": "na sikkhamānā,",
  "atk-s0401a14:20_5": "na sāmaṇero,",
  "atk-s0401a14:20_6": "na sāmaṇerī,",
  "atk-s0401a14:20_7": "na upāsako,",
  "atk-s0401a14:20_8": "na upāsikā saṅghaṁ bhindati.",
  "atk-s0401a14:20_9": "Bhikkhu kho, upāli,",
  "atk-s0401a14:20_10": "pakatatto samānasaṁvāsako samānasīmāyaṁ ṭhito saṅghaṁ bhindatī”ti vacanato vuttappakārassa bhikkhunova hoti,",
  "atk-s0401a14:20_11": "na aññassa,",
  "atk-s0401a14:20_12": "tasmā asādhāraṇo.",
  "atk-s0401a14:20_13": "Ādisaddena sabbepete dukkhavedanāya sahagatā dosamohasampayuttā cāti evamettha sādhāraṇādīhipi viññātabbo vinicchayo.",
  "atk-s0401a14:21_0": "276.Aññaṁsatthāranti “ayaṁ me satthā satthu kiccaṁ kātuṁ asamattho”ti bhavantarepi aññaṁ titthakaraṁ ‘ayaṁ me satthā”ti evaṁ gaṇheyya,",
  "atk-s0401a14:21_1": "netaṁ ṭhānaṁ vijjatīti attho.",
  "atk-s0401a14:22_0": "277.Ekissā lokadhātuyāti dasasahassilokadhātuyā.",
  "atk-s0401a14:22_1": "Tīṇi hi khettāni jātikhettaṁ,",
  "atk-s0401a14:22_2": "āṇākhettaṁ visayakhettanti.",
  "atk-s0401a14:22_3": "Tattha jātikhettaṁ nāma dasasahassī lokadhātu.",
  "atk-s0401a14:22_4": "Sā hi tathāgatassa mātukucchismiṁ okkamanakāle nikkhamanakāle sambodhikāle dhammacakkappavattane āyusaṅkhāravossajjane parinibbāne ca kampati.",
  "atk-s0401a14:22_5": "Koṭisatasahassacakkavāḷaṁ pana āṇākhettaṁ nāma.",
  "atk-s0401a14:22_6": "Āṭānāṭiyaparittamoraparittadhajaggaparittaratanaparittādīnañhi ettha āṇā pavattati.",
  "atk-s0401a14:22_7": "Visayakhettassa pana parimāṇaṁ natthi.",
  "atk-s0401a14:22_8": "Buddhānañhi “yāvatakaṁ ñāṇaṁ tāvatakaṁ ñeyyaṁ,",
  "atk-s0401a14:22_9": "yāvatakaṁ ñeyyaṁ tāvatakaṁ ñāṇaṁ,",
  "atk-s0401a14:22_10": "ñāṇapariyantikaṁ ñeyyaṁ,",
  "atk-s0401a14:22_11": "ñeyyapariyantikaṁ ñāṇa”nti vacanato avisayo nāma natthi.",
  "atk-s0401a14:23_0": "Imesu pana tīsu khettesu ṭhapetvā imaṁ cakkavāḷaṁ aññasmiṁ cakkavāḷe buddhā uppajjantīti suttaṁ natthi,",
  "atk-s0401a14:23_1": "na uppajjantīti pana atthi.",
  "atk-s0401a14:23_2": "Tīṇi hi piṭakāni –",
  "atk-s0401a14:23_3": "vinayapiṭakaṁ,",
  "atk-s0401a14:23_4": "suttantapiṭakaṁ,",
  "atk-s0401a14:23_5": "abhidhammapiṭakaṁ.",
  "atk-s0401a14:23_6": "Tisso saṅgītiyo –",
  "atk-s0401a14:23_7": "mahākassapattherassa saṅgīti,",
  "atk-s0401a14:23_8": "yasattherassa saṅgīti,",
  "atk-s0401a14:23_9": "moggaliputtattherassa saṅgīti.",
  "atk-s0401a14:23_10": "Imā tisso saṅgītiyo āruḷhe tepiṭake buddhavacane imaṁ cakkavāḷaṁ muñcitvā aññattha buddhā uppajjantīti suttaṁ natthi,",
  "atk-s0401a14:23_11": "na uppajjantīti pana atthi.",
  "atk-s0401a14:24_0": "Apubbaṁ acarimanti apure apacchā,",
  "atk-s0401a14:24_1": "ekato na uppajjanti.",
  "atk-s0401a14:24_2": "Pure vā pacchā vā uppajjantīti vuttaṁ hoti.",
  "atk-s0401a14:24_3": "Tattha bodhipallaṅke “bodhiṁ appatvā na uṭṭhahissāmī”ti nisinnakālato paṭṭhāya yāva mātukucchismiṁ paṭisandhiggahaṇaṁ,",
  "atk-s0401a14:24_4": "tāva pubbeti na veditabbaṁ.",
  "atk-s0401a14:24_5": "Bodhisattassa hi paṭisandhikkhaṇe dasasahassacakkavāḷakampaneneva khettapariggaho kato,",
  "atk-s0401a14:24_6": "etthantare aññassa buddhassa uppatti nivāritāva hoti.",
  "atk-s0401a14:24_7": "Parinibbānato paṭṭhāya yāva sāsapamattāpi dhātu tiṭṭhati,",
  "atk-s0401a14:24_8": "tāva pacchāti na veditabbaṁ.",
  "atk-s0401a14:24_9": "Dhātūsu hi ṭhitāsu buddhā ṭhitāva honti.",
  "atk-s0401a14:24_10": "Tasmā etthantare aññassa buddhassa uppatti nivāritāva hoti.",
  "atk-s0401a14:24_11": "Dhātuparinibbāne pana jāte aññassa buddhassa uppatti na nivāritā.",
  "atk-s0401a14:25_0": "Kasmā pana apubbaṁ acarimaṁ na uppajjantīti?",
  "atk-s0401a14:25_1": "Anacchariyattā.",
  "atk-s0401a14:25_2": "Buddhā hi acchariyamanussā. Yathāha –",
  "atk-s0401a14:25_3": "“ekapuggalo,",
  "atk-s0401a14:25_4": "bhikkhave,",
  "atk-s0401a14:25_5": "loke uppajjamāno uppajjati acchariyamanusso.",
  "atk-s0401a14:25_6": "Katamo ekapuggalo?",
  "atk-s0401a14:25_7": "Tathāgato arahaṁ sammāsambuddho”ti.",
  "atk-s0401a14:25_8": "Yadi ca dve vā cattāro vā aṭṭha vā soḷasa vā ekato uppajjeyyuṁ,",
  "atk-s0401a14:25_9": "anacchariyā bhaveyyuṁ.",
  "atk-s0401a14:25_10": "Ekasmiñhi vihāre dvinnaṁ cetiyānampi lābhasakkāro uḷārā na honti,",
  "atk-s0401a14:25_11": "bhikkhūpi bahutāya anacchariyā jātā,",
  "atk-s0401a14:25_12": "evaṁ buddhāpi bhaveyyuṁ.",
  "atk-s0401a14:25_13": "Tasmā na uppajjanti.",
  "atk-s0401a14:26_0": "Desanāya ca visesābhāvato.",
  "atk-s0401a14:26_1": "Yañhi satipaṭṭhānādikaṁ dhammaṁ eko deseti,",
  "atk-s0401a14:26_2": "aññena uppajjitvāpi sova dhammo desetabbo siyā.",
  "atk-s0401a14:26_3": "Tato anacchariyo siyā.",
  "atk-s0401a14:26_4": "Ekasmiṁ pana dhammaṁ desente desanāpi acchariyāva hoti.",
  "atk-s0401a14:27_0": "Vivādabhāvato ca.",
  "atk-s0401a14:27_1": "Bahūsu ca buddhesu uppannesu bahūnaṁ ācariyānaṁ antevāsikā viya “amhākaṁ buddho pāsādiko,",
  "atk-s0401a14:27_2": "amhākaṁ buddho madhurassaro lābhī puññavā”ti vivadeyyuṁ,",
  "atk-s0401a14:27_3": "tasmāpi evaṁ na uppajjanti.",
  "atk-s0401a14:28_0": "Apicetaṁ kāraṇaṁ milindaraññā puṭṭhena nāgasenattherena vitthāritameva. Vuttañhi tattha –",
  "atk-s0401a14:29_0": "“Bhante, nāgasena,",
  "atk-s0401a14:29_1": "bhāsitampi hetaṁ bhagavatā –",
  "atk-s0401a14:29_2": "‘aṭṭhānametaṁ,",
  "atk-s0401a14:29_3": "bhikkhave,",
  "atk-s0401a14:29_4": "anavakāso,",
  "atk-s0401a14:29_5": "yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ,",
  "atk-s0401a14:29_6": "netaṁ ṭhānaṁ vijjatī’ti.",
  "atk-s0401a14:29_7": "Desentā ca,",
  "atk-s0401a14:29_8": "bhante nāgasena,",
  "atk-s0401a14:29_9": "sabbepi tathāgatā sattatiṁsa bodhipakkhiyadhamme desenti,",
  "atk-s0401a14:29_10": "kathayamānā ca cattāri ariyasaccāni kathenti,",
  "atk-s0401a14:29_11": "sikkhāpentā ca tīsu sikkhāsu sikkhāpenti,",
  "atk-s0401a14:29_12": "anusāsamānā ca appamādapaṭipattiyaṁ anusāsanti. Yadi,",
  "atk-s0401a14:29_13": "bhante nāgasena,",
  "atk-s0401a14:29_14": "sabbesampi tathāgatānaṁ eko uddeso ekā kathā ekā sikkhā ekā anusiṭṭhi,",
  "atk-s0401a14:29_15": "kena kāraṇena dve tathāgatā ekakkhaṇe na uppajjanti.",
  "atk-s0401a14:29_16": "Ekenapi tāva buddhuppādena ayaṁ loko obhāsajāto,",
  "atk-s0401a14:29_17": "yadi dutiyopi buddho bhaveyya,",
  "atk-s0401a14:29_18": "dvinnaṁ pabhāya ayaṁ loko bhiyyosomattāya obhāsajāto bhaveyya.",
  "atk-s0401a14:29_19": "Ovadamānā ca dve tathāgatā sukhaṁ ovadeyyuṁ,",
  "atk-s0401a14:29_20": "anusāsamānā ca sukhaṁ anusāseyyuṁ.",
  "atk-s0401a14:29_21": "Tattha me kāraṇaṁ desehi,",
  "atk-s0401a14:29_22": "yathāhaṁ nissaṁsayo bhaveyyanti”.",
  "atk-s0401a14:30_0": "“Ayaṁ, mahārāja,",
  "atk-s0401a14:30_1": "dasasahassī lokadhātu ekabuddhadhāraṇī,",
  "atk-s0401a14:30_2": "ekasseva tathāgatassa guṇaṁ dhāreti.",
  "atk-s0401a14:30_3": "Yadi dutiyo buddho uppajjeyya,",
  "atk-s0401a14:30_4": "nāyaṁ dasasahassī lokadhātu dhāreyya,",
  "atk-s0401a14:30_5": "caleyya kampeyya nameyya onameyya vinameyya vikireyya vidhameyya viddhaṁseyya,",
  "atk-s0401a14:30_6": "na ṭhānamupagaccheyya.",
  "atk-s0401a14:31_0": "“Yathā, mahārāja,",
  "atk-s0401a14:31_1": "nāvā ekapurisasandhāraṇī bhaveyya.",
  "atk-s0401a14:31_2": "Ekasmiṁ purise abhirūḷhe sā nāvā samupādikā bhaveyya.",
  "atk-s0401a14:31_3": "Atha dutiyo puriso āgaccheyya tādiso āyunā vaṇṇena vayena pamāṇena kisathūlena sabbaṅgapaccaṅgena,",
  "atk-s0401a14:31_4": "so taṁ nāvaṁ abhiruheyya.",
  "atk-s0401a14:31_5": "Api nu sā, mahārāja,",
  "atk-s0401a14:31_6": "nāvā dvinnampi dhāreyyāti? Na hi, bhante,",
  "atk-s0401a14:31_7": "caleyya kampeyya nameyya onameyya vinameyya vikireyya vidhameyya viddhaṁseyya,",
  "atk-s0401a14:31_8": "na ṭhānamupagaccheyya,",
  "atk-s0401a14:31_9": "osīdeyya udaketi.",
  "atk-s0401a14:31_10": "Evameva kho, mahārāja,",
  "atk-s0401a14:31_11": "ayaṁ dasasahassī lokadhātu ekabuddhadhāraṇī,",
  "atk-s0401a14:31_12": "ekasseva tathāgatassa guṇaṁ dhāreti,",
  "atk-s0401a14:31_13": "yadi dutiyo buddho uppajjeyya,",
  "atk-s0401a14:31_14": "nāyaṁ dasasahassī lokadhātu dhāreyya,",
  "atk-s0401a14:31_15": "caleyya…pe…",
  "atk-s0401a14:31_16": "na ṭhānamupagaccheyya.",
  "atk-s0401a14:32_0": "“Yathā vā pana, mahārāja,",
  "atk-s0401a14:32_1": "puriso yāvadatthaṁ bhojanaṁ bhuñjeyya chādentaṁ yāva kaṇṭhamabhipūrayitvā.",
  "atk-s0401a14:32_2": "So dhāto pīṇito paripuṇṇo nirantaro tandikato anonamitadaṇḍajāto punadeva tattakaṁ bhojanaṁ bhuñjeyya.",
  "atk-s0401a14:32_3": "Api nu kho so, mahārāja,",
  "atk-s0401a14:32_4": "puriso sukhito bhaveyyāti? Na hi, bhante,",
  "atk-s0401a14:32_5": "sakiṁbhuttova mareyyāti.",
  "atk-s0401a14:32_6": "Evameva kho, mahārāja,",
  "atk-s0401a14:32_7": "ayaṁ dasasahassī lokadhātu ekabuddhadhāraṇī…pe…",
  "atk-s0401a14:32_8": "na ṭhānamupagaccheyyāti.",
  "atk-s0401a14:33_0": "“Kiṁ nu kho,",
  "atk-s0401a14:33_1": "bhante nāgasena,",
  "atk-s0401a14:33_2": "atidhammabhārena pathavi calatīti? Idha, mahārāja,",
  "atk-s0401a14:33_3": "dve sakaṭā ratanaparipūritā bhaveyyuṁ yāva mukhasamā.",
  "atk-s0401a14:33_4": "Ekasmā sakaṭato ratanaṁ gahetvā ekasmiṁ sakaṭe ākireyyuṁ,",
  "atk-s0401a14:33_5": "api nu taṁ, mahārāja,",
  "atk-s0401a14:33_6": "sakaṭaṁ dvinnampi sakaṭānaṁ ratanaṁ dhāreyyāti? Na hi, bhante,",
  "atk-s0401a14:33_7": "nābhipi tassa phaleyya,",
  "atk-s0401a14:33_8": "arāpi tassa bhijjeyyuṁ,",
  "atk-s0401a14:33_9": "nemīpi tassa opateyyuṁ,",
  "atk-s0401a14:33_10": "akkhopi tassa bhijjeyyāti.",
  "atk-s0401a14:33_11": "Kiṁ nu kho, mahārāja,",
  "atk-s0401a14:33_12": "atiratanabhārena sakaṭaṁ bhijjatīti ? Āma, bhanteti.",
  "atk-s0401a14:33_13": "Evameva kho, mahārāja,",
  "atk-s0401a14:33_14": "atidhammabhārena pathavī calatīti.",
  "atk-s0401a14:34_0": "“Api ca, mahārāja,",
  "atk-s0401a14:34_1": "imaṁ kāraṇaṁ buddhabalaparidīpanāya osāritaṁ.",
  "atk-s0401a14:34_2": "Aññampi tattha abhirūpaṁ kāraṇaṁ suṇohi,",
  "atk-s0401a14:34_3": "yena kāraṇena dve sammāsambuddhā ekakkhaṇe na uppajjanti. Yadi, mahārāja,",
  "atk-s0401a14:34_4": "dve sammāsambuddhā ekakkhaṇe uppajjeyyuṁ,",
  "atk-s0401a14:34_5": "parisāya vivādo uppajjeyya,",
  "atk-s0401a14:34_6": "‘tumhākaṁ buddho,",
  "atk-s0401a14:34_7": "amhākaṁ buddho’ti ubhatopakkhajātā bhaveyyuṁ. Yathā, mahārāja,",
  "atk-s0401a14:34_8": "dvinnaṁ balavāmaccānaṁ parisāya vivādo uppajjati,",
  "atk-s0401a14:34_9": "‘tumhākaṁ amacco amhākaṁ amacco’ti ubhatopakkhajātā honti.",
  "atk-s0401a14:34_10": "Evameva kho, mahārāja,",
  "atk-s0401a14:34_11": "yadi dve sammāsambuddhā ekakkhaṇe uppajjeyyuṁ,",
  "atk-s0401a14:34_12": "parisāya vivādo uppajjeyya,",
  "atk-s0401a14:34_13": "‘tumhākaṁ buddho,",
  "atk-s0401a14:34_14": "amhākaṁ buddho’ti ubhatopakkhajātā bhaveyyuṁ.",
  "atk-s0401a14:34_15": "Idaṁ paṭhamaṁ kāraṇaṁ suṇohi,",
  "atk-s0401a14:34_16": "yena kāraṇena dve sammāsambuddhā ekakkhaṇe na uppajjanti.",
  "atk-s0401a14:35_0": "“Aparampi, mahārāja,",
  "atk-s0401a14:35_1": "uttariṁ kāraṇaṁ suṇohi,",
  "atk-s0401a14:35_2": "yena kāraṇena dve sammāsambuddhā ekakkhaṇe na uppajjanti. Yadi, mahārāja,",
  "atk-s0401a14:35_3": "dve sammāsambuddhā ekakkhaṇe uppajjeyyuṁ,",
  "atk-s0401a14:35_4": "aggo buddhoti yaṁ vacanaṁ,",
  "atk-s0401a14:35_5": "taṁ micchā bhaveyya.",
  "atk-s0401a14:35_6": "Jeṭṭho buddhoti…pe…",
  "atk-s0401a14:35_7": "seṭṭho buddhoti.",
  "atk-s0401a14:35_8": "Visiṭṭho buddhoti,",
  "atk-s0401a14:35_9": "uttamo buddhoti,",
  "atk-s0401a14:35_10": "pavaro buddhoti,",
  "atk-s0401a14:35_11": "asamo buddhoti,",
  "atk-s0401a14:35_12": "asamasamo buddhoti,",
  "atk-s0401a14:35_13": "appaṭisamo buddhoti,",
  "atk-s0401a14:35_14": "appaṭibhāgo buddhoti,",
  "atk-s0401a14:35_15": "appaṭipuggalo buddhoti yaṁ vacanaṁ,",
  "atk-s0401a14:35_16": "taṁ micchā bhaveyya.",
  "atk-s0401a14:35_17": "Imampi kho tvaṁ, mahārāja,",
  "atk-s0401a14:35_18": "kāraṇaṁ atthato sampaṭiccha,",
  "atk-s0401a14:35_19": "yena kāraṇena dve sammāsambuddhā ekakkhaṇe na uppajjanti.",
  "atk-s0401a14:36_0": "“Apica, mahārāja,",
  "atk-s0401a14:36_1": "buddhānaṁ bhagavantānaṁ sabhāvapakatikā esā,",
  "atk-s0401a14:36_2": "yaṁ ekoyeva buddho loke uppajjati. Kasmā?",
  "atk-s0401a14:36_3": "Kāraṇamahantattā sabbaññubuddhaguṇānaṁ. Aññampi, mahārāja,",
  "atk-s0401a14:36_4": "yaṁ mahantaṁ hoti,",
  "atk-s0401a14:36_5": "taṁ ekaṁyeva hoti. Pathavī, mahārāja, mahantī,",
  "atk-s0401a14:36_6": "sā ekāyeva.",
  "atk-s0401a14:36_7": "Sāgaro mahanto,",
  "atk-s0401a14:36_8": "so ekoyeva.",
  "atk-s0401a14:36_9": "Sineru girirāja mahanto,",
  "atk-s0401a14:36_10": "so ekoyeva.",
  "atk-s0401a14:36_11": "Ākāso mahanto,",
  "atk-s0401a14:36_12": "so ekoyeva.",
  "atk-s0401a14:36_13": "Sakko mahanto,",
  "atk-s0401a14:36_14": "so ekoyeva.",
  "atk-s0401a14:36_15": "Brahmā mahanto,",
  "atk-s0401a14:36_16": "so ekoyeva.",
  "atk-s0401a14:36_17": "Tathāgato arahaṁ sammāsambuddho mahanto,",
  "atk-s0401a14:36_18": "so ekoyeva.",
  "atk-s0401a14:36_19": "Yattha te uppajjanti,",
  "atk-s0401a14:36_20": "tattha aññesaṁ okāso na hoti.",
  "atk-s0401a14:36_21": "Tasmā tathāgato arahaṁ sammāsambuddho ekoyeva loke uppajjatīti.",
  "atk-s0401a14:36_22": "Sukathito,",
  "atk-s0401a14:36_23": "bhante nāgasena,",
  "atk-s0401a14:36_24": "pañho opammehi kāraṇehī”ti.",
  "atk-s0401a14:37_0": "Ekissālokadhātuyāti ekasmiṁ cakkavāḷe.",
  "atk-s0401a14:37_1": "Heṭṭhā imināva padena dasa cakkavāḷasahassāni gahitāni,",
  "atk-s0401a14:37_2": "tānipi ekacakkavāḷeneva paricchindituṁ vaṭṭanti.",
  "atk-s0401a14:37_3": "Buddhā hi uppajjamānā imasmiṁyeva cakkavāḷe uppajjanti,",
  "atk-s0401a14:37_4": "uppajjanaṭṭhāne pana vārite ito aññesu cakkavāḷesu na uppajjantīti vāritameva hoti.",
  "atk-s0401a14:38_0": "Paṭhamavaggavaṇṇanā.",
  "atk-s0401a14:39_0": "15. Aṭṭhānapāḷi",
  "atk-s0401a14:40_0": "(15) 2. Aṭṭhānapāḷi-dutiyavaggavaṇṇanā",
  "atk-s0401a14:41_0": "278.Apubbaṁacarimanti ettha cakkaratanapātubhāvato pubbe pubbaṁ,",
  "atk-s0401a14:41_1": "tasseva antaradhānato pacchā carimaṁ.",
  "atk-s0401a14:41_2": "Tattha dvidhā cakkaratanassa antaradhānaṁ hoti cakkavattino kālakiriyāya vā pabbajjāya vā.",
  "atk-s0401a14:41_3": "Antaradhāyamānañca pana taṁ kālakiriyato vā pabbajjato vā sattame divase antaradhāyati,",
  "atk-s0401a14:41_4": "tato paraṁ cakkavattino pātubhāvo avārito.",
  "atk-s0401a14:42_0": "Kasmā pana ekacakkavāḷe dve cakkavattino na uppajjantīti?",
  "atk-s0401a14:42_1": "Vivādupacchedato,",
  "atk-s0401a14:42_2": "acchariyabhāvato,",
  "atk-s0401a14:42_3": "cakkaratanassa mahānubhāvato ca.",
  "atk-s0401a14:42_4": "Dvīsu hi uppajjantesu “amhākaṁ rājā mahanto,",
  "atk-s0401a14:42_5": "amhākaṁ rājā mahanto”ti vivādo uppajjeyya,",
  "atk-s0401a14:42_6": "“ekasmiṁ dīpe cakkavattī,",
  "atk-s0401a14:42_7": "ekasmiṁ dīpe cakkavattī”ti ca anacchariyo bhaveyya.",
  "atk-s0401a14:42_8": "Yo cāyaṁ cakkaratanassa dvisahassadīpaparivāresu catūsu mahādīpesu issariyānuppadānasamattho mahānubhāvo,",
  "atk-s0401a14:42_9": "sopi parihāyetha.",
  "atk-s0401a14:42_10": "Iti vivādupacchedato acchariyabhāvato cakkaratanassa mahānubhāvato ca na ekacakkavāḷe dve uppajjanti.",
  "atk-s0401a14:43_0": "279.Yaṁ itthī arahaṁ assa sammāsambuddhoti ettha tiṭṭhatu tāva sabbaññuguṇe nibbattetvā lokanittharaṇasamattho buddhabhāvo,",
  "atk-s0401a14:43_1": "paṇidhānamattampi itthiyā na sampajjati.",
  "atk-s0401a14:44_0": "“Manussattaṁ liṅgasampatti, hetu satthāradassanaṁ;",
  "atk-s0401a14:45_0": "Pabbajjā guṇasampatti, adhikāro ca chandatā;",
  "atk-s0401a14:46_0": "Aṭṭha dhammasamodhānā, abhinīhāro samijjhatī”ti. –",
  "atk-s0401a14:47_0": "Imāni hi paṇidhānasampattikāraṇāni.",
  "atk-s0401a14:47_1": "Iti paṇidhānampi sampādetuṁ asamatthāya itthiyā kuto buddhabhāvoti.",
  "atk-s0401a14:47_2": "“Aṭṭhānametaṁ,",
  "atk-s0401a14:47_3": "bhikkhave,",
  "atk-s0401a14:47_4": "anavakāso,",
  "atk-s0401a14:47_5": "yaṁ itthī arahaṁ assa sammāsambuddho”ti vuttaṁ.",
  "atk-s0401a14:47_6": "Sabbākāraparipūrova puññussayo sabbākāraparipūrameva attabhāvaṁ nibbattetīti purisova arahaṁ hoti sammāsambuddho, na itthī.",
  "atk-s0401a14:48_0": "280.Rājā assa cakkavattītiādīsupi yasmā itthiyā kosohitavatthaguyhatādīnaṁ abhāvena lakkhaṇāni na paripūranti,",
  "atk-s0401a14:48_1": "itthiratanābhāvena sattaratanasamaṅgitā na sampajjati,",
  "atk-s0401a14:48_2": "sabbamanussehi ca adhiko attabhāvo na hoti.",
  "atk-s0401a14:48_3": "Tasmā “aṭṭhānametaṁ,",
  "atk-s0401a14:48_4": "bhikkhave,",
  "atk-s0401a14:48_5": "anavakāso yaṁ itthī rājā assa cakkavattī”ti vuttaṁ.",
  "atk-s0401a14:49_0": "281.",
  "atk-s0401a14:49_1": "Yasmā ca sakkattādīni tīṇi ṭhānāni uttamāni,",
  "atk-s0401a14:49_2": "itthiliṅgañca hīnaṁ,",
  "atk-s0401a14:49_3": "tasmā cassā sakkattādīnipi paṭisiddhāni.",
  "atk-s0401a14:50_0": "Nanu ca yathā itthiliṅgaṁ,",
  "atk-s0401a14:50_1": "evaṁ purisaliṅgampi brahmaloke natthi.",
  "atk-s0401a14:50_2": "Tasmā “yaṁ puriso brahmattaṁ kāreyya,",
  "atk-s0401a14:50_3": "ṭhānametaṁ vijjatī”tipi na vattabbaṁ siyāti.",
  "atk-s0401a14:50_4": "No na vattabbaṁ. Kasmā?",
  "atk-s0401a14:50_5": "Idha purisassa tattha nibbattanato.",
  "atk-s0401a14:50_6": "Brahmattanti hi mahābrahmattaṁ adhippetaṁ.",
  "atk-s0401a14:50_7": "Itthī ca idha jhānaṁ bhāvetvā kālaṁ katvā brahmapārisajjānaṁ sahabyataṁ upapajjati,",
  "atk-s0401a14:50_8": "na mahābrahmānaṁ.",
  "atk-s0401a14:50_9": "Puriso pana tattha nuppajjatīti na vattabbo.",
  "atk-s0401a14:50_10": "Samānepi cettha ubhayaliṅgābhāve purisasaṇṭhānāva brahmāno,",
  "atk-s0401a14:50_11": "na itthisaṇṭhānā.",
  "atk-s0401a14:50_12": "Tasmā suvuttamevetaṁ.",
  "atk-s0401a14:51_0": "284.Kāyaduccaritassātiādīsu yathā nimbabījakosātakibījādīni madhuraṁ phalaṁ na nibbattenti,",
  "atk-s0401a14:51_1": "asātaṁ amadhurameva nibbattenti,",
  "atk-s0401a14:51_2": "evaṁ kāyaduccaritādīni madhuraṁ vipākaṁ na nibbattenti,",
  "atk-s0401a14:51_3": "amadhurameva nibbattenti.",
  "atk-s0401a14:51_4": "Yathā ca ucchubījasālibījādīni madhuraṁ sādurasameva phalaṁ nibbattenti,",
  "atk-s0401a14:51_5": "na asātaṁ kaṭukaṁ.",
  "atk-s0401a14:51_6": "Evaṁ kāyasucaritādīni madhurameva vipākaṁ nibbattenti,",
  "atk-s0401a14:51_7": "na amadhuraṁ.",
  "atk-s0401a14:51_8": "Vuttampi cetaṁ –",
  "atk-s0401a14:52_0": "“Yādisaṁ vapate bījaṁ, tādisaṁ harate phalaṁ;",
  "atk-s0401a14:53_0": "Kalyāṇakārī kalyāṇaṁ, pāpakārī ca pāpaka”nti. ;",
  "atk-s0401a14:54_0": "Tasmā “aṭṭhānametaṁ, bhikkhave, anavakāso, yaṁ kāyaduccaritassā”tiādi vuttaṁ.",
  "atk-s0401a14:55_0": "290-",
  "atk-s0401a14:55_1": "295.Kāyaduccaritasamaṅgītiādīsu samaṅgīti pañcavidhā samaṅgitā –",
  "atk-s0401a14:55_2": "āyūhanasamaṅgitā,",
  "atk-s0401a14:55_3": "cetanāsamaṅgitā,",
  "atk-s0401a14:55_4": "kammasamaṅgitā,",
  "atk-s0401a14:55_5": "vipākasamaṅgitā,",
  "atk-s0401a14:55_6": "upaṭṭhānasamaṅgitāti.",
  "atk-s0401a14:55_7": "Tattha kusalākusalakammāyūhanakkhaṇe āyūhanasamaṅgitāti vuccati.",
  "atk-s0401a14:55_8": "Tathā cetanāsamaṅgitā.",
  "atk-s0401a14:55_9": "Yāva pana sattā arahattaṁ na pāpuṇanti,",
  "atk-s0401a14:55_10": "tāva sabbepi sattā pubbe upacitacetanāya samaṅgitāya cetanāsamaṅginoti vuccanti.",
  "atk-s0401a14:55_11": "Esā cetanāsamaṅgitā.",
  "atk-s0401a14:55_12": "Yāva arahattaṁ na pāpuṇanti,",
  "atk-s0401a14:55_13": "tāva sabbepi sattā pubbe upacitaṁ vipākārahaṁ kammaṁ sandhāya “kammasamaṅgino”ti vuccanti.",
  "atk-s0401a14:55_14": "Esā kammasamaṅgitā.",
  "atk-s0401a14:55_15": "Vipākasamaṅgitā vipākakkhaṇeyeva veditabbā.",
  "atk-s0401a14:55_16": "Yāva pana sattā arahattaṁ na pāpuṇanti,",
  "atk-s0401a14:55_17": "tāva tesaṁ tato tato cavitvā niraye uppajjamānānaṁ aggijālālohakumbhiādīhi upaṭṭhānākārehi nirayo,",
  "atk-s0401a14:55_18": "gabbhaseyyakattaṁ āpajjamānānaṁ mātukucchi,",
  "atk-s0401a14:55_19": "devesu uppajjamānānaṁ kapparukkhavimānādīhi upaṭṭhānākārehi devalokoti evaṁ upapattinimittaṁ upaṭṭhāti.",
  "atk-s0401a14:55_20": "Iti nesaṁ iminā upapattinimittaupaṭṭhānena aparimuttatā upaṭṭhānasamaṅgitā nāma.",
  "atk-s0401a14:55_21": "Sā calati,",
  "atk-s0401a14:55_22": "sesā niccalā.",
  "atk-s0401a14:55_23": "Niraye hi upaṭṭhitepi devaloko upaṭṭhāti,",
  "atk-s0401a14:55_24": "devaloke upaṭṭhitepi nirayo upaṭṭhāti,",
  "atk-s0401a14:55_25": "manussaloke upaṭṭhitepi tiracchānayoni upaṭṭhāti,",
  "atk-s0401a14:55_26": "tiracchānayoniyā ca upaṭṭhitāyapi manussaloko upaṭṭhātiyeva.",
  "atk-s0401a14:56_0": "Tatridaṁ vatthu –",
  "atk-s0401a14:56_1": "soṇagiripāde kira acelavihāre soṇatthero nāma eko dhammakathiko.",
  "atk-s0401a14:56_2": "Tassa pitā sunakhavājiko nāma ahosi,",
  "atk-s0401a14:56_3": "thero taṁ paṭibāhantopi saṁvare ṭhapetuṁ asakkonto “mā nassi varāko”ti mahallakakāle akāmakaṁ naṁ pabbājesi.",
  "atk-s0401a14:56_4": "Tassa gilānaseyyāya nipannassa nirayo upaṭṭhāsi.",
  "atk-s0401a14:56_5": "Soṇagiripādato mahantā sunakhā āgantvā khāditukāmā viya samparivāresuṁ.",
  "atk-s0401a14:56_6": "So mahābhayabhīto “vārehi,",
  "atk-s0401a14:56_7": "tāta soṇa, vārehi,",
  "atk-s0401a14:56_8": "tāta soṇā”ti āha.",
  "atk-s0401a14:56_9": "Kiṁ mahātherāti?",
  "atk-s0401a14:56_10": "Na passasi,",
  "atk-s0401a14:56_11": "tātāti taṁ pavattiṁ ācikkhi.",
  "atk-s0401a14:56_12": "Soṇatthero “kathañhi nāma mādisassa pitā niraye nibbattissati,",
  "atk-s0401a14:56_13": "patiṭṭhāssa bhavissāmī”ti sāmaṇerehi nānāpupphāni āharāpetvā cetiyaṅgaṇabodhiyaṅgaṇesu talasantharaṇapūjaṁ",
  "atk-s0401a14:56_14": "āsanapūjañca kāretvā pitaraṁ mañcakena cetiyaṅgaṇaṁ haritvā mañce nisīdāpetvā “ayaṁ,",
  "atk-s0401a14:56_15": "mahāthera,",
  "atk-s0401a14:56_16": "pūjā tumhākaṁ atthāya katā,",
  "atk-s0401a14:56_17": "‘ayaṁ me bhagavā duggatapaṇṇākāro’ti vatvā bhagavantaṁ vanditvā cittaṁ pasādehī”ti āha.",
  "atk-s0401a14:56_18": "Sā mahāthero pūjaṁ disvā tathā karonto cittaṁ pasādesi.",
  "atk-s0401a14:56_19": "Tāvadevassa devaloko upaṭṭhāsi.",
  "atk-s0401a14:56_20": "Nandanavana-",
  "atk-s0401a14:56_21": "cittalatāvana-",
  "atk-s0401a14:56_22": "missakavana-",
  "atk-s0401a14:56_23": "phārusakavana-",
  "atk-s0401a14:56_24": "vimānāni ceva devanāṭakāni ca parivāretvā ṭhitāni viya ahesuṁ.",
  "atk-s0401a14:56_25": "So “apetha, soṇa, apetha,",
  "atk-s0401a14:56_26": "soṇā”ti theraṁ āha. Kimidaṁ,",
  "atk-s0401a14:56_27": "mahātherāti?",
  "atk-s0401a14:56_28": "Etā te mātaro āgacchantīti.",
  "atk-s0401a14:56_29": "Thero “saggo upaṭṭhito mahātherassā”ti cintesi.",
  "atk-s0401a14:56_30": "Evaṁ upaṭṭhānasamaṅgitā calatīti veditabbā.",
  "atk-s0401a14:56_31": "Etāsu samaṅgitāsu idha āyūhanacetanākamma-",
  "atk-s0401a14:56_32": "samaṅgitāvasena “kāyaduccaritasamaṅgī”tiādi vuttaṁ.",
  "atk-s0401a14:57_0": "Tattha eke ācariyā “yasmiṁ khaṇe kammaṁ āyūhati,",
  "atk-s0401a14:57_1": "tasmiṁyeva khaṇe tassa saggo vārito”ti vadanti.",
  "atk-s0401a14:57_2": "Apare pana “āyūhitakammaṁ nāma vipākavāraṁ labhantampi atthi alabhantampi.",
  "atk-s0401a14:57_3": "Tattha yadā kammaṁ vipākavāraṁ labhati,",
  "atk-s0401a14:57_4": "tasmiṁyeva kāle tassa saggo vārito”ti vadanti.",
  "atk-s0401a14:57_5": "Sesaṁ sabbattha uttānatthamevāti.",
  "atk-s0401a14:58_0": "Aṭṭhānapāḷivaṇṇanā niṭṭhitā."
}