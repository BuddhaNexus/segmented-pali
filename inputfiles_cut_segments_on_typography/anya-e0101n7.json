{
  "anya-e0101n7:0_0": "7. Chaanussatiniddeso",
  "anya-e0101n7:1_0": "1. Buddhānussatikathā",
  "anya-e0101n7:2_0": "123.",
  "anya-e0101n7:2_1": "Asubhānantaraṁ uddiṭṭhāsu pana dasasu anussatīsu punappunaṁ uppajjanato satiyeva anussati,",
  "anya-e0101n7:2_2": "pavattitabbaṭṭhānamhiyeva vā pavattattā saddhāpabbajitassa kulaputtassa anurūpā satītipi anussati,",
  "anya-e0101n7:2_3": "buddhaṁ ārabbha uppannā anussati buddhānussati,",
  "anya-e0101n7:2_4": "buddhaguṇārammaṇāya satiyā etamadhivacanaṁ.",
  "anya-e0101n7:2_5": "Dhammaṁ ārabbha uppannā anussati dhammānussati,",
  "anya-e0101n7:2_6": "svākkhātatādidhammaguṇārammaṇāya satiyā etamadhivacanaṁ.",
  "anya-e0101n7:2_7": "Saṅghaṁ ārabbha uppannā anussati saṅghānussati,",
  "anya-e0101n7:2_8": "suppaṭipannatādisaṅghaguṇārammaṇāya satiyā etamadhivacanaṁ.",
  "anya-e0101n7:2_9": "Sīlaṁ ārabbha uppannā anussati sīlānussati,",
  "anya-e0101n7:2_10": "akhaṇḍatādisīlaguṇārammaṇāya satiyā etamadhivacanaṁ.",
  "anya-e0101n7:2_11": "Cāgaṁ ārabbha uppannā anussati cāgānussati,",
  "anya-e0101n7:2_12": "muttacāgatādicāgaguṇārammaṇāya satiyā etamadhivacanaṁ.",
  "anya-e0101n7:2_13": "Devatā ārabbha uppannā anussati devatānussati,",
  "anya-e0101n7:2_14": "devatā sakkhiṭṭhāne ṭhapetvā attano saddhādiguṇārammaṇāya satiyā etamadhivacanaṁ.",
  "anya-e0101n7:2_15": "Maraṇaṁ ārabbha uppannā anussati maraṇānussati,",
  "anya-e0101n7:2_16": "jīvitindriyupacchedārammaṇāya satiyā etamadhivacanaṁ.",
  "anya-e0101n7:2_17": "Kesādibhedaṁ rūpakāyaṁ gatā,",
  "anya-e0101n7:2_18": "kāye vā gatāti kāyagatā,",
  "anya-e0101n7:2_19": "kāyagatā ca sā sati cāti kāyagatasatīti vattabbe rassaṁ akatvā kāyagatāsatīti vuttā,",
  "anya-e0101n7:2_20": "kesādikāyakoṭṭhāsanimittārammaṇāya satiyā etamadhivacanaṁ.",
  "anya-e0101n7:2_21": "Ānāpāne ārabbha uppannā sati ānāpānassati,",
  "anya-e0101n7:2_22": "assāsapassāsanimittārammaṇāya satiyā etamadhivacanaṁ.",
  "anya-e0101n7:2_23": "Upasamaṁ ārabbha uppannā anussati upasamānussati,",
  "anya-e0101n7:2_24": "sabbadukkhūpasamārammaṇāya satiyā etamadhivacanaṁ.",
  "anya-e0101n7:3_0": "124.",
  "anya-e0101n7:3_1": "Iti imāsu dasasu anussatīsu buddhānussatiṁ tāva bhāvetukāmena aveccappasādasamannāgatena yoginā patirūpasenāsane",
  "anya-e0101n7:3_2": "rahogatena paṭisallīnena “itipi so bhagavā arahaṁ sammāsambuddho vijjācaraṇasampanno sugato lokavidū",
  "anya-e0101n7:3_3": "anuttaro purisadammasārathi satthā devamanussānaṁ buddho bhagavā”ti evaṁ buddhassa bhagavato guṇā anussaritabbā.",
  "anya-e0101n7:4_0": "Tatrāyaṁ anussaraṇanayo –",
  "anya-e0101n7:4_1": "so bhagavā itipi arahaṁ,",
  "anya-e0101n7:4_2": "itipi sammāsambuddho…pe…",
  "anya-e0101n7:4_3": "itipi bhagavāti anussarati.",
  "anya-e0101n7:4_4": "Iminā ca iminā ca kāraṇenāti vuttaṁ hoti.",
  "anya-e0101n7:5_0": "125.",
  "anya-e0101n7:5_1": "Tattha ārakattā arīnaṁ arānañca hatattā paccayādīnaṁ arahattā pāpakaraṇe rahābhāvāti imehi tāva kāraṇehi so bhagavā arahanti anussarati.",
  "anya-e0101n7:5_2": "Ārakā hi so sabbakilesehi suvidūravidūre ṭhito maggena savāsanānaṁ kilesānaṁ viddhaṁsitattāti ārakattā arahaṁ.",
  "anya-e0101n7:6_0": "So tato ārakā nāma, yassa yenāsamaṅgitā;",
  "anya-e0101n7:7_0": "Asamaṅgī ca dosehi, nātho tenārahaṁ matoti.",
  "anya-e0101n7:8_0": "126. Te cānena kilesārayo maggena hatāti arīnaṁ hatattāpi arahaṁ.",
  "anya-e0101n7:9_0": "Yasmā rāgādisaṅkhātā, sabbepi arayo hatā;",
  "anya-e0101n7:10_0": "Paññāsatthena nāthena, tasmāpi arahaṁ matoti.",
  "anya-e0101n7:11_0": "127.",
  "anya-e0101n7:11_1": "Yañcetaṁ avijjābhavataṇhāmayanābhi puññādiabhisaṅkhārāraṁ jarāmaraṇanemi āsavasamudayamayena akkhena",
  "anya-e0101n7:11_2": "vijjhitvā tibhavarathe samāyojitaṁ anādikālappavattaṁ saṁsāracakkaṁ,",
  "anya-e0101n7:11_3": "tassānena bodhimaṇḍe vīriyapādehi sīlapathaviyaṁ patiṭṭhāya saddhāhatthena kammakkhayakaraṁ ñāṇapharasuṁ",
  "anya-e0101n7:11_4": "gahetvā sabbe arā hatāti arānaṁ hatattāpi arahaṁ.",
  "anya-e0101n7:12_0": "128.",
  "anya-e0101n7:12_1": "Atha vā saṁsāracakkanti anamataggaṁ saṁsāravaṭṭaṁ vuccati.",
  "anya-e0101n7:12_2": "Tassa ca avijjā nābhi, mūlattā.",
  "anya-e0101n7:12_3": "Jarāmaraṇaṁ nemi,",
  "anya-e0101n7:12_4": "pariyosānattā.",
  "anya-e0101n7:12_5": "Sesā dasa dhammā arā,",
  "anya-e0101n7:12_6": "avijjāmūlakattā jarāmaraṇapariyantattā ca,",
  "anya-e0101n7:12_7": "tattha dukkhādīsu aññāṇaṁ avijjā.",
  "anya-e0101n7:12_8": "Kāmabhave ca avijjā kāmabhave saṅkhārānaṁ paccayo hoti,",
  "anya-e0101n7:12_9": "rūpabhave avijjā rūpabhave saṅkhārānaṁ paccayo hoti,",
  "anya-e0101n7:12_10": "arūpabhave avijjā arūpabhave saṅkhārānaṁ paccayo hoti.",
  "anya-e0101n7:12_11": "Kāmabhave saṅkhārā kāmabhave paṭisandhiviññāṇassa paccayā honti,",
  "anya-e0101n7:12_12": "esa nayo itaresu.",
  "anya-e0101n7:12_13": "Kāmabhave paṭisandhiviññāṇaṁ kāmabhave nāmarūpassa paccayo hoti,",
  "anya-e0101n7:12_14": "tathā rūpabhave.",
  "anya-e0101n7:12_15": "Arūpabhave nāmasseva paccayo hoti.",
  "anya-e0101n7:12_16": "Kāmabhave nāmarūpaṁ kāmabhave saḷāyatanassa paccayo hoti,",
  "anya-e0101n7:12_17": "rūpabhave nāmarūpaṁ rūpabhave tiṇṇaṁ āyatanānaṁ paccayo hoti,",
  "anya-e0101n7:12_18": "arūpabhave nāmaṁ arūpabhave ekassa āyatanassa paccayo hoti.",
  "anya-e0101n7:12_19": "Kāmabhave saḷāyatanaṁ kāmabhave chabbidhassa phassassa paccayo hoti,",
  "anya-e0101n7:12_20": "rūpabhave tīṇi āyatanāni rūpabhave tiṇṇaṁ phassānaṁ paccayā honti,",
  "anya-e0101n7:12_21": "arūpabhave ekaṁ āyatanaṁ arūpabhave ekassa phassassa paccayo hoti.",
  "anya-e0101n7:12_22": "Kāmabhave cha phassā kāmabhave channaṁ vedanānaṁ paccayā honti,",
  "anya-e0101n7:12_23": "rūpabhave tayo phassā tattheva tissannaṁ,",
  "anya-e0101n7:12_24": "arūpabhave eko tattheva ekissā vedanāya paccayo hoti.",
  "anya-e0101n7:12_25": "Kāmabhave cha vedanā kāmabhave channaṁ taṇhākāyānaṁ paccayā honti,",
  "anya-e0101n7:12_26": "rūpabhave tisso tattheva tiṇṇaṁ,",
  "anya-e0101n7:12_27": "arūpabhave ekā vedanā arūpabhave ekassa taṇhākāyassa paccayo hoti.",
  "anya-e0101n7:12_28": "Tattha tattha sā sā taṇhā tassa tassa upādānassa,",
  "anya-e0101n7:12_29": "upādānādayo bhavādīnaṁ.",
  "anya-e0101n7:13_0": "Kathaṁ?",
  "anya-e0101n7:13_1": "Idhekacco kāme paribhuñjissāmīti kāmupādānapaccayā kāyena duccaritaṁ carati,",
  "anya-e0101n7:13_2": "vācāya duccaritaṁ carati,",
  "anya-e0101n7:13_3": "manasā duccaritaṁ carati,",
  "anya-e0101n7:13_4": "duccaritapāripūriyā apāye upapajjati.",
  "anya-e0101n7:13_5": "Tatthassa upapattihetubhūtaṁ kammaṁ kammabhavo,",
  "anya-e0101n7:13_6": "kammanibbattā khandhā upapattibhavo,",
  "anya-e0101n7:13_7": "khandhānaṁ nibbatti jāti,",
  "anya-e0101n7:13_8": "paripāko jarā,",
  "anya-e0101n7:13_9": "bhedo maraṇaṁ.",
  "anya-e0101n7:14_0": "Aparo saggasampattiṁ anubhavissāmīti tatheva sucaritaṁ carati,",
  "anya-e0101n7:14_1": "sucaritapāripūriyā sagge upapajjati.",
  "anya-e0101n7:14_2": "Tatthassa upapattihetubhūtaṁ kammaṁ kammabhavoti so eva nayo.",
  "anya-e0101n7:15_0": "Aparo pana brahmalokasampattiṁ anubhavissāmīti kāmupādānapaccayāeva mettaṁ bhāveti, karuṇaṁ, muditaṁ,",
  "anya-e0101n7:15_1": "upekkhaṁ bhāveti,",
  "anya-e0101n7:15_2": "bhāvanāpāripūriyā brahmaloke nibbattati.",
  "anya-e0101n7:15_3": "Tatthassa nibbattihetubhūtaṁ kammaṁ kammabhavoti so eva nayo.",
  "anya-e0101n7:16_0": "Aparo arūpabhave sampattiṁ anubhavissāmīti tatheva ākāsānañcāyatanādisamāpattiyo bhāveti,",
  "anya-e0101n7:16_1": "bhāvanāpāripūriyā tattha tattha nibbattati.",
  "anya-e0101n7:16_2": "Tatthassa nibbattihetubhūtaṁ kammaṁ kammabhavo,",
  "anya-e0101n7:16_3": "kammanibbattā khandhā upapattibhavo,",
  "anya-e0101n7:16_4": "khandhānaṁ nibbatti jāti,",
  "anya-e0101n7:16_5": "paripāko jarā,",
  "anya-e0101n7:16_6": "bhedo maraṇanti.",
  "anya-e0101n7:16_7": "Esa nayo sesupādānamūlikāsupi yojanāsu.",
  "anya-e0101n7:17_0": "Evaṁ ayaṁ avijjā hetu,",
  "anya-e0101n7:17_1": "saṅkhārā hetusamuppannā,",
  "anya-e0101n7:17_2": "ubhopete hetusamuppannāti paccayapariggahe paññā dhammaṭṭhitiñāṇaṁ.",
  "anya-e0101n7:17_3": "Atītampi addhānaṁ anāgatampi addhānaṁ avijjā hetu,",
  "anya-e0101n7:17_4": "saṅkhārā hetusamuppannā,",
  "anya-e0101n7:17_5": "ubhopete hetusamuppannāti paccayapariggahe paññā dhammaṭṭhitiñāṇanti eteneva nayena sabbapadāni vitthāretabbāni.",
  "anya-e0101n7:18_0": "Tattha avijjāsaṅkhārā eko saṅkhepo,",
  "anya-e0101n7:18_1": "viññāṇanāmarūpasaḷāyatanaphassavedanā eko,",
  "anya-e0101n7:18_2": "taṇhupādānabhavā eko,",
  "anya-e0101n7:18_3": "jātijarāmaraṇaṁ eko.",
  "anya-e0101n7:18_4": "Purimasaṅkhepo cettha atīto addhā,",
  "anya-e0101n7:18_5": "dve majjhimā paccuppanno,",
  "anya-e0101n7:18_6": "jātijarāmaraṇaṁ anāgato.",
  "anya-e0101n7:18_7": "Avijjāsaṅkhāraggahaṇena cettha taṇhupādānabhavā gahitāva hontīti ime pañca dhammā atīte kammavaṭṭaṁ,",
  "anya-e0101n7:18_8": "viññāṇādayo pañca etarahi vipākavaṭṭaṁ,",
  "anya-e0101n7:18_9": "taṇhupādānabhavaggahaṇena avijjāsaṅkhārā gahitāva hontīti ime pañca dhammā etarahi kammavaṭṭaṁ,",
  "anya-e0101n7:18_10": "jātijarāmaraṇāpadesena viññāṇādīnaṁ niddiṭṭhattā ime pañca dhammā āyatiṁ vipākavaṭṭaṁ.",
  "anya-e0101n7:18_11": "Te ākārato vīsatividhā honti.",
  "anya-e0101n7:18_12": "Saṅkhāraviññāṇānañcettha antarā eko sandhi,",
  "anya-e0101n7:18_13": "vedanātaṇhānamantarā eko,",
  "anya-e0101n7:18_14": "bhavajātīnamantarā ekoti,",
  "anya-e0101n7:18_15": "iti bhagavā etaṁ catusaṅkhepaṁ tiyaddhaṁ vīsatākāraṁ tisandhiṁ paṭiccasamuppādaṁ sabbākārato jānāti passati aññāti paṭivijjhati.",
  "anya-e0101n7:18_16": "Taṁ ñātaṭṭhena ñāṇaṁ,",
  "anya-e0101n7:18_17": "pajānanaṭṭhena paññā,",
  "anya-e0101n7:18_18": "tena vuccati paccayapariggahe paññā dhammaṭṭhitiñāṇanti.",
  "anya-e0101n7:18_19": "Iminā dhammaṭṭhitiñāṇena bhagavā te dhamme yathābhūtaṁ ñatvā tesu nibbindanto virajjanto vimuccanto vuttappakārassa",
  "anya-e0101n7:18_20": "imassa saṁsāracakkassa are hani vihani viddhaṁsesi.",
  "anya-e0101n7:18_21": "Evampi arānaṁ hatattā arahaṁ.",
  "anya-e0101n7:19_0": "Arā saṁsāracakkassa, hatā ñāṇāsinā yato;",
  "anya-e0101n7:20_0": "Lokanāthena tenesa, arahanti pavuccati.",
  "anya-e0101n7:21_0": "129.",
  "anya-e0101n7:21_1": "Aggadakkhiṇeyyattā ca cīvarādipaccaye arahati pūjāvisesañca.",
  "anya-e0101n7:21_2": "Teneva ca uppanne tathāgate yekeci mahesakkhā devamanussā,",
  "anya-e0101n7:21_3": "na te aññattha pūjaṁ karonti.",
  "anya-e0101n7:21_4": "Tathā hi brahmā sahampati sinerumattena ratanadāmena tathāgataṁ pūjesi.",
  "anya-e0101n7:21_5": "Yathābalañca aññe devā manussā ca bimbisārakosalarājādayo.",
  "anya-e0101n7:21_6": "Parinibbutampi ca bhagavantaṁ uddissa channavutikoṭidhanaṁ vissajjetvā asokamahārājā sakalajambudīpe caturāsītivihārasahassāni patiṭṭhāpesi.",
  "anya-e0101n7:21_7": "Ko pana vādo aññesaṁ pūjāvisesānanti paccayādīnaṁ arahattāpi arahaṁ.",
  "anya-e0101n7:22_0": "Pūjāvisesaṁ saha paccayehi,",
  "anya-e0101n7:23_0": "Yasmā ayaṁ arahati lokanātho;",
  "anya-e0101n7:24_0": "Atthānurūpaṁ arahanti loke,",
  "anya-e0101n7:25_0": "Tasmā jino arahati nāmametaṁ.",
  "anya-e0101n7:26_0": "130.",
  "anya-e0101n7:26_1": "Yathā ca loke yekeci paṇḍitamānino bālā asilokabhayena raho pāpaṁ karonti,",
  "anya-e0101n7:26_2": "evamesa na kadāci karotīti pāpakaraṇe rahābhāvatopi arahaṁ.",
  "anya-e0101n7:27_0": "Yasmā natthi raho nāma, pāpakammesu tādino;",
  "anya-e0101n7:28_0": "Rahābhāvena tenesa, arahaṁ iti vissuto.",
  "anya-e0101n7:29_0": "Evaṁ sabbathāpi –",
  "anya-e0101n7:30_0": "Ārakattā hatattā ca, kilesārīna so muni;",
  "anya-e0101n7:31_0": "Hatasaṁsāracakkāro, paccayādīna cāraho;",
  "anya-e0101n7:32_0": "Na raho karoti pāpāni, arahaṁ tena vuccatīti.",
  "anya-e0101n7:33_0": "131.",
  "anya-e0101n7:33_1": "Sammā sāmañca sabbadhammānaṁ buddhattā pana sammāsambuddho.",
  "anya-e0101n7:33_2": "Tathāhi esa sabbadhamme sammā sāmañca buddho,",
  "anya-e0101n7:33_3": "abhiññeyye dhamme abhiññeyyato buddho,",
  "anya-e0101n7:33_4": "pariññeyye dhamme pariññeyyato,",
  "anya-e0101n7:33_5": "pahātabbe dhamme pahātabbato,",
  "anya-e0101n7:33_6": "sacchikātabbe dhamme sacchikātabbato,",
  "anya-e0101n7:33_7": "bhāvetabbe dhamme bhāvetabbato.",
  "anya-e0101n7:33_8": "Teneva cāha –",
  "anya-e0101n7:34_0": "Abhiññeyyaṁ abhiññātaṁ, bhāvetabbañca bhāvitaṁ;",
  "anya-e0101n7:35_0": "Pahātabbaṁ pahīnaṁ me, tasmā buddhosmi brāhmaṇāti. ;",
  "anya-e0101n7:36_0": "132.",
  "anya-e0101n7:36_1": "Apica cakkhuṁ dukkhasaccaṁ,",
  "anya-e0101n7:36_2": "tassa mūlakāraṇabhāvena samuṭṭhāpikā purimataṇhā samudayasaccaṁ,",
  "anya-e0101n7:36_3": "ubhinnaṁ appavatti nirodhasaccaṁ,",
  "anya-e0101n7:36_4": "nirodhapajānanā paṭipadā maggasaccanti evaṁ ekekapaduddhārenāpi sabbadhamme sammā sāmañca buddho,",
  "anya-e0101n7:36_5": "esa nayo sotaghānajivhākāyamanesu.",
  "anya-e0101n7:36_6": "Eteneva nayena rūpādīni cha āyatanāni,",
  "anya-e0101n7:36_7": "cakkhuviññāṇādayo chaviññāṇakāyā,",
  "anya-e0101n7:36_8": "cakkhusamphassādayo cha phassā,",
  "anya-e0101n7:36_9": "cakkhusamphassajādayo cha vedanā,",
  "anya-e0101n7:36_10": "rūpasaññādayo cha saññā,",
  "anya-e0101n7:36_11": "rūpasañcetanādayo cha cetanā,",
  "anya-e0101n7:36_12": "rūpataṇhādayo cha taṇhākāyā,",
  "anya-e0101n7:36_13": "rūpavitakkādayo cha vitakkā,",
  "anya-e0101n7:36_14": "rūpavicārādayo cha vicārā,",
  "anya-e0101n7:36_15": "rūpakkhandhādayo pañcakkhandhā,",
  "anya-e0101n7:36_16": "dasa kasiṇāni,",
  "anya-e0101n7:36_17": "dasa anussatiyo,",
  "anya-e0101n7:36_18": "uddhumātakasaññādivasena dasa saññā,",
  "anya-e0101n7:36_19": "kesādayo dvattiṁsākārā,",
  "anya-e0101n7:36_20": "dvādasāyatanāni,",
  "anya-e0101n7:36_21": "aṭṭhārasa dhātuyo,",
  "anya-e0101n7:36_22": "kāmabhavādayo nava bhavā,",
  "anya-e0101n7:36_23": "paṭhamādīni cattāri jhānāni,",
  "anya-e0101n7:36_24": "mettābhāvanādayo catasso appamaññā,",
  "anya-e0101n7:36_25": "catasso arūpasamāpattiyo,",
  "anya-e0101n7:36_26": "paṭilomato jarāmaraṇādīni,",
  "anya-e0101n7:36_27": "anulomato avijjādīni paṭiccasamuppādaṅgāni ca yojetabbāni.",
  "anya-e0101n7:37_0": "Tatrāyaṁ ekapadayojanā,",
  "anya-e0101n7:37_1": "jarāmaraṇaṁ dukkhasaccaṁ,",
  "anya-e0101n7:37_2": "jāti samudayasaccaṁ,",
  "anya-e0101n7:37_3": "ubhinnampi nissaraṇaṁ nirodhasaccaṁ,",
  "anya-e0101n7:37_4": "nirodhapajānanā paṭipadā maggasaccanti evamekekapaduddhārena sabbadhamme sammā sāmañca buddho anubuddho paṭibuddho.",
  "anya-e0101n7:37_5": "Tena vuttaṁ –",
  "anya-e0101n7:37_6": "“sammā sāmañca sabbadhammānaṁ buddhattā pana sammāsambuddho”ti.",
  "anya-e0101n7:38_0": "133.",
  "anya-e0101n7:38_1": "Vijjāhi pana caraṇena ca sampannattā vijjācaraṇasampanno.",
  "anya-e0101n7:38_2": "Tattha vijjāti tissopi vijjā aṭṭhapi vijjā.",
  "anya-e0101n7:38_3": "Tisso vijjā bhayabheravasutte vuttanayeneva veditabbā,",
  "anya-e0101n7:38_4": "aṭṭha ambaṭṭhasutte.",
  "anya-e0101n7:38_5": "Tatra hi vipassanāñāṇena manomayiddhiyā ca saha cha abhiññā pariggahetvā aṭṭha vijjā vuttā.",
  "anya-e0101n7:38_6": "Caraṇanti sīlasaṁvaro,",
  "anya-e0101n7:38_7": "indriyesu guttadvāratā,",
  "anya-e0101n7:38_8": "bhojane mattaññutā,",
  "anya-e0101n7:38_9": "jāgariyānuyogo,",
  "anya-e0101n7:38_10": "satta saddhammā,",
  "anya-e0101n7:38_11": "cattāri rūpāvacarajjhānānīti ime pannarasa dhammā veditabbā.",
  "anya-e0101n7:38_12": "Imeyeva hi pannarasa dhammā yasmā etehi carati ariyasāvako gacchati amataṁ disaṁ,",
  "anya-e0101n7:38_13": "tasmā caraṇanti vuttā. Yathāha – “idha, mahānāma,",
  "anya-e0101n7:38_14": "ariyasāvako sīlavā hotī”ti sabbaṁ majjhimapaṇṇāsake vuttanayeneva veditabbaṁ.",
  "anya-e0101n7:38_15": "Bhagavā imāhi vijjāhi iminā ca caraṇena samannāgato.",
  "anya-e0101n7:38_16": "Tena vuccati vijjācaraṇasampannoti.",
  "anya-e0101n7:39_0": "Tattha vijjāsampadā bhagavato sabbaññutaṁ pūretvā ṭhitā.",
  "anya-e0101n7:39_1": "Caraṇasampadā mahākāruṇikataṁ.",
  "anya-e0101n7:39_2": "So sabbaññutāya sabbasattānaṁ atthānatthaṁ ñatvā mahākāruṇikatāya anatthaṁ parivajjetvā atthe niyojeti.",
  "anya-e0101n7:39_3": "Yathā taṁ vijjācaraṇasampanno.",
  "anya-e0101n7:39_4": "Tenassa sāvakā suppaṭipannā honti,",
  "anya-e0101n7:39_5": "no duppaṭipannā vijjācaraṇavipannānaṁ sāvakā attantapādayo viya.",
  "anya-e0101n7:40_0": "134.",
  "anya-e0101n7:40_1": "Sobhanagamanattā,",
  "anya-e0101n7:40_2": "sundaraṁ ṭhānaṁ gatattā,",
  "anya-e0101n7:40_3": "sammā gatattā,",
  "anya-e0101n7:40_4": "sammā ca gadattā sugato.",
  "anya-e0101n7:40_5": "Gamanampi hi gatanti vuccati.",
  "anya-e0101n7:40_6": "Tañca bhagavato sobhanaṁ parisuddhamanavajjaṁ.",
  "anya-e0101n7:40_7": "Kiṁ pana tanti?",
  "anya-e0101n7:40_8": "Ariyamaggo.",
  "anya-e0101n7:40_9": "Tena hesa gamanena khemaṁ disaṁ asajjamāno gatoti sobhanagamanattā sugato.",
  "anya-e0101n7:40_10": "Sundarañcesa ṭhānaṁ gato amataṁ nibbānanti sundaraṁ ṭhānaṁ gatattāpi sugato.",
  "anya-e0101n7:40_11": "Sammā ca gato tena tena maggena pahīne kilese puna apaccāgacchanto.",
  "anya-e0101n7:40_12": "Vuttañhetaṁ –",
  "anya-e0101n7:40_13": "“sotāpattimaggena ye kilesā pahīnā,",
  "anya-e0101n7:40_14": "te kilese na puneti na pacceti na paccāgacchatīti sugato…pe…",
  "anya-e0101n7:40_15": "arahattamaggena ye kilesā pahīnā,",
  "anya-e0101n7:40_16": "te kilese na puneti na pacceti na paccāgacchatīti sugato”ti,",
  "anya-e0101n7:40_17": "sammā vā gato dīpaṅkarapādamūlato pabhuti yāva bodhimaṇḍā tāva samatiṁsapāramīpūrikāya sammāpaṭipattiyā sabbalokassa hitasukhameva karonto sassataṁ, ucchedaṁ,",
  "anya-e0101n7:40_18": "kāmasukhaṁ,",
  "anya-e0101n7:40_19": "attakilamathanti ime ca ante anupagacchanto gatoti sammā gatattāpi sugato.",
  "anya-e0101n7:40_20": "Sammā cesa gadati yuttaṭṭhāne yuttameva vācaṁ bhāsatīti sammā gadattāpi sugato.",
  "anya-e0101n7:40_21": "Tatridaṁ sādhakasuttaṁ “yaṁ tathāgato vācaṁ jānāti abhūtaṁ atacchaṁ anatthasañhitaṁ,",
  "anya-e0101n7:40_22": "sā ca paresaṁ appiyā amanāpā,",
  "anya-e0101n7:40_23": "na taṁ tathāgato vācaṁ bhāsati.",
  "anya-e0101n7:40_24": "Yampi tathāgato vācaṁ jānāti bhūtaṁ tacchaṁ anatthasañhitaṁ,",
  "anya-e0101n7:40_25": "sā ca paresaṁ appiyā amanāpā,",
  "anya-e0101n7:40_26": "tampi tathāgato vācaṁ na bhāsati.",
  "anya-e0101n7:40_27": "Yañca kho tathāgato vācaṁ jānāti bhūtaṁ tacchaṁ atthasañhitaṁ,",
  "anya-e0101n7:40_28": "sā ca paresaṁ appiyā amanāpā,",
  "anya-e0101n7:40_29": "tatra kālaññū tathāgato hoti tassā vācāya veyyākaraṇāya.",
  "anya-e0101n7:40_30": "Yaṁ tathāgato vācaṁ jānāti abhūtaṁ atacchaṁ anatthasañhitaṁ,",
  "anya-e0101n7:40_31": "sā ca paresaṁ piyā manāpā,",
  "anya-e0101n7:40_32": "na taṁ tathāgato vācaṁ bhāsati.",
  "anya-e0101n7:40_33": "Yampi tathāgato vācaṁ jānāti bhūtaṁ tacchaṁ anatthasañhitaṁ,",
  "anya-e0101n7:40_34": "sā ca paresaṁ piyā manāpā,",
  "anya-e0101n7:40_35": "tampi tathāgato vācaṁ na bhāsati.",
  "anya-e0101n7:40_36": "Yañca kho tathāgato vācaṁ jānāti bhūtaṁ tacchaṁ atthasañhitaṁ,",
  "anya-e0101n7:40_37": "sā ca paresaṁ piyā manāpā,",
  "anya-e0101n7:40_38": "tatra kālaññū tathāgato hoti tassā vācāya veyyākaraṇāyā”ti.",
  "anya-e0101n7:40_39": "Evaṁ sammā gadattāpi sugatoti veditabbo.",
  "anya-e0101n7:41_0": "135.",
  "anya-e0101n7:41_1": "Sabbathāpi viditalokattā pana lokavidū.",
  "anya-e0101n7:41_2": "So hi bhagavā sabhāvato samudayato nirodhato nirodhūpāyatoti sabbathā lokaṁ avedi aññāsi paṭivijjhi. Yathāha –",
  "anya-e0101n7:41_3": "“yattha kho, āvuso,",
  "anya-e0101n7:41_4": "na jāyati na jīyati na mīyati na cavati na upapajjati,",
  "anya-e0101n7:41_5": "nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmi, na cāhaṁ, āvuso,",
  "anya-e0101n7:41_6": "apatvāva lokassa antaṁ dukkhassa antakiriyaṁ vadāmi.",
  "anya-e0101n7:41_7": "Api cāhaṁ, āvuso,",
  "anya-e0101n7:41_8": "imasmiññeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipadaṁ.",
  "anya-e0101n7:42_0": "Gamanena na pattabbo, lokassanto kudācanaṁ;",
  "anya-e0101n7:43_0": "Na ca apatvā lokantaṁ, dukkhā atthi pamocanaṁ.",
  "anya-e0101n7:44_0": "Tasmā have lokavidū sumedho,",
  "anya-e0101n7:45_0": "Lokantagū vūsitabrahmacariyo;",
  "anya-e0101n7:46_0": "Lokassa antaṁ samitāvi ñatvā,",
  "anya-e0101n7:47_0": "Nāsīsati lokamimaṁ parañcāti. ;",
  "anya-e0101n7:48_0": "136.",
  "anya-e0101n7:48_1": "Apica tayo lokā saṅkhāraloko sattaloko okāsalokoti.",
  "anya-e0101n7:48_2": "Tattha eko loko sabbe sattā āhāraṭṭhitikāti āgataṭṭhāne saṅkhāraloko veditabbo.",
  "anya-e0101n7:48_3": "Sassato lokoti vā asassato lokoti vāti āgataṭṭhāne sattaloko.",
  "anya-e0101n7:49_0": "Yāvatā candimasūriyā pariharanti, disā bhanti virocamānā;",
  "anya-e0101n7:50_0": "Tāva sahassadhā loko, ettha te vattatī vasoti. –",
  "anya-e0101n7:51_0": "Āgataṭṭhāne okāsaloko.",
  "anya-e0101n7:51_1": "Tampi bhagavā sabbathā avedi.",
  "anya-e0101n7:51_2": "Tathā hissa “eko loko sabbe sattā āhāraṭṭhitikā.",
  "anya-e0101n7:51_3": "Dve lokā nāmañca rūpañca.",
  "anya-e0101n7:51_4": "Tayo lokā tisso vedanā.",
  "anya-e0101n7:51_5": "Cattāro lokā cattāro āhārā.",
  "anya-e0101n7:51_6": "Pañca lokā pañcupādānakkhandhā.",
  "anya-e0101n7:51_7": "Cha lokā cha ajjhattikāni āyatanāni.",
  "anya-e0101n7:51_8": "Satta lokā satta viññāṇaṭṭhitiyo.",
  "anya-e0101n7:51_9": "Aṭṭha lokā aṭṭha lokadhammā.",
  "anya-e0101n7:51_10": "Nava lokā nava sattāvāsā.",
  "anya-e0101n7:51_11": "Dasa lokā dasāyatanāni.",
  "anya-e0101n7:51_12": "Dvādasa lokā dvādasāyatanāni.",
  "anya-e0101n7:51_13": "Aṭṭhārasa lokā aṭṭhārasa dhātuyo”ti ayaṁ saṅkhāralokopi sabbathā vidito.",
  "anya-e0101n7:52_0": "Yasmā panesa sabbesampi sattānaṁ āsayaṁ jānāti,",
  "anya-e0101n7:52_1": "anusayaṁ jānāti,",
  "anya-e0101n7:52_2": "caritaṁ jānāti,",
  "anya-e0101n7:52_3": "adhimuttiṁ jānāti,",
  "anya-e0101n7:52_4": "apparajakkhe mahārajakkhe,",
  "anya-e0101n7:52_5": "tikkhindriye mudindriye,",
  "anya-e0101n7:52_6": "svākāre dvākāre,",
  "anya-e0101n7:52_7": "suviññāpaye duviññāpaye,",
  "anya-e0101n7:52_8": "bhabbe abhabbe satte jānāti.",
  "anya-e0101n7:52_9": "Tasmāssa sattalokopi sabbathā vidito.",
  "anya-e0101n7:53_0": "137.",
  "anya-e0101n7:53_1": "Yathā ca sattaloko,",
  "anya-e0101n7:53_2": "evaṁ okāsalokopi.",
  "anya-e0101n7:53_3": "Tathā hesa ekaṁ cakkavāḷaṁ āyāmato ca vitthārato ca yojanānaṁ dvādasasatasahassāni catutiṁsasatāni ca paññāsañca yojanāni.",
  "anya-e0101n7:53_4": "Parikkhepato pana –",
  "anya-e0101n7:54_0": "Sabbaṁ satasahassāni, chattiṁsaparimaṇḍalaṁ;",
  "anya-e0101n7:55_0": "Dasa ceva sahassāni, aḍḍhuḍḍhāni satāni ca.",
  "anya-e0101n7:56_0": "Tattha –",
  "anya-e0101n7:57_0": "Duve satasahassāni, cattāri nahutāni ca;",
  "anya-e0101n7:58_0": "Ettakaṁ bahalattena, saṅkhātāyaṁ vasundharā.",
  "anya-e0101n7:59_0": "Tassāyeva sandhārakaṁ –",
  "anya-e0101n7:60_0": "Cattāri satasahassāni, aṭṭheva nahutāni ca;",
  "anya-e0101n7:61_0": "Ettakaṁ bahalattena, jalaṁ vāte patiṭṭhitaṁ.",
  "anya-e0101n7:62_0": "Tassāpi sandhārako –",
  "anya-e0101n7:63_0": "Nava satasahassāni, māluto nabhamuggato;",
  "anya-e0101n7:64_0": "Saṭṭhiñceva sahassāni, esā lokassa saṇṭhiti.",
  "anya-e0101n7:65_0": "Evaṁ saṇṭhite cettha yojanānaṁ –",
  "anya-e0101n7:66_0": "Caturāsīti sahassāni, ajjhogāḷho mahaṇṇave;",
  "anya-e0101n7:67_0": "Accuggato tāvadeva, sineru pabbatuttamo.",
  "anya-e0101n7:68_0": "Tato upaḍḍhupaḍḍhena, pamāṇena yathākkamaṁ;",
  "anya-e0101n7:69_0": "Ajjhogāḷhuggatā dibbā, nānāratanacittitā.",
  "anya-e0101n7:70_0": "Yugandharo īsadharo, karavīko sudassano;",
  "anya-e0101n7:71_0": "Nemindharo vinatako, assakaṇṇo giri brahā.",
  "anya-e0101n7:72_0": "Ete satta mahāselā, sinerussa samantato;",
  "anya-e0101n7:73_0": "Mahārājānamāvāsā, devayakkhanisevitā.",
  "anya-e0101n7:74_0": "Yojanānaṁ satānucco, himavā pañca pabbato;",
  "anya-e0101n7:75_0": "Yojanānaṁ sahassāni, tīṇi āyatavitthato.",
  "anya-e0101n7:76_0": "Caturāsītisahassehi, kūṭehi paṭimaṇḍito;",
  "anya-e0101n7:77_0": "Tipañcayojanakkhandha-parikkhepā nagavhayā.",
  "anya-e0101n7:78_0": "Paññāsayojanakkhandha-sākhāyāmā samantato;",
  "anya-e0101n7:79_0": "Satayojanavitthiṇṇā, tāvadeva ca uggatā;",
  "anya-e0101n7:80_0": "Jambū yassānubhāvena, jambudīpo pakāsito.",
  "anya-e0101n7:81_0": "Yañcetaṁ jambuyā pamāṇaṁ,",
  "anya-e0101n7:81_1": "etadeva asurānaṁ citrapāṭaliyā,",
  "anya-e0101n7:81_2": "garuḷānaṁ simbalirukkhassa,",
  "anya-e0101n7:81_3": "aparagoyāne kadambassa,",
  "anya-e0101n7:81_4": "uttarakurūsu kapparukkhassa,",
  "anya-e0101n7:81_5": "pubbavidehe sirīsassa,",
  "anya-e0101n7:81_6": "tāvatiṁsesu pāricchattakassāti.",
  "anya-e0101n7:81_7": "Tenāhu porāṇā –",
  "anya-e0101n7:82_0": "“Pāṭalī simbalī jambū, devānaṁ pāricchattako;",
  "anya-e0101n7:83_0": "Kadambo kapparukkho ca, sirīsena bhavati sattamanti.",
  "anya-e0101n7:84_0": "“Dveasīti sahassāni, ajjhogāḷho mahaṇṇave;",
  "anya-e0101n7:85_0": "Accuggato tāvadeva, cakkavāḷasiluccayo;",
  "anya-e0101n7:86_0": "Parikkhipitvā taṁ sabbaṁ, lokadhātumayaṁ ṭhito”ti.",
  "anya-e0101n7:87_0": "Tattha candamaṇḍalaṁ ekūnapaññāsayojanaṁ.",
  "anya-e0101n7:87_1": "Sūriyamaṇḍalaṁ paññāsayojanaṁ.",
  "anya-e0101n7:87_2": "Tāvatiṁsabhavanaṁ dasasahassayojanaṁ.",
  "anya-e0101n7:87_3": "Tathā asurabhavanaṁ avīcimahānirayo jambudīpo ca.",
  "anya-e0101n7:87_4": "Aparagoyānaṁ sattasahassayojanaṁ.",
  "anya-e0101n7:87_5": "Tathā pubbavidehaṁ.",
  "anya-e0101n7:87_6": "Uttarakuru aṭṭhasahassayojanaṁ.",
  "anya-e0101n7:87_7": "Ekameko cettha mahādīpo pañcasatapañcasataparittadīpaparivāro.",
  "anya-e0101n7:87_8": "Taṁ sabbampi ekaṁ cakkavāḷaṁ ekā lokadhātu.",
  "anya-e0101n7:87_9": "Tadantaresu lokantarikanirayā.",
  "anya-e0101n7:88_0": "Evaṁ anantāni cakkavāḷāni anantā lokadhātuyo bhagavā anantena buddhañāṇena avedi aññāsi paṭivijjhi.",
  "anya-e0101n7:88_1": "Evamassa okāsalokopi sabbathā vidito.",
  "anya-e0101n7:88_2": "Evampi sabbathā viditalokattā lokavidū.",
  "anya-e0101n7:89_0": "138.",
  "anya-e0101n7:89_1": "Attanā pana guṇehi visiṭṭhatarassa kassaci abhāvato natthi etassa uttaroti anuttaro.",
  "anya-e0101n7:89_2": "Tathā hesa sīlaguṇenāpi sabbaṁ lokamabhibhavati,",
  "anya-e0101n7:89_3": "samādhipaññāvimuttivimuttiñāṇadassanaguṇenāpi.",
  "anya-e0101n7:89_4": "Sīlaguṇenāpi asamo asamasamo appaṭimo appaṭibhāgo appaṭipuggalo…pe…",
  "anya-e0101n7:89_5": "vimuttiñāṇadassanaguṇenāpi. Yathāha –",
  "anya-e0101n7:89_6": "“na kho panāhaṁ samanupassāmi sadevake loke samārake…pe…",
  "anya-e0101n7:89_7": "sadevamanussāya pajāya attanā sīlasampannatara”nti vitthāro.",
  "anya-e0101n7:89_8": "Evaṁ aggapasādasuttādīni “na me ācariyo atthī”tiādikā gāthāyo ca vitthāretabbā.",
  "anya-e0101n7:90_0": "139.",
  "anya-e0101n7:90_1": "Purisadamme sāretīti purisadammasārathi.",
  "anya-e0101n7:90_2": "Dameti vinetīti vuttaṁ hoti.",
  "anya-e0101n7:90_3": "Tattha purisadammāti adantā dametuṁ yuttā tiracchānapurisāpi manussapurisāpi amanussapurisāpi.",
  "anya-e0101n7:90_4": "Tathā hi bhagavatā tiracchānapurisāpi apalālo nāgarājā, cūḷodaro, mahodaro,",
  "anya-e0101n7:90_5": "aggisikho,",
  "anya-e0101n7:90_6": "dhūmasikho,",
  "anya-e0101n7:90_7": "aravāḷo nāgarājā,",
  "anya-e0101n7:90_8": "dhanapālako hatthīti evamādayo damitā nibbisā katā saraṇesu ca sīlesu ca patiṭṭhāpitā,",
  "anya-e0101n7:90_9": "manussapurisāpi saccakanigaṇṭhaputtaambaṭṭhamāṇavapokkharasāti soṇadantakūṭadantādayo,",
  "anya-e0101n7:90_10": "amanussapurisāpi āḷavakasūcilomakharalomayakkhasakkadevarājādayo damitā vinītā vicitrehi vinayanūpāyehi.",
  "anya-e0101n7:90_11": "“Ahaṁ kho, kesi,",
  "anya-e0101n7:90_12": "purisadamme saṇhenapi vinemi,",
  "anya-e0101n7:90_13": "pharusenapi vinemi,",
  "anya-e0101n7:90_14": "saṇhapharusenapi vinemī”ti idañcettha suttaṁ vitthāretabbaṁ.",
  "anya-e0101n7:91_0": "Apica bhagavā visuddhasīlādīnaṁ paṭhamajjhānādīni sotāpannādīnañca uttari maggapaṭipadaṁ ācikkhanto dantepi dametiyeva.",
  "anya-e0101n7:92_0": "Atha vā anuttaro purisadammasārathīti ekamevidaṁ atthapadaṁ.",
  "anya-e0101n7:92_1": "Bhagavā hi tathā purisadamme sāreti,",
  "anya-e0101n7:92_2": "yathā ekapallaṅkeneva nisinnā aṭṭha disā asajjamānā dhāvanti.",
  "anya-e0101n7:92_3": "Tasmā anuttaro purisadammasārathīti vuccati.",
  "anya-e0101n7:92_4": "“Hatthidamakena,",
  "anya-e0101n7:92_5": "bhikkhave,",
  "anya-e0101n7:92_6": "hatthidammo sārito ekaṁyeva disaṁ dhāvatī”ti idañcettha suttaṁ vitthāretabbaṁ.",
  "anya-e0101n7:93_0": "140.",
  "anya-e0101n7:93_1": "Diṭṭhadhammikasamparāyikaparamatthehi yathārahaṁ anusāsatīti satthā.",
  "anya-e0101n7:93_2": "Apica satthā viyāti satthā,",
  "anya-e0101n7:93_3": "bhagavā satthavāho.",
  "anya-e0101n7:93_4": "Yathā satthavāho satthe kantāraṁ tāreti corakantāraṁ tāreti vāḷakantāraṁ tāreti dubbhikkhakantāraṁ tāreti",
  "anya-e0101n7:93_5": "nirudakakantāraṁ tāreti uttāreti nittāreti patāreti khemantabhūmiṁ sampāpeti,",
  "anya-e0101n7:93_6": "evameva bhagavā satthā satthavāho satte kantāraṁ tāreti,",
  "anya-e0101n7:93_7": "jātikantāraṁ tāretītiādinā niddesanayenapettha attho veditabbo.",
  "anya-e0101n7:93_8": "Devamanussānanti devānañca manussānañca.",
  "anya-e0101n7:93_9": "Ukkaṭṭhaparicchedavasena,",
  "anya-e0101n7:93_10": "bhabbapuggalaparicchedavasena cetaṁ vuttaṁ.",
  "anya-e0101n7:93_11": "Bhagavā pana tiracchānagatānampi anusāsanippadānena satthāyeva.",
  "anya-e0101n7:93_12": "Tepi hi bhagavato dhammassavanena upanissayasampattiṁ patvā tāya eva upanissayasampattiyā dutiye vā tatiye vā attabhāve maggaphalabhāgino honti.",
  "anya-e0101n7:93_13": "Maṇḍūkadevaputtādayo cettha nidassanaṁ.",
  "anya-e0101n7:94_0": "Bhagavati kira gaggarāya pokkharaṇiyā tīre campānagaravāsīnaṁ dhammaṁ desiyamāne eko maṇḍūko bhagavato sare nimittaṁ aggahesi,",
  "anya-e0101n7:94_1": "taṁ eko vacchapālako daṇḍaṁ olubbha tiṭṭhanto sīse sannirumbhitvā aṭṭhāsi.",
  "anya-e0101n7:94_2": "So tāvadeva kālaṅkatvā tāvatiṁsabhavane dvādasayojanike kanakavimāne nibbatti.",
  "anya-e0101n7:94_3": "Suttappabuddho viya ca tattha accharāsaṅghaparivutaṁ attānaṁ disvā “are ahampi nāma idha nibbatto,",
  "anya-e0101n7:94_4": "kiṁ nu kho kammamakāsi”nti āvajjento na aññaṁ kiñci addasa aññatra bhagavato sare nimittaggāhā.",
  "anya-e0101n7:94_5": "So tāvadeva saha vimānena āgantvā bhagavato pāde sirasā vandi.",
  "anya-e0101n7:94_6": "Bhagavā jānantova pucchi –",
  "anya-e0101n7:95_0": "“Ko me vandati pādāni, iddhiyā yasasā jalaṁ;",
  "anya-e0101n7:96_0": "Abhikkantena vaṇṇena, sabbā obhāsayaṁ disā”ti.",
  "anya-e0101n7:97_0": "Maṇḍūkohaṁ pure āsiṁ, udake vārigocaro;",
  "anya-e0101n7:98_0": "Tava dhammaṁ suṇantassa, avadhi vacchapālakoti.",
  "anya-e0101n7:99_0": "Bhagavā tassa dhammaṁ desesi.",
  "anya-e0101n7:99_1": "Caturāsītiyā pāṇasahassānaṁ dhammābhisamayo ahosi.",
  "anya-e0101n7:99_2": "Devaputtopi sotāpattiphale patiṭṭhāya sitaṁ katvā pakkamīti.",
  "anya-e0101n7:100_0": "141.",
  "anya-e0101n7:100_1": "Yaṁ pana kiñci atthi ñeyyaṁ nāma,",
  "anya-e0101n7:100_2": "sabbasseva buddhattā vimokkhantikaññāṇavasena buddho.",
  "anya-e0101n7:100_3": "Yasmā vā cattāri saccāni attanāpi bujjhi,",
  "anya-e0101n7:100_4": "aññepi satte bodhesi,",
  "anya-e0101n7:100_5": "tasmā evamādīhipi kāraṇehi buddho.",
  "anya-e0101n7:100_6": "Imassa ca panatthassa viññāpanatthaṁ “bujjhitā saccānīti buddho.",
  "anya-e0101n7:100_7": "Bodhetā pajāyāti buddho”ti evaṁ pavatto sabbopi niddesanayo paṭisambhidānayo vā vitthāretabbo.",
  "anya-e0101n7:101_0": "142.Bhagavāti idaṁ panassa guṇavisiṭṭhasabbasattuttamagarugāravādhivacanaṁ. Tenāhu porāṇā –",
  "anya-e0101n7:102_0": "“Bhagavāti vacanaṁ seṭṭhaṁ, bhagavāti vacanamuttamaṁ;",
  "anya-e0101n7:103_0": "Garugāravayutto so, bhagavā tena vuccatī”ti.",
  "anya-e0101n7:104_0": "Catubbidhaṁ vā nāmaṁ āvatthikaṁ liṅgikaṁ nemittikaṁ adhiccasamuppannanti.",
  "anya-e0101n7:104_1": "Adhiccasamuppannaṁ nāma lokiyavohārena yadicchakanti vuttaṁ hoti.",
  "anya-e0101n7:104_2": "Tattha vaccho dammo balībaddoti evamādi āvatthikaṁ.",
  "anya-e0101n7:104_3": "Daṇḍī chattī sikhī karīti evamādi liṅgikaṁ.",
  "anya-e0101n7:104_4": "Tevijjo chaḷabhiññoti evamādi nemittikaṁ.",
  "anya-e0101n7:104_5": "Sirivaḍḍhako dhanavaḍḍhakoti evamādi vacanatthaṁ anapekkhitvā pavattaṁ adhiccasamuppannaṁ.",
  "anya-e0101n7:104_6": "Idaṁ pana bhagavāti nāmaṁ nemittikaṁ,",
  "anya-e0101n7:104_7": "na mahāmāyāya,",
  "anya-e0101n7:104_8": "na suddhodanamahārājena,",
  "anya-e0101n7:104_9": "na asītiyā ñātisahassehi kataṁ,",
  "anya-e0101n7:104_10": "na sakkasantusitādīhi devatāvisesehi.",
  "anya-e0101n7:104_11": "Vuttampi cetaṁ dhammasenāpatinā “bhagavāti netaṁ nāmaṁ mātarā kataṁ…pe…",
  "anya-e0101n7:104_12": "vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇassa paṭilābhā sacchikā paññatti yadidaṁ bhagavā”ti.",
  "anya-e0101n7:105_0": "143. Yaṁguṇanemittikañcetaṁ nāmaṁ, tesaṁ guṇānaṁ pakāsanatthaṁ imaṁ gāthaṁ vadanti –",
  "anya-e0101n7:106_0": "“Bhagī bhajī bhāgi vibhattavā iti,",
  "anya-e0101n7:107_0": "Akāsi bhagganti garūti bhāgyavā;",
  "anya-e0101n7:108_0": "Bahūhi ñāyehi subhāvitattano,",
  "anya-e0101n7:109_0": "Bhavantago so bhagavāti vuccatī”ti. –",
  "anya-e0101n7:110_0": "Niddese vuttanayeneva cettha tesaṁ tesaṁ padānaṁ attho daṭṭhabbo.",
  "anya-e0101n7:111_0": "144. Ayaṁ pana aparo nayo.",
  "anya-e0101n7:112_0": "Bhāgyavā bhaggavā yutto, bhagehi ca vibhattavā;",
  "anya-e0101n7:113_0": "Bhattavā vantagamano, bhavesu bhagavā tatoti.",
  "anya-e0101n7:114_0": "Tattha vaṇṇāgamo vaṇṇavipariyayotiādikaṁ niruttilakkhaṇaṁ gahetvā saddanayena vā pisodarādipakkhepalakkhaṇaṁ",
  "anya-e0101n7:114_1": "gahetvā yasmā lokiyalokuttarasukhābhinibbattakaṁ dānasīlādipārappattaṁ bhāgyamassa atthi,",
  "anya-e0101n7:114_2": "tasmā bhāgyavāti vattabbe bhagavāti vuccatīti ñātabbaṁ.",
  "anya-e0101n7:115_0": "Yasmā pana ahirikānottappakodhūpanāhamakkhapaḷāsaissāmacchariyamāyāsāṭheyyathambhasārambhamānātimānamadapamādataṇhāavijjā-",
  "anya-e0101n7:115_1": "tividhākusalamūladuccaritasaṁkilesamalavisamasaññāvitakkapapañcacatubbidhavipariyesa-",
  "anya-e0101n7:115_2": "āsavaganthaoghayogaagatitaṇhuppādupādānapañcacetokhīlavinibandhanīvaraṇābhinandanā-",
  "anya-e0101n7:115_3": "chavivādamūlataṇhākāyasattānusayaaṭṭhamicchattanavataṇhāmūlakadasākusalakammapathadvāsaṭṭhidiṭṭhigata-",
  "anya-e0101n7:115_4": "aṭṭhasatataṇhāvicaritappabhedasabbadarathapariḷāhakilesasatasahassāni,",
  "anya-e0101n7:115_5": "saṅkhepato vā pañca kilesakhandhaabhisaṅkhāradevaputtamaccumāre abhañji.",
  "anya-e0101n7:115_6": "Tasmā bhaggattā etesaṁ parissayānaṁ bhaggavāti vattabbe bhagavāti vuccati.",
  "anya-e0101n7:115_7": "Āha cettha –",
  "anya-e0101n7:116_0": "“Bhaggarāgo bhaggadoso, bhaggamoho anāsavo;",
  "anya-e0101n7:117_0": "Bhaggāssa pāpakā dhammā, bhagavā tena vuccatī”ti.",
  "anya-e0101n7:118_0": "Bhāgyavatāya cassa satapuññalakkhaṇadharassa rūpakāyasampatti dīpitā hoti.",
  "anya-e0101n7:118_1": "Bhaggadosatāya dhammakāyasampatti.",
  "anya-e0101n7:118_2": "Tathā lokiyasarikkhakānaṁ bahumatabhāvo,",
  "anya-e0101n7:118_3": "gahaṭṭhapabbajitehi abhigamanīyatā,",
  "anya-e0101n7:118_4": "abhigatānañca nesaṁ kāyacittadukkhāpanayane paṭibalabhāvo,",
  "anya-e0101n7:118_5": "āmisadānadhammadānehi upakāritā,",
  "anya-e0101n7:118_6": "lokiyalokuttarasukhehi ca saṁyojanasamatthatā dīpitā hoti.",
  "anya-e0101n7:119_0": "Yasmā ca loke issariyadhammayasasirikāmapayattesu chasu dhammesu bhagasaddo pavattati,",
  "anya-e0101n7:119_1": "paramañcassa sakacitte issariyaṁ,",
  "anya-e0101n7:119_2": "aṇimālaṅghimādikaṁ vā lokiyasammataṁ sabbākāraparipūraṁ atthi.",
  "anya-e0101n7:119_3": "Tathā lokuttaro dhammo.",
  "anya-e0101n7:119_4": "Lokattayabyāpako yathābhuccaguṇādhigato ativiya parisuddho yaso.",
  "anya-e0101n7:119_5": "Rūpakāyadassanabyāvaṭajananayanappasādajananasamatthā sabbākāraparipūrā sabbaṅgapaccaṅgasirī.",
  "anya-e0101n7:119_6": "Yaṁ yaṁ etena icchitaṁ patthitaṁ attahitaṁ parahitaṁ vā,",
  "anya-e0101n7:119_7": "tassa tassa tatheva abhinipphannattā icchitatthanibbattisaññito kāmo.",
  "anya-e0101n7:119_8": "Sabbalokagarubhāvappattihetubhūto sammāvāyāmasaṅkhāto payatto ca atthi.",
  "anya-e0101n7:119_9": "Tasmā imehi bhagehi yuttattāpi bhagā assa santīti iminā atthena bhagavāti vuccati.",
  "anya-e0101n7:120_0": "Yasmā pana kusalādīhi bhedehi sabbadhamme,",
  "anya-e0101n7:120_1": "khandhāyatanadhātusaccaindriyapaṭiccasamuppādādīhi vā kusalādidhamme,",
  "anya-e0101n7:120_2": "pīḷanasaṅkhatasantāpavipariṇāmaṭṭhena vā dukkhaṁ ariyasaccaṁ,",
  "anya-e0101n7:120_3": "āyūhananidānasaṁyogapalibodhaṭṭhena samudayaṁ,",
  "anya-e0101n7:120_4": "nissaraṇavivekāsaṅkhataamataṭṭhena nirodhaṁ,",
  "anya-e0101n7:120_5": "niyyānikahetudassanādhipateyyaṭṭhena maggaṁ vibhattavā,",
  "anya-e0101n7:120_6": "vibhajitvā vivaritvā desitavāti vuttaṁ hoti.",
  "anya-e0101n7:120_7": "Tasmā vibhattavāti vattabbe bhagavāti vuccati.",
  "anya-e0101n7:121_0": "Yasmā ca esa dibbabrahmaariyavihāre kāyacittaupadhiviveke suññatappaṇihitānimittavimokkhe aññe ca lokiyalokuttare",
  "anya-e0101n7:121_1": "uttarimanussadhamme bhaji sevi bahulaṁ akāsi,",
  "anya-e0101n7:121_2": "tasmā bhattavāti vattabbe bhagavāti vuccati.",
  "anya-e0101n7:122_0": "Yasmā pana tīsu bhavesu taṇhāsaṅkhātaṁ gamanaṁ anena vantaṁ,",
  "anya-e0101n7:122_1": "tasmā bhavesu vantagamanoti vattabbe bhavasaddato bhakāraṁ gamanasaddato gakāraṁ vantasaddato vakārañca",
  "anya-e0101n7:122_2": "dīghaṁ katvā ādāya bhagavāti vuccati yathā loke mehanassa khassa mālāti vattabbe mekhalāti.",
  "anya-e0101n7:123_0": "145.",
  "anya-e0101n7:123_1": "Tassevaṁ iminā ca iminā ca kāraṇena so bhagavā arahaṁ…pe…",
  "anya-e0101n7:123_2": "iminā ca iminā ca kāraṇena bhagavāti buddhaguṇe anussarato neva tasmiṁ samaye rāgapariyuṭṭhitaṁ cittaṁ hoti,",
  "anya-e0101n7:123_3": "na dosapariyuṭṭhitaṁ,",
  "anya-e0101n7:123_4": "na mohapariyuṭṭhitaṁ cittaṁ hoti.",
  "anya-e0101n7:123_5": "Ujugatamevassa tasmiṁ samaye cittaṁ hoti tathāgatamārabbha.",
  "anya-e0101n7:123_6": "Iccassa evaṁ rāgādipariyuṭṭhānābhāvena vikkhambhitanīvaraṇassa kammaṭṭhānābhimukhatāya ujugatacittassa buddhaguṇapoṇā vitakkavicārā pavattanti.",
  "anya-e0101n7:123_7": "Buddhaguṇe anuvitakkayato anuvicārayato pīti uppajjati.",
  "anya-e0101n7:123_8": "Pītimanassa pītipadaṭṭhānāya passaddhiyā kāyacittadarathā paṭippassambhanti.",
  "anya-e0101n7:123_9": "Passaddhadarathassa kāyikampi cetasikampi sukhaṁ uppajjati.",
  "anya-e0101n7:123_10": "Sukhino buddhaguṇārammaṇaṁ hutvā cittaṁ samādhiyatīti anukkamena ekakkhaṇe jhānaṅgāni uppajjanti.",
  "anya-e0101n7:123_11": "Buddhaguṇānaṁ pana gambhīratāya nānappakāraguṇānussaraṇādhimuttatāya vā appanaṁ appatvā upacārappattameva jhānaṁ hoti.",
  "anya-e0101n7:123_12": "Tadetaṁ buddhaguṇānussaraṇavasena uppannattā buddhānussaticceva saṅkhaṁ gacchati.",
  "anya-e0101n7:124_0": "Imañca pana buddhānussatiṁ anuyutto bhikkhu satthari sagāravo hoti sappatisso,",
  "anya-e0101n7:124_1": "saddhāvepullaṁ sativepullaṁ paññāvepullaṁ puññavepullañca adhigacchati,",
  "anya-e0101n7:124_2": "pītipāmojjabahulo hoti,",
  "anya-e0101n7:124_3": "bhayabheravasaho dukkhādhivāsanasamattho,",
  "anya-e0101n7:124_4": "satthārā saṁvāsasaññaṁ paṭilabhati.",
  "anya-e0101n7:124_5": "Buddhaguṇānussatiyā ajjhāvutthañcassa sarīrampi cetiyagharamiva pūjārahaṁ hoti.",
  "anya-e0101n7:124_6": "Buddhabhūmiyaṁ cittaṁ namati.",
  "anya-e0101n7:124_7": "Vītikkamitabbavatthusamāyoge cassa sammukhā satthāraṁ passato viya hirottappaṁ paccupaṭṭhāti.",
  "anya-e0101n7:124_8": "Uttari appaṭivijjhanto pana sugatiparāyano hoti.",
  "anya-e0101n7:125_0": "Tasmā have appamādaṁ, kayirātha sumedhaso;",
  "anya-e0101n7:126_0": "Evaṁ mahānubhāvāya, buddhānussatiyā sadāti.",
  "anya-e0101n7:127_0": "Idaṁ tāva buddhānussatiyaṁ vitthārakathāmukhaṁ.",
  "anya-e0101n7:128_0": "2. Dhammānussatikathā",
  "anya-e0101n7:129_0": "146.",
  "anya-e0101n7:129_1": "Dhammānussatiṁ bhāvetukāmenāpi rahogatena paṭisallīnena “svākkhāto bhagavatā dhammo sandiṭṭhiko akāliko",
  "anya-e0101n7:129_2": "ehipassiko opaneyyiko paccattaṁ veditabbo viññūhī”ti evaṁ pariyattidhammassa ceva navavidhassa ca lokuttaradhammassa",
  "anya-e0101n7:129_3": "guṇā anussaritabbā.",
  "anya-e0101n7:130_0": "147.Svākkhātoti imasmiṁ hi pade pariyattidhammopi saṅgahaṁ gacchati,",
  "anya-e0101n7:130_1": "itaresu lokuttaradhammova.",
  "anya-e0101n7:130_2": "Tattha pariyattidhammo tāva svākkhāto ādimajjhapariyosānakalyāṇattā sātthasabyañjanakevalaparipuṇṇaparisuddhabrahmacariyappakāsanattā ca.",
  "anya-e0101n7:130_3": "Yañhi bhagavā ekagāthampi deseti,",
  "anya-e0101n7:130_4": "sā samantabhaddakattā dhammassa paṭhamapādena ādikalyāṇā,",
  "anya-e0101n7:130_5": "dutiyatatiyapādehi majjhekalyāṇā,",
  "anya-e0101n7:130_6": "pacchimapādena pariyosānakalyāṇā.",
  "anya-e0101n7:130_7": "Ekānusandhikaṁ suttaṁ nidānena ādikalyāṇaṁ,",
  "anya-e0101n7:130_8": "nigamanena pariyosānakalyāṇaṁ,",
  "anya-e0101n7:130_9": "sesena majjhekalyāṇaṁ.",
  "anya-e0101n7:130_10": "Nānānusandhikaṁ suttaṁ paṭhamānusandhinā ādikalyāṇaṁ,",
  "anya-e0101n7:130_11": "pacchimena pariyosānakalyāṇaṁ,",
  "anya-e0101n7:130_12": "sesehi majjhekalyāṇaṁ.",
  "anya-e0101n7:130_13": "Apica sanidānasauppattikattā ādikalyāṇaṁ,",
  "anya-e0101n7:130_14": "veneyyānaṁ anurūpato atthassa aviparītatāya ca hetudāharaṇayuttato ca majjhekalyāṇaṁ,",
  "anya-e0101n7:130_15": "sotūnaṁ saddhāpaṭilābhajananena nigamanena ca pariyosānakalyāṇaṁ.",
  "anya-e0101n7:131_0": "Sakalopi sāsanadhammo attano atthabhūtena sīlena ādikalyāṇo,",
  "anya-e0101n7:131_1": "samathavipassanāmaggaphalehi majjhekalyāṇo,",
  "anya-e0101n7:131_2": "nibbānena pariyosānakalyāṇo.",
  "anya-e0101n7:131_3": "Sīlasamādhīhi vā ādikalyāṇo,",
  "anya-e0101n7:131_4": "vipassanāmaggehi majjhekalyāṇo,",
  "anya-e0101n7:131_5": "phalanibbānehi pariyosānakalyāṇo.",
  "anya-e0101n7:131_6": "Buddhasubodhitāya vā ādikalyāṇo,",
  "anya-e0101n7:131_7": "dhammasudhammatāya majjhekalyāṇo,",
  "anya-e0101n7:131_8": "saṅghasuppaṭippattiyā pariyosānakalyāṇo.",
  "anya-e0101n7:131_9": "Taṁ sutvā tathatthāya paṭipannena adhigantabbāya abhisambodhiyā vā ādikalyāṇo,",
  "anya-e0101n7:131_10": "paccekabodhiyā majjhekalyāṇo,",
  "anya-e0101n7:131_11": "sāvakabodhiyā pariyosānakalyāṇo.",
  "anya-e0101n7:132_0": "Suyyamāno cesa nīvaraṇavikkhambhanato savanenapi kalyāṇameva āvahatīti ādikalyāṇo,",
  "anya-e0101n7:132_1": "paṭipajjiyamāno samathavipassanāsukhāvahanato paṭipattiyāpi kalyāṇaṁ āvahatīti majjhekalyāṇo,",
  "anya-e0101n7:132_2": "tathāpaṭipanno ca paṭipattiphale niṭṭhite tādibhāvāvahanato paṭipattiphalenapi kalyāṇaṁ āvahatīti pariyosānakalyāṇoti",
  "anya-e0101n7:132_3": "evaṁ ādimajjhapariyosānakalyāṇattā svākkhāto.",
  "anya-e0101n7:133_0": "Yaṁ panesa bhagavā dhammaṁ desento sāsanabrahmacariyaṁ maggabrahmacariyañca pakāseti nānānayehi dīpeti,",
  "anya-e0101n7:133_1": "taṁ yathānurūpaṁ atthasampattiyā sātthaṁ,",
  "anya-e0101n7:133_2": "byañjanasampattiyā sabyañjanaṁ.",
  "anya-e0101n7:133_3": "Saṅkāsanapakāsanavivaraṇavibhajanauttānīkaraṇapaññattiatthapadasamāyogato sātthaṁ,",
  "anya-e0101n7:133_4": "akkharapadabyañjanākāraniruttiniddesasampattiyā sabyañjanaṁ.",
  "anya-e0101n7:133_5": "Atthagambhīratāpaṭivedhagambhīratāhi sātthaṁ,",
  "anya-e0101n7:133_6": "dhammagambhīratādesanāgambhīratāhi sabyañjanaṁ.",
  "anya-e0101n7:133_7": "Atthapaṭibhānapaṭisambhidāvisayato sātthaṁ,",
  "anya-e0101n7:133_8": "dhammaniruttipaṭisambhidāvisayato sabyañjanaṁ.",
  "anya-e0101n7:133_9": "Paṇḍitavedanīyato parikkhakajanappasādakanti sātthaṁ,",
  "anya-e0101n7:133_10": "saddheyyato lokiyajanappasādakanti sabyañjanaṁ.",
  "anya-e0101n7:133_11": "Gambhīrādhippāyato sātthaṁ,",
  "anya-e0101n7:133_12": "uttānapadato sabyañjanaṁ.",
  "anya-e0101n7:133_13": "Upanetabbassa abhāvato sakalaparipuṇṇabhāvena kevalaparipuṇṇaṁ.",
  "anya-e0101n7:133_14": "Apanetabbassa abhāvato niddosabhāvena parisuddhaṁ.",
  "anya-e0101n7:134_0": "Apica paṭipattiyā adhigamabyattito sātthaṁ,",
  "anya-e0101n7:134_1": "pariyattiyā āgamabyattito sabyañjanaṁ,",
  "anya-e0101n7:134_2": "sīlādipañcadhammakkhandhayuttato kevalaparipuṇṇaṁ,",
  "anya-e0101n7:134_3": "nirupakkilesato nittaraṇatthāya pavattito lokāmisanirapekkhato ca parisuddhanti evaṁ sātthasabyañjanakevalaparipuṇṇaparisuddhabrahmacariyappakāsanato",
  "anya-e0101n7:134_4": "svākkhāto.",
  "anya-e0101n7:135_0": "Atthavipallāsābhāvato vā suṭṭhu akkhātoti svākkhāto.",
  "anya-e0101n7:135_1": "Yathā hi aññatitthiyānaṁ dhammassa attho vipallāsamāpajjati,",
  "anya-e0101n7:135_2": "antarāyikāti vuttadhammānaṁ antarāyikattābhāvato,",
  "anya-e0101n7:135_3": "niyyānikāti vuttadhammānaṁ niyyānikattābhāvato.",
  "anya-e0101n7:135_4": "Tena te durakkhātadhammāyeva honti,",
  "anya-e0101n7:135_5": "na tathā bhagavato dhammassa attho vipallāsamāpajjati.",
  "anya-e0101n7:135_6": "Ime dhammā antarāyikā,",
  "anya-e0101n7:135_7": "ime dhammā niyyānikāti evaṁ vuttadhammānaṁ tathābhāvānatikkamanatoti.",
  "anya-e0101n7:135_8": "Evaṁ tāva pariyattidhammo svākkhāto.",
  "anya-e0101n7:136_0": "Lokuttaradhammo pana nibbānānurūpāya paṭipattiyā paṭipadānurūpassa ca nibbānassa akkhātattā svākkhāto. Yathāha –",
  "anya-e0101n7:136_1": "“supaññattā kho pana tena bhagavatā sāvakānaṁ nibbānagāminī paṭipadā saṁsandati nibbānañca paṭipadā ca.",
  "anya-e0101n7:136_2": "Seyyathāpi nāma gaṅgodakaṁ yamunodakena saṁsandati sameti,",
  "anya-e0101n7:136_3": "evameva supaññattā tena bhagavatā sāvakānaṁ nibbānagāminī paṭipadā saṁsandati nibbānañca paṭipadā cā”ti.",
  "anya-e0101n7:136_4": "Ariyamaggo cettha antadvayaṁ anupagamma majjhimā paṭipadābhūtova “majjhimā paṭipadā”ti akkhātattā svākkhāto.",
  "anya-e0101n7:136_5": "Sāmaññaphalāni paṭipassaddhakilesāneva “paṭipassaddhakilesānī”ti akkhātattā svākkhātāni.",
  "anya-e0101n7:136_6": "Nibbānaṁ sassatāmatatāṇaleṇādisabhāvameva sassatādisabhāvavasena akkhātattā svākkhātanti evaṁ lokuttaradhammopi svākkhāto.",
  "anya-e0101n7:137_0": "148.Sandiṭṭhikoti ettha pana ariyamaggo tāva attano santāne rāgādīnaṁ abhāvaṁ karontena ariyapuggalena sāmaṁ daṭṭhabboti sandiṭṭhiko.",
  "anya-e0101n7:137_1": "Yathāha –“ratto kho, brāhmaṇa,",
  "anya-e0101n7:137_2": "rāgena abhibhūto pariyādiṇṇacitto attabyābādhāyapi ceteti,",
  "anya-e0101n7:137_3": "parabyābādhāyapi ceteti,",
  "anya-e0101n7:137_4": "ubhayabyābādhāyapi ceteti.",
  "anya-e0101n7:137_5": "Cetasikaṁ dukkhaṁ domanassaṁ paṭisaṁvedeti.",
  "anya-e0101n7:137_6": "Rāge pahīne neva attabyābādhāya ceteti,",
  "anya-e0101n7:137_7": "na parabyābādhāya ceteti,",
  "anya-e0101n7:137_8": "na ubhayabyābādhāya ceteti,",
  "anya-e0101n7:137_9": "na cetasikaṁ dukkhaṁ domanassaṁ paṭisaṁvedeti.",
  "anya-e0101n7:137_10": "Evampi kho, brāhmaṇa,",
  "anya-e0101n7:137_11": "sandiṭṭhiko dhammo hotī”ti.",
  "anya-e0101n7:137_12": "Apica navavidhopi lokuttaradhammo yena yena adhigato hoti,",
  "anya-e0101n7:137_13": "tena tena parasaddhāya gantabbataṁ hitvā paccavekkhaṇañāṇena sayaṁ daṭṭhabboti sandiṭṭhiko.",
  "anya-e0101n7:137_14": "Atha vā pasatthā diṭṭhi sandiṭṭhi,",
  "anya-e0101n7:137_15": "sandiṭṭhiyā jayatīti sandiṭṭhiko.",
  "anya-e0101n7:137_16": "Tathā hettha ariyamaggo sampayuttāya,",
  "anya-e0101n7:137_17": "ariyaphalaṁ kāraṇabhūtāya,",
  "anya-e0101n7:137_18": "nibbānaṁ visayibhūtāya sandiṭṭhiyā kilese jayati.",
  "anya-e0101n7:137_19": "Tasmā yathā rathena jayatīti rathiko,",
  "anya-e0101n7:137_20": "evaṁ navavidhopi lokuttaradhammo sandiṭṭhiyā jayatīti sandiṭṭhiko.",
  "anya-e0101n7:138_0": "Atha vā diṭṭhanti dassanaṁ vuccati.",
  "anya-e0101n7:138_1": "Diṭṭhameva sandiṭṭhaṁ,",
  "anya-e0101n7:138_2": "dassananti attho.",
  "anya-e0101n7:138_3": "Sandiṭṭhaṁ arahatīti sandiṭṭhiko.",
  "anya-e0101n7:138_4": "Lokuttaradhammo hi bhāvanābhisamayavasena sacchikiriyābhisamayavasena ca dissamānoyeva vaṭṭabhayaṁ nivatteti.",
  "anya-e0101n7:138_5": "Tasmā yathā vatthaṁ arahatīti vatthiko,",
  "anya-e0101n7:138_6": "evaṁ sandiṭṭhaṁ arahatīti sandiṭṭhiko.",
  "anya-e0101n7:139_0": "149.",
  "anya-e0101n7:139_1": "Attano phaladānaṁ sandhāya nāssa kāloti akālo.",
  "anya-e0101n7:139_2": "Akāloyeva akāliko.",
  "anya-e0101n7:139_3": "Na pañcāhasattāhādibhedaṁ kālaṁ khepetvā phalaṁ deti,",
  "anya-e0101n7:139_4": "attano pana pavattisamanantarameva phaladoti vuttaṁ hoti.",
  "anya-e0101n7:139_5": "Atha vā attano phaladāne pakaṭṭho kālo patto assāti kāliko. Ko so?",
  "anya-e0101n7:139_6": "Lokiyo kusaladhammo.",
  "anya-e0101n7:139_7": "Ayaṁ pana samanantaraphalattā na kālikoti akāliko.",
  "anya-e0101n7:139_8": "Idaṁ maggameva sandhāya vuttaṁ.",
  "anya-e0101n7:140_0": "150.",
  "anya-e0101n7:140_1": "“Ehi passa imaṁ dhamma”nti evaṁ pavattaṁ ehipassavidhiṁ arahatīti ehipassiko.",
  "anya-e0101n7:140_2": "Kasmā panesa taṁ vidhiṁ arahatīti?",
  "anya-e0101n7:140_3": "Vijjamānattā parisuddhattā ca.",
  "anya-e0101n7:140_4": "Rittamuṭṭhiyaṁ hi hiraññaṁ vā suvaṇṇaṁ vā atthīti vatvāpi “ehi passa ima”nti na sakkā vattuṁ. Kasmā?",
  "anya-e0101n7:140_5": "Avijjamānattā.",
  "anya-e0101n7:140_6": "Vijjamānampi ca gūthaṁ vā muttaṁ vā manuññabhāvappakāsanena cittasampahaṁsanatthaṁ “ehi passa ima”nti na sakkā vattuṁ.",
  "anya-e0101n7:140_7": "Apica kho pana tiṇehi vā paṇṇehi vā paṭicchādetabbameva hoti. Kasmā?",
  "anya-e0101n7:140_8": "Aparisuddhattā.",
  "anya-e0101n7:140_9": "Ayaṁ pana navavidhopi lokuttaradhammo sabhāvatova vijjamāno vigatavalāhake ākāse sampuṇṇacandamaṇḍalaṁ",
  "anya-e0101n7:140_10": "viya paṇḍukambale nikkhittajātimaṇi viya ca parisuddho.",
  "anya-e0101n7:140_11": "Tasmā vijjamānattā parisuddhattā ca ehipassavidhiṁ arahatīti ehipassiko.",
  "anya-e0101n7:141_0": "151.",
  "anya-e0101n7:141_1": "Upanetabboti opaneyyiko.",
  "anya-e0101n7:141_2": "Ayaṁ panettha vinicchayo,",
  "anya-e0101n7:141_3": "upanayanaṁ upanayo,",
  "anya-e0101n7:141_4": "ādittaṁ celaṁ vā sīsaṁ vā ajjhupekkhitvāpi bhāvanāvasena attano citte upanayanaṁ arahatīti opanayiko.",
  "anya-e0101n7:141_5": "Opanayikova opaneyyiko.",
  "anya-e0101n7:141_6": "Idaṁ saṅkhate lokuttaradhamme yujjati.",
  "anya-e0101n7:141_7": "Asaṅkhate pana attano cittena upanayanaṁ arahatīti opaneyyiko.",
  "anya-e0101n7:141_8": "Sacchikiriyāvasena allīyanaṁ arahatīti attho.",
  "anya-e0101n7:142_0": "Atha vā nibbānaṁ upanetīti ariyamaggo upaneyyo.",
  "anya-e0101n7:142_1": "Sacchikātabbataṁ upanetabboti phalanibbānadhammo upaneyyo.",
  "anya-e0101n7:142_2": "Upaneyyo eva opaneyyiko.",
  "anya-e0101n7:143_0": "152.Paccattaṁ veditabbo viññūhīti sabbehipi ugghaṭitaññūādīhi viññūhi attani attani veditabbo “bhāvito me maggo,",
  "anya-e0101n7:143_1": "adhigataṁ phalaṁ,",
  "anya-e0101n7:143_2": "sacchikato nirodho”ti.",
  "anya-e0101n7:143_3": "Na hi upajjhāyena bhāvitena maggena saddhivihārikassa kilesā pahīyanti,",
  "anya-e0101n7:143_4": "na so tassa phalasamāpattiyā phāsuviharati,",
  "anya-e0101n7:143_5": "na tena sacchikataṁ nibbānaṁ sacchikaroti.",
  "anya-e0101n7:143_6": "Tasmā na esa parassa sīse ābharaṇaṁ viya daṭṭhabbo,",
  "anya-e0101n7:143_7": "attano pana citteyeva daṭṭhabbo,",
  "anya-e0101n7:143_8": "anubhavitabbo viññūhīti vuttaṁ hoti.",
  "anya-e0101n7:143_9": "Bālānaṁ pana avisayo cesa.",
  "anya-e0101n7:144_0": "Apica svākkhāto ayaṁ dhammo. Kasmā?",
  "anya-e0101n7:144_1": "Sandiṭṭhikattā.",
  "anya-e0101n7:144_2": "Sandiṭṭhiko,",
  "anya-e0101n7:144_3": "akālikattā. Akāliko,",
  "anya-e0101n7:144_4": "ehipassikattā.",
  "anya-e0101n7:144_5": "Yo ca ehipassiko,",
  "anya-e0101n7:144_6": "so nāma opaneyyiko hotīti.",
  "anya-e0101n7:145_0": "153.",
  "anya-e0101n7:145_1": "Tassevaṁ svākkhātatādibhede dhammaguṇe anussarato neva tasmiṁ samaye rāgapariyuṭṭhitaṁ cittaṁ hoti.",
  "anya-e0101n7:145_2": "Na dosa…pe…",
  "anya-e0101n7:145_3": "na mohapariyuṭṭhitaṁ cittaṁ hoti.",
  "anya-e0101n7:145_4": "Ujugatamevassa tasmiṁ samaye cittaṁ hoti dhammaṁ ārabbhāti purimanayeneva vikkhambhitanīvaraṇassa ekakkhaṇe jhānaṅgāni uppajjanti.",
  "anya-e0101n7:145_5": "Dhammaguṇānaṁ pana gambhīratāya nānappakāraguṇānussaraṇādhimuttatāya vā appanaṁ appatvā upacārappattameva jhānaṁ hoti.",
  "anya-e0101n7:145_6": "Tadetaṁ dhammaguṇānussaraṇavasena uppannattā dhammānussaticceva saṅkhaṁ gacchati.",
  "anya-e0101n7:146_0": "Imañca pana dhammānussatiṁ anuyutto bhikkhu evaṁ opaneyyikassa dhammassa desetāraṁ imināpaṅgena samannāgataṁ satthāraṁ neva atītaṁse samanupassāmi,",
  "anya-e0101n7:146_1": "na panetarahi aññatra tena bhagavatāti evaṁ dhammaguṇadassaneneva satthari sagāravo hoti sappatisso.",
  "anya-e0101n7:146_2": "Dhamme garucittīkāro saddhādivepullaṁ adhigacchati,",
  "anya-e0101n7:146_3": "pītipāmojjabahulo hoti,",
  "anya-e0101n7:146_4": "bhayabheravasaho,",
  "anya-e0101n7:146_5": "dukkhādhivāsanasamattho,",
  "anya-e0101n7:146_6": "dhammena saṁvāsasaññaṁ paṭilabhati,",
  "anya-e0101n7:146_7": "dhammaguṇānussatiyā ajjhāvutthañcassa sarīrampi cetiyagharamiva pūjārahaṁ hoti,",
  "anya-e0101n7:146_8": "anuttaradhammādhigamāya cittaṁ namati,",
  "anya-e0101n7:146_9": "vītikkamitabbavatthusamāyoge cassa dhammasudhammataṁ samanussarato hirottappaṁ paccupaṭṭhāti.",
  "anya-e0101n7:146_10": "Uttari appaṭivijjhanto pana sugatiparāyano hoti.",
  "anya-e0101n7:147_0": "Tasmā have appamādaṁ, kayirātha sumedhaso;",
  "anya-e0101n7:148_0": "Evaṁ mahānubhāvāya, dhammānussatiyā sadāti.",
  "anya-e0101n7:149_0": "Idaṁ dhammānussatiyaṁ vitthārakathāmukhaṁ.",
  "anya-e0101n7:150_0": "3. Saṅghānussatikathā",
  "anya-e0101n7:151_0": "154.",
  "anya-e0101n7:151_1": "Saṅghānussatiṁ bhāvetukāmenāpi rahogatena paṭisallīnena “suppaṭipanno bhagavato sāvakasaṅgho,",
  "anya-e0101n7:151_2": "ujuppaṭipanno bhagavato sāvakasaṅgho,",
  "anya-e0101n7:151_3": "ñāyappaṭipanno bhagavato sāvakasaṅgho,",
  "anya-e0101n7:151_4": "sāmīcippaṭipanno bhagavato sāvakasaṅgho,",
  "anya-e0101n7:151_5": "yadidaṁ cattāri purisayugāni aṭṭha purisapuggalā,",
  "anya-e0101n7:151_6": "esa bhagavato sāvakasaṅgho āhuneyyo,",
  "anya-e0101n7:151_7": "pāhuneyyo,",
  "anya-e0101n7:151_8": "dakkhiṇeyyo,",
  "anya-e0101n7:151_9": "añjalikaraṇīyo,",
  "anya-e0101n7:151_10": "anuttaraṁ puññakkhettaṁ lokassā”ti evaṁ ariyasaṅghaguṇā anussaritabbā.",
  "anya-e0101n7:152_0": "155.",
  "anya-e0101n7:152_1": "Tattha suppaṭipannoti suṭṭhu paṭipanno,",
  "anya-e0101n7:152_2": "sammāpaṭipadaṁ anivattipaṭipadaṁ anulomapaṭipadaṁ apaccanīkapaṭipadaṁ dhammānudhammapaṭipadaṁ paṭipannoti vuttaṁ hoti.",
  "anya-e0101n7:152_3": "Bhagavato ovādānusāsaniṁ sakkaccaṁ suṇantīti sāvakā.",
  "anya-e0101n7:152_4": "Sāvakānaṁ saṅgho sāvakasaṅgho,",
  "anya-e0101n7:152_5": "sīladiṭṭhisāmaññatāya saṅghātabhāvamāpanno sāvakasamūhoti attho.",
  "anya-e0101n7:152_6": "Yasmā pana sā sammāpaṭipadā uju avaṅkā akuṭilā ajimhā,",
  "anya-e0101n7:152_7": "ariyo ca ñāyotipi vuccati,",
  "anya-e0101n7:152_8": "anucchavikattā ca sāmīcītipi saṅkhaṁ gatā.",
  "anya-e0101n7:152_9": "Tasmā tampaṭipanno ariyasaṅgho ujuppaṭipanno ñāyappaṭipanno sāmīcippaṭipannotipi vutto.",
  "anya-e0101n7:153_0": "Ettha ca ye maggaṭṭhā,",
  "anya-e0101n7:153_1": "te sammāpaṭipattisamaṅgitāya suppaṭipannā.",
  "anya-e0101n7:153_2": "Ye phalaṭṭhā,",
  "anya-e0101n7:153_3": "te sammāpaṭipadāya adhigantabbassa adhigatattā atītaṁ paṭipadaṁ sandhāya suppaṭipannāti veditabbā.",
  "anya-e0101n7:154_0": "Apica svākkhāte dhammavinaye yathānusiṭṭhaṁ paṭipannattāpi apaṇṇakapaṭipadaṁ paṭipannattāpi suppaṭipanno.",
  "anya-e0101n7:155_0": "Majjhimāya paṭipadāya antadvayamanupagamma paṭipannattā kāyavacīmanovaṅkakuṭilajimhadosappahānāya paṭipannattā ca ujuppaṭipannattā ca ujuppaṭipanno.",
  "anya-e0101n7:156_0": "Ñāyo vuccati nibbānaṁ. Tadatthāya paṭipannattā ñāyappaṭipanno.",
  "anya-e0101n7:157_0": "Yathā paṭipannā sāmīcippaṭipannārahā honti, tathā paṭipannattā sāmīcippaṭipanno.",
  "anya-e0101n7:158_0": "156.Yadidanti yāni imāni.",
  "anya-e0101n7:158_1": "Cattāri purisayugānīti yugaḷavasena paṭhamamaggaṭṭho phalaṭṭhoti idamekaṁ yugaḷanti evaṁ cattāri purisayugaḷāni honti.",
  "anya-e0101n7:158_2": "Aṭṭha purisapuggalāti purisapuggalavasena eko paṭhamamaggaṭṭho eko phalaṭṭhoti iminā nayena aṭṭheva purisapuggalā honti.",
  "anya-e0101n7:158_3": "Ettha ca purisoti vā puggaloti vā ekatthāni etāni padāni.",
  "anya-e0101n7:158_4": "Veneyyavasena panetaṁ vuttaṁ.",
  "anya-e0101n7:158_5": "Esa bhagavato sāvakasaṅghoti yānimāni yugavasena cattāri purisayugāni,",
  "anya-e0101n7:158_6": "pāṭiekkato aṭṭha purisapuggalā,",
  "anya-e0101n7:158_7": "esa bhagavato sāvakasaṅgho,",
  "anya-e0101n7:158_8": "āhuneyyotiādīsu ānetvā hunitabbanti āhunaṁ,",
  "anya-e0101n7:158_9": "dūratopi ānetvā sīlavantesu dātabbanti attho.",
  "anya-e0101n7:158_10": "Catunnaṁ paccayānametamadhivacanaṁ.",
  "anya-e0101n7:158_11": "Taṁ āhunaṁ paṭiggahetuṁ yutto tassa mahapphalakaraṇatoti āhuneyyo.",
  "anya-e0101n7:158_12": "Atha vā dūratopi āgantvā sabbasāpateyyampi ettha hunitabbanti āhavanīyo.",
  "anya-e0101n7:158_13": "Sakkādīnampi vā āhavanaṁ arahatīti āhavanīyo.",
  "anya-e0101n7:158_14": "Yo cāyaṁ brāhmaṇānaṁ āhavanīyo nāma aggi,",
  "anya-e0101n7:158_15": "yattha hutaṁ mahapphalanti tesaṁ laddhi.",
  "anya-e0101n7:158_16": "Sace hutassa mahapphalatāya āhavanīyo,",
  "anya-e0101n7:158_17": "saṅghova āhavanīyo.",
  "anya-e0101n7:158_18": "Saṅghe hutañhi mahapphalaṁ hoti. Yathāha –",
  "anya-e0101n7:159_0": "“Yo ca vassasataṁ jantu, aggiṁ paricare vane;",
  "anya-e0101n7:160_0": "Ekañca bhāvitattānaṁ, muhuttamapi pūjaye;",
  "anya-e0101n7:161_0": "Sāyeva pūjanā seyyo, yañce vassasataṁ huta”nti. ;",
  "anya-e0101n7:162_0": "Tadetaṁ nikāyantare āhavanīyoti padaṁ idha āhuneyyoti iminā padena atthato ekaṁ.",
  "anya-e0101n7:162_1": "Byañjanato panettha kiñcimattameva nānaṁ.",
  "anya-e0101n7:162_2": "Iti āhuneyyo.",
  "anya-e0101n7:163_0": "Pāhuneyyoti ettha pana pāhunaṁ vuccati disāvidisato āgatānaṁ piyamanāpānaṁ ñātimittānamatthāya sakkārena paṭiyattaṁ āgantukadānaṁ.",
  "anya-e0101n7:163_1": "Tampi ṭhapetvā te tathārūpe pāhunake saṅghasseva dātuṁ yuttaṁ,",
  "anya-e0101n7:163_2": "saṅghova taṁ paṭiggahetuṁ yutto.",
  "anya-e0101n7:163_3": "Saṅghasadiso hi pāhunako natthi.",
  "anya-e0101n7:163_4": "Tathā hesa ekabuddhantare ca dissati,",
  "anya-e0101n7:163_5": "abbokiṇṇañca piyamanāpattakarehi dhammehi samannāgatoti.",
  "anya-e0101n7:163_6": "Evaṁ pāhunamassa dātuṁ yuttaṁ pāhunañca paṭiggahetuṁ yuttoti pāhuneyyo.",
  "anya-e0101n7:163_7": "Yesaṁ pana pāhavanīyoti pāḷi,",
  "anya-e0101n7:163_8": "tesaṁ yasmā saṅgho pubbakāramarahati,",
  "anya-e0101n7:163_9": "tasmā sabbapaṭhamaṁ ānetvā ettha hunitabbanti pāhavanīyo.",
  "anya-e0101n7:163_10": "Sabbappakārena vā āhavanamarahatīti pāhavanīyo.",
  "anya-e0101n7:163_11": "Svāyamidha teneva atthena pāhuneyyoti vuccati.",
  "anya-e0101n7:164_0": "Dakkhiṇāti pana paralokaṁ saddahitvā dātabbadānaṁ vuccati.",
  "anya-e0101n7:164_1": "Taṁ dakkhiṇaṁ arahati,",
  "anya-e0101n7:164_2": "dakkhiṇāya vā hito yasmā naṁ mahapphalakaraṇatāya visodhetīti dakkhiṇeyyo.",
  "anya-e0101n7:165_0": "Ubho hatthe sirasmiṁ patiṭṭhapetvā sabbalokena kayiramānaṁ añjalikammaṁ arahatīti añjalikaraṇīyo.",
  "anya-e0101n7:166_0": "Anuttaraṁ puññakkhettaṁ lokassāti sabbalokassa asadisaṁ puññavirūhanaṭṭhānaṁ.",
  "anya-e0101n7:166_1": "Yathā hi rañño vā amaccassa vā sālīnaṁ vā yavānaṁ vā virūhanaṭṭhānaṁ rañño sālikkhettaṁ rañño yavakkhettanti vuccati,",
  "anya-e0101n7:166_2": "evaṁ saṅgho sabbalokassa puññānaṁ virūhanaṭṭhānaṁ.",
  "anya-e0101n7:166_3": "Saṅghaṁ nissāya hi lokassa nānappakārahitasukhasaṁvattanikāni puññāni virūhanti.",
  "anya-e0101n7:166_4": "Tasmā saṅgho anuttaraṁ puññakkhettaṁ lokassāti.",
  "anya-e0101n7:167_0": "157.",
  "anya-e0101n7:167_1": "Evaṁ suppaṭipannatādibhede saṅghaguṇe anussarato neva tasmiṁ samaye rāgapariyuṭṭhitaṁ cittaṁ hoti.",
  "anya-e0101n7:167_2": "Na dosa…pe…",
  "anya-e0101n7:167_3": "na mohapariyuṭṭhitaṁ cittaṁ hoti.",
  "anya-e0101n7:167_4": "Ujugatamevassa tasmiṁ samaye cittaṁ hoti saṅghaṁ ārabbhāti purimanayeneva vikkhambhitanīvaraṇassa ekakkhaṇe jhānaṅgāni uppajjanti.",
  "anya-e0101n7:167_5": "Saṅghaguṇānaṁ pana gambhīratāya nānappakāraguṇānussaraṇādhimuttatāya vā appanaṁ appatvā upacārappattameva jhānaṁ hoti.",
  "anya-e0101n7:167_6": "Tadetaṁ saṅghaguṇānussaraṇavasena uppannattā saṅghānussaticceva saṅkhaṁ gacchati.",
  "anya-e0101n7:168_0": "Imañca pana saṅghānussatiṁ anuyutto bhikkhu saṅghe sagāravo hoti sappatisso.",
  "anya-e0101n7:168_1": "Saddhādivepullaṁ adhigacchati,",
  "anya-e0101n7:168_2": "pītipāmojjabahulo hoti,",
  "anya-e0101n7:168_3": "bhayabheravasaho,",
  "anya-e0101n7:168_4": "dukkhādhivāsanasamattho,",
  "anya-e0101n7:168_5": "saṅghena saṁvāsasaññaṁ paṭilabhati.",
  "anya-e0101n7:168_6": "Saṅghaguṇānussatiyā ajjhāvutthañcassa sarīraṁ sannipatitasaṅghamiva uposathāgāraṁ pūjārahaṁ hoti,",
  "anya-e0101n7:168_7": "saṅghaguṇādhigamāya cittaṁ namati,",
  "anya-e0101n7:168_8": "vītikkamitabbavatthusamāyoge cassa sammukhā saṅghaṁ passato viya hirottappaṁ paccupaṭṭhāti,",
  "anya-e0101n7:168_9": "uttari appaṭivijjhanto pana sugatiparāyano hoti.",
  "anya-e0101n7:169_0": "Tasmā have appamādaṁ, kayirātha sumedhaso;",
  "anya-e0101n7:170_0": "Evaṁ mahānubhāvāya, saṅghānussatiyā sadāti.",
  "anya-e0101n7:171_0": "Idaṁ saṅghānussatiyaṁ vitthārakathāmukhaṁ.",
  "anya-e0101n7:172_0": "4. Sīlānussatikathā",
  "anya-e0101n7:173_0": "158.",
  "anya-e0101n7:173_1": "Sīlānussatiṁ bhāvetukāmena pana rahogatena paṭisallīnena “aho vata me sīlāni akhaṇḍāni acchiddāni asabalāni",
  "anya-e0101n7:173_2": "akammāsāni bhujissāni viññuppasatthāni aparāmaṭṭhāni samādhisaṁvattanikānī”ti evaṁ akhaṇḍatādiguṇavasena",
  "anya-e0101n7:173_3": "attano sīlāni anussaritabbāni.",
  "anya-e0101n7:173_4": "Tāni ca gahaṭṭhena gahaṭṭhasīlāni,",
  "anya-e0101n7:173_5": "pabbajitena pabbajitasīlāni.",
  "anya-e0101n7:174_0": "Gahaṭṭhasīlāni vā hontu pabbajitasīlāni vā,",
  "anya-e0101n7:174_1": "yesaṁ ādimhi vā ante vā ekampi na bhinnaṁ,",
  "anya-e0101n7:174_2": "tāni pariyante chinnasāṭako viya na khaṇḍānīti akhaṇḍāni.",
  "anya-e0101n7:174_3": "Yesaṁ vemajjhe ekampi na bhinnaṁ,",
  "anya-e0101n7:174_4": "tāni majjhe vinividdhasāṭako viya na chiddānīti acchiddāni.",
  "anya-e0101n7:174_5": "Yesaṁ paṭipāṭiyā dve vā tīṇi vā na bhinnāni,",
  "anya-e0101n7:174_6": "tāni piṭṭhiyā vā kucchiyā vā uṭṭhitena dīghavaṭṭādisaṇṭhānena visabhāgavaṇṇena kāḷarattādīnaṁ aññatarasarīravaṇṇā gāvī viya na sabalānīti asabalāni.",
  "anya-e0101n7:174_7": "Yāni antarantarā na bhinnāni,",
  "anya-e0101n7:174_8": "tāni visabhāgabinduvicitrā gāvī viya na kammāsānīti akammāsāni.",
  "anya-e0101n7:174_9": "Avisesena vā sabbānipi sattavidhena methunasaṁyogena kodhupanāhādīhi ca pāpadhammehi anupahatattā akhaṇḍāni acchiddāni asabalāni akammāsāni.",
  "anya-e0101n7:174_10": "Tāniyeva taṇhādāsabyato mocetvā bhujissabhāvakaraṇena bhujissāni.",
  "anya-e0101n7:174_11": "Buddhādīhi viññūhi pasatthattā viññuppasatthāni.",
  "anya-e0101n7:174_12": "Taṇhādiṭṭhīhi aparāmaṭṭhatāya kenaci vā ayaṁ te sīlesu dosoti evaṁ parāmaṭṭhuṁ asakkuṇeyyatāya aparāmaṭṭhāni.",
  "anya-e0101n7:174_13": "Upacārasamādhiṁ appanāsamādhiṁ vā,",
  "anya-e0101n7:174_14": "atha vā pana maggasamādhiṁ phalasamādhiñcāpi saṁvattentīti samādhisaṁvattanikāni.",
  "anya-e0101n7:175_0": "159.",
  "anya-e0101n7:175_1": "Evaṁ akhaṇḍatādiguṇavasena attano sīlāni anussarato nevassa tasmiṁ samaye rāgapariyuṭṭhitaṁ cittaṁ hoti.",
  "anya-e0101n7:175_2": "Na dosa…pe…",
  "anya-e0101n7:175_3": "na mohapariyuṭṭhitaṁ cittaṁ hoti.",
  "anya-e0101n7:175_4": "Ujugatamevassa tasmiṁ samaye cittaṁ hoti,",
  "anya-e0101n7:175_5": "sīlaṁ ārabbhāti purimanayeneva vikkhambhitanīvaraṇassa ekakkhaṇe jhānaṅgāni uppajjanti.",
  "anya-e0101n7:175_6": "Sīlaguṇānaṁ pana gambhīratāya nānappakāraguṇānussaraṇādhimuttatāya vā appanaṁ appatvā upacārappattameva jhānaṁ hoti.",
  "anya-e0101n7:175_7": "Tadetaṁ sīlaguṇānussaraṇavasena uppannattā sīlānussaticceva saṅkhaṁ gacchati.",
  "anya-e0101n7:176_0": "Imañca pana sīlānussatiṁ anuyutto bhikkhu sikkhāya sagāravo hoti sabhāgavutti,",
  "anya-e0101n7:176_1": "paṭisanthāre appamatto,",
  "anya-e0101n7:176_2": "attānuvādādibhayavirahito,",
  "anya-e0101n7:176_3": "aṇumattesu vajjesu bhayadassāvī,",
  "anya-e0101n7:176_4": "saddhādivepullaṁ adhigacchati,",
  "anya-e0101n7:176_5": "pītipāmojjabahulo hoti.",
  "anya-e0101n7:176_6": "Uttari appaṭivijjhanto pana sugatiparāyano hoti.",
  "anya-e0101n7:177_0": "Tasmā have appamādaṁ, kayirātha sumedhaso;",
  "anya-e0101n7:178_0": "Evaṁ mahānubhāvāya, sīlānussatiyā sadāti.",
  "anya-e0101n7:179_0": "Idaṁ sīlānussatiyaṁ vitthārakathāmukhaṁ.",
  "anya-e0101n7:180_0": "5. Cāgānussatikathā",
  "anya-e0101n7:181_0": "160.",
  "anya-e0101n7:181_1": "Cāgānussatiṁ bhāvetukāmena pana pakatiyā cāgādhimuttena niccappavattadānasaṁvibhāgena bhavitabbaṁ.",
  "anya-e0101n7:181_2": "Atha vā pana bhāvanaṁ ārabhantena ito dāni pabhuti sati paṭiggāhake antamaso ekālopamattampi dānaṁ adatvā",
  "anya-e0101n7:181_3": "na bhuñjissāmīti samādānaṁ katvā taṁdivasaṁ guṇavisiṭṭhesu paṭiggāhakesu yathāsatti yathābalaṁ dānaṁ",
  "anya-e0101n7:181_4": "datvā tattha nimittaṁ gaṇhitvā rahogatena paṭisallīnena “lābhā vata me suladdhaṁ vata me,",
  "anya-e0101n7:181_5": "yohaṁ maccheramalapariyuṭṭhitāya pajāya vigatamalamaccherena cetasā viharāmi muttacāgo payatapāṇi vossaggarato",
  "anya-e0101n7:181_6": "yācayogo dānasaṁvibhāgarato”ti evaṁ vigatamalamaccheratādiguṇavasena attano cāgo anussaritabbo.",
  "anya-e0101n7:182_0": "Tattha lābhā vata meti mayhaṁ vata lābhā,",
  "anya-e0101n7:182_1": "ye ime “āyuṁ kho pana datvā āyussa bhāgī hoti dibbassa vā mānusassa vā” iti ca,",
  "anya-e0101n7:182_2": "“dadaṁ piyo hoti bhajanti naṁ bahū” iti ca,",
  "anya-e0101n7:182_3": "“dadamāno piyo hoti,",
  "anya-e0101n7:182_4": "sataṁ dhammaṁ anukkamaṁ” iti ca evamādīhi nayehi bhagavatā dāyakassa lābhā saṁvaṇṇitā,",
  "anya-e0101n7:182_5": "te mayhaṁ avassaṁ bhāginoti adhippāyo.",
  "anya-e0101n7:182_6": "Suladdhaṁ vata meti yaṁ mayā idaṁ sāsanaṁ manussattaṁ vā laddhaṁ,",
  "anya-e0101n7:182_7": "taṁ suladdhaṁ vata me. Kasmā ?",
  "anya-e0101n7:182_8": "Yohaṁ maccheramalapariyuṭṭhitāya pajāya…pe…",
  "anya-e0101n7:182_9": "dānasaṁvibhāgaratoti.",
  "anya-e0101n7:183_0": "Tattha maccheramalapariyuṭṭhitāyāti maccheramalena abhibhūtāya.",
  "anya-e0101n7:183_1": "Pajāyāti pajāyanavasena sattā vuccanti.",
  "anya-e0101n7:183_2": "Tasmā attano sampattīnaṁ parasādhāraṇabhāvamasahanalakkhaṇena cittassa pabhassarabhāvadūsakānaṁ kaṇhadhammānaṁ",
  "anya-e0101n7:183_3": "aññatarena maccheramalena abhibhūtesu sattesūti ayamettha attho.",
  "anya-e0101n7:183_4": "Vigatamalamaccherenāti aññesampi rāgadosādimalānañceva maccherassa ca vigatattā vigatamalamaccherena.",
  "anya-e0101n7:183_5": "Cetasā viharāmīti yathāvuttappakāracitto hutvā vasāmīti attho.",
  "anya-e0101n7:183_6": "Suttesu pana mahānāmasakkassa sotāpannassa sato nissayavihāraṁ pucchato nissayavihāravasena desitattā agāraṁ ajjhāvasāmīti vuttaṁ.",
  "anya-e0101n7:183_7": "Tattha abhibhavitvā vasāmīti attho.",
  "anya-e0101n7:184_0": "Muttacāgoti vissaṭṭhacāgo.",
  "anya-e0101n7:184_1": "Payatapāṇīti parisuddhahattho.",
  "anya-e0101n7:184_2": "Sakkaccaṁ sahatthā deyyadhammaṁ dātuṁ sadā dhotahatthoyevāti vuttaṁ hoti.",
  "anya-e0101n7:184_3": "Vossaggaratoti vossajjanaṁ vossaggo,",
  "anya-e0101n7:184_4": "pariccāgoti attho.",
  "anya-e0101n7:184_5": "Tasmiṁ vossagge satatābhiyogavasena ratoti vossaggarato.",
  "anya-e0101n7:184_6": "Yācayogoti yaṁ yaṁ pare yācanti,",
  "anya-e0101n7:184_7": "tassa tassa dānato yācanayogoti attho.",
  "anya-e0101n7:184_8": "Yājayogotipi pāṭho.",
  "anya-e0101n7:184_9": "Yajanasaṅkhātena yājena yuttoti attho.",
  "anya-e0101n7:184_10": "Dānasaṁvibhāgaratoti dāne ca saṁvibhāge ca rato.",
  "anya-e0101n7:184_11": "Ahañhi dānañca demi,",
  "anya-e0101n7:184_12": "attanā paribhuñjitabbatopi ca saṁvibhāgaṁ karomi,",
  "anya-e0101n7:184_13": "ettheva casmi ubhaye ratoti evaṁ anussaratīti attho.",
  "anya-e0101n7:185_0": "161.",
  "anya-e0101n7:185_1": "Tassevaṁ vigatamalamaccheratādiguṇavasena attano cāgaṁ anussarato neva tasmiṁ samaye rāgapariyuṭṭhitaṁ cittaṁ hoti.",
  "anya-e0101n7:185_2": "Na dosa…pe…",
  "anya-e0101n7:185_3": "na mohapariyuṭṭhitaṁ cittaṁ hoti.",
  "anya-e0101n7:185_4": "Ujugatamevassa tasmiṁ samaye cittaṁ hoti cāgaṁ ārabbhāti purimanayeneva vikkhambhitanīvaraṇassa ekakkhaṇe jhānaṅgāni uppajjanti.",
  "anya-e0101n7:185_5": "Cāgaguṇānaṁ pana gambhīratāya nānappakāracāgaguṇānussaraṇādhimuttatāya vā appanaṁ appatvā upacārappattameva jhānaṁ hoti.",
  "anya-e0101n7:185_6": "Tadetaṁ cāgaguṇānussaraṇavasena uppannattā cāgānussaticceva saṅkhaṁ gacchati.",
  "anya-e0101n7:186_0": "Imañca pana cāgānussatiṁ anuyutto bhikkhu bhiyyoso mattāya cāgādhimutto hoti,",
  "anya-e0101n7:186_1": "alobhajjhāsayo,",
  "anya-e0101n7:186_2": "mettāya anulomakārī, visārado,",
  "anya-e0101n7:186_3": "pītipāmojjabahulo,",
  "anya-e0101n7:186_4": "uttari appaṭivijjhanto pana sugatiparāyano hoti.",
  "anya-e0101n7:187_0": "Tasmā have appamādaṁ, kayirātha sumedhaso;",
  "anya-e0101n7:188_0": "Evaṁ mahānubhāvāya, cāgānussatiyā sadāti.",
  "anya-e0101n7:189_0": "Idaṁ cāgānussatiyaṁ vitthārakathāmukhaṁ.",
  "anya-e0101n7:190_0": "6. Devatānussatikathā",
  "anya-e0101n7:191_0": "162.",
  "anya-e0101n7:191_1": "Devatānussatiṁ bhāvetukāmena pana ariyamaggavasena samudāgatehi saddhādīhi guṇehi samannāgatena bhavitabbaṁ.",
  "anya-e0101n7:191_2": "Tato rahogatena paṭisallīnena “santi devā cātumahārājikā,",
  "anya-e0101n7:191_3": "santi devā tāvatiṁsā, yāmā, tusitā,",
  "anya-e0101n7:191_4": "nimmānaratino,",
  "anya-e0101n7:191_5": "paranimmitavasavattino,",
  "anya-e0101n7:191_6": "santi devā brahmakāyikā,",
  "anya-e0101n7:191_7": "santi devā tatuttari,",
  "anya-e0101n7:191_8": "yathārūpāya saddhāya samannāgatā tā devatā ito cutā tattha upapannā,",
  "anya-e0101n7:191_9": "mayhampi tathārūpā saddhā saṁvijjati.",
  "anya-e0101n7:191_10": "Yathārūpena sīlena.",
  "anya-e0101n7:191_11": "Yathārūpena sutena.",
  "anya-e0101n7:191_12": "Yathārūpena cāgena.",
  "anya-e0101n7:191_13": "Yathārūpāya paññāya samannāgatā tā devatā ito cutā tattha upapannā,",
  "anya-e0101n7:191_14": "mayhampi tathārūpā paññā saṁvijjatī”ti evaṁ devatā sakkhiṭṭhāne ṭhapetvā attano saddhādiguṇā anussaritabbā.",
  "anya-e0101n7:192_0": "Sutte pana yasmiṁ mahānāma samaye ariyasāvako attano ca tāsañca devatānaṁ saddhañca sīlañca sutañca cāgañca paññañca anussarati,",
  "anya-e0101n7:192_1": "nevassa tasmiṁ samaye rāgapariyuṭṭhitaṁ cittaṁ hotīti vuttaṁ.",
  "anya-e0101n7:192_2": "Kiñcāpi vuttaṁ,",
  "anya-e0101n7:192_3": "atha kho taṁ sakkhiṭṭhāne ṭhapetabbadevatānaṁ attano saddhādīhi samānaguṇadīpanatthaṁ vuttanti veditabbaṁ.",
  "anya-e0101n7:192_4": "Aṭṭhakathāyañhi devatā sakkhiṭṭhāne ṭhapetvā attano guṇe anussaratīti daḷhaṁ katvā vuttaṁ.",
  "anya-e0101n7:193_0": "163.",
  "anya-e0101n7:193_1": "Tasmā pubbabhāge devatānaṁ guṇe anussaritvā aparabhāge attano saṁvijjamāne saddhādiguṇe anussarato cassa",
  "anya-e0101n7:193_2": "neva tasmiṁ samaye rāgapariyuṭṭhitaṁ cittaṁ hoti.",
  "anya-e0101n7:193_3": "Na dosa…pe…",
  "anya-e0101n7:193_4": "na mohapariyuṭṭhitaṁ cittaṁ hoti,",
  "anya-e0101n7:193_5": "ujugatamevassa tasmiṁ samaye cittaṁ hoti devatā ārabbhāti purimanayeneva vikkhambhitanīvaraṇassa ekakkhaṇe jhānaṅgāni uppajjanti.",
  "anya-e0101n7:193_6": "Saddhādiguṇānaṁ pana gambhīratāya nānappakāraguṇānussaraṇādhimuttatāya vā appanaṁ appatvā upacārappattameva jhānaṁ hoti.",
  "anya-e0101n7:193_7": "Tadetaṁ devatānaṁ guṇasadisasaddhādiguṇānussaraṇavasena devatānussaticceva saṅkhaṁ gacchati.",
  "anya-e0101n7:194_0": "Imañca pana devatānussatiṁ anuyutto bhikkhu devatānaṁ piyo hoti manāpo,",
  "anya-e0101n7:194_1": "bhiyyoso mattāya saddhādivepullaṁ adhigacchati,",
  "anya-e0101n7:194_2": "pītipāmojjabahulo viharati.",
  "anya-e0101n7:194_3": "Uttari appaṭivijjhanto pana sugatiparāyano hoti.",
  "anya-e0101n7:195_0": "Tasmā have appamādaṁ, kayirātha sumedhaso;",
  "anya-e0101n7:196_0": "Evaṁ mahānubhāvāya, devatānussatiyā sadāti.",
  "anya-e0101n7:197_0": "Idaṁ devatānussatiyaṁ vitthārakathāmukhaṁ.",
  "anya-e0101n7:198_0": "Pakiṇṇakakathā",
  "anya-e0101n7:199_0": "164.",
  "anya-e0101n7:199_1": "Yaṁ pana etāsaṁ vitthāradesanāyaṁ “ujugatamevassa tasmiṁ samaye cittaṁ hoti tathāgataṁ ārabbhā”tiādīni vatvā “ujugatacitto kho pana, mahānāma,",
  "anya-e0101n7:199_2": "ariyasāvako labhati atthavedaṁ,",
  "anya-e0101n7:199_3": "labhati dhammavedaṁ,",
  "anya-e0101n7:199_4": "labhati dhammūpasaṁhitaṁ pāmojjaṁ,",
  "anya-e0101n7:199_5": "pamuditassa pīti jāyatī”ti vuttaṁ,",
  "anya-e0101n7:199_6": "tattha itipi so bhagavātiādīnaṁ atthaṁ nissāya uppannaṁ tuṭṭhiṁ sandhāya labhati atthavedanti vuttaṁ.",
  "anya-e0101n7:199_7": "Pāḷiṁ nissāya uppannaṁ tuṭṭhiṁ sandhāya labhati dhammavedaṁ.",
  "anya-e0101n7:199_8": "Ubhayavasena labhati dhammūpasaṁhitaṁ pāmojjanti vuttanti veditabbaṁ.",
  "anya-e0101n7:200_0": "Yañca devatānussatiyaṁ devatā ārabbhāti vuttaṁ,",
  "anya-e0101n7:200_1": "taṁ pubbabhāge devatā ārabbha pavattacittavasena devatāguṇasadise vā devatābhāvanipphādake guṇe ārabbha pavattacittavasena vuttanti veditabbaṁ.",
  "anya-e0101n7:201_0": "165.",
  "anya-e0101n7:201_1": "Imā pana cha anussatiyo ariyasāvakānaññeva ijjhanti.",
  "anya-e0101n7:201_2": "Tesaṁ hi buddhadhammasaṅghaguṇā pākaṭā honti.",
  "anya-e0101n7:201_3": "Te ca akhaṇḍatādiguṇehi sīlehi,",
  "anya-e0101n7:201_4": "vigatamalamaccherena cāgena,",
  "anya-e0101n7:201_5": "mahānubhāvānaṁ devatānaṁ guṇasadisehi saddhādiguṇehi samannāgatā.",
  "anya-e0101n7:201_6": "Mahānāmasutte ca sotāpannassa nissayavihāraṁ puṭṭhena bhagavatā sotāpannassa nissayavihāradassanatthameva etā vitthārato kathitā.",
  "anya-e0101n7:202_0": "Gedhasuttepi “idha,",
  "anya-e0101n7:202_1": "bhikkhave,",
  "anya-e0101n7:202_2": "ariyasāvako tathāgataṁ anussarati,",
  "anya-e0101n7:202_3": "itipi so bhagavā…pe…",
  "anya-e0101n7:202_4": "ujugatamevassa tasmiṁ samaye cittaṁ hoti nikkhantaṁ muttaṁ vuṭṭhitaṁ gedhamhā.",
  "anya-e0101n7:202_5": "Gedhoti kho,",
  "anya-e0101n7:202_6": "bhikkhave,",
  "anya-e0101n7:202_7": "pañcannetaṁ kāmaguṇānamadhivacanaṁ.",
  "anya-e0101n7:202_8": "Idampi kho,",
  "anya-e0101n7:202_9": "bhikkhave,",
  "anya-e0101n7:202_10": "ārammaṇaṁ karitvā evamidhekacce sattā visujjhantī”ti evaṁ ariyasāvakassa anussativasena cittaṁ visodhetvā",
  "anya-e0101n7:202_11": "uttari paramatthavisuddhiadhigamatthāya kathitā.",
  "anya-e0101n7:203_0": "Āyasmatā mahākaccānena desite sambādhokāsasuttepi “acchariyaṁ, āvuso, abbhutaṁ, āvuso,",
  "anya-e0101n7:203_1": "yāvañcidaṁ tena bhagavatā jānatā passatā arahatā sammāsambuddhena sambādhe okāsādhigamo anubuddho sattānaṁ visuddhiyā…pe…",
  "anya-e0101n7:203_2": "nibbānassa sacchikiriyāya yadidaṁ cha anussatiṭṭhānāni.",
  "anya-e0101n7:203_3": "Katamāni cha? Idhāvuso,",
  "anya-e0101n7:203_4": "ariyasāvako tathāgataṁ anussarati…pe…",
  "anya-e0101n7:203_5": "evamidhekacce sattā visuddhidhammā bhavantī”ti evaṁ ariyasāvakasseva paramatthavisuddhidhammatāya okāsādhigamavasena kathitā.",
  "anya-e0101n7:204_0": "Uposathasuttepi “kathañca, visākhe,",
  "anya-e0101n7:204_1": "ariyūposatho hoti?",
  "anya-e0101n7:204_2": "Upakkiliṭṭhassa, visākhe,",
  "anya-e0101n7:204_3": "cittassa upakkamena pariyodapanā hoti. Kathañca, visākhe,",
  "anya-e0101n7:204_4": "upakkiliṭṭhassa cittassa upakkamena pariyodapanā hoti? Idha, visākhe,",
  "anya-e0101n7:204_5": "ariyasāvako tathāgataṁ anussaratī”ti evaṁ ariyasāvakasseva uposathaṁ upavasato cittavisodhanakammaṭṭhānavasena",
  "anya-e0101n7:204_6": "uposathassa mahapphalabhāvadassanatthaṁ kathitā.",
  "anya-e0101n7:205_0": "Ekādasanipātepi “saddho kho, mahānāma,",
  "anya-e0101n7:205_1": "ārādhako hoti,",
  "anya-e0101n7:205_2": "no assaddho.",
  "anya-e0101n7:205_3": "Āraddhavīriyo,",
  "anya-e0101n7:205_4": "upaṭṭhitasati, samāhito, paññavā, mahānāma,",
  "anya-e0101n7:205_5": "ārādhako hoti,",
  "anya-e0101n7:205_6": "no duppañño.",
  "anya-e0101n7:205_7": "Imesu kho tvaṁ, mahānāma,",
  "anya-e0101n7:205_8": "pañcasu dhammesu patiṭṭhāya cha dhamme uttari bhāveyyāsi.",
  "anya-e0101n7:205_9": "Idha tvaṁ, mahānāma,",
  "anya-e0101n7:205_10": "tathāgataṁ anussareyyāsi itipi so bhagavā”ti evaṁ ariyasāvakasseva “tesaṁ no, bhante,",
  "anya-e0101n7:205_11": "nānāvihārena viharataṁ kenassa vihārena viharitabba”nti pucchato vihāradassanatthaṁ kathitā.",
  "anya-e0101n7:206_0": "166.",
  "anya-e0101n7:206_1": "Evaṁ santepi parisuddhasīlādiguṇasamannāgatena puthujjanenāpi manasi kātabbā.",
  "anya-e0101n7:206_2": "Anussavavasenāpi hi buddhādīnaṁ guṇe anussarato cittaṁ pasīdatiyeva.",
  "anya-e0101n7:206_3": "Yassānubhāvena nīvaraṇāni vikkhambhetvā uḷārapāmojjo vipassanaṁ ārabhitvā arahattaṁyeva sacchikareyya kaṭaandhakāravāsī phussadevatthero viya.",
  "anya-e0101n7:207_0": "So kirāyasmā mārena nimmitaṁ buddharūpaṁ disvā “ayaṁ tāva sarāgadosamoho evaṁ sobhati,",
  "anya-e0101n7:207_1": "kathaṁ nu kho bhagavā na sobhati,",
  "anya-e0101n7:207_2": "so hi sabbaso vītarāgadosamoho”ti buddhārammaṇaṁ pītiṁ paṭilabhitvā vipassanaṁ vaḍḍhetvā arahattaṁ pāpuṇīti.",
  "anya-e0101n7:208_0": "Iti sādhujanapāmojjatthāya kate visuddhimagge",
  "anya-e0101n7:209_0": "Samādhibhāvanādhikāre",
  "anya-e0101n7:210_0": "Chaanussatiniddeso nāma",
  "anya-e0101n7:211_0": "Sattamo paricchedo."
}