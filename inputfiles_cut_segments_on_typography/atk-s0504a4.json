{
  "atk-s0504a4:0_0": "4. Catukkanipāto",
  "atk-s0504a4:1_0": "1. Brāhmaṇadhammayāgasuttavaṇṇanā",
  "atk-s0504a4:2_0": "100.",
  "atk-s0504a4:2_1": "Catukkanipātassa paṭhame ahanti attaniddeso.",
  "atk-s0504a4:2_2": "Yo hi paro na hoti,",
  "atk-s0504a4:2_3": "so niyakajjhattasaṅkhāto attā “aha”nti vuccati.",
  "atk-s0504a4:2_4": "Asmīti paṭijānanā.",
  "atk-s0504a4:2_5": "Yo paramatthabrāhmaṇabhāvo “aha”nti vuccamāno,",
  "atk-s0504a4:2_6": "tassa attani atthibhāvaṁ paṭijānanto hi satthā “asmī”ti avoca.",
  "atk-s0504a4:2_7": "“Ahamasmī”ti ca yathā “ahamasmi brahmā mahābrahmā,",
  "atk-s0504a4:2_8": "seyyohamasmī”ti ca appahīnadiṭṭhimānānusayā puthujjanā attano diṭṭhimānamaññanābhinivesavasena abhivadanti,",
  "atk-s0504a4:2_9": "na evaṁ vuttaṁ.",
  "atk-s0504a4:2_10": "Sabbaso pana pahīnadiṭṭhimānānusayo bhagavā samaññaṁ anatidhāvanto lokasamaññānurodhena veneyyasantānesu",
  "atk-s0504a4:2_11": "dhammaṁ patiṭṭhapento kevalaṁ tādisassa guṇassa attani vijjamānataṁ paṭijānanto “ahamasmī”ti āha.",
  "atk-s0504a4:2_12": "Brāhmaṇoti bāhitapāpattā brahmassa ca aṇanato brāhmaṇo.",
  "atk-s0504a4:2_13": "Ayañhettha attho –",
  "atk-s0504a4:2_14": "bhikkhave,",
  "atk-s0504a4:2_15": "ahaṁ paramatthato brāhmaṇosmīti.",
  "atk-s0504a4:2_16": "Bhagavā sabbākāraparipuṇṇassa dānasaṁyamādivatasamādānassa niravasesāya tapacariyāya pāraṁ gato sammadeva",
  "atk-s0504a4:2_17": "vusitabrahmacariyavāso sakalavedantagū suvisuddhavijjācaraṇo sabbathā ninhātapāpamalo anuttarassa ariyamaggasaṅkhātassa",
  "atk-s0504a4:2_18": "brāhmaṇassa vattā pavattā,",
  "atk-s0504a4:2_19": "suparisuddhassa ca sāsanabrahmacariyassa pavedetā,",
  "atk-s0504a4:2_20": "tasmā sabbaso bāhitapāpattā brahmassa ca aṇanato kathanato paramatthena brāhmaṇoti vuccati.",
  "atk-s0504a4:3_0": "Iti bhagavā sadevake loke attano anuttaraṁ brāhmaṇabhāvaṁ pavedetvā yāni tāni brāhmaṇadānādīni cha kammāni brāhmaṇassa paññāpenti,",
  "atk-s0504a4:3_1": "tesampi suparisuddhānaṁ ukkaṁsato attani saṁvijjamānataṁ dassetuṁ “yācayogo”tiādimāha.",
  "atk-s0504a4:4_0": "Tattha yācayogoti yācehi yutto.",
  "atk-s0504a4:4_1": "Yācantīti yācā, yācakā,",
  "atk-s0504a4:4_2": "te panettha veneyyā veditabbā.",
  "atk-s0504a4:4_3": "Te hi “desetu,",
  "atk-s0504a4:4_4": "bhante bhagavā, dhammaṁ; desetu, sugato,",
  "atk-s0504a4:4_5": "dhamma”nti bhagavantaṁ upasaṅkamitvā dhammadesanaṁ yācanti.",
  "atk-s0504a4:4_6": "Bhagavā ca tesaṁ icchāvighātaṁ akaronto yathāruci dhammaṁ desento dhammadānaṁ detīti yācayogo,",
  "atk-s0504a4:4_7": "sadā sabbakālaṁ tehi avirahito.",
  "atk-s0504a4:4_8": "Atha vā yācayogoti yācanayoggo,",
  "atk-s0504a4:4_9": "adhippāyapūraṇato yācituṁ yuttoti attho “yājayogo”tipi pāṭho.",
  "atk-s0504a4:4_10": "Tattha yājo vuccati mahādānaṁ,",
  "atk-s0504a4:4_11": "yiṭṭhanti attho.",
  "atk-s0504a4:4_12": "Idha pana dhammadānaṁ veditabbaṁ,",
  "atk-s0504a4:4_13": "yāje niyuttoti yājayogā.",
  "atk-s0504a4:4_14": "Sadāti sabbadā,",
  "atk-s0504a4:4_15": "anavaratappavattasaddhammamahādānoti attho.",
  "atk-s0504a4:4_16": "Atha vā yājena yojetītipi yājayogo.",
  "atk-s0504a4:4_17": "Tividhadānasaṅkhātena yājena satte yathārahaṁ yojeti,",
  "atk-s0504a4:4_18": "tattha dāne niyojetīti attho.",
  "atk-s0504a4:4_19": "“Yājayogo satata”ntipi paṭhanti.",
  "atk-s0504a4:4_20": "Payatapāṇīti parisuddhahattho.",
  "atk-s0504a4:4_21": "Yo hi dānādhimutto āmisadānaṁ dento sakkaccaṁ sahatthena deyyadhammaṁ dātuṁ sadā dhotahatthoyeva hoti,",
  "atk-s0504a4:4_22": "so “payatapāṇī”ti vuccati.",
  "atk-s0504a4:4_23": "Bhagavāpi dhammadānādhimutto sakkaccaṁ sabbakālaṁ dhammadāne yuttappayuttoti katvā vuttaṁ “payatapāṇī”ti.",
  "atk-s0504a4:4_24": "“Sadā”ti ca padaṁ imināpi saddhiṁ yojetabbaṁ “sadā payatapāṇī”ti.",
  "atk-s0504a4:4_25": "Avibhāgena hi satthā veneyyalokassa saddhammadānaṁ sadā sabbakālaṁ pavattento tattha yuttappayutto hutvā viharati.",
  "atk-s0504a4:5_0": "Aparo nayo –",
  "atk-s0504a4:5_1": "yogo vuccati bhāvanā.",
  "atk-s0504a4:5_2": "Yathāha “yogā ve jāyate bhūrī”ti.",
  "atk-s0504a4:5_3": "Tasmā yājayogoti yājabhāvanaṁ,",
  "atk-s0504a4:5_4": "pariccāgabhāvanaṁ anuyuttoti attho.",
  "atk-s0504a4:5_5": "Bhagavā hi abhisambodhito pubbe bodhisattabhūtopi karuṇāsamussāhito anavasesato dānaṁ paribrūhento tattha",
  "atk-s0504a4:5_6": "ukkaṁsapāramippatto hutvā abhisambodhiṁ pāpuṇi,",
  "atk-s0504a4:5_7": "buddho hutvāpi tividhaṁ dānaṁ paribrūhesi visesato dhammadānaṁ,",
  "atk-s0504a4:5_8": "parepi tattha niyojesi.",
  "atk-s0504a4:5_9": "Tathā hi so veneyyayācakānaṁ kassaci saraṇāni adāsi,",
  "atk-s0504a4:5_10": "kassaci pañca sīlāni,",
  "atk-s0504a4:5_11": "kassaci dasa sīlāni,",
  "atk-s0504a4:5_12": "kassaci catupārisuddhisīlaṁ,",
  "atk-s0504a4:5_13": "kassaci dhutadhamme,",
  "atk-s0504a4:5_14": "kassaci cattāri jhānāni,",
  "atk-s0504a4:5_15": "kassaci aṭṭha samāpattiyo,",
  "atk-s0504a4:5_16": "kassaci pañcābhiññāyo,",
  "atk-s0504a4:5_17": "cattāro magge,",
  "atk-s0504a4:5_18": "cattāri sāmaññaphalāni,",
  "atk-s0504a4:5_19": "tisso vijjā,",
  "atk-s0504a4:5_20": "catasso paṭisambhidāti evamādilokiyalokuttarabhedaṁ guṇadhanaṁ dhammadānavasena yathādhippāyaṁ dento",
  "atk-s0504a4:5_21": "pare ca “dethā”ti niyojento pariccāgabhāvanaṁ paribrūhesi.",
  "atk-s0504a4:5_22": "Tena vuttaṁ “pariccāgabhāvanaṁ anuyutto”ti.",
  "atk-s0504a4:6_0": "Payatapāṇīti vā āyatapāṇī,",
  "atk-s0504a4:6_1": "hatthagataṁ kiñci dātuṁ “ehi gaṇhā”ti pasāritahattho viya ācariyamuṭṭhiṁ akatvā saddhammadāne yuttappayuttoti attho.",
  "atk-s0504a4:6_2": "Payatapāṇīti vā ussāhitahattho,",
  "atk-s0504a4:6_3": "āmisadānaṁ dātuṁ ussāhitahattho viya dhammadāne katussāhoti attho.",
  "atk-s0504a4:6_4": "Antimadehadharoti brahmacariyavasena brāhmaṇakaraṇānaṁ dhammānaṁ pāripūriyā pacchimattabhāvadhārī.",
  "atk-s0504a4:6_5": "Avusitavato hi vasalakaraṇānaṁ dhammānaṁ appahānena vasalādisamaññā gati āyatiṁ gabbhaseyyā siyā.",
  "atk-s0504a4:6_6": "Tena bhagavā attano accantavusitabrāhmaṇabhāvaṁ dasseti.",
  "atk-s0504a4:6_7": "Anuttaro bhisakkosallakattoti duttikicchassa vaṭṭadukkharogassa tikicchanato uttamo bhisakko,",
  "atk-s0504a4:6_8": "aññehi anuddharaṇīyānaṁ rāgādisallānaṁ kantanato samucchedavasena samuddharaṇato uttamo sallakantanavejjo.",
  "atk-s0504a4:6_9": "Iminā nippariyāyato brāhmaṇakaraṇānaṁ dhammānaṁ attani patiṭṭhitānaṁ parasantatiyaṁ patiṭṭhāpanena paresampi brāhmaṇakaraṇamāha.",
  "atk-s0504a4:7_0": "Tassa me tumhe puttāti tassa evarūpassa mama tumhe,",
  "atk-s0504a4:7_1": "bhikkhave,",
  "atk-s0504a4:7_2": "puttā atrajā hotha.",
  "atk-s0504a4:7_3": "Orasāti urasi sambandhā.",
  "atk-s0504a4:7_4": "Yathā hi sattānaṁ orasaputtā atrajā visesena pitusantakassa dāyajjassa bhāgino honti,",
  "atk-s0504a4:7_5": "evametepi ariyapuggalā sammāsambuddhassa dhammassavanante ariyāya jātiyā jātā.",
  "atk-s0504a4:7_6": "Tassa santakassa vimuttisukhassa ariyadhammaratanassa ca ekaṁsabhāgiyatāya orasā.",
  "atk-s0504a4:7_7": "Atha vā bhagavato dhammadesanānubhāvena ariyabhūmiṁ okkamamānā okkantā ca ariyasāvakā satthu ure vāyāmajanitābhijātitāya",
  "atk-s0504a4:7_8": "nippariyāyena “orasaputtā”ti vattabbataṁ arahanti.",
  "atk-s0504a4:7_9": "Tathā hi te bhagavatā āsayānusayacariyādhimuttiādivolokanena vajjānucintanena ca hadaye katvā vajjato",
  "atk-s0504a4:7_10": "nivāretvā anavajje patiṭṭhapentena sīlādidhammasarīraposanena saṁvaḍḍhitā.",
  "atk-s0504a4:7_11": "Mukhato jātāti mukhato jātāya dhammadesanāya ariyāya jātiyā jātattā mukhato jātā.",
  "atk-s0504a4:7_12": "Atha vā anaññasādhāraṇato sabbassa kusaladhammassa mukhato pātimokkhato vuṭṭhānagāminivipassanāsaṅkhātato",
  "atk-s0504a4:7_13": "vimokkhamukhato vā ariyamaggajātiyā jātātipi mukhato jātā.",
  "atk-s0504a4:7_14": "Sikkhattayasaṅgahe sāsanadhamme ariyamaggadhamme vā jātāti dhammajā.",
  "atk-s0504a4:7_15": "Teneva dhammena nimmitā māpitāti dhammanimmitā.",
  "atk-s0504a4:7_16": "Satidhammavicayādi dhammadāyādā,",
  "atk-s0504a4:7_17": "na lābhasakkārādi āmisadāyādā,",
  "atk-s0504a4:7_18": "dhammadāyādā no āmisadāyādā hothāti attho.",
  "atk-s0504a4:8_0": "Tattha dhammo duvidho –",
  "atk-s0504a4:8_1": "nippariyāyadhammo,",
  "atk-s0504a4:8_2": "pariyāyadhammoti.",
  "atk-s0504a4:8_3": "Āmisampi duvidhaṁ –",
  "atk-s0504a4:8_4": "nippariyāyāmisaṁ,",
  "atk-s0504a4:8_5": "pariyāyāmisanti. Kathaṁ?",
  "atk-s0504a4:8_6": "Maggaphalanibbānappabhedo hi navavidho lokuttaradhammo nippariyāyadhammo,",
  "atk-s0504a4:8_7": "nibbattitadhammoyeva,",
  "atk-s0504a4:8_8": "na kenaci pariyāyena kāraṇena vā lesena vā dhammo.",
  "atk-s0504a4:8_9": "Yaṁ panidaṁ vivaṭṭūpanissitaṁ kusalaṁ,",
  "atk-s0504a4:8_10": "seyyathidaṁ –",
  "atk-s0504a4:8_11": "idhekacco vivaṭṭaṁ patthento dānaṁ deti,",
  "atk-s0504a4:8_12": "sīlaṁ samādiyati,",
  "atk-s0504a4:8_13": "uposathakammaṁ karoti,",
  "atk-s0504a4:8_14": "gandhamālādīhi vatthupūjaṁ karoti,",
  "atk-s0504a4:8_15": "dhammaṁ suṇāti, deseti,",
  "atk-s0504a4:8_16": "jhānasamāpattiyo nibbatteti,",
  "atk-s0504a4:8_17": "evaṁ karonto anupubbena nippariyāyaṁ amataṁ nibbānaṁ paṭilabhati,",
  "atk-s0504a4:8_18": "ayaṁ pariyāyadhammo.",
  "atk-s0504a4:8_19": "Tathā cīvarādayo cattāro paccayā nippariyāyāmisameva,",
  "atk-s0504a4:8_20": "na aññena pariyāyena vā kāraṇena vā lesena vā āmisaṁ.",
  "atk-s0504a4:8_21": "Yaṁ panidaṁ vaṭṭagāmikusalaṁ,",
  "atk-s0504a4:8_22": "seyyathidaṁ –",
  "atk-s0504a4:8_23": "idhekacco vaṭṭaṁ patthento sampattibhavaṁ icchamāno dānaṁ deti…pe…",
  "atk-s0504a4:8_24": "samāpattiyo nibbatteti,",
  "atk-s0504a4:8_25": "evaṁ karonto anupubbena devamanussasampattiyo paṭilabhati,",
  "atk-s0504a4:8_26": "idaṁ pariyāyāmisaṁ nāma.",
  "atk-s0504a4:9_0": "Tattha nippariyāyadhammopi bhagavatoyeva santako.",
  "atk-s0504a4:9_1": "Bhagavatā hi kathitattā bhikkhū maggaphalanibbānāni adhigacchanti.",
  "atk-s0504a4:9_2": "Vuttañhetaṁ –",
  "atk-s0504a4:10_0": "“So, hi, brāhmaṇa,",
  "atk-s0504a4:10_1": "bhagavā anuppannassa maggassa uppādetā,",
  "atk-s0504a4:10_2": "asañjātassa maggassa sañjanetā…pe…",
  "atk-s0504a4:10_3": "maggānugā ca panetarahi sāvakā viharanti pacchā samannāgatā”ti.",
  "atk-s0504a4:11_0": "“So, hāvuso,",
  "atk-s0504a4:11_1": "bhagavā jānaṁ jānāti,",
  "atk-s0504a4:11_2": "passaṁ passati,",
  "atk-s0504a4:11_3": "cakkhubhūto ñāṇabhūto dhammabhūto brahmabhūto,",
  "atk-s0504a4:11_4": "vattā pavattā,",
  "atk-s0504a4:11_5": "atthassa ninnetā,",
  "atk-s0504a4:11_6": "amatassa dātā,",
  "atk-s0504a4:11_7": "dhammassāmī tathāgato”ti ca.",
  "atk-s0504a4:12_0": "Pariyāyadhammopi bhagavatoyeva santako.",
  "atk-s0504a4:12_1": "Bhagavatā hi kathitattā eva jānanti “vivaṭṭaṁ patthetvā dānaṁ dento…pe…",
  "atk-s0504a4:12_2": "samāpattiyo nibbattento anukkamena amataṁ nibbānaṁ paṭilabhatī”ti.",
  "atk-s0504a4:12_3": "Nippariyāyāmisampi bhagavatoyeva santakaṁ.",
  "atk-s0504a4:12_4": "Bhagavatā hi anuññātattāyeva bhikkhūhi jīvakavatthuṁ ādiṁ katvā paṇītacīvaraṁ laddhaṁ. Yathāha –",
  "atk-s0504a4:13_0": "“Anujānāmi,",
  "atk-s0504a4:13_1": "bhikkhave,",
  "atk-s0504a4:13_2": "gahapaticīvaraṁ.",
  "atk-s0504a4:13_3": "Yo icchati,",
  "atk-s0504a4:13_4": "paṁsukūliko hotu.",
  "atk-s0504a4:13_5": "Yo icchati,",
  "atk-s0504a4:13_6": "gahapaticīvaraṁ sādiyatu.",
  "atk-s0504a4:13_7": "Itarītarenapāhaṁ,",
  "atk-s0504a4:13_8": "bhikkhave,",
  "atk-s0504a4:13_9": "santuṭṭhiṁyeva vaṇṇemī”ti.",
  "atk-s0504a4:14_0": "Evaṁ itarepi paccayā bhagavatā anuññātattā eva bhikkhūhi paribhuñjituṁ laddhā.",
  "atk-s0504a4:14_1": "Pariyāyāmisampi bhagavatoyeva santakaṁ.",
  "atk-s0504a4:14_2": "Bhagavatā hi kathitattā eva jānanti “sampattibhavaṁ patthento dānaṁ datvā sīlaṁ…pe…",
  "atk-s0504a4:14_3": "samāpattiyo nibbattetvā anukkamena pariyāyāmisaṁ dibbasampattiṁ manussasampattiñca paṭilabhatī”ti.",
  "atk-s0504a4:14_4": "Yadeva yasmā nippariyāyadhammopi pariyāyadhammopi nippariyāyāmisampi pariyāyāmisampi bhagavatoyeva santakaṁ,",
  "atk-s0504a4:14_5": "tasmā tattha attano sāmibhāvaṁ dassento tattha ca yaṁ seṭṭhataraṁ accantahitasukhāvahaṁ tattheva ne niyojento evamāha “tassa me tumhe puttā orasā…pe…",
  "atk-s0504a4:14_6": "no āmisadāyādā”ti.",
  "atk-s0504a4:15_0": "Iti bhagavā paripuṇṇavatasamādānaṁ tapacariyaṁ sammadeva vusitabrahmacariyaṁ suvisuddhavijjācaraṇasampannaṁ",
  "atk-s0504a4:15_1": "anavasesavedantapāraguṁ bāhitasabbapāpaṁ satataṁ yācayogaṁ sadevake loke anuttaradakkhiṇeyyabhāvappattaṁ",
  "atk-s0504a4:15_2": "attano paramatthabrāhmaṇabhāvaṁ ariyasāvakānañca attano orasaputtādibhāvaṁ pavedesi.",
  "atk-s0504a4:15_3": "Bhagavā hi “sīhoti kho,",
  "atk-s0504a4:15_4": "bhikkhave,",
  "atk-s0504a4:15_5": "tathāgatassetaṁ adhivacanaṁ arahato sammāsambuddhassā”ti ettha sīhasadisaṁ,",
  "atk-s0504a4:15_6": "“puriso maggakusaloti kho, tissa,",
  "atk-s0504a4:15_7": "tathāgatassetaṁ adhivacana”nti ettha maggadesakapurisasadisaṁ,",
  "atk-s0504a4:15_8": "“rājāhamasmi selā”ti ettha rājasadisaṁ,",
  "atk-s0504a4:15_9": "“bhisakko sallakattoti kho,",
  "atk-s0504a4:15_10": "sunakkhatta,",
  "atk-s0504a4:15_11": "tathāgatassetaṁ adhivacana”nti ettha vejjasadisaṁ,",
  "atk-s0504a4:15_12": "“brāhmaṇoti kho,",
  "atk-s0504a4:15_13": "bhikkhave,",
  "atk-s0504a4:15_14": "tathāgatassetaṁ adhivacana”nti ettha brāhmaṇasadisaṁ attānaṁ kathesi.",
  "atk-s0504a4:15_15": "Idhāpi brāhmaṇa sadisaṁ katvā kathesi.",
  "atk-s0504a4:16_0": "Idāni yehi dānādīhi yuttassa ito bāhirakabrāhmaṇassa brāhmaṇakiccaṁ paripuṇṇaṁ maññanti,",
  "atk-s0504a4:16_1": "tehi attano dānādīnaṁ aggaseṭṭhabhāvaṁ pakāsetuṁ “dvemāni,",
  "atk-s0504a4:16_2": "bhikkhave,",
  "atk-s0504a4:16_3": "dānānī”tiādi āraddhaṁ.",
  "atk-s0504a4:16_4": "Tattha yāgāti mahāyaññā,",
  "atk-s0504a4:16_5": "mahādānānīti attho,",
  "atk-s0504a4:16_6": "yāni “yiṭṭhānī”tipi vuccanti.",
  "atk-s0504a4:16_7": "Tattha velāmadānavessantaradānamahāvijitayaññasadisā āmisayāgā veditabbā,",
  "atk-s0504a4:16_8": "mahāsamayasuttamaṅgalasuttacūḷarāhulovādasuttasamacittasuttadesanādayo dhammayāgā.",
  "atk-s0504a4:16_9": "Sesaṁ heṭṭhā vuttanayameva.",
  "atk-s0504a4:17_0": "Gāthāyaṁ ayajīti adāsi.",
  "atk-s0504a4:17_1": "Amaccharīti sabbamacchariyānaṁ bodhimūleyeva suppahīnattā maccherarahito.",
  "atk-s0504a4:17_2": "Sabbabhūtānukampīti mahākaruṇāya sabbasatte piyaputtaṁ viya anuggaṇhanasīlo.",
  "atk-s0504a4:17_3": "Vuttañhetaṁ –",
  "atk-s0504a4:18_0": "“Vadhake devadatte ca, core aṅgulimālake;",
  "atk-s0504a4:19_0": "Dhanapāle rāhule ceva, samacitto mahāmunī”ti. –",
  "atk-s0504a4:20_0": "Sesaṁ suviññeyyameva.",
  "atk-s0504a4:21_0": "Paṭhamasuttavaṇṇanā niṭṭhitā.",
  "atk-s0504a4:22_0": "2. Sulabhasuttavaṇṇanā",
  "atk-s0504a4:23_0": "101.",
  "atk-s0504a4:23_1": "Dutiye appānīti parittāni.",
  "atk-s0504a4:23_2": "Sulabhānīti sukhena laddhabbāni,",
  "atk-s0504a4:23_3": "yattha katthaci vā sakkā hoti laddhuṁ.",
  "atk-s0504a4:23_4": "Anavajjānīti vajjarahitāni niddosāni āgamanasuddhito kāyamaṇḍanādikilesavatthubhāvābhāvato ca.",
  "atk-s0504a4:23_5": "Tattha sulabhatāya pariyesanadukkhassa abhāvo dassito,",
  "atk-s0504a4:23_6": "appatāya pariharaṇadukkhassapi abhāvo dassito,",
  "atk-s0504a4:23_7": "anavajjatāya agarahitabbatāya bhikkhusāruppabhāvo dassito hoti.",
  "atk-s0504a4:23_8": "Appatāya vā parittāsassa avatthutā,",
  "atk-s0504a4:23_9": "sulabhatāya gedhāya avatthutā,",
  "atk-s0504a4:23_10": "anavajjatāya ādīnavavasena nissaraṇapaññāya vatthutā dassitā hoti.",
  "atk-s0504a4:23_11": "Appatāya vā lābhena na somanassaṁ janayanti,",
  "atk-s0504a4:23_12": "sulabhatāya alābhena na domanassaṁ janayanti,",
  "atk-s0504a4:23_13": "anavajjatāya vippaṭisāranimittaṁ aññāṇupekkhaṁ na janayanti avippaṭisāravatthubhāvato.",
  "atk-s0504a4:24_0": "Paṁsukūlanti rathikāsusānasaṅkārakūṭādīsu yattha katthaci paṁsūnaṁ upari ṭhitattā abbhuggataṭṭhena paṁsukūlaṁ viyāti paṁsukūlaṁ,",
  "atk-s0504a4:24_1": "paṁsu viya kucchitabhāvaṁ ulati gacchatīti paṁsukūlanti evaṁ laddhanāmaṁ rathikādīsu patitanantakāni uccinitvā katacīvaraṁ.",
  "atk-s0504a4:24_2": "Piṇḍiyālopoti jaṅghapiṇḍiyā balena caritvā ghare ghare ālopamattaṁ katvā laddhabhojanaṁ.",
  "atk-s0504a4:24_3": "Rukkhamūlanti vivekānurūpaṁ yaṁkiñci rukkhasamīpaṁ.",
  "atk-s0504a4:24_4": "Pūtimuttanti yaṁkiñci gomuttaṁ.",
  "atk-s0504a4:24_5": "Yathā hi suvaṇṇavaṇṇopi kāyo pūtikāyova evaṁ abhinavampi muttaṁ pūtimuttameva.",
  "atk-s0504a4:24_6": "Tattha keci gomuttabhāvitaṁ haritakīkhaṇḍaṁ “pūtimutta”nti vadanti,",
  "atk-s0504a4:24_7": "pūtibhāvena āpaṇādito vissaṭṭhaṁ chaḍḍitaṁ apariggahitaṁ yaṁkiñci bhesajjaṁ pūtimuttanti adhippetanti apare.",
  "atk-s0504a4:25_0": "Yato khoti paccatte nissakkavacanaṁ,",
  "atk-s0504a4:25_1": "yaṁ khoti vuttaṁ hoti.",
  "atk-s0504a4:25_2": "Tena “tuṭṭho hotī”ti vuttakiriyaṁ parāmasati.",
  "atk-s0504a4:25_3": "Tuṭṭhoti santuṭṭho.",
  "atk-s0504a4:25_4": "Idamassāhanti yvāyaṁ catubbidhena yathāvuttena paccayena appena sulabhena santoso,",
  "atk-s0504a4:25_5": "idaṁ imassa bhikkhuno sīlasaṁvarādīsu aññataraṁ ekaṁ sāmaññaṅgaṁ samaṇabhāvakāraṇanti ahaṁ vadāmi.",
  "atk-s0504a4:25_6": "Santuṭṭhassa hi catupārisuddhisīlaṁ suparipuṇṇaṁ hoti,",
  "atk-s0504a4:25_7": "samathavipassanā ca bhāvanāpāripūriṁ gacchanti.",
  "atk-s0504a4:25_8": "Atha vā sāmaññaṁ nāma ariyamaggo.",
  "atk-s0504a4:25_9": "Tassa saṅkhepato dve aṅgāni – bāhiraṁ,",
  "atk-s0504a4:25_10": "ajjhattikanti.",
  "atk-s0504a4:25_11": "Tattha bāhiraṁ sappurisūpanissayo saddhammassavanañca,",
  "atk-s0504a4:25_12": "ajjhattikaṁ pana yoniso manasikāro dhammānudhammapaṭipatti ca.",
  "atk-s0504a4:25_13": "Tesu yasmā yathārahaṁ dhammānudhammapaṭipattibhūtā tassā mūlabhūtā cete dhammā,",
  "atk-s0504a4:25_14": "yadidaṁ appicchatā santuṭṭhitā pavivittatā asaṁsaṭṭhatā āraddhavīriyatāti evamādayo,",
  "atk-s0504a4:25_15": "tasmā vuttaṁ “idamassāhaṁ aññataraṁ sāmaññaṅganti vadāmī”ti.",
  "atk-s0504a4:26_0": "Gāthāsu senāsanamārabbhāti vihārādiṁ mañcapīṭhādiñca senāsanaṁ nissāya.",
  "atk-s0504a4:26_1": "Cīvaraṁ pānabhojananti nivāsanādicīvaraṁ,",
  "atk-s0504a4:26_2": "ambapānakādipānaṁ,",
  "atk-s0504a4:26_3": "khādanīyabhojanīyādibhuñjitabbavatthuñca ārabbhāti sambandho.",
  "atk-s0504a4:26_4": "Vighāto vihatabhāvo cetodukkhaṁ na hotīti yojanā.",
  "atk-s0504a4:26_5": "Ayañhettha saṅkhepattho –",
  "atk-s0504a4:26_6": "“asukasmiṁ nāma āvāse paccayā sulabhā”ti labhitabbaṭṭhānagamanena vā “mayhaṁ pāpuṇāti na tuyha”nti vivādāpajjanena",
  "atk-s0504a4:26_7": "vā navakammakaraṇādivasena vā senāsanādīni pariyesantānaṁ asantuṭṭhānaṁ icchitalābhādinā yo vighāto cittassa hoti,",
  "atk-s0504a4:26_8": "so tattha santuṭṭhassa na hotīti.",
  "atk-s0504a4:26_9": "Disā nappaṭihaññatīti santuṭṭhiyā cātuddisābhāvena disā nappaṭihanti.",
  "atk-s0504a4:26_10": "Vuttañhetaṁ –",
  "atk-s0504a4:27_0": "“Cātuddiso appaṭigho ca hoti,",
  "atk-s0504a4:28_0": "Santussamāno itarītarenā”ti. ;",
  "atk-s0504a4:29_0": "Yassa hi “asukaṭṭhānaṁ nāma gato cīvarādīni labhissāmī”ti cittaṁ uppajjati,",
  "atk-s0504a4:29_1": "tassa disā paṭihaññati nāma.",
  "atk-s0504a4:29_2": "Yassa pana evaṁ na uppajjati,",
  "atk-s0504a4:29_3": "tassa disā na paṭihaññati nāma.",
  "atk-s0504a4:29_4": "Dhammāti paṭipattidhammā.",
  "atk-s0504a4:29_5": "Sāmaññassānulomikāti samaṇadhammassa samathavipassanābhāvanāya ariyamaggasseva vā anucchavikā appicchatādayo.",
  "atk-s0504a4:29_6": "Adhiggahitāti sabbe te tuṭṭhacittassa santuṭṭhacittena bhikkhunā adhiggahitā paṭipakkhadhamme abhibhavitvā gahitā honti abbhantaragatā,",
  "atk-s0504a4:29_7": "na bāhiragatāti.",
  "atk-s0504a4:30_0": "Dutiyasuttavaṇṇanā niṭṭhitā.",
  "atk-s0504a4:31_0": "3. Āsavakkhayasuttavaṇṇanā",
  "atk-s0504a4:32_0": "102.",
  "atk-s0504a4:32_1": "Tatiye jānatoti jānantassa.",
  "atk-s0504a4:32_2": "Passatoti passantassa.",
  "atk-s0504a4:32_3": "Yadipi imāni dvepi padāni ekatthāni,",
  "atk-s0504a4:32_4": "byañjanameva nānaṁ,",
  "atk-s0504a4:32_5": "evaṁ santepi “jānato”ti ñāṇalakkhaṇaṁ upādāya puggalaṁ niddisati.",
  "atk-s0504a4:32_6": "Jānanalakkhaṇañhi ñāṇaṁ.",
  "atk-s0504a4:32_7": "“Passato”ti ñāṇappabhāvaṁ upādāya.",
  "atk-s0504a4:32_8": "Dassanappabhāvañhi upādāya ñāṇasamaṅgī puggalo cakkhumā viya puggalo cakkhunā rūpāni,",
  "atk-s0504a4:32_9": "ñāṇena vivaṭe dhamme passati.",
  "atk-s0504a4:32_10": "Atha vā jānatoti anubodhañāṇena jānato.",
  "atk-s0504a4:32_11": "Passatoti paṭivedhañāṇena passato.",
  "atk-s0504a4:32_12": "Paṭilomato vā dassanamaggena passato,",
  "atk-s0504a4:32_13": "bhāvanāmaggena jānato.",
  "atk-s0504a4:32_14": "Keci pana “ñātatīraṇapahānapariññāhi jānato,",
  "atk-s0504a4:32_15": "sikhāppattavipassanāya passato”ti vadanti.",
  "atk-s0504a4:32_16": "Atha vā dukkhaṁ pariññābhisamayena jānato,",
  "atk-s0504a4:32_17": "nirodhaṁ sacchikiriyābhisamayena passato.",
  "atk-s0504a4:32_18": "Tadubhaye ca sati pahānabhāvanābhisamayā siddhā eva hontīti catusaccābhisamayo vutto hoti.",
  "atk-s0504a4:32_19": "Yadā cettha vipassanāñāṇaṁ adhippetaṁ,",
  "atk-s0504a4:32_20": "tadā “jānato passato”ti padānaṁ hetuatthadīpanatā daṭṭhabbā.",
  "atk-s0504a4:32_21": "Yadā pana maggañāṇaṁ adhippetaṁ,",
  "atk-s0504a4:32_22": "tadā maggakiccatthadīpanatā.",
  "atk-s0504a4:33_0": "Āsavānaṁkhayanti “jānato,",
  "atk-s0504a4:33_1": "ahaṁ bhikkhave,",
  "atk-s0504a4:33_2": "passato āsavānaṁ khayaṁ vadāmī”ti evamāgate sabbāsavasaṁvarapariyāye “āsavānaṁ khayā anāsavaṁ cetovimutti”ntiādīsu",
  "atk-s0504a4:33_3": "ca suttapadesu āsavānaṁ pahānaṁ accantakkhayo asamuppādo khīṇākāro natthibhāvo “āsavakkhayo”ti vutto.",
  "atk-s0504a4:33_4": "“Āsavānaṁ khayā samaṇo hotī”tiādīsu phalaṁ.",
  "atk-s0504a4:34_0": "“Paravajjānupassissa, niccaṁ ujjhānasaññino;",
  "atk-s0504a4:35_0": "Āsavā tassa vaḍḍhanti, ārā so āsavakkhayā”ti. ; –",
  "atk-s0504a4:36_0": "Ādīsu nibbānaṁ.",
  "atk-s0504a4:37_0": "“Sekhassa sikkhamānassa, ujumaggānusārino;",
  "atk-s0504a4:38_0": "Khayasmiṁ paṭhamaṁ ñāṇaṁ, tato aññā anantarā;",
  "atk-s0504a4:39_0": "Tato aññāvimuttassa, ñāṇaṁ ve hoti tādino”ti. –",
  "atk-s0504a4:40_0": "Evamāgate indriyasutte idha ca maggo “āsavakkhayo”ti vutto.",
  "atk-s0504a4:40_1": "Tasmā yathāvuttanayena jānantassa passantassa ahaṁ ariyamaggādhigamaṁ vadāmīti vuttaṁ hoti.",
  "atk-s0504a4:40_2": "Noajānato no apassatoti yo pana na jānāti na passati,",
  "atk-s0504a4:40_3": "tassa no vadāmīti attho.",
  "atk-s0504a4:40_4": "Etena ye ajānato apassatopi saṁsārasuddhiṁ vadanti,",
  "atk-s0504a4:40_5": "te paṭikkhipati.",
  "atk-s0504a4:40_6": "Purimena vā padadvayena upāyo vutto,",
  "atk-s0504a4:40_7": "iminā anupāyapaṭisedho.",
  "atk-s0504a4:40_8": "Saṅkhepena cettha ñāṇaṁ āsavakkhayakaraṁ,",
  "atk-s0504a4:40_9": "sesaṁ tassa parikkhāroti dasseti.",
  "atk-s0504a4:41_0": "Idāni yaṁ jānato yaṁ passato āsavakkhayo hoti,",
  "atk-s0504a4:41_1": "taṁ dassetuṁ “kiñca,",
  "atk-s0504a4:41_2": "bhikkhave,",
  "atk-s0504a4:41_3": "jānato”ti pucchaṁ ārabhi.",
  "atk-s0504a4:41_4": "Tattha jānanā bahuvidhā.",
  "atk-s0504a4:41_5": "Dabbajātiko eva hi koci bhikkhu chattaṁ kātuṁ jānāti,",
  "atk-s0504a4:41_6": "koci cīvarādīnaṁ aññataraṁ,",
  "atk-s0504a4:41_7": "tassa īdisāni kammāni vattasīse ṭhatvā karontassa sā jānanā “maggaphalānaṁ padaṭṭhānaṁ na hotī”ti na vattabbā.",
  "atk-s0504a4:41_8": "Yo pana sāsane pabbajitvā vejjakammādīni kātuṁ jānāti,",
  "atk-s0504a4:41_9": "tassevaṁ jānato āsavā vaḍḍhantiyeva.",
  "atk-s0504a4:41_10": "Tasmā yaṁ jānato yaṁ passato āsavānaṁ khayo hoti,",
  "atk-s0504a4:41_11": "tadeva dassento āha “idaṁ dukkha”ntiādi.",
  "atk-s0504a4:41_12": "Tattha yaṁ vattabbaṁ catusaccakammaṭṭhānaṁ,",
  "atk-s0504a4:41_13": "taṁ heṭṭhā yonisomanasikārasutte saṅkhepato vuttameva.",
  "atk-s0504a4:42_0": "Tattha pana “yoniso,",
  "atk-s0504a4:42_1": "bhikkhave,",
  "atk-s0504a4:42_2": "bhikkhu manasi karonto akusalaṁ pajahati,",
  "atk-s0504a4:42_3": "kusalaṁ bhāvetī”ti āgatattā “idaṁ dukkhanti yoniso manasi karotī”tiādinā atthavibhāvanā katā.",
  "atk-s0504a4:42_4": "Idha “idaṁ dukkhanti,",
  "atk-s0504a4:42_5": "bhikkhave,",
  "atk-s0504a4:42_6": "jānato passato āsavānaṁ khayo hotī”ti āgatattā “idaṁ dukkhanti pariññāpaṭivedhavasena pariññābhisamayavasena",
  "atk-s0504a4:42_7": "maggañāṇena jānato passato āsavānaṁ khayo hotī”tiādinā nayena yojetabbaṁ.",
  "atk-s0504a4:42_8": "Āsavesu ca paṭhamamaggena diṭṭhāsavo khīyati,",
  "atk-s0504a4:42_9": "tatiyamaggena kāmāsavo,",
  "atk-s0504a4:42_10": "catutthamaggena bhavāsavo avijjāsavo ca khīyatīti veditabbo.",
  "atk-s0504a4:43_0": "Gāthāsu vimuttiñāṇanti vimuttiyaṁ nibbāne phale ca paccavekkhaṇañāṇaṁ.",
  "atk-s0504a4:43_1": "Uttamanti uttamadhammārammaṇattā uttamaṁ.",
  "atk-s0504a4:43_2": "Khaye ñāṇanti āsavānaṁ saṁyojanānañca khaye khayakare ariyamagge ñāṇaṁ.",
  "atk-s0504a4:43_3": "“Khīṇā saṁyojanā iti ñāṇa”nti idhāpi ānetvā sambandhitabbaṁ.",
  "atk-s0504a4:43_4": "Tena pahīnakilesapaccavekkhaṇaṁ dasseti.",
  "atk-s0504a4:43_5": "Evamettha cattāripi paccavekkhaṇañāṇāni vuttāni honti.",
  "atk-s0504a4:43_6": "Avasiṭṭhakilesapaccavekkhaṇā hi idha natthi arahattaphalādhigamassa adhippetattā.",
  "atk-s0504a4:43_7": "Yathā cettha jānato passatoti nibbānādhigamena sammādiṭṭhikiccaṁ adhikaṁ katvā vuttaṁ,",
  "atk-s0504a4:43_8": "evaṁ sammappadhānakiccampi adhikameva icchitabbanti dassento “na tvevidaṁ kusītenā”ti osānagāthamāha.",
  "atk-s0504a4:44_0": "Tattha na tvevidanti na tu eva idaṁ.",
  "atk-s0504a4:44_1": "Tusaddo nipātamattaṁ.",
  "atk-s0504a4:44_2": "Bālenamavijānatāti makāro padasandhikaro.",
  "atk-s0504a4:44_3": "Ayañhettha saṅkhepattho –",
  "atk-s0504a4:44_4": "idaṁ sekkhamaggena asekkhamaggena ca pattabbaṁ abhijjhākāyaganthādisabbaganthānaṁ pamocanaṁ pamocanassa",
  "atk-s0504a4:44_5": "nimittabhūtaṁ nibbānaṁ “idaṁ dukkha”ntiādinā cattāri saccāni yathābhūtaṁ avijānatā tato eva bālena aviddasunā",
  "atk-s0504a4:44_6": "yathā adhigantuṁ na sakkā,",
  "atk-s0504a4:44_7": "evaṁ kusītena nibbīriyenāpi,",
  "atk-s0504a4:44_8": "tasmā tadadhigamāya āraddhavīriyena bhavitabbanti.",
  "atk-s0504a4:44_9": "Tenāha bhagavā “āraddhavīriyassāyaṁ dhammo,",
  "atk-s0504a4:44_10": "no kusītassa”.",
  "atk-s0504a4:45_0": "“Ārambhatha nikkamatha, yuñjatha buddhasāsane;",
  "atk-s0504a4:46_0": "Dhunātha maccuno senaṁ, naḷāgāraṁva kuñjaro”ti. ;",
  "atk-s0504a4:47_0": "Tatiyasuttavaṇṇanā niṭṭhitā.",
  "atk-s0504a4:48_0": "4. Samaṇabrāhmaṇasuttavaṇṇanā",
  "atk-s0504a4:49_0": "103.",
  "atk-s0504a4:49_1": "Catutthe ye hi kecīti ye keci.",
  "atk-s0504a4:49_2": "Idaṁ dukkhanti yathābhūtaṁ nappajānantīti “idaṁ dukkhaṁ,",
  "atk-s0504a4:49_3": "ettakaṁ dukkhaṁ,",
  "atk-s0504a4:49_4": "na ito bhiyyo”ti aviparītaṁ sabhāvasarasalakkhaṇato vipassanāpaññāsahitāya maggapaññāya dukkhasaccaṁ na jānanti na paṭivijjhanti.",
  "atk-s0504a4:49_5": "Sesesupi eseva nayo. Na me te,",
  "atk-s0504a4:49_6": "bhikkhavetiādīsu ayaṁ saṅkhepattho –",
  "atk-s0504a4:49_7": "bhikkhave,",
  "atk-s0504a4:49_8": "catusaccakammaṭṭhānaṁ ananuyuttā pabbajjāmattasamaṇā ceva jātimattabrāhmaṇā ca na mayā te samitapāpasamaṇesu samaṇoti,",
  "atk-s0504a4:49_9": "bāhitapāpabrāhmaṇesu brāhmaṇoti ca sammatā anuññātā. Kasmā?",
  "atk-s0504a4:49_10": "Samaṇakaraṇānaṁ brāhmaṇakaraṇānañca dhammānaṁ abhāvatoti.",
  "atk-s0504a4:49_11": "Tenevāha “na ca pana te āyasmanto”tiādi.",
  "atk-s0504a4:49_12": "Tattha sāmaññatthanti sāmaññasaṅkhātaṁ atthaṁ,",
  "atk-s0504a4:49_13": "cattāri sāmaññaphalānīti attho.",
  "atk-s0504a4:49_14": "Brahmaññatthanti tasseva vevacanaṁ.",
  "atk-s0504a4:49_15": "Apare pana “sāmaññatthanti cattāro ariyamaggā,",
  "atk-s0504a4:49_16": "brahmaññatthanti cattāri ariyaphalānī”ti vadanti.",
  "atk-s0504a4:49_17": "Sesaṁ vuttanayameva.",
  "atk-s0504a4:49_18": "Sukkapakkho vuttavipariyāyena veditabbo.",
  "atk-s0504a4:49_19": "Gāthāsu apubbaṁ natthi.",
  "atk-s0504a4:50_0": "Catutthasuttavaṇṇanā niṭṭhitā.",
  "atk-s0504a4:51_0": "5. Sīlasampannasuttavaṇṇanā",
  "atk-s0504a4:52_0": "104.",
  "atk-s0504a4:52_1": "Pañcame sīlasampannāti ettha sīlaṁ nāma khīṇāsavānaṁ lokiyalokuttarasīlaṁ,",
  "atk-s0504a4:52_2": "tena sampannā samannāgatāti sīlasampannā.",
  "atk-s0504a4:52_3": "Samādhipaññāsupi eseva nayo.",
  "atk-s0504a4:52_4": "Vimutti pana phalavimuttiyeva,",
  "atk-s0504a4:52_5": "vimuttiñāṇadassanaṁ paccavekkhaṇañāṇaṁ.",
  "atk-s0504a4:52_6": "Evamettha sīlādayo tayo lokiyalokuttarā,",
  "atk-s0504a4:52_7": "vimutti lokuttarāva,",
  "atk-s0504a4:52_8": "vimuttiñāṇadassanaṁ lokiyameva.",
  "atk-s0504a4:52_9": "Diṭṭhadhammikasamparāyikaparamatthehi yathārahaṁ pare ovadanti anusāsantīti ovādakā.",
  "atk-s0504a4:52_10": "Viññāpakāti kammāni kammaphalāni ca,",
  "atk-s0504a4:52_11": "viññāpakā,",
  "atk-s0504a4:52_12": "tattha ca “ime dhammā kusalā,",
  "atk-s0504a4:52_13": "ime dhammā akusalā.",
  "atk-s0504a4:52_14": "Ime dhammā sāvajjā,",
  "atk-s0504a4:52_15": "ime dhammā anavajjā”tiādinā kusalādivibhāgato khandhādivibhāgato salakkhaṇato sāmaññalakkhaṇatoti vividhehi nayehi dhammānaṁ ñāpakā avabodhakā.",
  "atk-s0504a4:52_16": "Sandassakāti teyeva dhamme hatthena gahetvā viya parassa paccakkhato dassetāro.",
  "atk-s0504a4:52_17": "Samādapakāti yaṁ sīlādi yehi asamādinnaṁ,",
  "atk-s0504a4:52_18": "tassa samādāpetāro,",
  "atk-s0504a4:52_19": "tattha te patiṭṭhāpetāro.",
  "atk-s0504a4:52_20": "Samuttejakāti evaṁ kusaladhammesu patiṭṭhitānaṁ upari adhicittānuyoge niyojanavasena cittassa sammā uttejakā,",
  "atk-s0504a4:52_21": "yathā visesādhigamo hoti,",
  "atk-s0504a4:52_22": "evaṁ nisāmanavasena tejakā.",
  "atk-s0504a4:52_23": "Sampahaṁsakāti tesaṁ yathāladdhehi upariladdhabbehi ca guṇavisesehi cittassa sammā pahaṁsakā,",
  "atk-s0504a4:52_24": "laddhassādavasena suṭṭhu tosakā.",
  "atk-s0504a4:52_25": "Alaṁsamakkhātāroti alaṁ pariyattaṁ yathāvuttaṁ aparihāpetvā sammadeva anuggahādhippāyena akkhātāro.",
  "atk-s0504a4:53_0": "Atha vā sandassakāti dhammaṁ desentā pavattinivattiyo sabhāvasarasalakkhaṇato sammadeva dassetāro.",
  "atk-s0504a4:53_1": "Samādapakāti citte patiṭṭhāpanavasena tasseva atthassa gāhāpakā.",
  "atk-s0504a4:53_2": "Samuttejakāti tadatthaggahaṇe ussāhajananena sammadeva vodapakā jotakā vā.",
  "atk-s0504a4:53_3": "Sampahaṁsakāti tadatthapaṭipattiyaṁ ānisaṁsadassanena sammadeva pahaṁsakā tosakā.",
  "atk-s0504a4:53_4": "Alaṁsamakkhātāroti samatthā hutvā vuttanayena samakkhātāro.",
  "atk-s0504a4:53_5": "Saddhammassāti paṭivedhasaddhammassa,",
  "atk-s0504a4:53_6": "tividhassāpi vā saddhammassa desetāro.",
  "atk-s0504a4:54_0": "Dassanampahanti dassanampi ahaṁ.",
  "atk-s0504a4:54_1": "Taṁ panetaṁ cakkhudassanaṁ ñāṇadassananti duvidhaṁ.",
  "atk-s0504a4:54_2": "Tattha pasannehi cakkhūhi ariyānaṁ olokanaṁ cakkhudassanaṁ nāma.",
  "atk-s0504a4:54_3": "Ariyabhāvakarānaṁ pana dhammānaṁ ariyabhāvassa ca vipassanāmaggaphalehi adhigamo ñāṇadassanaṁ nāma.",
  "atk-s0504a4:54_4": "Imasmiṁ panatthe cakkhudassanaṁ adhippetaṁ.",
  "atk-s0504a4:54_5": "Ariyānañhi pasannehi cakkhūhi olokanampi sattānaṁ bahūpakārameva.",
  "atk-s0504a4:54_6": "Savananti “asuko nāma khīṇāsavo asukasmiṁ nāma raṭṭhe vā janapade vā gāme vā nigame vā vihāre vā leṇe vā vasatī”ti kathentānaṁ sotena savanaṁ,",
  "atk-s0504a4:54_7": "etampi bahūpakārameva.",
  "atk-s0504a4:54_8": "Upasaṅkamananti “dānaṁ vā dassāmi,",
  "atk-s0504a4:54_9": "pañhaṁ vā pucchissāmi,",
  "atk-s0504a4:54_10": "dhammaṁ vā sossāmi,",
  "atk-s0504a4:54_11": "sakkāraṁ vā karissāmī”ti evarūpena cittena ariyānaṁ upasaṅkamanaṁ.",
  "atk-s0504a4:54_12": "Payirupāsananti pañhapayirupāsanaṁ,",
  "atk-s0504a4:54_13": "ariyānaṁ guṇe sutvā te upasaṅkamitvā nimantetvā dānaṁ vā datvā vattaṁ vā katvā “kiṁ, bhante,",
  "atk-s0504a4:54_14": "kusala”ntiādinā nayena pañhapucchananti attho.",
  "atk-s0504a4:54_15": "Veyyāvaccādikaraṇaṁ payirupāsanaṁyeva.",
  "atk-s0504a4:54_16": "Anussaraṇanti rattiṭṭhānadivāṭṭhānesu nisinnassa “idāni ariyā gumbaleṇamaṇḍapādīsu jhānavipassanāmaggaphalasukhehi",
  "atk-s0504a4:54_17": "vītināmentī”ti tesaṁ dibbavihārādiguṇavisesārammaṇaṁ anussaraṇaṁ.",
  "atk-s0504a4:54_18": "Yo vā tesaṁ santikā ovādo laddho hoti,",
  "atk-s0504a4:54_19": "taṁ āvajjitvā “imasmiṁ ṭhāne sīlaṁ kathitaṁ,",
  "atk-s0504a4:54_20": "imasmiṁ samādhi,",
  "atk-s0504a4:54_21": "imasmiṁ vipassanā,",
  "atk-s0504a4:54_22": "imasmiṁ maggo,",
  "atk-s0504a4:54_23": "imasmiṁ phala”nti evaṁ anussaraṇaṁ.",
  "atk-s0504a4:55_0": "Anupabbajjanti ariyesu cittaṁ pasādetvā gharā nikkhamma tesaṁ santike pabbajjaṁ.",
  "atk-s0504a4:55_1": "Ariyesu hi cittaṁ pasādetvā tesaṁyeva santike pabbajitvā tesaṁyeva ovādānusāsaniṁ paccāsīsamānassa caratopi pabbajjā anupabbajjā nāma,",
  "atk-s0504a4:55_2": "aññesaṁ santike ovādānusāsaniṁ paccāsīsamānassa caratopi pabbajjā anupabbajjā nāma,",
  "atk-s0504a4:55_3": "ariyesu pasādena aññattha pabbajitvā ariyānaṁ santike ovādānusāsaniṁ paccāsīsamānassa caratopi pabbajjā anupabbajjāva.",
  "atk-s0504a4:55_4": "Aññesu pana pasādena aññesaṁyeva santike pabbajitvā aññesaṁyeva ovādānusāsaniṁ paccāsīsamānassa carato pabbajjā anupabbajjā nāma na hoti.",
  "atk-s0504a4:55_5": "Vuttanayena pabbajitesu pana mahākassapattherassa tāva anupabbajjaṁ pabbajitā satasahassamattā ahesuṁ,",
  "atk-s0504a4:55_6": "tathā therasseva saddhivihārikassa candaguttattherassa,",
  "atk-s0504a4:55_7": "tassāpi saddhivihārikassa sūriyaguttattherassa,",
  "atk-s0504a4:55_8": "tassāpi saddhivihārikassa assaguttattherassa,",
  "atk-s0504a4:55_9": "tassāpi saddhivihārikassa yonakadhammarakkhitattherassa.",
  "atk-s0504a4:55_10": "Tassa pana saddhivihāriko asokarañño kaniṭṭhabhātā tissatthero nāma ahosi.",
  "atk-s0504a4:55_11": "Tassa anupabbajjaṁ pabbajitā aḍḍhateyyakoṭisaṅkhā ahesuṁ.",
  "atk-s0504a4:55_12": "Dīpappasādakamahāmahindattherassa pana anupabbajitānaṁ gaṇanaparicchedo natthi.",
  "atk-s0504a4:55_13": "Yāvajjadivasā laṅkādīpe satthari pasādena pabbajantā mahāmahindattherasseva anupabbajjanti nāma.",
  "atk-s0504a4:56_0": "Idāni yena kāraṇena tesaṁ ariyānaṁ dassanādi bahūpakāranti vuttaṁ,",
  "atk-s0504a4:56_1": "taṁ dassetuṁ “tathārūpe”tiādimāha.",
  "atk-s0504a4:56_2": "Tattha tathārūpeti tādise sīlādiguṇasampanne ariye.",
  "atk-s0504a4:56_3": "Yasmā dassanasavanānussaraṇāni upasaṅkamanapayirupāsanaṭṭhānāni,",
  "atk-s0504a4:56_4": "tasmā tāni anāmasitvā upasaṅkamanapayirupāsanāniyeva dassetuṁ “sevato bhajato payirupāsato”ti vuttaṁ.",
  "atk-s0504a4:56_5": "Dassanasavanānussaraṇato hi ariyesu uppannasaddho te upasaṅkamitvā payirupāsitvā pañhaṁ pucchitvā laddhasavanānuttariyo",
  "atk-s0504a4:56_6": "aparipūre sīlādiguṇe paripūressatīti.",
  "atk-s0504a4:56_7": "Tathā hi vuttaṁ “saddhājāto upasaṅkamati,",
  "atk-s0504a4:56_8": "upasaṅkamanto payirupāsatī”tiādi.",
  "atk-s0504a4:57_0": "Tattha sevatoti vattapaṭivattakaraṇavasena kālena kālaṁ upasaṅkamato.",
  "atk-s0504a4:57_1": "Bhajatoti sampiyāyanabhattivasena bhajato.",
  "atk-s0504a4:57_2": "Payirupāsatoti pañhapucchanena paṭipattianukaraṇena ca payirupāsatoti tiṇṇaṁ padānaṁ atthavibhāgo dīpetabbo.",
  "atk-s0504a4:57_3": "Vimuttiñāṇadassanassa pāripūri ekūnavīsatimassa paccavekkhaṇañāṇassa uppattiyā veditabbā.",
  "atk-s0504a4:58_0": "Evarūpāca te,",
  "atk-s0504a4:58_1": "bhikkhave,",
  "atk-s0504a4:58_2": "bhikkhūtiādīsu ye yathāvuttaguṇasamannāgamena evarūpā edisā bhinnasabbakilesā bhikkhū,",
  "atk-s0504a4:58_3": "te diṭṭhadhammikādihitesu sattānaṁ niyojanavasena anusāsanato satthārotipi vuccanti.",
  "atk-s0504a4:58_4": "Jātikantārādinittharaṇato satthavāhātipi,",
  "atk-s0504a4:58_5": "rāgādiraṇānaṁ jahanato jahāpanato ca raṇañjahātipi,",
  "atk-s0504a4:58_6": "avijjātamassa vinodanato vinodāpanato ca tamonudātipi,",
  "atk-s0504a4:58_7": "saparasantānesu paññāālokapaññāobhāsapaññāpajjotānaṁ karaṇena nibbattanena ālokādikarātipi,",
  "atk-s0504a4:58_8": "tathā ñāṇukkāñāṇappabhādhammukkādhammappabhānaṁ dhāraṇena karaṇena ca ukkādhārātipi,",
  "atk-s0504a4:58_9": "pabhaṅkarātipi,",
  "atk-s0504a4:58_10": "ārakattā kilesehi,",
  "atk-s0504a4:58_11": "anaye na iriyanato,",
  "atk-s0504a4:58_12": "aye ca iriyanato paresaṁ tathābhāvahetubhāvato,",
  "atk-s0504a4:58_13": "sadevakena lokena araṇīyato ariyātipi,",
  "atk-s0504a4:58_14": "paññācakkhudhammacakkhūnaṁ sātisayapaṭilābhena cakkhumantotipi vuccanti.",
  "atk-s0504a4:59_0": "Gāthāsu pāmojjakaraṇaṁ ṭhānanti nirāmisassa pamodassa nibbattakaṁ ṭhānaṁ kāraṇaṁ.",
  "atk-s0504a4:59_1": "Etanti idāni vattabbanidassanaṁ sandhāya vadati.",
  "atk-s0504a4:59_2": "Vijānatanti saṁkilesavodāne yāthāvato jānantānaṁ.",
  "atk-s0504a4:59_3": "Bhāvitattānanti bhāvitasabhāvānaṁ,",
  "atk-s0504a4:59_4": "kāyabhāvanādīhi bhāvitasantānānanti attho.",
  "atk-s0504a4:59_5": "Dhammajīvinanti micchājīvaṁ pahāya dhammena ñāyena jīvikakappanato,",
  "atk-s0504a4:59_6": "dhammena vā ñāyena attabhāvassa pavattanato,",
  "atk-s0504a4:59_7": "samāpattibahulatāya vā aggaphaladhammena jīvanato dhammajīvinaṁ.",
  "atk-s0504a4:59_8": "Ayañhettha saṅkhepattho –",
  "atk-s0504a4:59_9": "yadidaṁ bhāvitattānaṁ pariniṭṭhitasamādhipaññābhāvanānaṁ tato eva dhammajīvinaṁ ariyānaṁ dassanaṁ.",
  "atk-s0504a4:59_10": "Etaṁ avippaṭisāranimittānaṁ sīlādīnaṁ pāripūrihetubhāvato vijānataṁ sappaññajātikānaṁ ekanteneva pītipāmojjakāraṇanti.",
  "atk-s0504a4:60_0": "Idāni taṁ tassa kāraṇabhāvaṁ dassetuṁ “te jotayantī”ti osānagāthādvayamāha.",
  "atk-s0504a4:60_1": "Tattha teti te bhāvitattā dhammajīvino ariyā.",
  "atk-s0504a4:60_2": "Jotayantīti pakāsayanti.",
  "atk-s0504a4:60_3": "Bhāsayantīti saddhammobhāsena lokaṁ pabhāsayanti,",
  "atk-s0504a4:60_4": "dhammaṁ desentīti attho.",
  "atk-s0504a4:60_5": "Yesanti yesaṁ ariyānaṁ.",
  "atk-s0504a4:60_6": "Sāsananti ovādaṁ.",
  "atk-s0504a4:60_7": "Sammadaññāyāti pubbabhāgañāṇehi sammadeva jānitvā.",
  "atk-s0504a4:60_8": "Sesaṁ vuttanayameva.",
  "atk-s0504a4:61_0": "Pañcamasuttavaṇṇanā niṭṭhitā.",
  "atk-s0504a4:62_0": "6. Taṇhuppādasuttavaṇṇanā",
  "atk-s0504a4:63_0": "105.",
  "atk-s0504a4:63_1": "Chaṭṭhe taṇhuppādāti ettha uppajjati etesūti uppādā.",
  "atk-s0504a4:63_2": "Kā uppajjati? Taṇhā.",
  "atk-s0504a4:63_3": "Taṇhāya uppādā taṇhuppādā,",
  "atk-s0504a4:63_4": "taṇhāvatthūni taṇhākāraṇānīti attho.",
  "atk-s0504a4:63_5": "Yatthāti yesu nimittabhūtesu.",
  "atk-s0504a4:63_6": "Uppajjamānāti uppajjanasīlā.",
  "atk-s0504a4:63_7": "Cīvarahetūti “kattha manāpaṁ cīvaraṁ labhissāmī”ti cīvarakāraṇā uppajjati.",
  "atk-s0504a4:63_8": "Sesapadesupi eseva nayo.",
  "atk-s0504a4:63_9": "Itibhavābhavahetūti ettha pana itīti nidassanatthe nipāto.",
  "atk-s0504a4:63_10": "Yathā cīvarādihetu,",
  "atk-s0504a4:63_11": "evaṁ bhavābhavahetupīti attho.",
  "atk-s0504a4:63_12": "Bhavābhavāti cettha paṇītappaṇītāni sappinavanītādīni adhippetāni bhavati ārogyaṁ etenāti katvā.",
  "atk-s0504a4:63_13": "“Sampattibhavesu paṇītappaṇītataro bhavābhavo”tipi vadanti.",
  "atk-s0504a4:63_14": "Bhavoti vā sampatti,",
  "atk-s0504a4:63_15": "abhavoti vipatti.",
  "atk-s0504a4:63_16": "Bhavoti vuḍḍhi,",
  "atk-s0504a4:63_17": "abhavoti hāni.",
  "atk-s0504a4:63_18": "Taṁ nimittañca taṇhā uppajjatīti vuttaṁ “bhavābhavahetu vā”ti.",
  "atk-s0504a4:64_0": "Gāthā heṭṭhā vuttatthā eva.",
  "atk-s0504a4:64_1": "Apica taṇhādutiyoti taṇhāsahāyo.",
  "atk-s0504a4:64_2": "Ayañhi satto anamatagge saṁsāravaṭṭe saṁsaranto na ekakova saṁsarati,",
  "atk-s0504a4:64_3": "taṇhaṁ pana dutiyikaṁ sahāyikaṁ labhitvāva saṁsarati.",
  "atk-s0504a4:64_4": "Tathā hi taṁ papātapātaṁ acintetvā madhugaṇhanakaluddakaṁ viya anekādīnavākulesupi bhavesu ānisaṁsameva dassentī anatthajāle sā paribbhamāpeti.",
  "atk-s0504a4:64_5": "Etamādīnavaṁ ñatvāti etaṁ atītānāgatapaccuppannesu khandhesu itthabhāvaññathābhāvasaññitaṁ ādīnavaṁ jānitvā.",
  "atk-s0504a4:64_6": "Taṇhaṁ dukkhassa sambhavanti “taṇhā cāyaṁ vaṭṭadukkhassa sambhavo pabhavo kāraṇa”nti jānitvā.",
  "atk-s0504a4:64_7": "Ettāvatā ca ekassa bhikkhuno vipassanaṁ vaḍḍhetvā arahattuppatti dassitā.",
  "atk-s0504a4:64_8": "Idāni taṁ khīṇāsavaṁ thomento “vītataṇho”tiādimāha.",
  "atk-s0504a4:64_9": "Yaṁ panettha avuttaṁ,",
  "atk-s0504a4:64_10": "taṁ heṭṭhā vuttanayameva.",
  "atk-s0504a4:65_0": "Chaṭṭhasuttavaṇṇanā niṭṭhitā.",
  "atk-s0504a4:66_0": "7. Sabrahmakasuttavaṇṇanā",
  "atk-s0504a4:67_0": "106.",
  "atk-s0504a4:67_1": "Sattame sabrahmakānīti saseṭṭhakāni.",
  "atk-s0504a4:67_2": "Yesanti yesaṁ kulānaṁ.",
  "atk-s0504a4:67_3": "Puttānanti puttehi pūjitasaddayogena hi idaṁ karaṇatthe sāmivacanaṁ.",
  "atk-s0504a4:67_4": "Ajjhāgāreti sake ghare.",
  "atk-s0504a4:67_5": "Pūjitā hontīti yaṁ ghare atthi,",
  "atk-s0504a4:67_6": "tena paṭijaggitā manāpena ceva kāyikavācasikena ca paccupaṭṭhitā honti.",
  "atk-s0504a4:67_7": "Iti mātāpitupūjakāni kulāni “sabrahmakānī”ti pasaṁsitvā uparipi nesaṁ pasaṁsanīyataṁ dassento “sapubbadevatānī”tiādimāha.",
  "atk-s0504a4:68_0": "Tattha brahmātiādīni tesaṁ brahmādibhāvasādhanatthaṁ vuttāni.",
  "atk-s0504a4:68_1": "Tatrāyamatthavibhāvanā –",
  "atk-s0504a4:68_2": "brahmāti seṭṭhādhivacanaṁ.",
  "atk-s0504a4:68_3": "Yathā hi brahmuno catasso bhāvanā avijahitā honti mettā, karuṇā, muditā,",
  "atk-s0504a4:68_4": "upekkhāti,",
  "atk-s0504a4:68_5": "evaṁ mātāpitūnaṁ puttesu catasso bhāvanā avijahitā honti.",
  "atk-s0504a4:68_6": "Tā tasmiṁ tasmiṁ kāle veditabbā –",
  "atk-s0504a4:68_7": "kucchigatasmiñhi dārake “kadā na kho puttakaṁ arogaṁ paripuṇṇaṅgapaccaṅgaṁ passissāmā”ti mātāpitūnaṁ mettacittaṁ uppajjati.",
  "atk-s0504a4:68_8": "Yadā panesa mando uttānaseyyako ūkāhi vā maṅkulehi vā daṭṭho dukkhaseyyāya vā pīḷito parodati viravati,",
  "atk-s0504a4:68_9": "tadāssa saddaṁ sutvā mātāpitūnaṁ kāruññaṁ uppajjati.",
  "atk-s0504a4:68_10": "Ādhāvitvā vidhāvitvā kīḷanakāle pana lobhanīyavayasmiṁ vā ṭhitakāle dārakaṁ oloketvā mātāpitūnaṁ cittaṁ",
  "atk-s0504a4:68_11": "sappimaṇḍe pakkhittasatavihatakappāsapicupaṭalaṁ viya mudukaṁ āmoditaṁ pamoditaṁ,",
  "atk-s0504a4:68_12": "tadā nesaṁ muditā labbhati.",
  "atk-s0504a4:68_13": "Yadā pana tesaṁ putto dārabharaṇaṁ paccupaṭṭhapetvā pāṭiyekkaṁ agāraṁ ajjhāvasati,",
  "atk-s0504a4:68_14": "tadā mātāpitūnaṁ “sakkoti dāni no puttako attano dhammatāya jīvitu”nti majjhattabhāvo uppajjati.",
  "atk-s0504a4:68_15": "Evaṁ tasmiṁ kāle upekkhā labbhati.",
  "atk-s0504a4:68_16": "Evaṁ mātāpitūnaṁ puttesu yathākālaṁ catubbidhassapi brahmavihārassa labbhanato brahmasadisavuttitāya vuttaṁ “brahmāti,",
  "atk-s0504a4:68_17": "bhikkhave,",
  "atk-s0504a4:68_18": "mātāpitūnaṁ etaṁ adhivacana”nti.",
  "atk-s0504a4:69_0": "Pubbadevatāti ettha devā nāma tividhā –",
  "atk-s0504a4:69_1": "sammutidevā,",
  "atk-s0504a4:69_2": "upapattidevā,",
  "atk-s0504a4:69_3": "visuddhidevāti.",
  "atk-s0504a4:69_4": "Tesu sammutidevā nāma rājāno khattiyā.",
  "atk-s0504a4:69_5": "Te hi “devo,",
  "atk-s0504a4:69_6": "devī”ti loke voharīyanti,",
  "atk-s0504a4:69_7": "devā viya lokassa niggahānuggahasamatthā ca honti.",
  "atk-s0504a4:69_8": "Upapattidevā nāma cātumahārājikato paṭṭhāya yāva bhavaggā uppannā sattā.",
  "atk-s0504a4:69_9": "Visuddhidevā nāma khīṇāsavā sabbakilesavisuddhito.",
  "atk-s0504a4:69_10": "Tatrāyaṁ vacanattho – dibbanti, kīḷanti, laḷanti,",
  "atk-s0504a4:69_11": "jotanti paṭipakkhaṁ jayanti vāti devā.",
  "atk-s0504a4:69_12": "Tesu sabbaseṭṭhā visuddhidevā.",
  "atk-s0504a4:69_13": "Yathā te bālajanehi kataṁ aparādhaṁ agaṇetvā ekanteneva tesaṁ anatthahāniṁ atthuppattiñca ākaṅkhantāva",
  "atk-s0504a4:69_14": "yathāvuttabrahmavihārayogena atthāya hitāya sukhāya paṭipajjanti,",
  "atk-s0504a4:69_15": "dakkhiṇeyyatāya ca tesaṁ kārānaṁ mahapphalataṁ mahānisaṁsatañca āvahanti;",
  "atk-s0504a4:69_16": "evameva mātāpitaropi puttānaṁ aparādhaṁ agaṇetvā ekanteneva tesaṁ anatthahāniṁ atthuppattiñca ākaṅkhantā",
  "atk-s0504a4:69_17": "vuttanayeneva catubbidhassapi brahmavihārassa labbhanato atthāya hitāya sukhāya paṭipajjantā paramadakkhiṇeyyā",
  "atk-s0504a4:69_18": "hutvā attani katānaṁ kārānaṁ mahapphalataṁ mahānisaṁsatañca āvahanti.",
  "atk-s0504a4:69_19": "Sabbadevehi ca paṭhamaṁ tesaṁ upakāravantatāya te āditoyeva devā.",
  "atk-s0504a4:69_20": "Tesañhi vasena te paṭhamaṁ aññe deve “devā”ti jānanti ārādhenti payirupāsanti,",
  "atk-s0504a4:69_21": "ārādhanavidhiṁ ñatvā tathā paṭipajjantā tassā paṭipattiyā phalaṁ adhigacchanti,",
  "atk-s0504a4:69_22": "tasmā te pacchādevā nāma.",
  "atk-s0504a4:69_23": "Tena vuttaṁ “pubbadevatāti,",
  "atk-s0504a4:69_24": "bhikkhave,",
  "atk-s0504a4:69_25": "mātāpitūnaṁ etaṁ adhivacana”nti.",
  "atk-s0504a4:70_0": "Pubbācariyāti paṭhamaācariyā.",
  "atk-s0504a4:70_1": "Mātāpitaro hi putte sikkhāpentā atitaruṇakālato paṭṭhāya “evaṁ nisīda,",
  "atk-s0504a4:70_2": "evaṁ gaccha,",
  "atk-s0504a4:70_3": "evaṁ tiṭṭha,",
  "atk-s0504a4:70_4": "evaṁ saya,",
  "atk-s0504a4:70_5": "evaṁ khāda,",
  "atk-s0504a4:70_6": "evaṁ bhuñja,",
  "atk-s0504a4:70_7": "ayaṁ te ‘tātā’ti vattabbo,",
  "atk-s0504a4:70_8": "ayaṁ ‘bhātikā’ti,",
  "atk-s0504a4:70_9": "ayaṁ ‘bhaginī’ti,",
  "atk-s0504a4:70_10": "idaṁ nāma kātuṁ vaṭṭati,",
  "atk-s0504a4:70_11": "idaṁ na vaṭṭati,",
  "atk-s0504a4:70_12": "asukaṁ nāma upasaṅkamituṁ vaṭṭati,",
  "atk-s0504a4:70_13": "asukaṁ nāma na vaṭṭatī”ti gāhenti sikkhāpenti.",
  "atk-s0504a4:70_14": "Aparabhāge aññe ācariyāpi sippaṁ muddaṁ gaṇananti evamādiṁ sikkhāpenti,",
  "atk-s0504a4:70_15": "aññe saraṇāni denti,",
  "atk-s0504a4:70_16": "sīlesu patiṭṭhāpenti,",
  "atk-s0504a4:70_17": "pabbājenti,",
  "atk-s0504a4:70_18": "dhammaṁ uggaṇhāpenti,",
  "atk-s0504a4:70_19": "upasampādenti,",
  "atk-s0504a4:70_20": "sotāpattimaggādīni pāpenti.",
  "atk-s0504a4:70_21": "Iti sabbepi te pacchāācariyā nāma.",
  "atk-s0504a4:70_22": "Mātāpitaro pana sabbapaṭhamaṁ.",
  "atk-s0504a4:70_23": "Tenāha “pubbācariyāti,",
  "atk-s0504a4:70_24": "bhikkhave,",
  "atk-s0504a4:70_25": "mātāpitūnaṁ etaṁ adhivacana”nti.",
  "atk-s0504a4:71_0": "Āhuneyyāti ānetvā hunitabbanti āhunaṁ,",
  "atk-s0504a4:71_1": "dūratopi ānetvā phalavisesaṁ ākaṅkhantena guṇavantesu dātabbānaṁ annapānavatthacchādanādīnaṁ etaṁ nāmaṁ,",
  "atk-s0504a4:71_2": "upakārakhettatāya taṁ āhunaṁ arahantīti āhuneyyā.",
  "atk-s0504a4:71_3": "Tena vuttaṁ “āhuneyyāti,",
  "atk-s0504a4:71_4": "bhikkhave,",
  "atk-s0504a4:71_5": "mātāpitūnaṁ etaṁ adhivacana”nti.",
  "atk-s0504a4:72_0": "Idāni tesaṁ brahmādibhāve kāraṇaṁ dassetuṁ “taṁ kissa hetu?",
  "atk-s0504a4:72_1": "Bahukārā”tiādi vuttaṁ.",
  "atk-s0504a4:72_2": "Taṁ kissa hetūti taṁ mātāpitūnaṁ brahmādiadhivacanaṁ kena kāraṇenāti ceti attho.",
  "atk-s0504a4:72_3": "Bahukārāti bahūpakārā.",
  "atk-s0504a4:72_4": "Āpādakāti jīvitassa āpādakā, pālakā.",
  "atk-s0504a4:72_5": "Puttānañhi mātāpitūhi jīvitaṁ āpāditaṁ pālitaṁ ghaṭitaṁ anuppabandhena pavattitaṁ sampāditaṁ.",
  "atk-s0504a4:72_6": "Posakāti hatthapāde vaḍḍhetvā hadayalohitaṁ pāyetvā posetāro.",
  "atk-s0504a4:72_7": "Imassa lokassa dassetāroti puttānaṁ imasmiṁ loke iṭṭhāniṭṭhārammaṇadassanaṁ nāma mātāpitaro nissāya jātanti te nesaṁ imassa lokassa dassetāro nāma.",
  "atk-s0504a4:72_8": "Iti tesaṁ bahukārattaṁ brahmādibhāvassa kāraṇaṁ dassitaṁ,",
  "atk-s0504a4:72_9": "yena putto mātāpitūnaṁ lokiyena upakārena kenaci pariyāyena pariyantaṁ paṭikāraṁ kātuṁ na samatthoyeva.",
  "atk-s0504a4:72_10": "Sace hi putto “mātāpitūnaṁ upakārassa paccupakāraṁ karissāmī”ti uṭṭhāya samuṭṭhāya vāyamanto dakkhiṇe aṁsakūṭe mātaraṁ,",
  "atk-s0504a4:72_11": "itarasmiṁ pitaraṁ ṭhapetvā vassasatāyuko sakalaṁ vassasatampi parihareyya catūhi paccayehi ucchādanaparimaddananhāpanasambāhanādīhi",
  "atk-s0504a4:72_12": "ca yathāruci upaṭṭhahanto tesaṁ muttakarīsampi ajigucchanto,",
  "atk-s0504a4:72_13": "na ettāvatā puttena mātāpitūnaṁ paṭikāro kato hoti aññatra saddhādiguṇavisese patiṭṭhāpanā.",
  "atk-s0504a4:72_14": "Vuttañhetaṁ bhagavatā –",
  "atk-s0504a4:73_0": "“Dvinnāhaṁ,",
  "atk-s0504a4:73_1": "bhikkhave,",
  "atk-s0504a4:73_2": "na suppaṭikāraṁ vadāmi.",
  "atk-s0504a4:73_3": "Katamesaṁ dvinnaṁ?",
  "atk-s0504a4:73_4": "Mātu ca pitu ca. Ekena,",
  "atk-s0504a4:73_5": "bhikkhave,",
  "atk-s0504a4:73_6": "aṁsena mātaraṁ parihareyya,",
  "atk-s0504a4:73_7": "ekena aṁsena pitaraṁ parihareyya vassasatāyuko vassasatajīvī,",
  "atk-s0504a4:73_8": "so ca nesaṁ ucchādanaparimaddananhāpanasambāhanena,",
  "atk-s0504a4:73_9": "te ca tattheva muttakarīsaṁ cajeyyuṁ, na tveva,",
  "atk-s0504a4:73_10": "bhikkhave,",
  "atk-s0504a4:73_11": "mātāpitūnaṁ kataṁ vā hoti paṭikataṁ vā.",
  "atk-s0504a4:73_12": "Imissā ca,",
  "atk-s0504a4:73_13": "bhikkhave,",
  "atk-s0504a4:73_14": "mahāpathaviyā pahūtarattaratanāya mātāpitaro issariyādhipacce rajje patiṭṭhāpeyya, na tveva,",
  "atk-s0504a4:73_15": "bhikkhave,",
  "atk-s0504a4:73_16": "mātāpitūnaṁ kataṁ vā hoti paṭikataṁ vā.",
  "atk-s0504a4:73_17": "Taṁ kissa hetu? Bahukārā,",
  "atk-s0504a4:73_18": "bhikkhave,",
  "atk-s0504a4:73_19": "mātāpitaro puttānaṁ āpādakā posakā imassa lokassa dassetāro.",
  "atk-s0504a4:74_0": "“Yo ca kho,",
  "atk-s0504a4:74_1": "bhikkhave,",
  "atk-s0504a4:74_2": "mātāpitaro assaddhe saddhāsampadāya samādapeti niveseti patiṭṭhāpeti.",
  "atk-s0504a4:74_3": "Dussīle sīlasampadāya,",
  "atk-s0504a4:74_4": "maccharino cāgasampadāya,",
  "atk-s0504a4:74_5": "duppaññe paññāsampadāya samādapeti niveseti patiṭṭhāpeti.",
  "atk-s0504a4:74_6": "Ettāvatā kho,",
  "atk-s0504a4:74_7": "bhikkhave,",
  "atk-s0504a4:74_8": "mātāpitūnaṁ katañca hoti paṭikatañcā”ti.",
  "atk-s0504a4:75_0": "Tathā –",
  "atk-s0504a4:76_0": "“Mātāpituupaṭṭhānaṁ, puttadārassa saṅgaho”ti; ;",
  "atk-s0504a4:77_0": "“Mātāpituupaṭṭhānaṁ, bhikkhave, paṇḍitapaññatta”nti ca –",
  "atk-s0504a4:78_0": "Evamādīni mātāpitūnaṁ puttassa bahūpakārabhāvasādhakāni suttāni daṭṭhabbāni.",
  "atk-s0504a4:79_0": "Gāthāsu vuccareti vuccanti kathīyanti.",
  "atk-s0504a4:79_1": "Pajāya anukampakāti paresaṁ pāṇaṁ chinditvāpi attano santakaṁ yaṁkiñci cajitvāpi attano pajaṁ paṭijagganti gopayanti,",
  "atk-s0504a4:79_2": "tasmā pajāya attano puttānaṁ anukampakā anuggāhakā.",
  "atk-s0504a4:80_0": "Namasseyyāti sāyaṁ pātaṁ upaṭṭhānaṁ gantvā “idaṁ mayhaṁ uttamaṁ puññakkhetta”nti namakkāraṁ kareyya.",
  "atk-s0504a4:80_1": "Sakkareyyāti sakkārena paṭimāneyya.",
  "atk-s0504a4:80_2": "Idāni taṁ sakkāraṁ dassento “annenā”tiādimāha.",
  "atk-s0504a4:80_3": "Tattha annenāti yāgubhattakhādanīyena.",
  "atk-s0504a4:80_4": "Pānenāti aṭṭhavidhapānena.",
  "atk-s0504a4:80_5": "Vatthenāti nivāsanapārupanena.",
  "atk-s0504a4:80_6": "Sayanenāti mañcapīṭhabhisibimbohanādinā sayanena.",
  "atk-s0504a4:80_7": "Ucchādanenāti duggandhaṁ paṭivinodetvā sugandhakaraṇucchādanena.",
  "atk-s0504a4:80_8": "Nhānenāti sītakāle uṇhodakena,",
  "atk-s0504a4:80_9": "uṇhakāle sītodakena gattāni parisiñcitvā nhāpanena.",
  "atk-s0504a4:80_10": "Pādānaṁ dhovanena cāti uṇhodakasītodakehi pādadhovanena ceva telamakkhanena ca.",
  "atk-s0504a4:81_0": "Tāyanaṁ pāricariyāyāti ettha nanti nipātamattaṁ,",
  "atk-s0504a4:81_1": "yathāvuttaparicaraṇena.",
  "atk-s0504a4:81_2": "Atha vā pāricariyāyāti bharaṇakiccakaraṇakulavaṁsapatiṭṭhāpanādinā pañcavidhaupaṭṭhānena.",
  "atk-s0504a4:81_3": "Vuttañhetaṁ –",
  "atk-s0504a4:82_0": "“Pañcahi kho,",
  "atk-s0504a4:82_1": "gahapatiputta,",
  "atk-s0504a4:82_2": "ṭhānehi puttena puratthimā disā mātāpitaro paccupaṭṭhātabbā ‘bhato ne bharissāmi,",
  "atk-s0504a4:82_3": "kiccaṁ nesaṁ karissāmi,",
  "atk-s0504a4:82_4": "kulavaṁsaṁ ṭhapessāmi,",
  "atk-s0504a4:82_5": "dāyajjaṁ paṭipajjissāmi.",
  "atk-s0504a4:82_6": "Atha vā pana nesaṁ petānaṁ kālakatānaṁ dakkhiṇamanuppadassāmī’ti.",
  "atk-s0504a4:82_7": "Imehi kho,",
  "atk-s0504a4:82_8": "gahapatiputta,",
  "atk-s0504a4:82_9": "pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi puttaṁ anukampanti –",
  "atk-s0504a4:82_10": "pāpā nivārenti,",
  "atk-s0504a4:82_11": "kalyāṇe nivesenti,",
  "atk-s0504a4:82_12": "sippaṁ sikkhāpenti,",
  "atk-s0504a4:82_13": "patirūpena dārena saṁyojenti,",
  "atk-s0504a4:82_14": "samaye dāyajjaṁ niyyādentī”ti.",
  "atk-s0504a4:83_0": "Apica yo mātāpitaro tīsu vatthūsu abhippasanne katvā sīlesu vā patiṭṭhāpetvā pabbajjāya vā niyojetvā upaṭṭhahati,",
  "atk-s0504a4:83_1": "ayaṁ mātāpituupaṭṭhākānaṁ aggoti veditabbo.",
  "atk-s0504a4:83_2": "Sā panāyaṁ pāricariyā puttassa ubhayalokahitasukhāvahāti dassento “idheva naṁ pasaṁsanti,",
  "atk-s0504a4:83_3": "pecca sagge pamodatī”ti āha.",
  "atk-s0504a4:83_4": "Tattha idhāti imasmiṁ loke.",
  "atk-s0504a4:83_5": "Mātāpituupaṭṭhākañhi puggalaṁ paṇḍitamanussā tattha pāricariyāya pasaṁsanti vaṇṇenti thomenti,",
  "atk-s0504a4:83_6": "tassa ca diṭṭhānugatiṁ āpajjantā sayampi attano mātāpitūsu tathā paṭipajjitvā mahantaṁ puññaṁ pasavanti.",
  "atk-s0504a4:83_7": "Peccāti paralokaṁ gantvā sagge ṭhito mātāpitupaṭṭhāko dibbasampattīhi modati pamodati abhinandatīti.",
  "atk-s0504a4:84_0": "Sattamasuttavaṇṇanā niṭṭhitā.",
  "atk-s0504a4:85_0": "8. Bahukārasuttavaṇṇanā",
  "atk-s0504a4:86_0": "107.",
  "atk-s0504a4:86_1": "Aṭṭhame brāhmaṇagahapatikāti brāhmaṇā ceva gahapatikā ca.",
  "atk-s0504a4:86_2": "Ṭhapetvā brāhmaṇe ye keci agāraṁ ajjhāvasantā idha gahapatikāti veditabbā.",
  "atk-s0504a4:86_3": "Yeti aniyamato niddiṭṭhaparāmasanaṁ.",
  "atk-s0504a4:86_4": "Voti upayogabahuvacanaṁ.",
  "atk-s0504a4:86_5": "Ayañhettha saṅkhepattho –",
  "atk-s0504a4:86_6": "bhikkhave,",
  "atk-s0504a4:86_7": "tumhākaṁ bahūpakārā brāhmaṇagahapatikā,",
  "atk-s0504a4:86_8": "ye brāhmaṇā ceva sesaagārikā ca “tumhe eva amhākaṁ puññakkhettaṁ,",
  "atk-s0504a4:86_9": "yattha mayaṁ uddhaggikaṁ dakkhiṇaṁ patiṭṭhāpema sovaggikaṁ sukhavipākaṁ saggasaṁvattanika”nti cīvarādīhi paccayehi patiupaṭṭhitāti.",
  "atk-s0504a4:87_0": "Evaṁ “āmisadānena āmisasaṁvibhāgena āmisānuggahena gahaṭṭhā bhikkhūnaṁ upakāravanto”ti dassetvā idāni",
  "atk-s0504a4:87_1": "dhammadānena dhammasaṁvibhāgena dhammānuggahena bhikkhūnampi tesaṁ upakāravantataṁ dassetuṁ “tumhepi,",
  "atk-s0504a4:87_2": "bhikkhave,”tiādi vuttaṁ,",
  "atk-s0504a4:87_3": "taṁ vuttanayameva.",
  "atk-s0504a4:88_0": "Iminā kiṁ kathitaṁ?",
  "atk-s0504a4:88_1": "Piṇḍāpacāyanaṁ nāma kathitaṁ.",
  "atk-s0504a4:88_2": "Ayañhettha adhippāyo –",
  "atk-s0504a4:88_3": "bhikkhave,",
  "atk-s0504a4:88_4": "yasmā ime brāhmaṇagahapatikā neva tumhākaṁ ñātakā, na mittā,",
  "atk-s0504a4:88_5": "na iṇaṁ vā dhārenti,",
  "atk-s0504a4:88_6": "atha kho “ime samaṇā sammaggatā sammā paṭipannā,",
  "atk-s0504a4:88_7": "ettha no kārā mahapphalā bhavissanti mahānisaṁsā”ti phalavisesaṁ ākaṅkhantā tumhe cīvarādīhi upaṭṭhahanti.",
  "atk-s0504a4:88_8": "Tasmā taṁ tesaṁ adhippāyaṁ paripūrentā appamādena sampādetha,",
  "atk-s0504a4:88_9": "dhammadesanāpi vo kārakānaṁyeva sobhati,",
  "atk-s0504a4:88_10": "ādeyyā ca hoti,",
  "atk-s0504a4:88_11": "na itaresanti evaṁ sammāpaṭipattiyaṁ appamādo karaṇīyoti.",
  "atk-s0504a4:89_0": "Evamidaṁ,",
  "atk-s0504a4:89_1": "bhikkhavetiādīsu ayaṁ saṅkhepattho –",
  "atk-s0504a4:89_2": "bhikkhave,",
  "atk-s0504a4:89_3": "evaṁ iminā vuttappakārena gahaṭṭhapabbajitehi āmisadānadhammadānavasena aññamaññaṁ sannissāya kāmādivasena",
  "atk-s0504a4:89_4": "catubbidhassapi oghassa nittharaṇatthāya sakalassapi vaṭṭadukkhassa sammadeva pariyosānakaraṇāya uposathasīlaniyamādivasena",
  "atk-s0504a4:89_5": "catupārisuddhisīlādivasena vā idaṁ sāsanabrahmacariyaṁ maggabrahmacariyañca vussati carīyatīti.",
  "atk-s0504a4:90_0": "Gāthāsu sāgārāti gahaṭṭhā.",
  "atk-s0504a4:90_1": "Anagārāti pariccattaagārā pabbajitā.",
  "atk-s0504a4:90_2": "Ubho aññoññanissitāti te ubhopi aññamaññasannissitā.",
  "atk-s0504a4:90_3": "Sāgārā hi anagārānaṁ dhammadānasannissitā,",
  "atk-s0504a4:90_4": "anagārā ca sāgārānaṁ paccayadānasannissitā.",
  "atk-s0504a4:90_5": "Ārādhayantīti sādhenti sampādenti.",
  "atk-s0504a4:90_6": "Saddhammanti paṭipattisaddhammaṁ paṭivedhasaddhammañca.",
  "atk-s0504a4:90_7": "Tattha yaṁ uttamaṁ,",
  "atk-s0504a4:90_8": "taṁ dassento āha “yogakkhemaṁanuttara”nti arahattaṁ nibbānañca.",
  "atk-s0504a4:90_9": "Sāgāresūti sāgārehi,",
  "atk-s0504a4:90_10": "nissakke idaṁ bhummavacanaṁ,",
  "atk-s0504a4:90_11": "sāgārānaṁ vā santike.",
  "atk-s0504a4:90_12": "Paccayanti vuttāvasesaṁ duvidhaṁ paccayaṁ piṇḍapātaṁ bhesajjañca.",
  "atk-s0504a4:90_13": "Parissayavinodananti utuparissayādiparissayaharaṇaṁ vihārādiāvasathaṁ.",
  "atk-s0504a4:90_14": "Sugatanti sammā paṭipannaṁ kalyāṇaputhujjanena saddhiṁ aṭṭhavidhaṁ ariyapuggalaṁ.",
  "atk-s0504a4:90_15": "Sāvako hi idha sugatoti adhippeto.",
  "atk-s0504a4:90_16": "Gharamesinoti gharaṁ esino,",
  "atk-s0504a4:90_17": "gehe ṭhatvā gharāvāsaṁ vasantā bhogūpakaraṇāni ceva gahaṭṭhasīlādīni ca esanasīlāti attho.",
  "atk-s0504a4:90_18": "Saddahāno arahatanti arahantānaṁ ariyānaṁ vacanaṁ,",
  "atk-s0504a4:90_19": "tesaṁ vā sammāpaṭipattiṁ saddahantā.",
  "atk-s0504a4:90_20": "“Addhā ime sammā paṭipannā,",
  "atk-s0504a4:90_21": "yathā ime kathenti,",
  "atk-s0504a4:90_22": "tathā paṭipajjantānaṁ sā paṭipatti saggamokkhasampattiyā saṁvattatī”ti abhisaddahantāti attho.",
  "atk-s0504a4:90_23": "“Saddahantā”tipi pāṭho.",
  "atk-s0504a4:90_24": "Ariyapaññāyāti suvisuddhapaññāya.",
  "atk-s0504a4:90_25": "Jhāyinoti ārammaṇalakkhaṇūpanijjhānavasena duvidhenapi jhānena jhāyino.",
  "atk-s0504a4:91_0": "Idha dhammaṁ caritvānāti imasmiṁ attabhāve,",
  "atk-s0504a4:91_1": "imasmiṁ vā sāsane lokiyalokuttarasukhassa maggabhūtaṁ sīlādidhammaṁ paṭipajjitvā yāva parinibbānaṁ na pāpuṇanti,",
  "atk-s0504a4:91_2": "tāvadeva sugatigāmino.",
  "atk-s0504a4:91_3": "Nandinoti pītisomanassayogena nandanasīlā.",
  "atk-s0504a4:91_4": "Keci pana “dhammaṁ caritvāna magganti sotāpattimaggaṁ pāpuṇitvā”ti vadanti.",
  "atk-s0504a4:91_5": "Devalokasminti chabbidhepi kāmāvacaradevaloke.",
  "atk-s0504a4:91_6": "Modanti kāmakāminoti yathicchitavatthunipphattito kāmakāmino kāmavanto hutvā pamodantīti.",
  "atk-s0504a4:92_0": "Aṭṭhamasuttavaṇṇanā niṭṭhitā.",
  "atk-s0504a4:93_0": "9. Kuhasuttavaṇṇanā",
  "atk-s0504a4:94_0": "108.",
  "atk-s0504a4:94_1": "Navame kuhāti sāmantajappanādinā kuhanavatthunā kuhakā,",
  "atk-s0504a4:94_2": "asantaguṇasambhāvanicchāya kohaññaṁ katvā paresaṁ vimhāpakāti attho.",
  "atk-s0504a4:94_3": "Thaddhāti kodhena ca mānena ca thaddhamānasā.",
  "atk-s0504a4:94_4": "“Kodhano hoti upāyāsabahulo,",
  "atk-s0504a4:94_5": "appampi vutto samāno abhisajjati kuppati byāpajjati patitthīyatī”ti evaṁ vuttena kodhena ca,",
  "atk-s0504a4:94_6": "“dubbaco hoti dovacassakaraṇehi dhammehi samannāgato akkhamo appadakkhiṇaggāhī anusāsani”nti evaṁ vuttena dovacassena ca,",
  "atk-s0504a4:94_7": "“jātimado,",
  "atk-s0504a4:94_8": "gottamado,",
  "atk-s0504a4:94_9": "sippamado,",
  "atk-s0504a4:94_10": "ārogyamado,",
  "atk-s0504a4:94_11": "yobbanamado,",
  "atk-s0504a4:94_12": "jīvitamado”ti evaṁ vuttena jātimadādibhedena madena ca garukātabbesu garūsu paramanipaccakāraṁ akatvā",
  "atk-s0504a4:94_13": "ayosalākaṁ gilitvā ṭhitā viya anonatā hutvā vicaraṇakā.",
  "atk-s0504a4:94_14": "Lapāti upalāpakā micchājīvavasena kulasaṅgāhakā paccayatthaṁ payuttavācāvasena nippesikatāvasena ca lapakāti vā attho.",
  "atk-s0504a4:95_0": "Siṅgīti “tattha katamaṁ siṅgaṁ?",
  "atk-s0504a4:95_1": "Yaṁ siṅgaṁ siṅgāratā cāturatā cāturiyaṁ parikkhattatā pārikkhattiya”nti evaṁ vuttehi siṅgasadisehi pākaṭakilesehi samannāgatā.",
  "atk-s0504a4:95_2": "Unnaḷāti uggatanaḷā,",
  "atk-s0504a4:95_3": "naḷasadisaṁ tucchamānaṁ ukkhipitvā vicaraṇakā.",
  "atk-s0504a4:95_4": "Asamāhitāti cittekaggatāmattassāpi alābhino. Na me te,",
  "atk-s0504a4:95_5": "bhikkhave,",
  "atk-s0504a4:95_6": "bhikkhū māmakāti te mayhaṁ bhikkhū mama santakā na honti.",
  "atk-s0504a4:95_7": "Meti idaṁ padaṁ attānaṁ uddissa pabbajitattā bhagavatā vuttaṁ.",
  "atk-s0504a4:95_8": "Yasmā pana te kuhanādiyogato na sammā paṭipannā,",
  "atk-s0504a4:95_9": "tasmā “na māmakā”ti vuttā.",
  "atk-s0504a4:95_10": "Apagatāti yadipi te mama sāsane pabbajitā,",
  "atk-s0504a4:95_11": "yathānusiṭṭhaṁ pana appaṭipajjanato apagatā eva imasmā dhammavinayā,",
  "atk-s0504a4:95_12": "ito te suvidūravidūre ṭhitāti dasseti.",
  "atk-s0504a4:95_13": "Vuttañhetaṁ –",
  "atk-s0504a4:96_0": "“Nabhañca dūre pathavī ca dūre,",
  "atk-s0504a4:97_0": "Pāraṁ samuddassa tadāhu dūre;",
  "atk-s0504a4:98_0": "Tato have dūrataraṁ vadanti,",
  "atk-s0504a4:99_0": "Satañca dhammaṁ asatañca rājā”ti. ;",
  "atk-s0504a4:100_0": "Vuddhiṁ virūḷhiṁ vepullaṁ āpajjantīti sīlādiguṇehi vaḍḍhanavasena vuddhiṁ,",
  "atk-s0504a4:100_1": "tattha niccalabhāvena virūḷhiṁ,",
  "atk-s0504a4:100_2": "sabbattha patthaṭabhāvena sīlādidhammakkhandhapāripūriyā vepullaṁ.",
  "atk-s0504a4:100_3": "Na ca te kuhādisabhāvā bhikkhū āpajjanti,",
  "atk-s0504a4:100_4": "na ca pāpuṇantīti attho.",
  "atk-s0504a4:100_5": "Te kho me,",
  "atk-s0504a4:100_6": "bhikkhave,",
  "atk-s0504a4:100_7": "bhikkhū māmakāti idhāpi meti attānaṁ uddissa pabbajitattā vadati,",
  "atk-s0504a4:100_8": "sammā paṭipannattā pana “māmakā”ti āha.",
  "atk-s0504a4:100_9": "Vuttavipariyāyena sukkapakkho veditabbo.",
  "atk-s0504a4:100_10": "Tattha yāva arahattamaggā virūhanti nāma,",
  "atk-s0504a4:100_11": "arahattaphale pana sampatte virūḷhiṁ vepullaṁ āpannā nāma.",
  "atk-s0504a4:100_12": "Gāthā suviññeyyā eva.",
  "atk-s0504a4:101_0": "Navamasuttavaṇṇanā niṭṭhitā.",
  "atk-s0504a4:102_0": "10. Nadīsotasuttavaṇṇanā",
  "atk-s0504a4:103_0": "109.",
  "atk-s0504a4:103_1": "Dasame seyyathāpīti opammadassanatthe nipāto,",
  "atk-s0504a4:103_2": "yathā nāmāti attho.",
  "atk-s0504a4:103_3": "Nadiyā sotena ovuyheyyāti sīghasotāya hārahāriniyā nadiyā udakavegena heṭṭhato vuyheyya adho hariyetha.",
  "atk-s0504a4:103_4": "Piyarūpasātarūpenāti piyasabhāvena sātasabhāvena ca kāraṇabhūtena,",
  "atk-s0504a4:103_5": "tassaṁ nadiyaṁ tassā vā paratīre maṇisuvaṇṇādi aññaṁ vā piyavatthu vittūpakaraṇaṁ atthi,",
  "atk-s0504a4:103_6": "taṁ gahessāmīti nadiyaṁ patitvā sotena avakaḍḍheyya.",
  "atk-s0504a4:103_7": "Kiñcāpīti anujānanaasambhāvanatthe nipāto.",
  "atk-s0504a4:103_8": "Kiṁ anujānāti,",
  "atk-s0504a4:103_9": "kiṁ na sambhāveti?",
  "atk-s0504a4:103_10": "Tena purisena adhippetassa piyavatthussa tattha atthibhāvaṁ anujānāti,",
  "atk-s0504a4:103_11": "tathāgamanaṁ pana ādīnavavantatāya na sambhāveti.",
  "atk-s0504a4:103_12": "Idaṁ vuttaṁ hoti – ambho, purisa,",
  "atk-s0504a4:103_13": "yadipi tayā adhippetaṁ piyavatthu tattha upalabbhati,",
  "atk-s0504a4:103_14": "evaṁ gamane pana ayamādīnavo,",
  "atk-s0504a4:103_15": "yaṁ tvaṁ heṭṭhā rahadaṁ patvā maraṇaṁ maraṇamattaṁ vā dukkhaṁ pāpuṇeyyāsīti.",
  "atk-s0504a4:104_0": "Atthi cettha heṭṭhā rahadoti etissā nadiyā heṭṭhā anusotabhāge ativiya gambhīravitthato eko mahāsaro atthi.",
  "atk-s0504a4:104_1": "So ca samantato vātābhighātasamuṭṭhitāhi maṇimayapabbatakūṭasannibhāhi mahatīhi ūmīhi vīcīhi saūmi,",
  "atk-s0504a4:104_2": "visamesu bhūmippadesesu savegaṁ anupakkhandantena imissā tāva nadiyā mahoghena tahiṁ tahiṁ āvaṭṭamānavipulajalatāya",
  "atk-s0504a4:104_3": "balavāmukhasadisehi saha āvaṭṭehīti sāvaṭṭo.",
  "atk-s0504a4:104_4": "Taṁ rahadaṁ otiṇṇasatteyeva attano nibaddhāmisagocare katvā ajjhāvasantena ativiya bhayānakadassanena ghoracetasā dakarakkhasena sagaho sarakkhaso,",
  "atk-s0504a4:104_5": "caṇḍamacchamakarādinā vā sagaho,",
  "atk-s0504a4:104_6": "yathāvuttarakkhasena sarakkhaso.",
  "atk-s0504a4:105_0": "Yanti evaṁ sappaṭibhayaṁ yaṁ rahadaṁ.",
  "atk-s0504a4:105_1": "Ambho purisāti ālapanaṁ.",
  "atk-s0504a4:105_2": "Maraṇaṁ vā nigacchasīti tāhi vā ūmīhi ajjhotthaṭo,",
  "atk-s0504a4:105_3": "tesu vā āvaṭṭesu nipatito sīsaṁ ukkhipituṁ asakkonto tesaṁ vā caṇḍamacchamakarādīnaṁ mukhe nipatito.",
  "atk-s0504a4:105_4": "Tassa vā dakarakkhasassa hatthaṁ gato maraṇaṁ vā gamissasi,",
  "atk-s0504a4:105_5": "atha vā pana āyusese sati tato muccitvā apagacchanto tehi ūmiādīhi janitaghaṭṭitavasena maraṇamattaṁ maraṇappamāṇaṁ dukkhaṁ nigacchasi.",
  "atk-s0504a4:105_6": "Paṭisotaṁ vāyameyyāti so pubbe anusotaṁ vuyhamāno tassa purisassa vacanaṁ sutvā “anattho kira me upaṭṭhito,",
  "atk-s0504a4:105_7": "maccumukhe kirāhaṁ parivattāmī”ti uppannabalavabhayo sambhamanto diguṇaṁ katvā ussāhaṁ hatthehi ca pādehi ca vāyameyya tareyya,",
  "atk-s0504a4:105_8": "na cireneva tīraṁ sampāpuṇeyya.",
  "atk-s0504a4:106_0": "Atthassaviññāpanāyāti catusaccapaṭivedhānukūlassa atthassa sambodhanāya upamā katā.",
  "atk-s0504a4:106_1": "Ayañcettha atthoti ayameva idāni vuccamāno idha mayā adhippeto upameyyattho,",
  "atk-s0504a4:106_2": "yassa viññāpanāya upamā āhaṭā.",
  "atk-s0504a4:107_0": "Taṇhāyetaṁ adhivacananti ettha catūhi ākārehi taṇhāya sotasadisatā veditabbā anukkamaparivuḍḍhito anuppabandhato osīdāpanato duruttaraṇato ca.",
  "atk-s0504a4:107_1": "Yathā hi upari mahāmeghe abhippavuṭṭhe udakaṁ pabbatakandarapadarasākhāyo pūretvā tato bhassitvā kusubbhe",
  "atk-s0504a4:107_2": "pūretvā tato bhassitvā kunnadiyo pūretvā tato mahānadiyo pakkhanditvā ekoghaṁ hutvā pavattamānaṁ “nadīsoto”ti vuccati,",
  "atk-s0504a4:107_3": "evameva ajjhattikabāhirādivasena anekabhedesu rūpādīsu ārammaṇesu lobho uppajjitvā anukkamena parivuḍḍhiṁ gacchanto “taṇhāsoto”ti vuccati,",
  "atk-s0504a4:107_4": "yathā ca nadīsoto āgamanato yāva samuddappatti,",
  "atk-s0504a4:107_5": "tāva sati vicchedapaccayābhāve avicchijjamāno anuppabandhena pavattati,",
  "atk-s0504a4:107_6": "evaṁ taṇhāsotopi āgamanato paṭṭhāya asati vicchedapaccaye avicchijjamāno apāyasamuddābhimukho anuppabandhena pavattati.",
  "atk-s0504a4:107_7": "Yathā pana nadīsoto tadantogadhe satte osīdāpeti,",
  "atk-s0504a4:107_8": "sīsaṁ ukkhipituṁ na deti,",
  "atk-s0504a4:107_9": "maraṇaṁ vā maraṇamattaṁ vā dukkhaṁ pāpeti,",
  "atk-s0504a4:107_10": "evaṁ taṇhāsotopi attano sotantogate satte osīdāpeti,",
  "atk-s0504a4:107_11": "paññāsīsaṁ ukkhipituṁ na deti,",
  "atk-s0504a4:107_12": "kusalamūlacchedanena saṁkilesadhammasamāpajjanena ca maraṇaṁ vā maraṇamattaṁ vā dukkhaṁ pāpeti.",
  "atk-s0504a4:108_0": "Yathā ca nadiyā soto mahoghabhāvena pavattamāno uḷumpaṁ vā nāvaṁ vā bandhituṁ netuñca chekaṁ purisaṁ",
  "atk-s0504a4:108_1": "nissāya paratīraṁ gantuṁ ajjhāsayaṁ katvā tajjaṁ vāyāmaṁ karontena taritabbo,",
  "atk-s0504a4:108_2": "na yena vā tena vāti duruttaro,",
  "atk-s0504a4:108_3": "evaṁ taṇhāsotopi kāmoghabhavoghabhūto sīlasaṁvaraṁ pūretuṁ samathavipassanāsu kammaṁ kātuṁ “nipakena",
  "atk-s0504a4:108_4": "arahattaṁ pāpuṇissāmī”ti ajjhāsayaṁ samuṭṭhāpetvā kalyāṇamitte nissāya samathavipassanānāvaṁ abhiruhitvā",
  "atk-s0504a4:108_5": "sammāvāyāmaṁ karontena taritabbo,",
  "atk-s0504a4:108_6": "na yena vā tena vāti duruttaro.",
  "atk-s0504a4:108_7": "Evaṁ anukkamaparivuḍḍhito anuppabandhato osīdāpanato duruttaraṇatoti catūhi ākārehi taṇhāya nadīsotasadisatā veditabbā.",
  "atk-s0504a4:109_0": "Piyarūpaṁsātarūpanti piyajātikaṁ piyasabhāvaṁ piyarūpaṁ,",
  "atk-s0504a4:109_1": "madhurajātikaṁ madhurasabhāvaṁ sātarūpaṁ,",
  "atk-s0504a4:109_2": "iṭṭhasabhāvanti attho.",
  "atk-s0504a4:109_3": "Channetanti channaṁ etaṁ.",
  "atk-s0504a4:109_4": "Ajjhattikānanti ettha “evaṁ mayaṁ attāti gahaṇaṁ gamissāmā”ti iminā viya adhippāyena attānaṁ adhikāraṁ katvā pavattānīti ajjhattikāni.",
  "atk-s0504a4:109_5": "Tattha gocarajjhattaṁ,",
  "atk-s0504a4:109_6": "niyakajjhattaṁ,",
  "atk-s0504a4:109_7": "visayajjhattaṁ,",
  "atk-s0504a4:109_8": "ajjhattajjhattanti catubbidhaṁ ajjhattaṁ.",
  "atk-s0504a4:109_9": "Tesu “ajjhattarato samāhito”ti evamādīsu vuttaṁ idaṁ gocarajjhattaṁ nāma.",
  "atk-s0504a4:109_10": "“Ajjhattaṁ sampasādana”nti āgataṁ idaṁ niyakajjhattaṁ nāma.",
  "atk-s0504a4:109_11": "“Sabbanimittānaṁ amanasikārā ajjhattaṁ suññataṁ upasampajja viharatī”ti evamāgataṁ idaṁ visayajjhattaṁ nāma.",
  "atk-s0504a4:109_12": "“Ajjhattikā dhammā,",
  "atk-s0504a4:109_13": "bāhirā dhammā”ti ettha vuttaṁ ajjhattaṁ ajjhattajjhattaṁ nāma.",
  "atk-s0504a4:109_14": "Idhāpi etadeva adhippetaṁ,",
  "atk-s0504a4:109_15": "tasmā ajjhattāniyeva ajjhattikāni.",
  "atk-s0504a4:109_16": "Atha vā yathāvutteneva atthena “ajjhattā dhammā,",
  "atk-s0504a4:109_17": "bahiddhā dhammā”tiādīsu viya tesu ajjhattesu bhavāni ajjhattikāni,",
  "atk-s0504a4:109_18": "cakkhādīni.",
  "atk-s0504a4:109_19": "Tesaṁ ajjhattikānaṁ.",
  "atk-s0504a4:110_0": "Āyatanānanti ettha āyatanato,",
  "atk-s0504a4:110_1": "āyānaṁ tananato,",
  "atk-s0504a4:110_2": "āyatassa ca nayanato āyatanānīti.",
  "atk-s0504a4:110_3": "Cakkhādīsu hi taṁtaṁdvāravatthukā cittacetasikā dhammā sakena sakena anubhavanādinā kiccena āyatanti uṭṭhahanti ghaṭanti vāyamanti,",
  "atk-s0504a4:110_4": "te ca āyabhūte dhamme etāni tanonti vitthārenti,",
  "atk-s0504a4:110_5": "yañca anamatagge saṁsāre pavattaṁ ativiya āyataṁ vaṭṭadukkhaṁ,",
  "atk-s0504a4:110_6": "taṁ nayanti pavattenti.",
  "atk-s0504a4:110_7": "Iti sabbathāpime dhammā āyatanato,",
  "atk-s0504a4:110_8": "āyānaṁ tananato,",
  "atk-s0504a4:110_9": "āyatassa ca nayanato āyatanānīti vuccanti.",
  "atk-s0504a4:110_10": "Apica nivāsaṭṭhānaṭṭhena,",
  "atk-s0504a4:110_11": "ākaraṭṭhena,",
  "atk-s0504a4:110_12": "samosaraṇaṭṭhānaṭṭhena,",
  "atk-s0504a4:110_13": "sañjātidesaṭṭhena,",
  "atk-s0504a4:110_14": "kāraṇaṭṭhena ca āyatanaṁ veditabbaṁ.",
  "atk-s0504a4:110_15": "Tathā hi loke “issarāyatanaṁ devāyatana”ntiādīsu nivāsaṭṭhānaṁ āyatananti vuccati.",
  "atk-s0504a4:110_16": "“Suvaṇṇāyatanaṁ rajatāyatana”ntiādīsu ākaro.",
  "atk-s0504a4:110_17": "Sāsane pana “manorame āyatane,",
  "atk-s0504a4:110_18": "sevanti naṁ vihaṅgamā”tiādīsu samosaraṇaṭṭhānaṁ.",
  "atk-s0504a4:110_19": "“Dakkhiṇāpatho gunnaṁ āyatana”ntiādīsu sañjātideso.",
  "atk-s0504a4:110_20": "“Tatra tatreva sakkhibhabbataṁ pāpuṇāti sati satiāyatane”tiādīsu kāraṇaṁ āyatananti vuccati.",
  "atk-s0504a4:110_21": "Cakkhādīsu ca te te cittacetasikā dhammā nivasanti tadāyattavuttitāyāti cakkhādayo tesaṁ nivāsaṭṭhānaṁ.",
  "atk-s0504a4:110_22": "Tattha ca te ākiṇṇā tannissitattāti te nesaṁ ākaro,",
  "atk-s0504a4:110_23": "samosaraṇaṭṭhānañca tattha vatthudvārabhāvena samosaraṇato,",
  "atk-s0504a4:110_24": "sañjātideso ca tannissayabhāvena tesaṁ tattheva uppattito,",
  "atk-s0504a4:110_25": "kāraṇañca tadabhāve tesaṁ abhāvatoti.",
  "atk-s0504a4:110_26": "Iti nivāsaṭṭhānaṭṭhena,",
  "atk-s0504a4:110_27": "ākaraṭṭhena,",
  "atk-s0504a4:110_28": "samosaraṇaṭṭhānaṭṭhena,",
  "atk-s0504a4:110_29": "sañjātidesaṭṭhena,",
  "atk-s0504a4:110_30": "kāraṇaṭṭhenāti imehi kāraṇehi cakkhādīni āyatanānīti vuccanti.",
  "atk-s0504a4:110_31": "Tena vuttaṁ “channetaṁ ajjhattikānaṁ āyatanāna”nti.",
  "atk-s0504a4:111_0": "Yadipi rūpādayopi dhammā “rūpaṁ loke piyarūpaṁ sātarūpaṁ,",
  "atk-s0504a4:111_1": "etthesā taṇhā uppajjamānā uppajjatī”ti taṇhāvatthubhāvato piyarūpasātarūpabhāvena vuttā.",
  "atk-s0504a4:111_2": "Cakkhādike pana muñcitvā attabhāvapaññattiyā abhāvato “mama cakkhu mama sota”ntiādinā adhikasinehavatthubhāvena",
  "atk-s0504a4:111_3": "cakkhādayo sātisayaṁ piyarūpaṁ sātarūpanti niddesaṁ arahantīti dassetuṁ “piyarūpaṁ sātarūpanti kho,",
  "atk-s0504a4:111_4": "bhikkhave,",
  "atk-s0504a4:111_5": "channetaṁ ajjhattikānaṁ āyatanānaṁ adhivacana”nti vuttaṁ.",
  "atk-s0504a4:112_0": "Orambhāgiyānanti ettha oraṁ vuccati kāmadhātu,",
  "atk-s0504a4:112_1": "tappariyāpannā orambhāgā,",
  "atk-s0504a4:112_2": "paccayabhāvena tesaṁ hitāti orambhāgiyā.",
  "atk-s0504a4:112_3": "Yassa saṁvijjanti,",
  "atk-s0504a4:112_4": "taṁ puggalaṁ vaṭṭasmiṁ saṁyojenti bandhantīti saṁyojanāni.",
  "atk-s0504a4:112_5": "Sakkāyadiṭṭhivicikicchāsīlabbataparāmāsakāmarāgabyāpādānaṁ etaṁ adhivacanaṁ.",
  "atk-s0504a4:112_6": "Te hi kāmabhavūpagānaṁ saṅkhārānaṁ paccayā hutvā rūpārūpadhātuto heṭṭhābhāvena nihīnabhāvena orambhāgabhūtena kāmabhavena satte saṁyojenti.",
  "atk-s0504a4:112_7": "Eteneva tesaṁ heṭṭhārahadasadisatā dīpitāti daṭṭhabbā.",
  "atk-s0504a4:112_8": "Ūmibhayantikho,",
  "atk-s0504a4:112_9": "bhikkhave,",
  "atk-s0504a4:112_10": "kodhupāyāsassetaṁ adhivacananti bhāyati etasmāti bhayaṁ,",
  "atk-s0504a4:112_11": "ūmi eva bhayanti ūmibhayaṁ.",
  "atk-s0504a4:112_12": "Kujjhanaṭṭhena kodho,",
  "atk-s0504a4:112_13": "sveva cittassa sarīrassa ca abhippamaddanapavedhanuppādanena daḷhaṁ āyāsanaṭṭhena upāyāso.",
  "atk-s0504a4:113_0": "Ettha ca anekavāraṁ pavattitvā attanā samavetaṁ sattaṁ ajjhottharitvā sīsaṁ ukkhipituṁ adatvā anayabyasanāpādanena",
  "atk-s0504a4:113_1": "kodhupāyāsassa ūmisadisatā daṭṭhabbā.",
  "atk-s0504a4:113_2": "Tathā kāmaguṇānaṁ kilesābhibhūte satte ito ca etto,",
  "atk-s0504a4:113_3": "etto ca itoti evaṁ manāpiyarūpādivisayasaṅkhāte attani saṁsāretvā yathā tato bahibhūte nekkhamme cittampi",
  "atk-s0504a4:113_4": "na uppajjati evaṁ āvaṭṭetvā byasanāpādanena āvaṭṭasadisatā daṭṭhabbā.",
  "atk-s0504a4:113_5": "Yathā pana gaharakkhasopi ārakkharahitaṁ attano gocarabhūmigataṁ purisaṁ abhibhuyya gahetvā agocare ṭhitampi",
  "atk-s0504a4:113_6": "rakkhasamāyāya gocaraṁ netvā bheravarūpadassanādinā avasaṁ attano upakāraṁ kātuṁ asamatthaṁ katvā anvāvisitvā",
  "atk-s0504a4:113_7": "vaṇṇabalabhogayasasukhehipi viyojento mahantaṁ anayabyasanaṁ āpādeti,",
  "atk-s0504a4:113_8": "evaṁ mātugāmopi yonisomanasikārarahitaṁ avīrapurisaṁ itthikuttabhūtehi attano hāvabhāvavilāsehi abhibhuyya",
  "atk-s0504a4:113_9": "gahetvā vīrajātiyampi attano rūpādīhi palobhanavasena itthimāyāya anvāvisitvā avasaṁ attano upakāradhamme",
  "atk-s0504a4:113_10": "sīlādayo sampādetuṁ asamatthaṁ karonto guṇavaṇṇādīhi viyojetvā mahantaṁ anayabyasanaṁ āpādeti,",
  "atk-s0504a4:113_11": "evaṁ mātugāmassa gaharakkhasasadisatā daṭṭhabbā.",
  "atk-s0504a4:113_12": "Tena vuttaṁ “āvaṭṭanti kho,",
  "atk-s0504a4:113_13": "bhikkhave,",
  "atk-s0504a4:113_14": "pañcannetaṁ kāmaguṇānaṁ adhivacanaṁ,",
  "atk-s0504a4:113_15": "gaharakkhasoti kho,",
  "atk-s0504a4:113_16": "bhikkhave,",
  "atk-s0504a4:113_17": "mātugāmassetaṁ adhivacana”nti.",
  "atk-s0504a4:114_0": "Paṭisototi kho bhikkhave nekkhammassetaṁ adhivacananti ettha pabbajjā saha upacārena paṭhamajjhānaṁ vipassanāpaññā ca nibbānañca nekkhammaṁ nāma.",
  "atk-s0504a4:114_1": "Sabbepi kusalā dhammā nekkhammaṁ nāma.",
  "atk-s0504a4:114_2": "Vuttañhetaṁ –",
  "atk-s0504a4:115_0": "“Pabbajjā paṭhamaṁ jhānaṁ, nibbānañca vipassanā;",
  "atk-s0504a4:116_0": "Sabbepi kusalā dhammā, nekkhammanti pavuccare”ti.",
  "atk-s0504a4:117_0": "Imesaṁ pana pabbajjādīnaṁ taṇhāsotassa paṭilomato paṭisotasadisatā veditabbā.",
  "atk-s0504a4:117_1": "Avisesena hi dhammavinayo nekkhammaṁ,",
  "atk-s0504a4:117_2": "tassa adhiṭṭhānaṁ pabbajjā ca,",
  "atk-s0504a4:117_3": "dhammavinayo ca taṇhāsotassa paṭisotaṁ vuccati.",
  "atk-s0504a4:117_4": "Vuttañhetaṁ –",
  "atk-s0504a4:118_0": "“Paṭisotagāmiṁ nipuṇaṁ, gambhīraṁ duddasaṁ aṇuṁ;",
  "atk-s0504a4:119_0": "Rāgarattā na dakkhanti, tamokhandhena āvutā”ti. ;",
  "atk-s0504a4:120_0": "Vīriyārambhassāti catubbidhasammappadhānavīriyassa.",
  "atk-s0504a4:120_1": "Tassa kāmoghādibhedataṇhāsotasantaraṇassa hatthehi pādehi caturaṅganadīsotasantaraṇavāyāmassa sadisatā pākaṭāyeva.",
  "atk-s0504a4:120_2": "Tathā nadīsotassa tīre ṭhitassa cakkhumato purisassa kāmādiṁ catubbidhampi oghaṁ taritvā tassa paratīrabhūte",
  "atk-s0504a4:120_3": "nibbānathale ṭhitassa pañcahi cakkhūhi cakkhumato bhagavato sadisabhāvo.",
  "atk-s0504a4:120_4": "Tena vuttaṁ “cakkhumā puriso…pe…",
  "atk-s0504a4:120_5": "sammāsambuddhassā”ti.",
  "atk-s0504a4:121_0": "Tatridaṁ opammasaṁsandanaṁ –",
  "atk-s0504a4:121_1": "nadīsoto viya anuppabandhavasena pavattamāno taṇhāsoto,",
  "atk-s0504a4:121_2": "tena vuyhamāno puriso viya anamatagge saṁsāravaṭṭe paribbhamanato taṇhāsotena vuyhamāno satto,",
  "atk-s0504a4:121_3": "tassa tattha piyarūpasātarūpavatthusmiṁ abhiniveso viya imassa cakkhādīsu abhiniveso,",
  "atk-s0504a4:121_4": "saūmisāvaṭṭasagaharakkhaso heṭṭhārahado viya kodhupāyāsapañcakāmaguṇamātugāmasamākulo pañcorambhāgiyasaṁyojanasamūho,",
  "atk-s0504a4:121_5": "tamatthaṁ yathābhūtaṁ viditvā tassa nadīsotassa paratīre ṭhito cakkhumā puriso viya sakalaṁ saṁsārādīnavaṁ",
  "atk-s0504a4:121_6": "sabbañca ñeyyadhammaṁ yathābhūtaṁ viditvā taṇhāsotassa paratīrabhūte nibbānathale ṭhito samantacakkhu bhagavā,",
  "atk-s0504a4:121_7": "tassa purisassa tasmiṁ nadiyā sotena vuyhamāne purise anukampāya rahadassa rahadādīnavassa ca ācikkhanaṁ",
  "atk-s0504a4:121_8": "viya taṇhāsotena vuyhamānassa sattassa mahākaruṇāya bhagavato taṇhādīnaṁ tadādīnavassa ca vibhāvanā,",
  "atk-s0504a4:121_9": "tassa vacanaṁ asaddahitvā anusotagāmino tassa purisassa tasmiṁ rahade maraṇappattimaraṇamattadukkhappattiyo",
  "atk-s0504a4:121_10": "viya bhagavato vacanaṁ asampaṭicchantassa apāyuppatti,",
  "atk-s0504a4:121_11": "sugatiyaṁ dukkhuppatti ca,",
  "atk-s0504a4:121_12": "tassa pana vacanaṁ saddahitvā hatthehi ca pādehi ca vāyāmakaraṇaṁ viya tena ca vāyāmena paratīraṁ patvā",
  "atk-s0504a4:121_13": "sukhena yathicchitaṭṭhānagamanaṁ viya bhagavato vacanaṁ sampaṭicchitvā taṇhādīsu ādīnavaṁ passitvā taṇhāsotassa",
  "atk-s0504a4:121_14": "paṭisotapabbajjādinekkhammavasena vīriyārambho,",
  "atk-s0504a4:121_15": "āraddhavīriyassa ca teneva vīriyārambhena taṇhāsotātikkamanaṁ nibbānatīraṁ patvā arahattaphalasamāpattivasena yathāruci sukhavihāroti.",
  "atk-s0504a4:122_0": "Gāthāsu sahāpi dukkhena jaheyya kāmeti jhānamaggādhigamatthaṁ samathavipassanānuyogaṁ karonto bhikkhu",
  "atk-s0504a4:122_1": "yadipi tesaṁ pubbabhāgapaṭipadā kicchena kasirena sampajjati,",
  "atk-s0504a4:122_2": "na sukhena vīthiṁ otarati pubbabhāgabhāvanāya kilesānaṁ balavabhāvato,",
  "atk-s0504a4:122_3": "indriyānaṁ vā atikkhabhāvato.",
  "atk-s0504a4:122_4": "Tathā sati sahāpi dukkhena jaheyya kāme,",
  "atk-s0504a4:122_5": "paṭhamajjhānena vikkhambhento tatiyamaggena samucchindanto kilesakāme pajaheyya.",
  "atk-s0504a4:122_6": "Etena dukkhapaṭipade jhānamagge dasseti.",
  "atk-s0504a4:123_0": "Yogakkhemaṁ āyatiṁ patthayānoti anāgāmitaṁ arahattaṁ icchanto ākaṅkhamāno.",
  "atk-s0504a4:123_1": "Ayañhettha adhippāyo –",
  "atk-s0504a4:123_2": "yadipi etarahi kicchena kasirena jhānapurimamagge adhigacchāmi,",
  "atk-s0504a4:123_3": "ime pana nissāya upari arahattaṁ adhigantvā katakicco pahīnasabbadukkho bhavissāmīti sahāpi dukkhena jhānādīhi kāme pajaheyyāti.",
  "atk-s0504a4:123_4": "Atha vā yo kāmavitakkabahulo puggalo kalyāṇamittassa vasena pabbajjaṁ sīlavisodhanaṁ jhānādīnaṁ pubbabhāgapaṭipattiṁ",
  "atk-s0504a4:123_5": "vā paṭipajjanto kicchena kasirena assumukho rodamāno taṁ vitakkaṁ vikkhambheti,",
  "atk-s0504a4:123_6": "taṁ sandhāya vuttaṁ “sahāpi dukkhena jaheyya kāme”ti.",
  "atk-s0504a4:123_7": "So hi kicchenapi kāme pajahanto jhānaṁ nibbattetvā taṁ jhānaṁ pādakaṁ katvā vipassanto anukkamena arahatte patiṭṭhaheyya.",
  "atk-s0504a4:123_8": "Tena vuttaṁ “yogakkhemaṁ āyatiṁ patthayāno”ti.",
  "atk-s0504a4:124_0": "Sammappajānoti vipassanāsahitāya maggapaññāya sammadeva pajānanto.",
  "atk-s0504a4:124_1": "Suvimuttacittoti tassa ariyamaggādhigamassa anantaraṁ phalavimuttiyā suṭṭhu vimuttacitto.",
  "atk-s0504a4:124_2": "Vimuttiyā phassaye tattha tatthāti tasmiṁ tasmiṁ maggaphalādhigamanakāle vimuttiṁ nibbānaṁ phassaye phuseyya pāpuṇeyya adhigaccheyya sacchikareyya.",
  "atk-s0504a4:124_3": "Upayogatthe hi “vimuttiyā”ti idaṁ sāmivacanaṁ.",
  "atk-s0504a4:124_4": "Vimuttiyā vā ārammaṇabhūtāya tattha tattha taṁtaṁphalasamāpattikāle attano phalacittaṁ phassaye phuseyya pāpuṇeyya,",
  "atk-s0504a4:124_5": "nibbānogadhāya phalasamāpattiyā vihareyyāti attho.",
  "atk-s0504a4:124_6": "Sa vedagūti so vedasaṅkhātena maggañāṇena catunnaṁ saccānaṁ gatattā paṭividdhattā vedagū.",
  "atk-s0504a4:124_7": "Lokantagūti khandhalokassa pariyantaṁ gato.",
  "atk-s0504a4:124_8": "Sesaṁ suviññeyyameva.",
  "atk-s0504a4:125_0": "Dasamasuttavaṇṇanā niṭṭhitā.",
  "atk-s0504a4:126_0": "11. Carasuttavaṇṇanā",
  "atk-s0504a4:127_0": "110.",
  "atk-s0504a4:127_1": "Ekādasame caratoti gacchantassa,",
  "atk-s0504a4:127_2": "caṅkamantassa vā.",
  "atk-s0504a4:127_3": "Uppajjati kāmavitakko vāti vatthukāmesu avītarāgatāya tādise paccaye kāmapaṭisaṁyutto vā vitakko uppajjati ce,",
  "atk-s0504a4:127_4": "yadi uppajjati.",
  "atk-s0504a4:127_5": "Byāpādavitakko vā vihiṁsāvitakko vāti āghātanimittabyāpādapaṭisaṁyutto vā vitakko,",
  "atk-s0504a4:127_6": "leḍḍudaṇḍādīhi paraviheṭhanavasena vihiṁsāpaṭisaṁyutto vā vitakko uppajjati ceti sambandho.",
  "atk-s0504a4:127_7": "Adhivāsetīti taṁ yathāvuttaṁ kāmavitakkādiṁ yathāpaccayaṁ attano citte uppannaṁ “itipāyaṁ vitakko pāpako,",
  "atk-s0504a4:127_8": "itipi akusalo,",
  "atk-s0504a4:127_9": "itipi sāvajjo,",
  "atk-s0504a4:127_10": "so ca kho attabyābādhāyapi saṁvattatī”tiādinā nayena paccavekkhaṇāya abhāvato adhivāseti attano cittaṁ āropetvā vāseti ce.",
  "atk-s0504a4:127_11": "Adhivāsentoyeva ca nappajahati tadaṅgādippahānavasena na paṭinissajjati,",
  "atk-s0504a4:127_12": "tato eva na vinodeti attano cittasantānato na nudati na nīharati,",
  "atk-s0504a4:127_13": "tathā avinodanato na byantīkaroti na vigatantaṁ karoti.",
  "atk-s0504a4:127_14": "Ātāpī pahitatto yathā tesaṁ antopi nāvasissati antamaso bhaṅgamattampi evaṁ karoti,",
  "atk-s0504a4:127_15": "ayaṁ pana tathā na karotīti attho.",
  "atk-s0504a4:127_16": "Tathābhūtova na anabhāvaṁ gameti anu anu abhāvaṁ na gameti.",
  "atk-s0504a4:127_17": "Na pajahati ce,",
  "atk-s0504a4:127_18": "na vinodeti cetiādinā ce-",
  "atk-s0504a4:127_19": "saddaṁ yojetvā attho veditabbo.",
  "atk-s0504a4:128_0": "Caranti caranto.",
  "atk-s0504a4:128_1": "Evaṁbhūtoti evaṁ kāmavitakkādipāpavitakkehi samaṅgībhūto.",
  "atk-s0504a4:128_2": "Anātāpīanottāpīti kilesānaṁ ātāpanassa vīriyassa abhāvena anātāpī,",
  "atk-s0504a4:128_3": "pāputrāsaātāpanaparitāpanalakkhaṇassa ottappassa abhāvena anottāpī.",
  "atk-s0504a4:128_4": "Satataṁ samitanti sabbakālaṁ nirantaraṁ.",
  "atk-s0504a4:128_5": "Kusīto hīnavīriyoti kusalehi dhammehi parihāyitvā akusalapakkhe kucchitaṁ sīdanato kosajjasamannāgamena ca kusīto,",
  "atk-s0504a4:128_6": "sammappadhānavīriyābhāvena hīnavīriyo vīriyavirahitoti vuccati kathīyati.",
  "atk-s0504a4:128_7": "Ṭhitassāti gamanaṁ upacchinditvā tiṭṭhato.",
  "atk-s0504a4:128_8": "Sayanairiyāpathassa visesato kosajjapakkhikattā yathā taṁsamaṅgino vitakkā sambhavanti,",
  "atk-s0504a4:128_9": "taṁ dassetuṁ “jāgarassā”ti vuttaṁ.",
  "atk-s0504a4:129_0": "Sukkapakkhe tañce,",
  "atk-s0504a4:129_1": "bhikkhave,",
  "atk-s0504a4:129_2": "bhikkhu nādhivāsetīti āraddhavīriyassāpi viharato anādimati saṁsāre cirakālabhāvitena tathārūpappaccayasamāyogena",
  "atk-s0504a4:129_3": "satisammosena vā kāmavitakkādi uppajjati ce,",
  "atk-s0504a4:129_4": "taṁ bhikkhu attano cittaṁ āropetvā na vāseti ce,",
  "atk-s0504a4:129_5": "abbhantare na vāseti ceti attho.",
  "atk-s0504a4:129_6": "Anadhivāsento kiṁ karotīti?",
  "atk-s0504a4:129_7": "Pajahati chaḍḍeti.",
  "atk-s0504a4:129_8": "Kiṁ kacavaraṁ viya piṭakena? Na hi,",
  "atk-s0504a4:129_9": "apica kho taṁ vinodeti nudati nīharati.",
  "atk-s0504a4:129_10": "Kiṁ balībaddaṁ viya patodena? Na hi,",
  "atk-s0504a4:129_11": "atha kho naṁ byantīkaroti vigatantaṁ karoti.",
  "atk-s0504a4:129_12": "Yathā tesaṁ antopi nāvasissati antamaso bhaṅgamattampi,",
  "atk-s0504a4:129_13": "tathā te karoti.",
  "atk-s0504a4:129_14": "Kathaṁ pana te tathā karoti?",
  "atk-s0504a4:129_15": "Anabhāvaṁ gameti anu anu abhāvaṁ gameti,",
  "atk-s0504a4:129_16": "vikkhambhanappahānena yathā suvikkhambhitā honti tathā ne karotīti vuttaṁ hoti.",
  "atk-s0504a4:130_0": "Evaṁbhūtotiādīsu evaṁ kāmavitakkādīnaṁ anadhivāsanena suvisuddhāsayo samāno tāya ca āsayasampattiyā tannimittāya",
  "atk-s0504a4:130_1": "ca payogasampattiyā parisuddhasīlo indriyesu guttadvāro bhojane mattaññū satisampajaññena samannāgato",
  "atk-s0504a4:130_2": "jāgariyaṁ anuyutto tadaṅgādivasena kilesānaṁ ātāpanalakkhaṇena vīriyena samannāgatattā ātāpī,",
  "atk-s0504a4:130_3": "sabbaso pāputrāsena samannāgatattā.",
  "atk-s0504a4:130_4": "Ottāpī satataṁ rattindivaṁ,",
  "atk-s0504a4:130_5": "samitaṁ nirantaraṁ samathavipassanābhāvanānuyogavasena catubbidhasammappadhānasiddhiyā,",
  "atk-s0504a4:130_6": "āraddhavīriyo pahitatto nibbānaṁ paṭipesitacittoti vuccati kathīyatīti attho.",
  "atk-s0504a4:130_7": "Sesaṁ vuttanayameva.",
  "atk-s0504a4:131_0": "Gāthāsu gehanissitanti ettha gehavāsīhi apariccattattā gehavāsīnaṁ sabhāvattā gehadhammattā vā gehaṁ vuccati vatthukāmo.",
  "atk-s0504a4:131_1": "Atha vā gehapaṭibaddhabhāvato kilesakāmānaṁ nivāsaṭṭhānabhāvato taṁvatthukattā vā kāmavitakkādi gehanissitaṁ nāma.",
  "atk-s0504a4:131_2": "Kummaggaṁ paṭipannoti yasmā ariyamaggassa uppathabhāvato abhijjhādayo tadekaṭṭhadhammā ca kummaggo,",
  "atk-s0504a4:131_3": "tasmā kāmavitakkādibahulo puggalo kummaggaṁ paṭipanno nāma.",
  "atk-s0504a4:131_4": "Mohaneyyesu mucchitoti mohasaṁvattaniyesu rūpādīsu mucchito sammatto ajjhopanno.",
  "atk-s0504a4:131_5": "Sambodhinti ariyamaggañāṇaṁ.",
  "atk-s0504a4:131_6": "Phuṭṭhunti phusituṁ pattuṁ,",
  "atk-s0504a4:131_7": "so tādiso micchāsaṅkappagocaro abhabbo,",
  "atk-s0504a4:131_8": "na kadāci taṁ pāpuṇātīti attho.",
  "atk-s0504a4:132_0": "Vitakkaṁ samayitvānāti yathāvuttaṁ micchāvitakkaṁ paṭisaṅkhānabhāvanābalehi vūpasametvā.",
  "atk-s0504a4:132_1": "Vitakkūpasame ratoti navannampi mahāvitakkānaṁ accantavūpasamabhūte arahatte nibbāne eva vā ajjhāsayena rato abhirato.",
  "atk-s0504a4:132_2": "Bhabbo so tādisoti so yathāvutto sammā paṭipajjamāno puggalo pubbabhāge samathavipassanābalena sabbavitakke",
  "atk-s0504a4:132_3": "yathārahaṁ tadaṅgādivasena vūpasametvā ṭhito,",
  "atk-s0504a4:132_4": "vipassanaṁ ussukkāpetvā maggapaṭipāṭiyā arahattamaggañāṇasaṅkhātaṁ nibbānasaṅkhātañca anuttaraṁ sambodhiṁ phuṭṭhuṁ adhigantuṁ bhabbo samatthoti.",
  "atk-s0504a4:133_0": "Ekādasamasuttavaṇṇanā niṭṭhitā.",
  "atk-s0504a4:134_0": "12. Sampannasīlasuttavaṇṇanā",
  "atk-s0504a4:135_0": "111. Dvādasame sampannasīlāti ettha tividhaṁ sampannaṁ paripuṇṇasamaṅgīmadhuravasena. Tesu –",
  "atk-s0504a4:136_0": "“Sampannaṁ sālikedāraṁ, suvā bhuñjanti kosiya;",
  "atk-s0504a4:137_0": "Paṭivedemi te brahme, na ne vāretumussahe”ti. –",
  "atk-s0504a4:138_0": "Ettha paripuṇṇattho sampannasaddo.",
  "atk-s0504a4:138_1": "“Iminā pātimokkhasaṁvarena upeto hoti samupeto upagato samupagato sampanno samannāgato”ti ettha samaṅgibhāvattho sampannasaddo. “Imissā, bhante,",
  "atk-s0504a4:138_2": "mahāpathaviyā heṭṭhimatalaṁ sampannaṁ –",
  "atk-s0504a4:138_3": "seyyathāpi khuddamadhuṁ anīlakaṁ,",
  "atk-s0504a4:138_4": "evamassāda”nti ettha madhurattho sampannasaddo.",
  "atk-s0504a4:138_5": "Idha pana paripuṇṇatthepi samaṅgibhāvepi vaṭṭati,",
  "atk-s0504a4:138_6": "tasmā sampannasīlāti paripuṇṇasīlā hutvātipi,",
  "atk-s0504a4:138_7": "sīlasamaṅgino hutvātipi evamettha attho veditabbo.",
  "atk-s0504a4:139_0": "Tattha “paripuṇṇasīlā”ti iminā atthena khettadosavigamena khettapāripūri viya paripuṇṇaṁ nāma hoti.",
  "atk-s0504a4:139_1": "Tena vuttaṁ “khettadosavigamena khettapāripūri viya sīladosavigamena sīlapāripūri vuttā”ti.",
  "atk-s0504a4:139_2": "“Sīlasamaṅgino”ti iminā pana atthena sīlena samaṅgībhūtā samodhānagatā samannāgatā hutvā viharathāti vuttaṁ hoti.",
  "atk-s0504a4:139_3": "Tattha dvīhi kāraṇehi sampannasīlatā hoti sīlavipattiyā ādīnavadassanena,",
  "atk-s0504a4:139_4": "sīlasampattiyā ānisaṁsadassanena ca.",
  "atk-s0504a4:139_5": "Tadubhayampi visuddhimagge vuttanayena veditabbaṁ.",
  "atk-s0504a4:139_6": "Tattha “sampannasīlā”ti ettāvatā kira bhagavā catupārisuddhisīlaṁ uddisitvā “pātimokkhasaṁvarasaṁvutā”ti",
  "atk-s0504a4:139_7": "iminā jeṭṭhakasīlaṁ dassetītiādinā ettha yaṁ vattabbaṁ,",
  "atk-s0504a4:139_8": "taṁ heṭṭhā vuttameva.",
  "atk-s0504a4:139_9": "Kimassa uttari karaṇīyanti evaṁ sampannasīlānaṁ viharataṁ tumhākaṁ kinti siyā uttari kātabbaṁ,",
  "atk-s0504a4:139_10": "paṭipajjitabbanti ceti attho.",
  "atk-s0504a4:140_0": "Evaṁ “sampannasīlā,",
  "atk-s0504a4:140_1": "bhikkhave,",
  "atk-s0504a4:140_2": "viharathā”tiādinā sampādanūpāyena saddhiṁ sīlasampadāya bhikkhū niyojento anekapuggalādhiṭṭhānaṁ katvā",
  "atk-s0504a4:140_3": "desanaṁ ārabhitvā idāni yasmā ekapuggalādhiṭṭhānavasena pavattitāpi bhagavato desanā anekapuggalādhiṭṭhānāva",
  "atk-s0504a4:140_4": "hoti sabbasādhāraṇattā,",
  "atk-s0504a4:140_5": "tasmā taṁ ekapuggalādhiṭṭhānavasena dassento “carato cepi,",
  "atk-s0504a4:140_6": "bhikkhave,",
  "atk-s0504a4:140_7": "bhikkhuno”tiādimāha.",
  "atk-s0504a4:141_0": "Tattha abhijjhāyati etāyāti abhijjhā,",
  "atk-s0504a4:141_1": "parabhaṇḍābhijjhāyanalakkhaṇassa lobhassetaṁ adhivacanaṁ.",
  "atk-s0504a4:141_2": "Byāpajjati pūtibhavati cittaṁ etenāti byāpādo,",
  "atk-s0504a4:141_3": "“anatthaṁ me acarī”tiādinayappavattassa ekūnavīsatiāghātavatthuvisayassa dosassetaṁ adhivacanaṁ.",
  "atk-s0504a4:141_4": "Ubhinnampi “tattha katamo kāmacchando?",
  "atk-s0504a4:141_5": "Yo kāmesu kāmacchando kāmasneho kāmapipāsā kāmapariḷāho kāmamucchā kāmajjhosāna”nti,",
  "atk-s0504a4:141_6": "tathā “lobho lubbhanā lubbhitattaṁ sārāgo sārajjanā sārajjitattaṁ abhijjhā lobho akusalamūla”ntiādinā,",
  "atk-s0504a4:141_7": "“doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā",
  "atk-s0504a4:141_8": "cittassā”tiādinā ca vitthāro veditabbo.",
  "atk-s0504a4:141_9": "Vigato hotīti ayañca abhijjhā,",
  "atk-s0504a4:141_10": "ayañca byāpādo vigato hoti apagato,",
  "atk-s0504a4:141_11": "pahīno hotīti attho.",
  "atk-s0504a4:141_12": "Ettāvatā kāmacchandanīvaraṇassa ca byāpādanīvaraṇassa ca pahānaṁ dassitaṁ hoti.",
  "atk-s0504a4:142_0": "Thinamiddhanti thinañceva middhañca.",
  "atk-s0504a4:142_1": "Tesu cittassa akammaññatā thinaṁ,",
  "atk-s0504a4:142_2": "ālasiyassetaṁ adhivacanaṁ,",
  "atk-s0504a4:142_3": "vedanādīnaṁ tiṇṇaṁ khandhānaṁ akammaññatā middhaṁ,",
  "atk-s0504a4:142_4": "pacalāyikabhāvassetaṁ adhivacanaṁ.",
  "atk-s0504a4:142_5": "Ubhinnampi “tattha katamaṁ thinaṁ?",
  "atk-s0504a4:142_6": "Yā cittassa akallatā akammaññatā olīyanā sallīyanā.",
  "atk-s0504a4:142_7": "Tattha katamaṁ middhaṁ?",
  "atk-s0504a4:142_8": "Yā kāyassa akallatā akammaññatā onāho pariyonāho”tiādinā nayena vitthāro veditabbo.",
  "atk-s0504a4:143_0": "Uddhaccakukkuccanti uddhaccañceva kukkuccañca.",
  "atk-s0504a4:143_1": "Tattha uddhaccaṁ nāma cittassa uddhatākāro,",
  "atk-s0504a4:143_2": "kukkuccaṁ nāma akatakalyāṇassa katapāpassa tappaccayā vippaṭisāro.",
  "atk-s0504a4:143_3": "Ubhinnampi “tattha katamaṁ uddhaccaṁ?",
  "atk-s0504a4:143_4": "Yaṁ cittassa uddhaccaṁ avūpasamo cetaso vikkhepo bhantattaṁ cittassā”tiādinā vitthāro.",
  "atk-s0504a4:143_5": "“Akataṁ vata me kalyāṇaṁ,",
  "atk-s0504a4:143_6": "akataṁ kusalaṁ,",
  "atk-s0504a4:143_7": "akataṁ bhīruttānaṁ;",
  "atk-s0504a4:143_8": "kataṁ pāpaṁ,",
  "atk-s0504a4:143_9": "kataṁ luddaṁ,",
  "atk-s0504a4:143_10": "kataṁ kibbisa”ntiādinā pavattiākāro veditabbo.",
  "atk-s0504a4:144_0": "Vicikicchāti buddhādīsu saṁsayo.",
  "atk-s0504a4:144_1": "Tassā “satthari kaṅkhati vicikicchati,",
  "atk-s0504a4:144_2": "nādhimuccati na sampasīdatī”tiādinā,",
  "atk-s0504a4:144_3": "“tattha katamā vicikicchā?",
  "atk-s0504a4:144_4": "Yā kaṅkhā kaṅkhāyanā kaṅkhāyitattaṁ vimati vicikicchā dveḷhakaṁ dvedhāpatho saṁsayo anekaṁsaggāho āsappanā",
  "atk-s0504a4:144_5": "parisappanā apariyogāhanā chambhitattaṁ cittassa manovilekho”tiādinā ca nayena vitthāro veditabbo.",
  "atk-s0504a4:145_0": "Ettha ca abhijjhābyāpādādīnaṁ vigamavasena ca pahānavasena ca tesaṁ vikkhambhanameva veditabbaṁ.",
  "atk-s0504a4:145_1": "Yaṁ sandhāya vuttaṁ –",
  "atk-s0504a4:146_0": "“So abhijjhaṁ loke pahāya vigatābhijjhena cetasā viharati,",
  "atk-s0504a4:146_1": "abhijjhāya cittaṁ parisodheti.",
  "atk-s0504a4:146_2": "Byāpādapadosaṁ pahāya abyāpannacitto viharati,",
  "atk-s0504a4:146_3": "byāpādapadosā cittaṁ parisodheti.",
  "atk-s0504a4:146_4": "Thinamiddhaṁ pahāya vigatathinamiddho viharati ālokasaññī sato sampajāno,",
  "atk-s0504a4:146_5": "thinamiddhā cittaṁ parisodheti.",
  "atk-s0504a4:146_6": "Uddhaccakukkuccaṁ pahāya anuddhato viharati ajjhattaṁ upasantacitto uddhaccakukkuccā cittaṁ parisodheti.",
  "atk-s0504a4:146_7": "Vicikicchaṁ pahāya tiṇṇavicikiccho viharati akathaṁkathī kusalesu dhammesu,",
  "atk-s0504a4:146_8": "vicikicchāya cittaṁ parisodhetī”ti.",
  "atk-s0504a4:147_0": "Tattha yathā nīvaraṇānaṁ pahānaṁ hoti,",
  "atk-s0504a4:147_1": "taṁ veditabbaṁ.",
  "atk-s0504a4:147_2": "Kathañca nesaṁ pahānaṁ hoti?",
  "atk-s0504a4:147_3": "Kāmacchandassa tāva asubhanimitte yonisomanasikārena pahānaṁ hoti,",
  "atk-s0504a4:147_4": "subhanimitte ayonisomanasikārenassa uppatti.",
  "atk-s0504a4:147_5": "Tenāha bhagavā –",
  "atk-s0504a4:148_0": "“Atthi,",
  "atk-s0504a4:148_1": "bhikkhave,",
  "atk-s0504a4:148_2": "subhanimittaṁ.",
  "atk-s0504a4:148_3": "Tattha ayonisomanasikārabahulīkāro ayamāhāro anuppannassa vā kāmacchandassa uppādāya,",
  "atk-s0504a4:148_4": "uppannassa vā kāmacchandassa bhiyyobhāvāya vepullāyā”ti.",
  "atk-s0504a4:149_0": "Evaṁ subhanimitte ayonisomanasikārena uppajjantassa kāmacchandassa tappaṭipakkhato asubhanimitte yonisomanasikārena pahānaṁ hoti.",
  "atk-s0504a4:149_1": "Tattha asubhanimittaṁ nāma asubhampi asubhārammaṇampi,",
  "atk-s0504a4:149_2": "yonisomanasikāro nāma upāyamanasikāro,",
  "atk-s0504a4:149_3": "pathamanasikāro,",
  "atk-s0504a4:149_4": "anicce aniccanti vā,",
  "atk-s0504a4:149_5": "dukkhe dukkhanti vā,",
  "atk-s0504a4:149_6": "anattani anattāti vā,",
  "atk-s0504a4:149_7": "asubhe asubhanti vā manasikāro.",
  "atk-s0504a4:149_8": "Taṁ tattha bahulaṁ pavattayato kāmacchando pahīyati.",
  "atk-s0504a4:149_9": "Tenāha bhagavā –",
  "atk-s0504a4:150_0": "“Atthi,",
  "atk-s0504a4:150_1": "bhikkhave,",
  "atk-s0504a4:150_2": "asubhanimittaṁ.",
  "atk-s0504a4:150_3": "Tattha yonisomanasikārabahulīkāro –",
  "atk-s0504a4:150_4": "ayamāhāro anuppannassa vā kāmacchandassa anuppādāya,",
  "atk-s0504a4:150_5": "uppannassa vā kāmacchandassa pahānāyā”ti.",
  "atk-s0504a4:151_0": "Apica cha dhammā kāmacchandassa pahānāya saṁvattanti –",
  "atk-s0504a4:151_1": "asubhanimittassa uggaho,",
  "atk-s0504a4:151_2": "asubhabhāvanānuyogo,",
  "atk-s0504a4:151_3": "indriyesu guttadvāratā,",
  "atk-s0504a4:151_4": "bhojane mattaññutā,",
  "atk-s0504a4:151_5": "kalyāṇamittatā,",
  "atk-s0504a4:151_6": "sappāyakathāti.",
  "atk-s0504a4:151_7": "Dasavidhañhi asubhanimittaṁ uggaṇhantassapi kāmacchando pahīyati,",
  "atk-s0504a4:151_8": "bhāventassapi,",
  "atk-s0504a4:151_9": "indriyesu pihitadvārassapi catunnaṁ pañcannaṁ ālopānaṁ okāse sati udakaṁ pivitvā yāpanasīlatāya bhojane mattaññunopi.",
  "atk-s0504a4:151_10": "Tena vuttaṁ –",
  "atk-s0504a4:152_0": "“Cattāro pañca ālope, abhutvā udakaṁ pive;",
  "atk-s0504a4:153_0": "Alaṁ phāsuvihārāya, pahitattassa bhikkhuno”ti. ;",
  "atk-s0504a4:154_0": "Asubhakammikatissattherasadise kalyāṇamitte sevantassapi kāmacchando pahīyati,",
  "atk-s0504a4:154_1": "ṭhānanisajjādīsu dasaasubhanissitasappāyakathāyapi pahīyati.",
  "atk-s0504a4:154_2": "Tena vuttaṁ “cha dhammā kāmacchandassa pahānāya saṁvattantī”ti.",
  "atk-s0504a4:155_0": "Paṭighanimitte āyonisomanasikārena byāpādassa uppādo hoti.",
  "atk-s0504a4:155_1": "Tattha paṭighampi paṭighanimittaṁ,",
  "atk-s0504a4:155_2": "paṭighārammaṇampi paṭighanimittaṁ.",
  "atk-s0504a4:155_3": "Ayonisomanasikāro sabbattha ekalakkhaṇo eva.",
  "atk-s0504a4:155_4": "Taṁ tasmiṁ nimitte bahulaṁ pavattayato byāpādo uppajjati.",
  "atk-s0504a4:155_5": "Tenāha bhagavā –",
  "atk-s0504a4:156_0": "“Atthi,",
  "atk-s0504a4:156_1": "bhikkhave,",
  "atk-s0504a4:156_2": "paṭighanimittaṁ.",
  "atk-s0504a4:156_3": "Tattha ayonisomanasikārabahulīkāro –",
  "atk-s0504a4:156_4": "ayamāhāro anuppannassa vā byāpādassa uppādāya,",
  "atk-s0504a4:156_5": "uppannassa vā byāpādassa bhiyyobhāvāya vepullāyā”ti.",
  "atk-s0504a4:157_0": "Mettāya pana cetovimuttiyā yonisomanasikārenassa pahānaṁ hoti.",
  "atk-s0504a4:157_1": "Tattha “mettā”ti vutte appanāpi upacāropi vaṭṭati,",
  "atk-s0504a4:157_2": "“cetovimuttī”ti pana appanāva.",
  "atk-s0504a4:157_3": "Yonisomanasikāro vuttalakkhaṇova.",
  "atk-s0504a4:157_4": "Taṁ tattha bahulaṁ pavattayato byāpādo pahīyati.",
  "atk-s0504a4:157_5": "Tenāha bhagavā –",
  "atk-s0504a4:158_0": "“Atthi,",
  "atk-s0504a4:158_1": "bhikkhave,",
  "atk-s0504a4:158_2": "mettācetovimutti.",
  "atk-s0504a4:158_3": "Tattha yonisomanasikārabahulīkāro ayamāhāro anuppannassa vā byāpādassa anuppādāya uppannassa vā byāpādassa pahānāyā”ti.",
  "atk-s0504a4:159_0": "Apica cha dhammā byāpādassa pahānāya saṁvattanti –",
  "atk-s0504a4:159_1": "mettānimittassa uggaho,",
  "atk-s0504a4:159_2": "mettābhāvanā,",
  "atk-s0504a4:159_3": "kammassakatāpaccavekkhaṇā,",
  "atk-s0504a4:159_4": "paṭisaṅkhānabahulatā,",
  "atk-s0504a4:159_5": "kalyāṇamittatā,",
  "atk-s0504a4:159_6": "sappāyakathāti.",
  "atk-s0504a4:159_7": "Odhisakānodhisakadisāpharaṇānañhi aññataravasena mettaṁ uggaṇhantassapi byāpādo pahīyati,",
  "atk-s0504a4:159_8": "odhiso anodhiso disāpharaṇavasena mettaṁ bhāventassapi byāpādo pahīyati,",
  "atk-s0504a4:159_9": "“tvaṁ etassa kuddho kiṁ karissasi,",
  "atk-s0504a4:159_10": "kimassa sīlādīni vināsetuṁ sakkhissasi nanu tvaṁ attano kammena āgantvā attano kammeneva gamissasi,",
  "atk-s0504a4:159_11": "parassa kujjhanaṁ nāma vītaccikaṅgāratattaayasalākagūthādīni gahetvā paraṁ paharitukāmatā viya hoti.",
  "atk-s0504a4:159_12": "Esopi tava kuddho kiṁ karissati,",
  "atk-s0504a4:159_13": "kiṁ te sīlādīni vināsetuṁ sakkhissati esa attano kammena āgantvā attano kammeneva gamissati,",
  "atk-s0504a4:159_14": "appaṭicchitapaheṇakaṁ viya,",
  "atk-s0504a4:159_15": "paṭivātaṁ khittarajomuṭṭhi viya ca etasseva esa kodho matthake patissatī”ti evaṁ attano ca parassa cāti ubhayesaṁ kammassakataṁ paccavekkhatopi,",
  "atk-s0504a4:159_16": "paccavekkhitvā paṭisaṅkhāne ṭhitassapi,",
  "atk-s0504a4:159_17": "assaguttattherasadise mettābhāvanārate kalyāṇamitte sevantassāpi byāpādo pahīyati,",
  "atk-s0504a4:159_18": "ṭhānanisajjādīsu mettānissitasappāyakathāyapi pahīyati.",
  "atk-s0504a4:159_19": "Tena vuttaṁ “cha dhammā byāpādassa pahānāya saṁvattantī”ti.",
  "atk-s0504a4:160_0": "Aratiādīsu ayonisomanasikārena thinamiddhassa uppādo hoti.",
  "atk-s0504a4:160_1": "Arati nāma ukkaṇṭhitatā,",
  "atk-s0504a4:160_2": "tandī nāma kāyālasiyaṁ,",
  "atk-s0504a4:160_3": "vijambhitā nāma kāyavinamanā,",
  "atk-s0504a4:160_4": "bhattasammado nāma bhattamucchā bhattapariḷāho,",
  "atk-s0504a4:160_5": "cetaso līnattaṁ nāma cittassa līnākāro.",
  "atk-s0504a4:160_6": "Imesu aratiādīsu ayonisomanasikāraṁ bahulaṁ pavattayato thinamiddhaṁ uppajjati.",
  "atk-s0504a4:160_7": "Tenāha bhagavā –",
  "atk-s0504a4:161_0": "“Atthi,",
  "atk-s0504a4:161_1": "bhikkhave,",
  "atk-s0504a4:161_2": "arati tandī vijambhitā bhattasammado cetaso līnattaṁ.",
  "atk-s0504a4:161_3": "Tattha ayonisomanasikārabahulīkāro –",
  "atk-s0504a4:161_4": "ayamāhāro anuppannassa vā thinamiddhassa uppādāya,",
  "atk-s0504a4:161_5": "uppannassa vā thinamiddhassa bhiyyobhāvāya vepullāyā”ti.",
  "atk-s0504a4:162_0": "Ārambhadhātuādīsu pana yonisomanasikārena thinamiddhassa pahānaṁ hoti.",
  "atk-s0504a4:162_1": "Ārambhadhātu nāma paṭhamārambhavīriyaṁ,",
  "atk-s0504a4:162_2": "nikkamadhātu nāma kosajjato nikkhantatāya tato balavataraṁ,",
  "atk-s0504a4:162_3": "parakkamadhātu nāma paraṁ paraṁ ṭhānaṁ akkamanato tatopi balavataraṁ.",
  "atk-s0504a4:162_4": "Imasmiṁ tippabhede vīriye yonisomanasikāraṁ bahulaṁ pavattayato thinamiddhaṁ pahīyati. Tenāha –",
  "atk-s0504a4:163_0": "“Atthi,",
  "atk-s0504a4:163_1": "bhikkhave,",
  "atk-s0504a4:163_2": "ārambhadhātu,",
  "atk-s0504a4:163_3": "nikkamadhātu,",
  "atk-s0504a4:163_4": "parakkamadhātu.",
  "atk-s0504a4:163_5": "Tattha yonisomanasikārabahulīkāro –",
  "atk-s0504a4:163_6": "ayamāhāro anuppannassa vā thinamiddhassa anuppādāya,",
  "atk-s0504a4:163_7": "uppannassa vā thinamiddhassa pahānāyā”ti.",
  "atk-s0504a4:164_0": "Apica cha dhammā thinamiddhassa pahānāya saṁvattanti,",
  "atk-s0504a4:164_1": "atibhojane nimittaggāho –",
  "atk-s0504a4:164_2": "iriyāpathasamparivattanatā,",
  "atk-s0504a4:164_3": "ālokasaññāmanasikāro,",
  "atk-s0504a4:164_4": "abbhokāsavāso,",
  "atk-s0504a4:164_5": "kalyāṇamittatā,",
  "atk-s0504a4:164_6": "sappāyakathāti.",
  "atk-s0504a4:164_7": "Āharahatthakabhuttavamitakatatthavaṭṭakaalaṁsāṭakakākamāsakabhojanaṁ bhuñjitvā rattiṭṭhānadivāṭṭhāne",
  "atk-s0504a4:164_8": "nisinnassa hi samaṇadhammaṁ karoto thinamiddhaṁ mahāhatthī viya ottharantaṁ āgacchati,",
  "atk-s0504a4:164_9": "catupañcaālopaokāsaṁ pana ṭhapetvā pānīyaṁ pivitvā yāpanasīlassa bhikkhuno taṁ na hoti.",
  "atk-s0504a4:164_10": "Evaṁ atibhojane nimittaṁ gaṇhantassapi thinamiddhaṁ pahīyati.",
  "atk-s0504a4:164_11": "Yasmiṁ iriyāpathe thinamiddhaṁ okkamati,",
  "atk-s0504a4:164_12": "tato aññaṁ parivattentassapi,",
  "atk-s0504a4:164_13": "rattiṁ candālokaṁ dīpālokaṁ ukkālokaṁ divā sūriyālokaṁ manasikarontassapi,",
  "atk-s0504a4:164_14": "abbhokāse vasantassapi mahākassapattherasadise vigatathinamiddhe kalyāṇamitte sevantassapi thinamiddhaṁ pahīyati,",
  "atk-s0504a4:164_15": "ṭhānanisajjādīsu dhutaṅganissitasappāyakathāyapi pahīyati.",
  "atk-s0504a4:164_16": "Tena vuttaṁ “cha dhammā thinamiddhassa pahānāya saṁvattantī”ti.",
  "atk-s0504a4:165_0": "Cetaso avūpasame ayonisomanasikārena uddhaccakukkuccassa uppādo hoti.",
  "atk-s0504a4:165_1": "Avūpasamo nāma avūpasantākāro,",
  "atk-s0504a4:165_2": "atthato taṁ uddhaccakukkuccameva.",
  "atk-s0504a4:165_3": "Tattha ayonisomanasikāraṁ bahulaṁ pavattayato uddhaccakukkuccaṁ uppajjati. Tenāha –",
  "atk-s0504a4:166_0": "“Atthi,",
  "atk-s0504a4:166_1": "bhikkhave,",
  "atk-s0504a4:166_2": "cetaso avūpasamo.",
  "atk-s0504a4:166_3": "Tattha ayonisomanasikārabahulīkāro –",
  "atk-s0504a4:166_4": "ayamāhāro anuppannassa vā uddhaccakukkuccassa uppādāya,",
  "atk-s0504a4:166_5": "uppannassa vā uddhaccakukkuccassa bhiyyobhāvāya vepullāyā”ti.",
  "atk-s0504a4:167_0": "Samādhisaṅkhāte pana cetaso vūpasame yonisomanasikārenassa pahānaṁ hoti. Tenāha –",
  "atk-s0504a4:168_0": "“Atthi,",
  "atk-s0504a4:168_1": "bhikkhave,",
  "atk-s0504a4:168_2": "cetaso vūpasamo.",
  "atk-s0504a4:168_3": "Tattha yonisomanasikārabahulīkāro –",
  "atk-s0504a4:168_4": "ayamāhāro anuppannassa vā uddhaccakukkuccassa anuppādāya,",
  "atk-s0504a4:168_5": "uppannassa vā uddhaccakukkuccassa pahānāyā”ti.",
  "atk-s0504a4:169_0": "Apica cha dhammā uddhaccakukkuccassa pahānāya saṁvattanti –",
  "atk-s0504a4:169_1": "bahussutatā,",
  "atk-s0504a4:169_2": "paripucchakatā,",
  "atk-s0504a4:169_3": "vinaye pakataññutā,",
  "atk-s0504a4:169_4": "vuḍḍhasevitā,",
  "atk-s0504a4:169_5": "kalyāṇamittatā,",
  "atk-s0504a4:169_6": "sappāyakathāti.",
  "atk-s0504a4:169_7": "Bāhusaccenapi hi ekaṁ vā dve vā tayo vā cattāro vā pañca vā nikāye pāḷivasena ca atthavasena ca uggaṇhantassapi uddhaccakukkuccaṁ pahīyati,",
  "atk-s0504a4:169_8": "kappiyākappiyaparipucchābahulassapi,",
  "atk-s0504a4:169_9": "vinayapaññattiyaṁ ciṇṇavasībhāvatāya pakataññunopi,",
  "atk-s0504a4:169_10": "vuḍḍhe mahallakatthere upasaṅkamantassapi,",
  "atk-s0504a4:169_11": "upālittherasadise vinayadhare kalyāṇamitte sevantassapi uddhaccakukkuccaṁ pahīyati,",
  "atk-s0504a4:169_12": "ṭhānanisajjādīsu kappiyākappiyanissitasappāyakathāyapi pahīyati.",
  "atk-s0504a4:169_13": "Tena vuttaṁ “cha dhammā uddhaccakukkuccassa pahānāya saṁvattantī”ti.",
  "atk-s0504a4:170_0": "Vicikicchāṭṭhāniyesu dhammesu ayonisomanasikārena vicikicchāya uppādo hoti.",
  "atk-s0504a4:170_1": "Vicikicchāṭṭhāniyā dhammā nāma punappunaṁ vicikicchāya kāraṇattā vicikicchāva.",
  "atk-s0504a4:170_2": "Tattha ayonisomanasikāraṁ bahulaṁ pavattayato vicikicchā uppajjati. Tenāha –",
  "atk-s0504a4:171_0": "“Atthi,",
  "atk-s0504a4:171_1": "bhikkhave,",
  "atk-s0504a4:171_2": "vicikicchāṭṭhāniyā dhammā.",
  "atk-s0504a4:171_3": "Tattha ayonisomanasikārabahulīkāro –",
  "atk-s0504a4:171_4": "ayamāhāro anuppannāya vā vicikicchāya uppādāya,",
  "atk-s0504a4:171_5": "uppannāya vā vicikicchāya bhiyyobhāvāya vepullāyā”ti.",
  "atk-s0504a4:172_0": "Kusalādidhammesu pana yonisomanasikārena vicikicchāya pahānaṁ hoti. Tenāha –",
  "atk-s0504a4:173_0": "“Atthi,",
  "atk-s0504a4:173_1": "bhikkhave,",
  "atk-s0504a4:173_2": "kusalākusalā dhammā,",
  "atk-s0504a4:173_3": "sāvajjānavajjā dhammā,",
  "atk-s0504a4:173_4": "sevitabbāsevitabbā dhammā,",
  "atk-s0504a4:173_5": "hīnapaṇītā dhammā,",
  "atk-s0504a4:173_6": "kaṇhasukkasappaṭibhāgā dhammā.",
  "atk-s0504a4:173_7": "Tattha yonisomanasikārabahulīkāro ayamāhāro anuppannāya vā vicikicchāya anuppādāya,",
  "atk-s0504a4:173_8": "uppannāya vā vicikicchāya pahānāyā”ti.",
  "atk-s0504a4:174_0": "Apica cha dhammā vicikicchāya pahānāya saṁvattanti bahussutatā,",
  "atk-s0504a4:174_1": "paripucchakatā,",
  "atk-s0504a4:174_2": "vinaye pakataññutā,",
  "atk-s0504a4:174_3": "adhimokkhabahulatā,",
  "atk-s0504a4:174_4": "kalyāṇamittatā,",
  "atk-s0504a4:174_5": "sappāyakathāti.",
  "atk-s0504a4:174_6": "Bāhusaccavasenapi hi ekaṁ vā…pe…",
  "atk-s0504a4:174_7": "pañca vā nikāye pāḷivasena ca atthavasena ca uggaṇhantassapi vicikicchā pahīyati,",
  "atk-s0504a4:174_8": "tīṇi ratanāni ārabbha kusalādibhedesu dhammesu paripucchābahulassapi,",
  "atk-s0504a4:174_9": "vinaye ciṇṇavasībhāvassapi,",
  "atk-s0504a4:174_10": "tīsu ratanesu okappanīya,",
  "atk-s0504a4:174_11": "saddhāsaṅkhāta,",
  "atk-s0504a4:174_12": "adhimokkhabahulassapi,",
  "atk-s0504a4:174_13": "saddhādhimutte vakkalittherasadise kalyāṇamitte sevantassapi vicikicchā pahīyati,",
  "atk-s0504a4:174_14": "ṭhānanisajjādīsu tiṇṇaṁ ratanānaṁ guṇanissitasappāyakathāyapi pahīyati.",
  "atk-s0504a4:174_15": "Tena vuttaṁ “cha dhammā vicikicchāya pahānāya saṁvattantī”ti.",
  "atk-s0504a4:175_0": "Ettha ca yathāvuttehi tehi tehi dhammehi vikkhambhanavasena pahīnānaṁ imesaṁ nīvaraṇānaṁ kāmacchandanīvaraṇassa",
  "atk-s0504a4:175_1": "tāva arahattamaggena accantappahānaṁ hoti,",
  "atk-s0504a4:175_2": "tathā thinamiddhanīvaraṇassa uddhaccanīvaraṇassa ca.",
  "atk-s0504a4:175_3": "Byāpādanīvaraṇassa pana kukkuccanīvaraṇassa ca anāgāmimaggena,",
  "atk-s0504a4:175_4": "vicikicchānīvaraṇassa sotāpattimaggena accantappahānaṁ hoti.",
  "atk-s0504a4:175_5": "Tasmā tesaṁ tathā pahānāya upakāradhamme dassetuṁ “āraddhaṁ hoti vīriya”ntiādi āraddhaṁ.",
  "atk-s0504a4:175_6": "Idameva vā yathāvuttaṁ abhijjhādīnaṁ nīvaraṇānaṁ pahānaṁ,",
  "atk-s0504a4:175_7": "yasmā hīnavīriyatāya kusītena,",
  "atk-s0504a4:175_8": "anupaṭṭhitassatitāya muṭṭhassatinā,",
  "atk-s0504a4:175_9": "apaṭippassaddhadarathatāya sāraddhakāyena,",
  "atk-s0504a4:175_10": "asamāhitatāya vikkhittacittena na kadācipi te sakkā nibbattetuṁ,",
  "atk-s0504a4:175_11": "pageva itaraṁ,",
  "atk-s0504a4:175_12": "tasmā yathā paṭipannassa so abhijjhādīnaṁ vigamo pahānaṁ sambhavati,",
  "atk-s0504a4:175_13": "taṁ dassetuṁ “āraddhaṁ hoti vīriya”ntiādi āraddhaṁ.",
  "atk-s0504a4:175_14": "Tassattho –",
  "atk-s0504a4:175_15": "tesaṁ nīvaraṇānaṁ pahānāya sabbesampi vā saṁkilesadhammānaṁ samucchindanatthāya vīriyaṁ āraddhaṁ hoti,",
  "atk-s0504a4:175_16": "paggahitaṁ asithilappavattanti vuttaṁ hoti.",
  "atk-s0504a4:175_17": "Āraddhattā eva ca antarā saṅkocassa anāpajjanato asallīnaṁ.",
  "atk-s0504a4:176_0": "Upaṭṭhitā sati asammuṭṭhāti na kevalañca vīriyameva,",
  "atk-s0504a4:176_1": "satipi ārammaṇābhimukhabhāvena upaṭṭhitā hoti,",
  "atk-s0504a4:176_2": "tathā upaṭṭhitattā eva ca cirakatacirabhāsitānaṁ saraṇasamatthatāya asammuṭṭhā.",
  "atk-s0504a4:176_3": "Passaddhoti kāyacittadarathappassambhanena kāyopissa passaddho hoti.",
  "atk-s0504a4:176_4": "Tattha yasmā nāmakāye passaddhe rūpakāyopissa passaddho eva hoti,",
  "atk-s0504a4:176_5": "tasmā “nāmakāyo rūpakāyo”ti avisesetvā “passaddho kāyo”ti vuttaṁ.",
  "atk-s0504a4:176_6": "Asāraddhoti so ca passaddhattā eva asāraddho,",
  "atk-s0504a4:176_7": "vigatadarathoti vuttaṁ hoti.",
  "atk-s0504a4:176_8": "Samāhitaṁ cittaṁ ekagganti cittampissa sammā āhitaṁ suṭṭhu ṭhapitaṁ appitaṁ viya hoti,",
  "atk-s0504a4:176_9": "samāhitattā eva ca ekaggaṁ acalaṁ nipphandanaṁ niriñjananti.",
  "atk-s0504a4:177_0": "Ettāvatā jhānamaggānaṁ pubbabhāgapaṭipadā kathitā. Tenevāha –",
  "atk-s0504a4:178_0": "“Carampi,",
  "atk-s0504a4:178_1": "bhikkhave,",
  "atk-s0504a4:178_2": "bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccatī”ti.",
  "atk-s0504a4:179_0": "Tassattho heṭṭhā vutto eva.",
  "atk-s0504a4:180_0": "Gāthāsu yataṁ careti yatamāno careyya,",
  "atk-s0504a4:180_1": "caṅkamanādivasena gamanaṁ kappentopi “anuppannānaṁ pāpakānaṁ akusalānaṁ dhammānaṁ anuppādāya chandaṁ",
  "atk-s0504a4:180_2": "janeti vāyamatī”tiādinā nayena vuttasammappadhānavīriyavasena yatanto ghaṭento vāyamanto yathā akusalā",
  "atk-s0504a4:180_3": "dhammā pahīyanti,",
  "atk-s0504a4:180_4": "kusalā dhammā bhāvanāpāripūriṁ gacchanti,",
  "atk-s0504a4:180_5": "evaṁ gamanaṁ kappeyyāti attho.",
  "atk-s0504a4:180_6": "Esa nayo sesesupi.",
  "atk-s0504a4:180_7": "Keci pana “yata”nti etassa saṁyatoti atthaṁ vadanti.",
  "atk-s0504a4:180_8": "Tiṭṭheti tiṭṭheyya ṭhānaṁ kappeyya.",
  "atk-s0504a4:180_9": "Accheti nisīdeyya.",
  "atk-s0504a4:180_10": "Sayeti nipajjeyya.",
  "atk-s0504a4:180_11": "Yatamenaṁ pasārayeti etaṁ pasāretabbaṁ hatthapādādiṁ yataṁ yatamāno yathāvuttavīriyasamaṅgīyeva hutvā pasāreyya,",
  "atk-s0504a4:180_12": "sabbattha pamādaṁ vijaheyyāti adhippāyo.",
  "atk-s0504a4:181_0": "Idāni yathā paṭipajjanto yataṁ yatamāno nāma hoti,",
  "atk-s0504a4:181_1": "taṁ paṭipadaṁ dassetuṁ “uddha”ntiādi vuttaṁ.",
  "atk-s0504a4:181_2": "Tattha uddhanti upari.",
  "atk-s0504a4:181_3": "Tiriyanti tiriyato,",
  "atk-s0504a4:181_4": "puratthimadisādivasena samantato disābhāgesūti attho.",
  "atk-s0504a4:181_5": "Apācīnanti heṭṭhā.",
  "atk-s0504a4:181_6": "Yāvatā jagato gatīti yattakā sattasaṅkhārabhedassa lokassa pavatti,",
  "atk-s0504a4:181_7": "tattha sabbatthāti attho.",
  "atk-s0504a4:181_8": "Ettāvatā anavasesato sammasanañāṇassa visayaṁ saṅgahetvā dasseti.",
  "atk-s0504a4:181_9": "Samavekkhitāti sammā hetunā ñāyena avekkhitā,",
  "atk-s0504a4:181_10": "aniccādivasena vipassakoti vuttaṁ hoti.",
  "atk-s0504a4:181_11": "Dhammānanti sattasuññānaṁ.",
  "atk-s0504a4:181_12": "Khandhānanti rūpādīnaṁ pañcannaṁ khandhānaṁ.",
  "atk-s0504a4:181_13": "Udayabbayanti udayañca vayañca.",
  "atk-s0504a4:181_14": "Idaṁ vuttaṁ hoti –",
  "atk-s0504a4:181_15": "upari tiriyaṁ adhoti tisaṅgahe sabbasmiṁ loke atītādibhedabhinnānaṁ pañcupādānakkhandhasaṅkhātānaṁ sabbesaṁ",
  "atk-s0504a4:181_16": "rūpārūpadhammānaṁ aniccatādisammasanādhigatena udayabbayañāṇena pañcavīsatiyā ākārehi udayaṁ,",
  "atk-s0504a4:181_17": "pañcavīsatiyā ākārehi vayañca samavekkhitā samanupassitā bhaveyyāti.",
  "atk-s0504a4:182_0": "Cetosamathasāmīcinti cittasaṁkilesānaṁ accantavūpasamanato cetosamathasaṅkhātassa ariyamaggassa anucchavikapaṭipadaṁ ñāṇadassanavisuddhiṁ.",
  "atk-s0504a4:182_1": "Sikkhamānanti paṭipajjamānaṁ bhāventaṁ ñāṇaparamparaṁ nibbattentaṁ.",
  "atk-s0504a4:182_2": "Sadāti sabbakālaṁ,",
  "atk-s0504a4:182_3": "rattiñceva divā ca.",
  "atk-s0504a4:182_4": "Satanti catusampajaññena samannāgatāya satiyā satokāriṁ.",
  "atk-s0504a4:182_5": "Satataṁ pahitattoti sabbakālaṁ pahitatto nibbānaṁ paṭipesitattoti tathāvidhaṁ bhikkhuṁ buddhādayo ariyā āhu ācikkhanti kathenti.",
  "atk-s0504a4:182_6": "Sesaṁ vuttanayameva.",
  "atk-s0504a4:183_0": "Dvādasamasuttavaṇṇanā niṭṭhitā.",
  "atk-s0504a4:184_0": "13. Lokasuttavaṇṇanā",
  "atk-s0504a4:185_0": "112.",
  "atk-s0504a4:185_1": "Terasame lokoti lujjanapalujjanaṭṭhena loko,",
  "atk-s0504a4:185_2": "atthato purimaṁ ariyasaccadvayaṁ idha pana dukkhaṁ ariyasaccaṁ veditabbaṁ.",
  "atk-s0504a4:185_3": "Svāyaṁ sattaloko,",
  "atk-s0504a4:185_4": "saṅkhāraloko,",
  "atk-s0504a4:185_5": "okāsalokoti vibhāgato sarūpato ca heṭṭhā vuttoyeva.",
  "atk-s0504a4:185_6": "Apica khandhalokādivasena ca anekavidho loko. Yathāha –",
  "atk-s0504a4:186_0": "“Lokoti khandhaloko,",
  "atk-s0504a4:186_1": "dhātuloko,",
  "atk-s0504a4:186_2": "āyatanaloko,",
  "atk-s0504a4:186_3": "vipattibhavaloko,",
  "atk-s0504a4:186_4": "vipattisambhavaloko,",
  "atk-s0504a4:186_5": "sampattibhavaloko,",
  "atk-s0504a4:186_6": "sampattisambhavaloko,",
  "atk-s0504a4:186_7": "eko loko sabbe sattā ahāraṭṭhitikā,",
  "atk-s0504a4:186_8": "dve lokā nāmañca rūpañca,",
  "atk-s0504a4:186_9": "tayo lokā tisso vedanā,",
  "atk-s0504a4:186_10": "cattāro lokā cattāro āhārā,",
  "atk-s0504a4:186_11": "pañca lokā pañcupādānakkhandhā,",
  "atk-s0504a4:186_12": "cha lokā cha ajjhattikāni āyatanāni,",
  "atk-s0504a4:186_13": "satta lokā satta viññāṇaṭṭhitiyo,",
  "atk-s0504a4:186_14": "aṭṭha lokā aṭṭha lokadhammā,",
  "atk-s0504a4:186_15": "nava lokā nava sattāvāsā,",
  "atk-s0504a4:186_16": "dasa lokā dasāyatanāni,",
  "atk-s0504a4:186_17": "dvādasa lokā dvādasāyatanāni,",
  "atk-s0504a4:186_18": "aṭṭhārasa lokā aṭṭhārasa dhātuyo”ti.",
  "atk-s0504a4:187_0": "Evamanekadhā vibhattopi loko pañcasu upādānakkhandhesu eva saṅgahaṁ samosaraṇaṁ gacchati,",
  "atk-s0504a4:187_1": "upādānakkhandhā ca dukkhaṁ ariyasaccaṁ jātipi dukkhā …pe…",
  "atk-s0504a4:187_2": "saṁkhittena pañcupādānakkhandhāpi dukkhāti.",
  "atk-s0504a4:187_3": "Tena vuttaṁ “atthato purimaṁ ariyasaccadvayaṁ,",
  "atk-s0504a4:187_4": "idha pana dukkhaṁ ariyasaccaṁ veditabba”nti.",
  "atk-s0504a4:187_5": "Nanu ca lujjanapalujjanaṭṭho avisesena pañcasu khandhesu sambhavatīti?",
  "atk-s0504a4:187_6": "Saccaṁ sambhavati.",
  "atk-s0504a4:187_7": "Yaṁ pana na lujjatīti gahitaṁ,",
  "atk-s0504a4:187_8": "taṁ tathā na hoti,",
  "atk-s0504a4:187_9": "ekaṁseneva lujjati palujjatīti so lokoti upādānakkhandhesveva lokasaddo nirūḷhoti veditabbo.",
  "atk-s0504a4:187_10": "Tasmā lokoti dukkhaṁ ariyasaccaṁ eva.",
  "atk-s0504a4:188_0": "Yadipi tathāgata-",
  "atk-s0504a4:188_1": "saddassa heṭṭhā tathāgatasutte nānānayehi vitthārato attho vibhatto,",
  "atk-s0504a4:188_2": "tathāpi pāḷiyā atthasaṁvaṇṇanāmukhena ayamatthavibhāvanā –",
  "atk-s0504a4:188_3": "abhisambuddhoti “abhiññeyyato pariññeyyato”ti pubbe vuttavibhāgena vā avisesato tāva āsayānusayacariyādhimuttiādibhedato",
  "atk-s0504a4:188_4": "kusalākusalādivibhāgato vaṭṭappamāṇasaṇṭhānādibhedato,",
  "atk-s0504a4:188_5": "visesato vā pana “ayaṁ sassatāsayo,",
  "atk-s0504a4:188_6": "ayaṁ ucchedāsayo”tiādinā “kakkhaḷalakkhaṇā pathavīdhātu,",
  "atk-s0504a4:188_7": "paggharaṇalakkhaṇā āpodhātū”tiādinā ca abhivisiṭṭhena sayambhuñāṇena sammā aviparītaṁ yo yo attho yathā yathā bujjhitabbo,",
  "atk-s0504a4:188_8": "tathā tathā buddho ñāto attapaccakkho katoti abhisambuddho.",
  "atk-s0504a4:189_0": "Lokasmāti yathāvuttalokato.",
  "atk-s0504a4:189_1": "Visaṁyuttoti visaṁsaṭṭho,",
  "atk-s0504a4:189_2": "tappaṭibaddhānaṁ sabbesaṁ saṁyojanānaṁ sammadeva samucchinnattā tato vippamuttoti attho.",
  "atk-s0504a4:189_3": "Lokasamudayoti suttantanayena taṇhā,",
  "atk-s0504a4:189_4": "abhidhammanayena pana abhisaṅkhārehi saddhiṁ diyaḍḍhakilesasahassaṁ.",
  "atk-s0504a4:189_5": "Pahīnoti bodhimaṇḍe arahattamaggañāṇena samucchedappahānavasena savāsanaṁ pahīno.",
  "atk-s0504a4:189_6": "Lokanirodhoti nibbānaṁ.",
  "atk-s0504a4:189_7": "Sacchikatoti attapaccakkho kato.",
  "atk-s0504a4:189_8": "Lokanirodhagāminī paṭipadāti sīlādikkhandhattayasaṅgaho ariyo aṭṭhaṅgiko maggo.",
  "atk-s0504a4:189_9": "So hi lokanirodhaṁ nibbānaṁ gacchati adhigacchati,",
  "atk-s0504a4:189_10": "tadatthaṁ ariyehi paṭipajjīyati cāti lokanirodhagāminī paṭipadāti vuccati.",
  "atk-s0504a4:190_0": "Ettāvatā tathāni abhisambuddho yāthāvato gatoti tathāgatoti ayamattho dassito hoti.",
  "atk-s0504a4:190_1": "Cattāri hi ariyasaccāni tathāni nāma. Yathāha –",
  "atk-s0504a4:191_0": "“Cattārimāni,",
  "atk-s0504a4:191_1": "bhikkhave,",
  "atk-s0504a4:191_2": "tathāni avitathāni anaññathāni.",
  "atk-s0504a4:191_3": "Katamāni cattāri?",
  "atk-s0504a4:191_4": "Idaṁ dukkhanti,",
  "atk-s0504a4:191_5": "bhikkhave,",
  "atk-s0504a4:191_6": "tathametaṁ avitathametaṁ,",
  "atk-s0504a4:191_7": "anaññathameta”nti vitthāro.",
  "atk-s0504a4:192_0": "Apica tathāya gatoti tathāgato,",
  "atk-s0504a4:192_1": "tathaṁ gatoti tathāgato,",
  "atk-s0504a4:192_2": "gatoti ca avagato atīto patto paṭipannoti attho.",
  "atk-s0504a4:192_3": "Idaṁ vuttaṁ hoti –",
  "atk-s0504a4:192_4": "yasmā bhagavā sakalalokaṁ tīraṇapariññāya tathāya aviparītāya gato avagato,",
  "atk-s0504a4:192_5": "tasmā loko tathāgatena abhisambuddhoti tathāgato.",
  "atk-s0504a4:192_6": "Lokasamudayaṁ pahānapariññāya tathāya gato atītoti tathāgato.",
  "atk-s0504a4:192_7": "Lokanirodhaṁ sacchikiriyāya tathāya gato pattoti tathāgato.",
  "atk-s0504a4:192_8": "Lokanirodhagāminiṁ paṭipadaṁ tathaṁ aviparītaṁ gato paṭipannoti tathāgatoti.",
  "atk-s0504a4:192_9": "Evaṁ imissā pāḷiyā bhagavato tathāgatabhāvadīpanavasena attho veditabbo.",
  "atk-s0504a4:193_0": "Iti bhagavā catusaccābhisambodhanavasena attano tathāgatabhāvaṁ pakāsetvā idāni tattha diṭṭhādiabhisambodhivasenapi taṁ dassetuṁ “yaṁ,",
  "atk-s0504a4:193_1": "bhikkhave”tiādimāha.",
  "atk-s0504a4:193_2": "Aṅguttaraṭṭhakathāyaṁ pana “catūhi saccehi attano buddhabhāvaṁ kathetvā”tiādi vuttaṁ.",
  "atk-s0504a4:193_3": "Taṁ tathāgatasadda-",
  "atk-s0504a4:193_4": "buddhasaddānaṁ atthato ninnānākaraṇataṁ dassetuṁ vuttaṁ.",
  "atk-s0504a4:193_5": "Tathā ceva hi pāḷi pavattāti.",
  "atk-s0504a4:193_6": "Tattha diṭṭhanti rūpāyatanaṁ.",
  "atk-s0504a4:193_7": "Sutanti saddāyatanaṁ.",
  "atk-s0504a4:193_8": "Mutanti patvā gahetabbato gandhāyatanaṁ,",
  "atk-s0504a4:193_9": "rasāyatanaṁ,",
  "atk-s0504a4:193_10": "phoṭṭhabbāyatanañca.",
  "atk-s0504a4:193_11": "Viññātanti sukhadukkhādidhammārammaṇaṁ.",
  "atk-s0504a4:193_12": "Pattanti pariyesitvā vā apariyesitvā vā pattaṁ.",
  "atk-s0504a4:193_13": "Pariyesitanti pattaṁ vā appattaṁ vā pariyesitaṁ.",
  "atk-s0504a4:193_14": "Anuvicaritaṁ manasāti cittena anusañcaritaṁ.",
  "atk-s0504a4:193_15": "Kassa pana anuvicaritaṁ manasāti?",
  "atk-s0504a4:193_16": "Sadevakassa…pe…",
  "atk-s0504a4:193_17": "sadevamanussāyāti sambandhanīyaṁ.",
  "atk-s0504a4:193_18": "Tattha saha devehīti sadevako,",
  "atk-s0504a4:193_19": "tassa sadevakassa.",
  "atk-s0504a4:193_20": "Sesapadesupi eseva nayo.",
  "atk-s0504a4:194_0": "Sadevakavacanena cettha pañcakāmāvacaradevaggahaṇaṁ veditabbaṁ,",
  "atk-s0504a4:194_1": "samārakavacanena chaṭṭhakāmāvacaradevaggahaṇaṁ,",
  "atk-s0504a4:194_2": "sabrahmakavacanena brahmakāyikādibrahmaggahaṇaṁ,",
  "atk-s0504a4:194_3": "sassamaṇabrāhmaṇivacanena sāsanassa paccatthikasamaṇabrāhmaṇaggahaṇañceva samitapāpabāhitapāpasamaṇabrāhmaṇaggahaṇañca,",
  "atk-s0504a4:194_4": "pajāvacanena sattalokaggahaṇaṁ,",
  "atk-s0504a4:194_5": "sadevamanussavacanena sammutidevaavasesamanussaggahaṇaṁ.",
  "atk-s0504a4:194_6": "Evamettha tīhi padehi devamārabrahmehi saddhiṁ sattaloko,",
  "atk-s0504a4:194_7": "dvīhi pajāvasena sattaloko gahitoti veditabbo.",
  "atk-s0504a4:195_0": "Aparo nayo –",
  "atk-s0504a4:195_1": "sadevakaggahaṇena arūpāvacaradevaloko gahito,",
  "atk-s0504a4:195_2": "samārakavacanena chakāmāvacaradevaloko,",
  "atk-s0504a4:195_3": "sabrahmakavacanena rūpībrahmaloko,",
  "atk-s0504a4:195_4": "sassamaṇabrāhmaṇādivacanena sammutidevehi saha avasesasattaloko gahito.",
  "atk-s0504a4:195_5": "Apicettha sadevakavacanena ukkaṭṭhaparicchedato sabbalokavisayassa bhagavato abhisambuddhabhāve pakāsite",
  "atk-s0504a4:195_6": "yesamevaṁ siyā “māro nāma mahānubhāvo chakāmāvacarissaro vasavattī,",
  "atk-s0504a4:195_7": "brahmā pana tatopi mahānubhāvataro dasahi aṅgulīhi dasasu cakkavāḷasahassesu ālokaṁ pharati,",
  "atk-s0504a4:195_8": "uttamajjhānasamāpattisukhaṁ paṭisaṁvedeti.",
  "atk-s0504a4:195_9": "Puthū ca samaṇabrāhmaṇā iddhimanto dibbacakkhukā paracittaviduno mahānubhāvā saṁvijjanti.",
  "atk-s0504a4:195_10": "Ayañca sattakāyo ananto aparimāṇo,",
  "atk-s0504a4:195_11": "kimetesaṁ sabbesaṁyeva visayo anavasesato bhagavatā abhisambuddho”ti?",
  "atk-s0504a4:195_12": "Tesaṁ vimatiṁ vidhamento bhagavā “sadevakassa lokassā”tiādimāha.",
  "atk-s0504a4:196_0": "Porāṇā panāhu –",
  "atk-s0504a4:196_1": "“sadevakassā”ti devatāhi saddhiṁ avasesalokaṁ pariyādiyati,",
  "atk-s0504a4:196_2": "“samārakassā”ti mārena saddhiṁ avasesalokaṁ,",
  "atk-s0504a4:196_3": "“sabrahmakassā”ti brahmehi saddhiṁ avasesalokaṁ.",
  "atk-s0504a4:196_4": "Evaṁ sabbepi tibhavūpage satte tīsu padesu pakkhipitvā puna dvīhi padehi pariyādiyanto “sassamaṇabrāhmaṇiyā pajāya sadevamanussāyā”ti āha.",
  "atk-s0504a4:196_5": "Evaṁ pañcahipi padehi khandhattayaparicchinne sabbasatte pariyādiyati.",
  "atk-s0504a4:197_0": "Yasmā taṁ tathāgatena abhisambuddhanti iminā idaṁ dasseti –",
  "atk-s0504a4:197_1": "yaṁ aparimāṇāsu lokadhātūsu imassa sadevakassa lokassa “nīlaṁ pītaka”ntiādi rūpārammaṇaṁ cakkhudvāre āpāthaṁ āgacchati,",
  "atk-s0504a4:197_2": "taṁ sabbaṁ “ayaṁ satto imasmiṁ khaṇe imaṁ nāma rūpārammaṇaṁ disvā sumano vā dummano vā majjhatto vā jāto”ti tathāgatassa evaṁ abhisambuddhaṁ.",
  "atk-s0504a4:197_3": "Tathā yaṁ aparimāṇāsu lokadhātūsu imassa sadevakassa lokassa “bherisaddo mudiṅgasaddo”tiādi saddārammaṇaṁ sotadvāre āpāthaṁ āgacchati,",
  "atk-s0504a4:197_4": "“mūlagandho tacagandho”tiādi gandhārammaṇaṁ ghānadvāre āpāthamāgacchati,",
  "atk-s0504a4:197_5": "“mūlaraso khandharaso”tiādi rasārammaṇaṁ jivhādvāre āpāthamāgacchati,",
  "atk-s0504a4:197_6": "“kakkhaḷaṁ muduka”ntiādi pathavīdhātutejodhātuvāyodhātubhedaṁ phoṭṭhabbārammaṇaṁ kāyadvāre āpāthamāgacchati,",
  "atk-s0504a4:197_7": "“ayaṁ satto imasmiṁ khaṇe imaṁ nāma phoṭṭhabbaṁ phusitvā sumano vā dummano vā majjhatto vā jāto”ti sabbaṁ taṁ tathāgatassa evaṁ abhisambuddhaṁ.",
  "atk-s0504a4:198_0": "Tathā yaṁ aparimāṇāsu lokadhātūsu imassa sadevakassa lokassa sukhādibhedaṁ dhammārammaṇaṁ manodvāre āpāthamāgacchati,",
  "atk-s0504a4:198_1": "“ayaṁ satto imasmiṁ khaṇe imaṁ nāma dhammārammaṇaṁ jānitvā sumano vā dummano vā majjhatto vā jāto”ti sabbaṁ taṁ tathāgatassa evaṁ abhisambuddhaṁ.",
  "atk-s0504a4:198_2": "Evaṁ yaṁ imassa sadevakassa lokassa diṭṭhaṁ sutaṁ mutaṁ viññātaṁ,",
  "atk-s0504a4:198_3": "taṁ tathāgatena adiṭṭhaṁ vā asutaṁ vā amutaṁ vā aviññātaṁ vā natthi.",
  "atk-s0504a4:198_4": "Imassa pana mahājanassa pariyesitvā appattampi atthi,",
  "atk-s0504a4:198_5": "apariyesitvā appattampi atthi,",
  "atk-s0504a4:198_6": "pariyesitvā pattampi atthi,",
  "atk-s0504a4:198_7": "apariyesitvā pattampi atthi.",
  "atk-s0504a4:198_8": "Sabbampi tathāgatassa appattaṁ nāma natthi ñāṇena asacchikataṁ.",
  "atk-s0504a4:198_9": "Tato eva yaṁ aparimāṇāsu lokadhātūsu aparimāṇānaṁ sattānaṁ cakkhudvāre āpāthamāgacchantaṁ rūpārammaṇaṁ nāma atthi,",
  "atk-s0504a4:198_10": "taṁ bhagavā sabbaṁ sabbākārena jānāti passati.",
  "atk-s0504a4:198_11": "Evaṁ jānatā passatā cānena taṁ iṭṭhāniṭṭhādivasena vā diṭṭhasutamutaviññātesu labbhamānapadavasena vā “katamaṁ taṁ rūpaṁ rūpāyatanaṁ?",
  "atk-s0504a4:198_12": "Yaṁ rūpaṁ catunnaṁ mahābhūtānaṁ upādāya vaṇṇanibhā sanidassanaṁ sappaṭighaṁ nīlaṁ pītaka”ntiādinā nayena",
  "atk-s0504a4:198_13": "anekehi nāmehi terasahi vārehi dvepaññāsāya nayehi vibhajjamānaṁ tatheva hoti,",
  "atk-s0504a4:198_14": "vitathaṁ natthi.",
  "atk-s0504a4:198_15": "Esa nayo sotadvārādīsupi āpāthamāgacchantesu saddādīsu.",
  "atk-s0504a4:199_0": "Tasmā tathāgatoti vuccatīti yaṁ yathā lokena gataṁ,",
  "atk-s0504a4:199_1": "tassa tatheva gatattā tathāgatoti vuccati.",
  "atk-s0504a4:199_2": "Pāḷiyaṁ pana “abhisambuddha”nti vuttaṁ,",
  "atk-s0504a4:199_3": "taṁ tathāgatasaddena samānatthaṁ.",
  "atk-s0504a4:199_4": "Iminā tathādassibhāvato tathāgatoti ayamattho dassito hoti.",
  "atk-s0504a4:199_5": "Vuttañhetaṁ dhammasenāpatinā –",
  "atk-s0504a4:200_0": "“Na tassa addiṭṭhamidhatthi kiñci,",
  "atk-s0504a4:201_0": "Atho aviññātamajānitabbaṁ;",
  "atk-s0504a4:202_0": "Sabbaṁ abhiññāsi yadatthi neyyaṁ,",
  "atk-s0504a4:203_0": "Tathāgato tena samantacakkhū”ti. ;",
  "atk-s0504a4:204_0": "Suttantepi vuttaṁ bhagavatā –",
  "atk-s0504a4:205_0": "“Yaṁ,",
  "atk-s0504a4:205_1": "bhikkhave,",
  "atk-s0504a4:205_2": "sadevakassa lokassa…pe…",
  "atk-s0504a4:205_3": "sadevamanussāya pajāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā,",
  "atk-s0504a4:205_4": "tamahaṁ jānāmi,",
  "atk-s0504a4:205_5": "tamahaṁ abbhaññāsiṁ,",
  "atk-s0504a4:205_6": "taṁ tathāgatassa viditaṁ,",
  "atk-s0504a4:205_7": "taṁ tathāgato na upaṭṭhāsī”ti.",
  "atk-s0504a4:206_0": "Yañca,",
  "atk-s0504a4:206_1": "bhikkhave,",
  "atk-s0504a4:206_2": "rattiṁ tathāgato anuttaraṁ sammāsambodhiṁ abhisambujjhatīti yassañca visākhapuṇṇamarattiyaṁ tathā āgatādiatthena",
  "atk-s0504a4:206_3": "tathāgato bhagavā bodhimaṇḍe aparājitapallaṅke nisinno tiṇṇaṁ mārānaṁ matthakaṁ madditvā uttaritarābhāvato",
  "atk-s0504a4:206_4": "anuttaraṁ sammāsambodhiṁ āsavakkhayañāṇena saddhiṁ sabbaññutaññāṇaṁ adhigacchati.",
  "atk-s0504a4:206_5": "Yañca rattiṁ anupādisesāya nibbānadhātuyā parinibbāyatīti yassañca visākhapuṇṇamarattiyaṁyeva kusinārāyaṁ",
  "atk-s0504a4:206_6": "upavattane mallānaṁ sālavane yamakasālānamantare anupādisesāya nibbānadhātuyā parinibbāyati.",
  "atk-s0504a4:206_7": "Yaṁ etasmiṁ antareti imāsaṁ dvinnaṁ saupādisesaanupādisesanibbānadhātūnaṁ vemajjhe pañcacattālīsavassaparimāṇe kāle paṭhamabodhiyampi,",
  "atk-s0504a4:206_8": "majjhimabodhiyampi,",
  "atk-s0504a4:206_9": "pacchimabodhiyampi yaṁ suttageyyādippabhedaṁ dhammaṁ bhāsati niddisanavasena,",
  "atk-s0504a4:206_10": "lapati uddhisanavasena,",
  "atk-s0504a4:206_11": "niddisati paṭiniddisanavasena.",
  "atk-s0504a4:206_12": "Sabbaṁ taṁ tatheva hotīti taṁ etthantare desitaṁ sabbaṁ suttageyyādinavaṅgaṁ buddhavacanaṁ atthato byañjanato",
  "atk-s0504a4:206_13": "ca anupavajjaṁ anūnaṁ anadhikaṁ sabbākāraparipuṇṇaṁ rāgamadanimmadanaṁ…pe…",
  "atk-s0504a4:206_14": "mohamadanimmadanaṁ,",
  "atk-s0504a4:206_15": "natthi tattha vālaggamattampi avakkhalitaṁ,",
  "atk-s0504a4:206_16": "ekamuddikāya lañchitaṁ viya ekanāḷiyā mitaṁ viya ekatulāya tulitaṁ viya ca taṁ tatheva hoti yassatthāya bhāsitaṁ,",
  "atk-s0504a4:206_17": "ekanteneva tassa sādhanato,",
  "atk-s0504a4:206_18": "no aññathā.",
  "atk-s0504a4:206_19": "Tasmā tathaṁ,",
  "atk-s0504a4:206_20": "avitathaṁ,",
  "atk-s0504a4:206_21": "anaññathaṁ.",
  "atk-s0504a4:206_22": "Etena tathāvāditāya tathāgatoti dasseti.",
  "atk-s0504a4:206_23": "Gadaattho ayaṁ gatasaddo dakārassa takāraṁ katvā,",
  "atk-s0504a4:206_24": "tasmā tathaṁ gadatīti tathāgatoti attho.",
  "atk-s0504a4:206_25": "Atha vā āgadanaṁ āgado,",
  "atk-s0504a4:206_26": "vacananti attho.",
  "atk-s0504a4:206_27": "Tatho aviparīto āgado yassāti dakārassa takāraṁ katvā tathāgatoti evamettha padasiddhi veditabbā.",
  "atk-s0504a4:207_0": "Yathāvādī tathākārīti ye dhamme bhagavā “ime dhammā akusalā sāvajjā viññugarahitā samattā samādinnā ahitāya",
  "atk-s0504a4:207_1": "dukkhāya saṁvattantī”ti paresaṁ dhammaṁ desento vadati,",
  "atk-s0504a4:207_2": "te dhamme ekanteneva sayaṁ pahāsi.",
  "atk-s0504a4:207_3": "Ye pana dhamme bhagavā “ime dhammā kusalā anavajjā viññuppasatthā samattā samādinnā hitāya sukhāya saṁvattantī”ti vadati,",
  "atk-s0504a4:207_4": "te dhamme ekanteneva sayaṁ upasampajja vihāsi.",
  "atk-s0504a4:207_5": "Tasmā yathāvādī bhagavā,",
  "atk-s0504a4:207_6": "tathākārīti veditabbo.",
  "atk-s0504a4:207_7": "Yathākārī tathāvādīti sammadeva sīlādiparipūraṇavasena sammā paṭipanno sayaṁ yathākārī bhagavā,",
  "atk-s0504a4:207_8": "tatheva dhammadesanāya paresaṁ tattha patiṭṭhāpanavasena tathāvādī.",
  "atk-s0504a4:207_9": "Bhagavato hi vācāya kāyo anulometi,",
  "atk-s0504a4:207_10": "kāyassapi vācā.",
  "atk-s0504a4:207_11": "Tasmā yathāvādī tathākārī,",
  "atk-s0504a4:207_12": "yathākārī tathāvādī ca hoti.",
  "atk-s0504a4:207_13": "Evaṁbhūtassa cassa yathā vācā,",
  "atk-s0504a4:207_14": "kāyopi tathā gato pavatto.",
  "atk-s0504a4:207_15": "Yathā ca kāyo,",
  "atk-s0504a4:207_16": "vācāpi tathā gatā pavattāti attho.",
  "atk-s0504a4:208_0": "Abhibhū anabhibhūtoti upari bhavaggaṁ heṭṭhā avīcinirayaṁ pariyantaṁ katvā tiriyaṁ aparimāṇāsu lokadhātūsu",
  "atk-s0504a4:208_1": "bhagavā sabbasatte abhibhavati sīlenapi samādhināpi paññāyapi vimuttiyāpi vimuttiñāṇadassanenapi,",
  "atk-s0504a4:208_2": "na tassa tulā vā pamāṇaṁ vā atthi,",
  "atk-s0504a4:208_3": "asamo asamasamo appaṭimo appaṭibhāgo appaṭipuggalo atulo appameyyo anuttaro dhammarājā devānaṁ atidevo sakkānaṁ atisakko brahmānaṁ atibrahmā.",
  "atk-s0504a4:208_4": "Tato eva sayaṁ na kenaci abhibhūtoti anabhibhūto.",
  "atk-s0504a4:208_5": "Aññadatthūti ekaṁsatthe nipāto.",
  "atk-s0504a4:208_6": "Yañhi kiñci neyyaṁ nāma,",
  "atk-s0504a4:208_7": "sabbaṁ taṁ hatthatale āmalakaṁ viya passatīti daso.",
  "atk-s0504a4:208_8": "Aviparītaṁ āsayādiavabodhena hitūpasaṁhārādinā ca satte,",
  "atk-s0504a4:208_9": "bhāvaññathattūpanayavasena saṅkhāre sabbākārena suciṇṇavasitāya samāpattiyo cittañca vase vattetīti vasavattī.",
  "atk-s0504a4:208_10": "Ettāvatā abhibhavanaṭṭhena bhagavā attano tathāgatabhāvaṁ dasseti.",
  "atk-s0504a4:209_0": "Tatrevaṁ padasiddhi veditabbā –",
  "atk-s0504a4:209_1": "agado viya agado.",
  "atk-s0504a4:209_2": "Ko panesa?",
  "atk-s0504a4:209_3": "Desanāvilāso ceva puññussayo ca.",
  "atk-s0504a4:209_4": "Teneva hesa mahānubhāvo bhisakko viya dibbāgadena sappe,",
  "atk-s0504a4:209_5": "sabbe parappavādino sadevakañca lokaṁ abhibhavati.",
  "atk-s0504a4:209_6": "Iti sabbalokābhibhavane tatho aviparīto desanāvilāso ceva puññussayo ca agado assāti dakārassa takāraṁ katvā tathāgatoti veditabbo.",
  "atk-s0504a4:209_7": "Tena vuttaṁ “sadevake,",
  "atk-s0504a4:209_8": "bhikkhave, loke…pe…",
  "atk-s0504a4:209_9": "vasavattī,",
  "atk-s0504a4:209_10": "tasmā tathāgatoti vuccatī”ti.",
  "atk-s0504a4:210_0": "Gāthāsu sabbalokaṁ abhiññāyāti tedhātukalokasannivāsaṁ jānitvā.",
  "atk-s0504a4:210_1": "Sabbaloke yathātathanti tasmiṁ tedhātukalokasannivāse yaṁkiñci neyyaṁ,",
  "atk-s0504a4:210_2": "taṁ sabbaṁ yathātathaṁ aviparītaṁ jānitvā.",
  "atk-s0504a4:210_3": "Sabbalokavisaṁyuttoti catunnaṁ yogānaṁ anavasesappahānena sabbenapi lokena visaṁyutto vippamutto.",
  "atk-s0504a4:210_4": "Anūpayoti sabbasmimpi loke taṇhādiṭṭhiupayehi anūpayo tehi upayehi virahito.",
  "atk-s0504a4:211_0": "Sabbābhibhūti rūpādīni sabbārammaṇāni,",
  "atk-s0504a4:211_1": "sabbaṁ saṅkhāragataṁ,",
  "atk-s0504a4:211_2": "sabbepi māre abhibhavitvā ṭhito.",
  "atk-s0504a4:211_3": "Dhīroti dhitisampanno.",
  "atk-s0504a4:211_4": "Sabbaganthappamocanoti sabbe abhijjhākāyaganthādike mocetvā ṭhito veneyyasantānepi attano desanāvilāsena tesaṁ pamocanato sabbaganthappamocano.",
  "atk-s0504a4:211_5": "Phuṭṭhāssāti phuṭṭhā assa.",
  "atk-s0504a4:211_6": "Karaṇatthe idaṁ sāmivacanaṁ,",
  "atk-s0504a4:211_7": "phuṭṭhā anenāti attho.",
  "atk-s0504a4:211_8": "Paramā santīti nibbānaṁ.",
  "atk-s0504a4:211_9": "Tañhi tena ñāṇaphusanena phuṭṭhaṁ.",
  "atk-s0504a4:211_10": "Tenevāha “nibbānaṁ akutobhaya”nti.",
  "atk-s0504a4:211_11": "Atha vā paramā santīti uttamā santi.",
  "atk-s0504a4:211_12": "Katarā sāti? Nibbānaṁ.",
  "atk-s0504a4:211_13": "Yasmā pana nibbāne kutoci bhayaṁ natthi,",
  "atk-s0504a4:211_14": "tasmā taṁ akutobhayanti vuccati.",
  "atk-s0504a4:212_0": "Anīghoti niddukkho.",
  "atk-s0504a4:212_1": "Sabbakammakkhayaṁ pattoti sabbesaṁ kammānaṁ khayaṁ pariyosānaṁ accantābhāvaṁ patto.",
  "atk-s0504a4:212_2": "Vimutto upadhisaṅkhayeti upadhisaṅkhayasaṅkhāte nibbāne tadārammaṇāya phalavimuttiyā vimutto.",
  "atk-s0504a4:212_3": "Esa soti eso so.",
  "atk-s0504a4:212_4": "Sīho anuttaroti parissayānaṁ sahanaṭṭhena,",
  "atk-s0504a4:212_5": "kilesānaṁ hananaṭṭhena ca,",
  "atk-s0504a4:212_6": "tathāgato anuttaro sīho nāma.",
  "atk-s0504a4:212_7": "Brahmanti seṭṭhaṁ.",
  "atk-s0504a4:212_8": "Cakkanti dhammacakkaṁ.",
  "atk-s0504a4:212_9": "Pavattayīti tiparivaṭṭaṁ dvādasākāraṁ pavattesi.",
  "atk-s0504a4:213_0": "Itīti evaṁ tathāgatassa guṇe jānitvā.",
  "atk-s0504a4:213_1": "Saṅgammāti samāgantvā.",
  "atk-s0504a4:213_2": "Taṁnamassantīti taṁ tathāgataṁ te saraṇaṁ gatā devamanussā namassanti.",
  "atk-s0504a4:213_3": "Mahantehi sīlādiguṇehi samannāgatattā mahantaṁ,",
  "atk-s0504a4:213_4": "catuvesārajjayogena vītasāradaṁ.",
  "atk-s0504a4:213_5": "Idāni yaṁ vadantā te namassanti,",
  "atk-s0504a4:213_6": "taṁ dassetuṁ dantotiādi vuttaṁ.",
  "atk-s0504a4:213_7": "Taṁ uttānatthameva.",
  "atk-s0504a4:214_0": "Iti imasmiṁ catukkanipāte chaṭṭhe sattame ca sutte vaṭṭaṁ kathitaṁ,",
  "atk-s0504a4:214_1": "paṭhamadutiyatatiyadvādasamaterasamesu vivaṭṭaṁ kathitaṁ,",
  "atk-s0504a4:214_2": "sesesu vaṭṭavivaṭṭaṁ kathitanti veditabbaṁ.",
  "atk-s0504a4:215_0": "Terasamasuttavaṇṇanā niṭṭhitā.",
  "atk-s0504a4:216_0": "Iti paramatthadīpaniyā",
  "atk-s0504a4:217_0": "Khuddakanikāya-aṭṭhakathāya",
  "atk-s0504a4:218_0": "Itivuttakassa catukkanipātavaṇṇanā niṭṭhitā.",
  "atk-s0504a4:219_0": "Nigamanakathā",
  "atk-s0504a4:220_0": "Ettāvatā ca –",
  "atk-s0504a4:221_0": "Dhammissarena jagato, dhammālokavidhāyinā;",
  "atk-s0504a4:222_0": "Dhammānaṁ bodhaneyyānaṁ, jānatā desanāvidhiṁ.",
  "atk-s0504a4:223_0": "Taṁ taṁ nidānamāgamma, sabbalokahitesinā;",
  "atk-s0504a4:224_0": "Ekakādippabhedena, desitāni mahesinā.",
  "atk-s0504a4:225_0": "Dasuttarasataṁ dve ca, suttāni itivuttakaṁ;",
  "atk-s0504a4:226_0": "Itivuttappabhedena, saṅgāyiṁsu mahesayo.",
  "atk-s0504a4:227_0": "Chaḷabhiññā vasippattā, pabhinnapaṭisambhidā;",
  "atk-s0504a4:228_0": "Yaṁ taṁ sāsanadhorayhā, dhammasaṅgāhakā pure.",
  "atk-s0504a4:229_0": "Tassa atthaṁ pakāsetuṁ, porāṇaṭṭhakathānayaṁ;",
  "atk-s0504a4:230_0": "Nissāya yā samāraddhā, atthasaṁvaṇṇanā mayā.",
  "atk-s0504a4:231_0": "Sā tattha paramatthānaṁ, suttantesu yathārahaṁ;",
  "atk-s0504a4:232_0": "Pakāsanā paramattha-dīpanī nāma nāmato.",
  "atk-s0504a4:233_0": "Sampattā pariniṭṭhānaṁ, anākulavinicchayā;",
  "atk-s0504a4:234_0": "Aṭṭhattiṁsappamāṇāya, pāḷiyā bhāṇavārato.",
  "atk-s0504a4:235_0": "Iti taṁ saṅkharontena, yaṁ taṁ adhigataṁ mayā;",
  "atk-s0504a4:236_0": "Puññaṁ tassānubhāvena, lokanāthassa sāsanaṁ.",
  "atk-s0504a4:237_0": "Ogāhetvā visuddhāya, sīlādipaṭipattiyā;",
  "atk-s0504a4:238_0": "Sabbepi pāṇino hontu, vimuttirasabhāgino.",
  "atk-s0504a4:239_0": "Ciraṁ tiṭṭhatu lokasmiṁ, sammāsambuddhasāsanaṁ;",
  "atk-s0504a4:240_0": "Tasmiṁ sagāravā niccaṁ, hontu sabbepi pāṇino.",
  "atk-s0504a4:241_0": "Sammā vassatu kālena, devopi jagatippati;",
  "atk-s0504a4:242_0": "Saddhammanirato lokaṁ, dhammeneva pasāsatūti.",
  "atk-s0504a4:243_0": "Iti badaratitthavihāravāsinā ācariyadhammapālena katā",
  "atk-s0504a4:244_0": "Itivuttakassa aṭṭhakathā niṭṭhitā."
}