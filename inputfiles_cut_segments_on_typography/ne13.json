{
  "ne13:0.1_0": "Netti",
  "ne13:0.2_0": "Paṭiniddesavāra",
  "ne13:0.3_0": "Vibhaṅga 10",
  "ne13:0.4_0": "Vevacanahāravibhaṅga",
  "ne13:1.1_0": "Tattha katamo vevacano hāro?",
  "ne13:1.2_0": "“Vevacanāni bahūnī”ti.",
  "ne13:1.3_0": "Yathā ekaṁ bhagavā dhammaṁ aññamaññehi vevacanehi niddisati.",
  "ne13:1.4_0": "Yathāha bhagavā—",
  "ne13:2.1_0": "“Āsā ca pihā abhinandanā ca,",
  "ne13:2.2_0": "Anekadhātūsu sarā patiṭṭhitā;",
  "ne13:2.3_0": "Aññāṇamūlappabhavā pajappitā,",
  "ne13:2.4_0": "Sabbā mayā byantikatā samūlikā”ti.",
  "ne13:3.1_0": "Āsā nāma vuccati yā bhavissassa atthassa āsīsanā avassaṁ āgamissatīti āsāssa uppajjati.",
  "ne13:3.2_0": "Pihā nāma yā vattamānassa atthassa patthanā,",
  "ne13:3.2_1": "seyyataraṁ vā disvā “ediso bhaveyyan”ti pihāssa uppajjati.",
  "ne13:3.3_0": "Atthanipphattipaṭipālanā abhinandanā nāma,",
  "ne13:3.3_1": "piyaṁ vā ñātiṁ abhinandati,",
  "ne13:3.3_2": "piyaṁ vā dhammaṁ abhinandati,",
  "ne13:3.3_3": "appaṭikūlato vā abhinandati.",
  "ne13:4.1_0": "Anekadhātūti cakkhudhātu rūpadhātu cakkhuviññāṇadhātu,",
  "ne13:4.1_1": "sotadhātu saddadhātu sotaviññāṇadhātu,",
  "ne13:4.1_2": "ghānadhātu gandhadhātu ghānaviññāṇadhātu,",
  "ne13:4.1_3": "jivhādhātu rasadhātu jivhāviññāṇadhātu,",
  "ne13:4.1_4": "kāyadhātu phoṭṭhabbadhātu kāyaviññāṇadhātu,",
  "ne13:4.1_5": "manodhātu dhammadhātu manoviññāṇadhātu.",
  "ne13:5.1_0": "Sarāti keci rūpādhimuttā keci saddādhimuttā keci gandhādhimuttā keci rasādhimuttā keci phoṭṭhabbādhimuttā keci dhammādhimuttā.",
  "ne13:5.2_0": "Tattha yāni cha gehasitāni domanassāni yāni ca cha gehasitāni somanassāni yāni ca cha nekkhammasitāni",
  "ne13:5.2_1": "domanassāni yāni ca cha nekkhammasitāni somanassāni,",
  "ne13:5.2_2": "imāni catuvīsapadāni taṇhāpakkho,",
  "ne13:5.2_3": "taṇhāya etaṁ vevacanaṁ.",
  "ne13:5.3_0": "Yā cha upekkhā gehasitā, ayaṁ diṭṭhipakkho.",
  "ne13:6.1_0": "Sāyeva patthanākārena dhammanandī dhammapemaṁ dhammajjhosānanti taṇhāya etaṁ vevacanaṁ.",
  "ne13:6.2_0": "Cittaṁ mano viññāṇanti cittassa etaṁ vevacanaṁ.",
  "ne13:6.3_0": "Manindriyaṁ manodhātu manāyatanaṁ vijānanāti manassetaṁ vevacanaṁ.",
  "ne13:6.4_0": "Paññindriyaṁ paññābalaṁ adhipaññā sikkhā paññā paññākkhandho dhammavicayasambojjhaṅgo ñāṇaṁ sammādiṭṭhi",
  "ne13:6.4_1": "tīraṇā vipassanā dhamme ñāṇaṁ atthe ñāṇaṁ anvaye ñāṇaṁ khaye ñāṇaṁ anuppāde ñāṇaṁ anaññātaññassāmītindriyaṁ",
  "ne13:6.4_2": "aññindriyaṁ aññātāvindriyaṁ cakkhu vijjā buddhi bhūri medhā āloko,",
  "ne13:6.4_3": "yaṁ vā pana yaṁ kiñci aññampi evaṁ jātiyaṁ,",
  "ne13:6.4_4": "paññāya etaṁ vevacanaṁ.",
  "ne13:6.5_0": "Pañcindriyāni lokuttarāni, sabbā paññā.",
  "ne13:6.6_0": "Api ca ādhipateyyaṭṭhena saddhā,",
  "ne13:6.6_1": "ārambhaṭṭhena vīriyaṁ,",
  "ne13:6.6_2": "apilāpanaṭṭhena sati,",
  "ne13:6.6_3": "avikkhepaṭṭhena samādhi,",
  "ne13:6.6_4": "pajānanaṭṭhena paññā.",
  "ne13:7.1_0": "Yathā ca buddhānussatiyaṁ vuttaṁ itipi so bhagavā arahaṁ sammāsambuddho vijjācaraṇasampanno sugato lokavidū",
  "ne13:7.1_1": "anuttaro purisadammasārathi satthā devamanussānaṁ buddho bhagavā.",
  "ne13:7.2_0": "Balanipphattigato vesārajjappatto adhigatappaṭisambhido catuyogavippahīno agatigamanavītivatto uddhaṭasallo",
  "ne13:7.2_1": "nirūḷhavaṇo madditakaṇḍako nibbāpitapariyuṭṭhāno bandhanātīto ganthaviniveṭhano ajjhāsayavītivatto bhinnandhakāro",
  "ne13:7.2_2": "cakkhumā lokadhammasamatikkanto anurodhavirodhavippayutto iṭṭhāniṭṭhesu dhammesu asaṅkhepagato bandhanātivatto",
  "ne13:7.2_3": "ṭhapitasaṅgāmo abhikkantataro ukkādharo ālokakaro pajjotakaro tamonudo raṇañjaho aparimāṇavaṇṇo appameyyavaṇṇo",
  "ne13:7.2_4": "asaṅkheyyavaṇṇo ābhaṅkaro pabhaṅkaro dhammobhāsapajjotakaroti ca buddhā bhagavantoti ca buddhānussatiyā",
  "ne13:7.2_5": "etaṁ vevacanaṁ.",
  "ne13:8.1_0": "Yathā ca dhammānussatiyaṁ vuttaṁ svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhi.",
  "ne13:8.2_0": "Yadidaṁ madanimmadano pipāsavinayo ālayasamugghāṭo vaṭṭūpacchedo suññato atidullabho taṇhakkhayo virāgo nirodho nibbānaṁ.",
  "ne13:9.1_0": "“Asaṅkhataṁnantamanāsavañca,",
  "ne13:9.2_0": "Saccañca pāraṁ nipuṇaṁ sududdasaṁ;",
  "ne13:9.3_0": "Ajajjaraṁ dhuvaṁ apalokitaṁ,",
  "ne13:9.4_0": "Anidassanaṁ nippapañca santaṁ.",
  "ne13:10.1_0": "Amataṁ paṇītañca sivañca khemaṁ,",
  "ne13:10.2_0": "Taṇhakkhayo acchariyañca abbhutaṁ;",
  "ne13:10.3_0": "Anītikaṁ anītikadhammaṁ,",
  "ne13:10.4_0": "Nibbānametaṁ sugatena desitaṁ.",
  "ne13:11.1_0": "Ajātaṁ abhūtaṁ anupaddavañca,",
  "ne13:11.2_0": "Akataṁ asokañca atho visokaṁ;",
  "ne13:11.3_0": "Anūpasaggaṁnupasaggadhammaṁ,",
  "ne13:11.4_0": "Nibbānametaṁ sugatena desitaṁ.",
  "ne13:12.1_0": "Gambhīrañceva duppassaṁ,",
  "ne13:12.2_0": "uttarañca anuttaraṁ;",
  "ne13:12.3_0": "Asamaṁ appaṭisamaṁ,",
  "ne13:12.4_0": "jeṭṭhaṁ seṭṭhanti vuccati.",
  "ne13:13.1_0": "Leṇañca tāṇaṁ araṇaṁ anaṅgaṇaṁ,",
  "ne13:13.2_0": "Akāca metaṁ vimalanti vuccati;",
  "ne13:13.3_0": "Dīpo sukhaṁ appamāṇaṁ patiṭṭhā,",
  "ne13:13.4_0": "Akiñcanaṁ appapañcanti vuttan”ti.",
  "ne13:14.1_0": "Dhammānussatiyā etaṁ vevacanaṁ.",
  "ne13:15.1_0": "Yathā ca saṅghānussatiyaṁ vuttaṁ suppaṭipanno ujuppaṭipanno ñāyappaṭipanno sāmīcippaṭipanno yadidaṁ cattāri",
  "ne13:15.1_1": "purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo",
  "ne13:15.1_2": "anuttaraṁ puññakkhettaṁ lokassa,",
  "ne13:15.1_3": "sīlasampanno samādhisampanno paññāsampanno vimuttisampanno vimuttiñāṇadassanasampanno sattānaṁ sāro sattānaṁ",
  "ne13:15.1_4": "maṇḍo sattānaṁ uddhāro sattānaṁ esikā sattānaṁ surabhipasūnaṁ pujjo devānañca manussānañcāti saṅghānussatiyā",
  "ne13:15.1_5": "etaṁ vevacanaṁ.",
  "ne13:16.1_0": "Yathā ca sīlānussatiyaṁ vuttaṁ yāni tāni sīlāni akhaṇḍāni acchiddāni asabalāni akammāsāni ariyāni ariyakantāni",
  "ne13:16.1_1": "bhujissāni viññuppasatthāni aparāmaṭṭhāni samādhisaṁvattanikāni,",
  "ne13:16.1_2": "alaṅkāro ca sīlaṁ uttamaṅgopasobhaṇatāya,",
  "ne13:16.1_3": "nidhānañca sīlaṁ sabbadobhaggasamatikkamanaṭṭhena,",
  "ne13:16.1_4": "sippañca sīlaṁ akkhaṇavedhitāya,",
  "ne13:16.1_5": "velā ca sīlaṁ anatikkamanaṭṭhena,",
  "ne13:16.1_6": "dhaññañca sīlaṁ daliddopacchedanaṭṭhena,",
  "ne13:16.1_7": "ādāso ca sīlaṁ dhammavolokanatāya,",
  "ne13:16.1_8": "pāsādo ca sīlaṁ volokanaṭṭhena,",
  "ne13:16.1_9": "sabbabhūmānuparivatti ca sīlaṁ amatapariyosānanti sīlānussatiyā etaṁ vevacanaṁ.",
  "ne13:17.1_0": "Yathā ca cāgānussatiyaṁ vuttaṁ yasmiṁ samaye ariyasāvako agāraṁ ajjhāvasati muttacāgo payatapāṇi vossaggarato",
  "ne13:17.1_1": "yācayogo dānasaṁvibhāgaratoti cāgānussatiyā etaṁ vevacanaṁ.",
  "ne13:17.2_0": "Tenāha āyasmā mahākaccāyano “vevacanāni bahūnī”ti.",
  "ne13:17.3_0": "Niyutto vevacano hāro."
}