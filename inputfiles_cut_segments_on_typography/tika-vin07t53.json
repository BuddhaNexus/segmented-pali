{
  "tika-vin07t53:0_0": "Upālipañcakaṁ",
  "tika-vin07t53:1_0": "Nappaṭippassambhanavaggavaṇṇanā",
  "tika-vin07t53:2_0": "421.Samaggehikaraṇīyānīti vivādādhikaraṇehi pubbe asamaggā hutvā pacchā sāmaggiṁ upagatehi kattabbāni.",
  "tika-vin07t53:2_1": "Kiṁ pana asaññatamissaparisāya saddhiṁ lajjino sāmaggiṁ karontīti āha “uposathapavāraṇādīsu hī”tiādi.",
  "tika-vin07t53:2_2": "Tattha ṭhitāsūti uposathapavāraṇāsu appavattīsu.",
  "tika-vin07t53:2_3": "Upatthambho na dātabboti uparūpari appavattanatthāya mayampi uposathaṁ na karissāmātiādinā kalahassa upatthambho na dātabbo,",
  "tika-vin07t53:2_4": "dhammena vinayena sāmaggiṁ katvā samaggeheva asaññatā bhikkhū vinetabbāti adhippāyo.",
  "tika-vin07t53:2_5": "Tenāha “sace saṅgho accayaṁ desāpetvā”tiādi.",
  "tika-vin07t53:2_6": "Bhikkhuno nakkhamatīti kesuci puggalesu appamattakadosadassanena na ruccati.",
  "tika-vin07t53:2_7": "Diṭṭhāvikammampi katvāti “na metaṁ khamatī”ti sabhāgassa bhikkhuno attano diṭṭhiṁ āvikatvā.",
  "tika-vin07t53:2_8": "Upetabbāti sāsanahāniyā abhāvā sāmaggiṁ akopetvā kāyasāmaggī dātabbā,",
  "tika-vin07t53:2_9": "īdise ṭhāne alajjiparibhogo āpattikaro na hoti,",
  "tika-vin07t53:2_10": "vaṭṭatiyeva.",
  "tika-vin07t53:2_11": "Ye pana sāsanavināsāya paṭipannā,",
  "tika-vin07t53:2_12": "tehi saha na vattati,",
  "tika-vin07t53:2_13": "āpatti eva hoti sāsanavināso ca.",
  "tika-vin07t53:2_14": "Tenāha “yatra pana uddhamma”ntiādi.",
  "tika-vin07t53:2_15": "“Diṭṭhāvikammaṁ na vaṭṭatī”ti iminā diṭṭhiyā āvikatāyapi āpattiṁ dasseti.",
  "tika-vin07t53:3_0": "422.Kaṇhavācoti rāgadosādīhi kiliṭṭhavacano.",
  "tika-vin07t53:3_1": "Anatthakavacanassa dīpanaṁ pakāsanaṁ assāti anatthakadīpano.",
  "tika-vin07t53:3_2": "Mānaṁ nissāyāti vinicchayakaraṇaṁ tava bhāroti saṅghena bhāre akatepi “ahamevettha voharituṁ araharūpo”ti mānaṁ nissāya.",
  "tika-vin07t53:3_3": "Yathādiṭṭhiyāti anurūpaladdhiyā.",
  "tika-vin07t53:3_4": "Yassa hi atthassa yādisī diṭṭhi anurūpā,",
  "tika-vin07t53:3_5": "taṁ gahetvā na byākatāti attho.Assa attanoti adhammādiatthaṁ sandhāya vadati,",
  "tika-vin07t53:3_6": "na puggalaṁ,",
  "tika-vin07t53:3_7": "assa adhammādiatthasaṅkhātassa attano sarūpassa yā anurūpā diṭṭhīti attho.",
  "tika-vin07t53:3_8": "Laddhiṁ nikkhipitvāti anurūpaladdhiṁ chaḍḍetvā,",
  "tika-vin07t53:3_9": "aggahetvāti attho.",
  "tika-vin07t53:3_10": "Tenāha “adhammādīsu dhammādiladdhiko hutvā”ti.",
  "tika-vin07t53:3_11": "Atha vā attano laddhiṁ nigūhitvā puggalānuguṇaṁ tathā byākaronto na yathādiṭṭhiyā byākatā nāma.",
  "tika-vin07t53:3_12": "Imasmiṁ pakkhe adhammādīsu dhammādiladdhiko hutvāti ettha adhammādīsu dhammādiladdhiko viya hutvāti attho gahetabbo.",
  "tika-vin07t53:4_0": "Nappaṭippassambhanavaggavaṇṇanā niṭṭhitā.",
  "tika-vin07t53:5_0": "Vohāravaggādivaṇṇanā",
  "tika-vin07t53:6_0": "424.Kammañattīti kammabhūtā ñatti.",
  "tika-vin07t53:6_1": "Anussāvananirapekkhā ñattikammabhūtā ñattīti attho.",
  "tika-vin07t53:6_2": "Kammapādañatti nāma ñattidutiyakammādīsu anussāvanakammassa pādabhūtā adhiṭṭhānabhūtā ñatti.",
  "tika-vin07t53:6_3": "Navasu ṭhānesūti osāraṇādīsu navasu ṭhānesu.",
  "tika-vin07t53:6_4": "Dvīsu ṭhānesūti ñattidutiyañatticatutthakammesu.",
  "tika-vin07t53:7_0": "Suttānulomanti ubhatovibhaṅge suttānulomabhūte mahāpadese sandhāya vuttaṁ.",
  "tika-vin07t53:7_1": "Vinayānulomanti khandhakaparivārānulomabhūte mahāpadese.",
  "tika-vin07t53:7_2": "Suttantike cattāro mahāpadeseti suttābhidhammapiṭakesu anuññātapaṭikkhittasuttānulomavasena nayato gahetabbe cattāro atthe.",
  "tika-vin07t53:8_0": "425.Diṭṭhīnaṁ āvikammānīti āpattiladdhīnaṁ pakāsanāni, āpattidesanākammānīti attho.",
  "tika-vin07t53:9_0": "Yathā catūhi pañcahi diṭṭhi āvikatā hotīti yathā āvikate catūhi pañcahi ekībhūtehi ekassa puggalassa santike āpatti desitā nāma hoti,",
  "tika-vin07t53:9_1": "evaṁ desetīti attho.",
  "tika-vin07t53:9_2": "Evaṁ desento ca attanā saddhiṁ tayo vā cattāro vā bhikkhū gahetvā ekassa santike deseti.",
  "tika-vin07t53:9_3": "Evaṁ desetuṁ na vaṭṭati.",
  "tika-vin07t53:9_4": "Desitā ca āpatti na vuṭṭhāti,",
  "tika-vin07t53:9_5": "desanāpaccayā dukkaṭañca hoti.",
  "tika-vin07t53:9_6": "Dvinnaṁ tiṇṇaṁ pana ekato desetuṁ vaṭṭati.",
  "tika-vin07t53:10_0": "444.Adassanenāti imassa akappiyaṁ parivajjentānaṁ vinayadharānaṁ paṭipattiyā adassanena,",
  "tika-vin07t53:10_1": "tesaṁ diṭṭhānugatiṁ anāpajjanenātipi attho gahetabbo.",
  "tika-vin07t53:10_2": "Akappiye kappiyasaañatāyāti rajatādiakappiye tipuādisaññitāya.",
  "tika-vin07t53:10_3": "Pucchitvā vā aññesaṁ vā vuccamānaṁ asuṇanto āpajjatīti ettha pucchitvā asuṇanto vā pucchiyamānaṁ asuṇanto vāti paccekaṁ yojetabbaṁ.",
  "tika-vin07t53:10_4": "Ekarattātikkamādivasenāti adhiṭṭhitacīvarena vippavasitvā ekarattātikkamena pācittiyaṁ āpajjati. Ādi-",
  "tika-vin07t53:10_5": "saddena charattātikkamādīnaṁ saṅgaho.",
  "tika-vin07t53:11_0": "450.Anatthaṁ kalisāsananti anatthāvahaṁ kodhavacanaṁ āropento dosaṁ āropento upaddavāya parisakkatīti attho.",
  "tika-vin07t53:12_0": "454.Vohāraniruttiyanti tassa tassa atthassa vācakasadde pabhedagatañāṇappatto na hotīti attho.",
  "tika-vin07t53:13_0": "455.Parimaṇḍalabyañjanāropane kusalo na hotīti parimaṇḍalena padabyañjanena vatthuṁ,",
  "tika-vin07t53:13_1": "parehi vuttaṁ jānituñca asamatthoti attho.",
  "tika-vin07t53:14_0": "458.Anussāvanenāti anu anu kathanena.",
  "tika-vin07t53:14_1": "Tenāha “nanu tumhe”tiādi,",
  "tika-vin07t53:14_2": "yaṁ avocumha,",
  "tika-vin07t53:14_3": "svāyaṁ pakāsitoti sambandho.",
  "tika-vin07t53:14_4": "Tattha yanti idaṁ yasmā vacanāpekkhaṁ na hoti,",
  "tika-vin07t53:14_5": "vacanatthāpekkhameva,",
  "tika-vin07t53:14_6": "tasmā tena vacanena nānākaraṇābhāvaṁ pakāsayissāmāti yamatthaṁ avocumhāti attho gahetabbo.",
  "tika-vin07t53:14_7": "Teneva “svāya”nti pulliṅgavasena paṭiniddeso kato,",
  "tika-vin07t53:14_8": "tassa so ayaṁ nānākaraṇābhāvoti attho.",
  "tika-vin07t53:15_0": "467.Mañcapadādīsupi naḷāṭaṁ paṭihaññeyyāti andhakāre cammakhaṇḍaṁ paññapetvā vandituṁ onamantassa naḷāṭaṁ vā akkhi vā mañcādīsu paṭihaññati.",
  "tika-vin07t53:15_1": "Etena vandatopi āpattiabhāvaṁ vatvā vandanāya sabbathā paṭikkhepābhāvañca dīpeti.",
  "tika-vin07t53:15_2": "Evaṁ sabbattha suttantarehi appaṭikkhittesu.",
  "tika-vin07t53:15_3": "Naggādīsu pana vandituṁ na vaṭṭatīti.",
  "tika-vin07t53:15_4": "Ekato āvaṭṭoti ekasmiṁ dosāgatipakkhe parivatto paviṭṭhoti attho.",
  "tika-vin07t53:15_5": "Tenāha “sapattapakkhe ṭhito”ti.",
  "tika-vin07t53:15_6": "Vandiyamānoti onamitvā vandiyamāno.",
  "tika-vin07t53:15_7": "Vanditabbesu uddesācariyo,",
  "tika-vin07t53:15_8": "nissayācariyo ca yasmā navakāpi honti,",
  "tika-vin07t53:15_9": "tasmā te vuḍḍhā eva vandiyāti veditabbā.",
  "tika-vin07t53:16_0": "470.Pubbevuttamevāti sahaseyyādipaṇṇattivajjaṁ. Itaranti sacittakaṁ.",
  "tika-vin07t53:17_0": "Vohāravaggādivaṇṇanā niṭṭhitā."
}