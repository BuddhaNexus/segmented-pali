{
  "pli-tv-bi-vb-pc52:0.1_0": "Theravāda Vinaya",
  "pli-tv-bi-vb-pc52:0.2_0": "Bhikkhunivibhaṅga",
  "pli-tv-bi-vb-pc52:0.3_0": "Pācittiyakaṇḍa",
  "pli-tv-bi-vb-pc52:0.4_0": "Ārāmavagga",
  "pli-tv-bi-vb-pc52:0.5_0": "52. Bhikkhuakkosanasikkhāpada",
  "pli-tv-bi-vb-pc52:1.1_0": "Tena samayena buddho bhagavā vesāliyaṁ viharati mahāvane kūṭāgārasālāyaṁ.",
  "pli-tv-bi-vb-pc52:1.2_0": "Tena kho pana samayena āyasmato upālissa upajjhāyo āyasmā kappitako susāne viharati.",
  "pli-tv-bi-vb-pc52:1.3_0": "Tena kho pana samayena chabbaggiyānaṁ bhikkhunīnaṁ mahattarā bhikkhunī kālaṅkatā hoti.",
  "pli-tv-bi-vb-pc52:1.4_0": "Chabbaggiyā bhikkhuniyo taṁ bhikkhuniṁ nīharitvā āyasmato kappitakassa vihārassa avidūre jhāpetvā thūpaṁ katvā gantvā tasmiṁ thūpe rodanti.",
  "pli-tv-bi-vb-pc52:1.5_0": "Atha kho āyasmā kappitako tena saddena ubbāḷho taṁ thūpaṁ bhinditvā pakiresi.",
  "pli-tv-bi-vb-pc52:1.6_0": "Chabbaggiyā bhikkhuniyo—",
  "pli-tv-bi-vb-pc52:1.7_0": "“iminā kappitakena amhākaṁ ayyāya thūpo bhinno, handa naṁ ghātemā”ti mantesuṁ.",
  "pli-tv-bi-vb-pc52:1.8_0": "Aññatarā bhikkhunī āyasmato upālissa etamatthaṁ ārocesi.",
  "pli-tv-bi-vb-pc52:1.9_0": "Āyasmā upāli āyasmato kappitakassa etamatthaṁ ārocesi.",
  "pli-tv-bi-vb-pc52:1.10_0": "Atha kho āyasmā kappitako vihārā nikkhamitvā nilīno acchi.",
  "pli-tv-bi-vb-pc52:1.11_0": "Atha kho chabbaggiyā bhikkhuniyo yenāyasmato kappitakassa vihāro tenupasaṅkamiṁsu;",
  "pli-tv-bi-vb-pc52:1.12_0": "upasaṅkamitvā āyasmato kappitakassa vihāraṁ pāsāṇehi ca leḍḍūhi ca ottharāpetvā,",
  "pli-tv-bi-vb-pc52:1.12_1": "“mato kappitako”ti pakkamiṁsu.",
  "pli-tv-bi-vb-pc52:1.13_0": "Atha kho āyasmā kappitako tassā rattiyā accayena pubbaṇhasamayaṁ nivāsetvā pattacīvaramādāya vesāliṁ piṇḍāya pāvisi.",
  "pli-tv-bi-vb-pc52:1.14_0": "Addasaṁsu kho chabbaggiyā bhikkhuniyo āyasmantaṁ kappitakaṁ piṇḍāya carantaṁ.",
  "pli-tv-bi-vb-pc52:1.15_0": "Disvāna evamāhaṁsu—",
  "pli-tv-bi-vb-pc52:1.16_0": "“ayaṁ kappitako jīvati, ko nu kho amhākaṁ mantaṁ saṁharī”ti?",
  "pli-tv-bi-vb-pc52:1.17_0": "Assosuṁ kho chabbaggiyā bhikkhuniyo—",
  "pli-tv-bi-vb-pc52:1.18_0": "“ayyena kira upālinā amhākaṁ manto saṁhaṭo”ti.",
  "pli-tv-bi-vb-pc52:1.19_0": "Tā āyasmantaṁ upāliṁ akkosiṁsu—",
  "pli-tv-bi-vb-pc52:1.20_0": "“kathañhi nāma ayaṁ kāsāvaṭo malamajjano nihīnajacco amhākaṁ mantaṁ saṁharissatī”ti.",
  "pli-tv-bi-vb-pc52:1.21_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc52:1.22_0": "“kathañhi nāma chabbaggiyā bhikkhuniyo ayyaṁ upāliṁ akkosissantī”ti …pe…",
  "pli-tv-bi-vb-pc52:1.23_0": "“saccaṁ kira, bhikkhave, chabbaggiyā bhikkhuniyo upāliṁ akkosantī”ti?",
  "pli-tv-bi-vb-pc52:1.24_0": "“Saccaṁ, bhagavā”ti.",
  "pli-tv-bi-vb-pc52:1.25_0": "Vigarahi buddho bhagavā …pe…",
  "pli-tv-bi-vb-pc52:1.26_0": "kathañhi nāma, bhikkhave, chabbaggiyā bhikkhuniyo upāliṁ akkosissanti.",
  "pli-tv-bi-vb-pc52:1.27_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc52:1.28_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc52:1.29.1_0": "“Yā pana bhikkhunī bhikkhuṁ akkoseyya vā paribhāseyya vā, pācittiyan”ti.",
  "pli-tv-bi-vb-pc52:2.1.1_0": "Yā panāti",
  "pli-tv-bi-vb-pc52:2.1.2_0": "yā yādisā …pe…",
  "pli-tv-bi-vb-pc52:2.1.3_0": "bhikkhunīti",
  "pli-tv-bi-vb-pc52:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc52:2.1.5_0": "Bhikkhunti",
  "pli-tv-bi-vb-pc52:2.1.6_0": "upasampannaṁ.",
  "pli-tv-bi-vb-pc52:2.1.7_0": "Akkoseyya vāti",
  "pli-tv-bi-vb-pc52:2.1.8_0": "dasahi vā akkosavatthūhi akkosati etesaṁ vā aññatarena, āpatti pācittiyassa.",
  "pli-tv-bi-vb-pc52:2.1.9_0": "Paribhāseyya vāti",
  "pli-tv-bi-vb-pc52:2.1.10_0": "bhayaṁ upadaṁseti, āpatti pācittiyassa.",
  "pli-tv-bi-vb-pc52:2.2.1_0": "Upasampanne upasampannasaññā akkosati vā paribhāsati vā, āpatti pācittiyassa.",
  "pli-tv-bi-vb-pc52:2.2.2_0": "Upasampanne vematikā akkosati vā paribhāsati vā, āpatti pācittiyassa.",
  "pli-tv-bi-vb-pc52:2.2.3_0": "Upasampanne anupasampannasaññā akkosati vā paribhāsati vā, āpatti pācittiyassa.",
  "pli-tv-bi-vb-pc52:2.2.4_0": "Anupasampannaṁ akkosati vā paribhāsati vā, āpatti dukkaṭassa.",
  "pli-tv-bi-vb-pc52:2.2.5_0": "Anupasampanne upasampannasaññā, āpatti dukkaṭassa.",
  "pli-tv-bi-vb-pc52:2.2.6_0": "Anupasampanne vematikā, āpatti dukkaṭassa.",
  "pli-tv-bi-vb-pc52:2.2.7_0": "Anupasampanne anupasampannasaññā, āpatti dukkaṭassa.",
  "pli-tv-bi-vb-pc52:2.3.1_0": "Anāpatti—",
  "pli-tv-bi-vb-pc52:2.3.2_0": "atthapurekkhārāya,",
  "pli-tv-bi-vb-pc52:2.3.3_0": "dhammapurekkhārāya,",
  "pli-tv-bi-vb-pc52:2.3.4_0": "anusāsanipurekkhārāya,",
  "pli-tv-bi-vb-pc52:2.3.5_0": "ummattikāya,",
  "pli-tv-bi-vb-pc52:2.3.6_0": "ādikammikāyāti.",
  "pli-tv-bi-vb-pc52:2.3.7_0": "Dutiyasikkhāpadaṁ niṭṭhitaṁ."
}