{
  "pli-tv-pvr2.8:0.1_0": "Parivāra",
  "pli-tv-pvr2.8:0.2_0": "Bhikkhunivibhaṅga",
  "pli-tv-pvr2.8:0.3_0": "Paṭhamabhāga",
  "pli-tv-pvr2.8:0.4_0": "2.8 Samuccayavāra",
  "pli-tv-pvr2.8:1.1_0": "Avassutā bhikkhunī avassutassa purisapuggalassa kāyasaṁsaggaṁ sādiyantī kati āpattiyo āpajjati?",
  "pli-tv-pvr2.8:1.2_0": "Avassutā bhikkhunī avassutassa purisapuggalassa kāyasaṁsaggaṁ sādiyantī tisso āpattiyo āpajjati.",
  "pli-tv-pvr2.8:1.3_0": "Adhakkhakaṁ ubbhajāṇumaṇḍalaṁ gahaṇaṁ sādiyati, āpatti pārājikassa;",
  "pli-tv-pvr2.8:1.4_0": "ubbhakkhakaṁ adhojāṇumaṇḍalaṁ gahaṇaṁ sādiyati, āpatti thullaccayassa;",
  "pli-tv-pvr2.8:1.5_0": "kāyapaṭibaddhaṁ gahaṇaṁ sādiyati, āpatti dukkaṭassa—",
  "pli-tv-pvr2.8:1.6_0": "avassutā bhikkhunī avassutassa purisapuggalassa kāyasaṁsaggaṁ sādiyantī imā tisso āpattiyo āpajjati.",
  "pli-tv-pvr2.8:2.1_0": "Tā āpattiyo catunnaṁ vipattīnaṁ kati vipattiyo bhajanti?",
  "pli-tv-pvr2.8:2.2_0": "Sattannaṁ āpattikkhandhānaṁ katihi āpattikkhandhehi saṅgahitā?",
  "pli-tv-pvr2.8:2.3_0": "Channaṁ āpattisamuṭṭhānānaṁ katihi samuṭṭhānehi samuṭṭhanti?",
  "pli-tv-pvr2.8:2.4_0": "Catunnaṁ adhikaraṇānaṁ katamaṁ adhikaraṇaṁ?",
  "pli-tv-pvr2.8:2.5_0": "Sattannaṁ samathānaṁ katihi samathehi sammanti?",
  "pli-tv-pvr2.8:2.6_0": "Tā āpattiyo catunnaṁ vipattīnaṁ dve vipattiyo bhajanti—",
  "pli-tv-pvr2.8:2.7_0": "siyā sīlavipattiṁ, siyā ācāravipattiṁ.",
  "pli-tv-pvr2.8:2.8_0": "Sattannaṁ āpattikkhandhānaṁ tīhi āpattikkhandhehi saṅgahitā—",
  "pli-tv-pvr2.8:2.9_0": "siyā pārājikāpattikkhandhena, siyā thullaccayāpattikkhandhena, siyā dukkaṭāpattikkhandhena.",
  "pli-tv-pvr2.8:2.10_0": "Channaṁ āpattisamuṭṭhānānaṁ ekena samuṭṭhānena samuṭṭhanti—",
  "pli-tv-pvr2.8:2.11_0": "kāyato ca cittato ca samuṭṭhanti, na vācato.",
  "pli-tv-pvr2.8:2.12_0": "Catunnaṁ adhikaraṇānaṁ āpattādhikaraṇaṁ.",
  "pli-tv-pvr2.8:2.13_0": "Sattannaṁ samathānaṁ tīhi samathehi sammanti—",
  "pli-tv-pvr2.8:2.14_0": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca …pe….",
  "pli-tv-pvr2.8:3.1_0": "Dadhiṁ viññāpetvā bhuñjantī kati āpattiyo āpajjati?",
  "pli-tv-pvr2.8:3.2_0": "Dadhiṁ viññāpetvā bhuñjantī dve āpattiyo āpajjati.",
  "pli-tv-pvr2.8:3.3_0": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.8:3.4_0": "ajjhohāre ajjhohāre āpatti pāṭidesanīyassa—",
  "pli-tv-pvr2.8:3.5_0": "dadhiṁ viññāpetvā bhuñjantī imā dve āpattiyo āpajjati.",
  "pli-tv-pvr2.8:4.1_0": "Tā āpattiyo catunnaṁ vipattīnaṁ kati vipattiyo bhajanti?",
  "pli-tv-pvr2.8:4.2_0": "Sattannaṁ āpattikkhandhānaṁ katihi āpattikkhandhehi saṅgahitā?",
  "pli-tv-pvr2.8:4.3_0": "Channaṁ āpattisamuṭṭhānānaṁ katihi samuṭṭhānehi samuṭṭhanti?",
  "pli-tv-pvr2.8:4.4_0": "Catunnaṁ adhikaraṇānaṁ katamaṁ adhikaraṇaṁ?",
  "pli-tv-pvr2.8:4.5_0": "Sattannaṁ samathānaṁ katihi samathehi sammanti?",
  "pli-tv-pvr2.8:4.6_0": "Tā āpattiyo catunnaṁ vipattīnaṁ ekaṁ vipattiṁ bhajanti—",
  "pli-tv-pvr2.8:4.7_0": "ācāravipattiṁ.",
  "pli-tv-pvr2.8:4.8_0": "Sattannaṁ āpattikkhandhānaṁ dvīhi āpattikkhandhehi saṅgahitā—",
  "pli-tv-pvr2.8:4.9_0": "siyā pāṭidesanīyāpattikkhandhena, siyā dukkaṭāpattikkhandhena.",
  "pli-tv-pvr2.8:4.10_0": "Channaṁ āpattisamuṭṭhānānaṁ catūhi samuṭṭhānehi samuṭṭhanti—",
  "pli-tv-pvr2.8:4.11_0": "siyā kāyato samuṭṭhanti na vācato na cittato,",
  "pli-tv-pvr2.8:4.12_0": "siyā kāyato ca vācato ca samuṭṭhanti na cittato,",
  "pli-tv-pvr2.8:4.13_0": "siyā kāyato ca cittato ca samuṭṭhanti na vācato,",
  "pli-tv-pvr2.8:4.14_0": "siyā kāyato ca vācato ca cittato ca samuṭṭhanti.",
  "pli-tv-pvr2.8:4.15_0": "Catunnaṁ adhikaraṇānaṁ—āpattādhikaraṇaṁ.",
  "pli-tv-pvr2.8:4.16_0": "Sattannaṁ samathānaṁ tīhi samathehi sammanti—",
  "pli-tv-pvr2.8:4.17_0": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr2.8:5.1_0": "Samuccayavāro niṭṭhito aṭṭhamo."
}