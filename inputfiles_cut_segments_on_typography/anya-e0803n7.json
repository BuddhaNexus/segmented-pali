{
  "anya-e0803n7:0_0": "7. Niggahītantapulliṅganāmikapadamālā",
  "anya-e0803n7:1_0": "Atha pubbācariyamataṁ purecaraṁ katvā niggahītantapulliṅgānaṁ bhavanta karontaiccādikassa pakatirūpassa nāmikapadamālaṁ vakkhāma –",
  "anya-e0803n7:2_0": "Gacchaṁ mahaṁ caraṁ tiṭṭhaṁ, dadaṁ bhuñjaṁ suṇaṁ pacaṁ;",
  "anya-e0803n7:3_0": "Jayaṁ jaraṁ cavaṁ mīyaṁ, saraṁ kubbaṁ japaṁ vajaṁ.",
  "anya-e0803n7:4_0": "Gacchaṁ,",
  "anya-e0803n7:4_1": "gacchanto,",
  "anya-e0803n7:4_2": "gacchantā.",
  "anya-e0803n7:4_3": "Gacchantaṁ,",
  "anya-e0803n7:4_4": "gacchante. Gacchatā,",
  "anya-e0803n7:4_5": "gacchantehi,",
  "anya-e0803n7:4_6": "gacchanteti. Gacchato,",
  "anya-e0803n7:4_7": "gacchantassa,",
  "anya-e0803n7:4_8": "gacchantānaṁ,",
  "anya-e0803n7:4_9": "gacchataṁ. Gacchatā,",
  "anya-e0803n7:4_10": "gacchantehi,",
  "anya-e0803n7:4_11": "gacchantebhi. Gacchato,",
  "anya-e0803n7:4_12": "gacchantassa,",
  "anya-e0803n7:4_13": "gacchantānaṁ,",
  "anya-e0803n7:4_14": "gacchataṁ. Gacchati,",
  "anya-e0803n7:4_15": "gacchantesu.",
  "anya-e0803n7:4_16": "Bho gacchaṁ,",
  "anya-e0803n7:4_17": "bho gacchā,",
  "anya-e0803n7:4_18": "bhavanto gacchanto.",
  "anya-e0803n7:5_0": "Gacchādīni aññāni ca taṁsadisānaṁ evaṁ ñeyyānīti yamakamahātheramataṁ.",
  "anya-e0803n7:5_1": "Kiñcāpettha tatiyekavacanaṭṭhānādīsu “gacchantena,",
  "anya-e0803n7:5_2": "gacchantā,",
  "anya-e0803n7:5_3": "gacchantasmā,",
  "anya-e0803n7:5_4": "gacchantamhā,",
  "anya-e0803n7:5_5": "gacchantasmiṁ,",
  "anya-e0803n7:5_6": "gacchantamhī”ti imāni padāni nāgatāni,",
  "anya-e0803n7:5_7": "tathāpi tattha tattha payogadassanato gahetabbāni.",
  "anya-e0803n7:6_0": "Tatra yamakamahātherena ālapanavacanaṭṭhāneyeva “gacchanto, mahanto,",
  "anya-e0803n7:6_1": "caranto”tiādīnaṁ bahuvacanattaṁ kathitaṁ,",
  "anya-e0803n7:6_2": "paccattavacanaṭṭhāne ekavacanattaṁ.",
  "anya-e0803n7:6_3": "Kehici pana paccattavacanaṭṭhāne ekavacanabahuvacanattaṁ,",
  "anya-e0803n7:6_4": "ālapanavacanaṭṭhāne bahuvacanattaṁyeva kathitaṁ. “Gacchaṁ, mahaṁ,",
  "anya-e0803n7:6_5": "cara”ntiādīnaṁ pana ālapanaṭṭhāne ekavacanattaṁ.",
  "anya-e0803n7:6_6": "Mayaṁ pana buddhavacane anekāsu cāṭṭhakathāsu “gacchanto,",
  "anya-e0803n7:6_7": "mahanto”tiādīnaṁ bahuvacanappayogānaṁ “gacchaṁ,",
  "anya-e0803n7:6_8": "mahaṁ”iccādīnañca sānusārālapanekavacanappayogānaṁ adassanato “gacchanto bhāradvājo.",
  "anya-e0803n7:6_9": "Sa gacchaṁ na nivattati.",
  "anya-e0803n7:6_10": "Mahanto lokasannivāso”tiādīnaṁ pana paccattekavacanappayogānaññeva dassanato tādisāni rūpāni anijjhānakkhamāni viya maññāma.",
  "anya-e0803n7:6_11": "Niruttipiṭake paccattālapanaṭṭhāne “mahanto, bhavanto,",
  "anya-e0803n7:6_12": "caranto”tiādīnaṁ bahuvacanattameva kathitaṁ,",
  "anya-e0803n7:6_13": "na ekavacanattaṁ.",
  "anya-e0803n7:6_14": "Tathā hi tattha “mahaṁ bhavaṁ caraṁ tiṭṭha”nti gāthaṁ vatvā “mahaṁ tiṭṭhati,",
  "anya-e0803n7:6_15": "mahanto tiṭṭhantī”ti ca,",
  "anya-e0803n7:6_16": "“bho mahā,",
  "anya-e0803n7:6_17": "bhavanto mahanto”ti ca,",
  "anya-e0803n7:6_18": "“bhavaṁ tiṭṭhati,",
  "anya-e0803n7:6_19": "bhavanto tiṭṭhantī”ti ca ādi vuttaṁ.",
  "anya-e0803n7:7_0": "Ettha pana “bhavaṁ,",
  "anya-e0803n7:7_1": "bhavanto”ti padāni yattha “honto hontā”ti kriyatthaṁ na vadanti,",
  "anya-e0803n7:7_2": "tattha “bhavaṁ kaccāno.",
  "anya-e0803n7:7_3": "Mā bhavanto evaṁ avacutthā”tiādīsu viya aññasmiṁ atthe patanato ekavacanabahuvacanāni bhavanti,",
  "anya-e0803n7:7_4": "tasmā “santo sappurisā loke”ti ettha “santo”ti padassa viya “arahanto sammāsambuddhā”ti ettha “arahanto”ti",
  "anya-e0803n7:7_5": "padassa viya ca “bhavanto”ti padassa bahuvacanattaṁ nijjhānakkhamaṁ. “Mahanto, caranto,",
  "anya-e0803n7:7_6": "tiṭṭhanto”tiādīnaṁ pana bahuvacanattaṁ na nijjhānakkhamaṁ viya amhe paṭibhāti.",
  "anya-e0803n7:7_7": "Na hi katthacipi “santo, arahanto,",
  "anya-e0803n7:7_8": "bhavanto”ti padavajjitānaṁ “gacchanto, mahanto,",
  "anya-e0803n7:7_9": "caranto”tiādīnaṁ anekapadasatānaṁ bahuvacanantatāpayoge passāma.",
  "anya-e0803n7:7_10": "Tathā hi –",
  "anya-e0803n7:8_0": "Bavhatte katthaci ṭhāne, “jāna”miccādayo yathā;",
  "anya-e0803n7:9_0": "Dissanti nevaṁ bavhatte, “gacchanto” itiādayo.",
  "anya-e0803n7:10_0": "Bavhatte katthaci ṭhāne, “santo” iccādayopi ca;",
  "anya-e0803n7:11_0": "Dissanti nevaṁ bavhatte, “gacchanto” itiādayo.",
  "anya-e0803n7:12_0": "“Arahanto”ti bavhatte, ekanteneva dissati;",
  "anya-e0803n7:13_0": "Nevaṁ dissanti bavhatte, “gacchanto” itiādayo.",
  "anya-e0803n7:14_0": "Anekasatapāṭhesu, “viharanto”tiādīsu;",
  "anya-e0803n7:15_0": "Ekassapi bahukatte, pavatti na tu dissati.",
  "anya-e0803n7:16_0": "Bahuvacananayena, “gacchanto”ti padassa hi;",
  "anya-e0803n7:17_0": "Gahaṇe sati bahavo, dosā dissanti saccato.",
  "anya-e0803n7:18_0": "Yathekamhi ghare daḍḍhe, daḍḍhā sāmīpikā gharā;",
  "anya-e0803n7:19_0": "Tathā bavhattavācitte, “gacchanto”ti padassa tu.",
  "anya-e0803n7:20_0": "“Viharanto”tiādīnaṁ, bavhattavācitā siyā;",
  "anya-e0803n7:21_0": "Rūpanayo aniṭṭho ca, gahetabbo anekadhā.",
  "anya-e0803n7:22_0": "Evaṁ santepi yasmā “niruttipiṭakaṁ nāma pabhinnapaṭisambhidena mahākhīṇāsavena mahākaccāyanena kata”nti loke pasiddhaṁ,",
  "anya-e0803n7:22_1": "tasmā idaṁ ṭhānaṁ punappunaṁ upaparikkhitabbaṁ.",
  "anya-e0803n7:22_2": "Kiñcāpettha there gāravena evaṁ vuttaṁ,",
  "anya-e0803n7:22_3": "tathāpi pāḷinayaṁ garuṁ katvā diṭṭhenekavacananayena adiṭṭho bahuvacananayo chaḍḍetabbo.",
  "anya-e0803n7:22_4": "Evaṁ sati niggahītantesu nayo sobhano bhavati.",
  "anya-e0803n7:22_5": "Ayaṁ pana amhākaṁ ruci –",
  "anya-e0803n7:23_0": "“Bhavaṁ karaṁ arahaṁ saṁ, mahaṁ” iti padāni tu;",
  "anya-e0803n7:24_0": "Visadisāni sambhonti, aññamaññanti lakkhaye.",
  "anya-e0803n7:25_0": "“Gacchaṁ caraṁ dadaṁ tiṭṭhaṁ, cintayaṁ bhāvayaṁ vadaṁ;",
  "anya-e0803n7:26_0": "Jānaṁ passa”ntiādīni, sadisāni bhavanti hi.",
  "anya-e0803n7:27_0": "Tatra “jāna”ntiādīni, katthaci parivattare;",
  "anya-e0803n7:28_0": "Vibhattiliṅgavacana-vasenāti vibhāvaye.",
  "anya-e0803n7:29_0": "Tatra tāva bhavantasaddassa nāmikapadamālā vuccati –",
  "anya-e0803n7:29_1": "bhavaṁsaddo hi “vaḍḍhanto,",
  "anya-e0803n7:29_2": "honto”ti atthepi vadati.",
  "anya-e0803n7:29_3": "Tesaṁ vasena ayaṁ nāmikapadamālā.",
  "anya-e0803n7:30_0": "Bhavaṁ, bhavanto, bhavantā.",
  "anya-e0803n7:30_1": "Bhavantaṁ, bhavante.",
  "anya-e0803n7:30_2": "Bhavantena,",
  "anya-e0803n7:30_3": "bhavantehi,",
  "anya-e0803n7:30_4": "bhavantebhi.",
  "anya-e0803n7:30_5": "Bhavantassa,",
  "anya-e0803n7:30_6": "bhavantānaṁ. Bhavantā,",
  "anya-e0803n7:30_7": "bhavantasmā,",
  "anya-e0803n7:30_8": "bhavantamhā,",
  "anya-e0803n7:30_9": "bhavantehi,",
  "anya-e0803n7:30_10": "bhavantebhi.",
  "anya-e0803n7:30_11": "Bhavantassa,",
  "anya-e0803n7:30_12": "bhavantānaṁ. Bhavante,",
  "anya-e0803n7:30_13": "bhavantasmiṁ,",
  "anya-e0803n7:30_14": "bhavantamhi,",
  "anya-e0803n7:30_15": "bhavantesu.",
  "anya-e0803n7:30_16": "He bhavanta,",
  "anya-e0803n7:30_17": "he bhavantā.",
  "anya-e0803n7:31_0": "Tattha “bhavaṁ,",
  "anya-e0803n7:31_1": "bhavanto”tiādīnaṁ “vaḍḍhantohonto”tiādinā attho daṭṭhabbo.",
  "anya-e0803n7:31_2": "Tathā hi “suvijāno bhavaṁ hoti.",
  "anya-e0803n7:31_3": "Dhammakāmo bhavaṁ hoti.",
  "anya-e0803n7:31_4": "Rājā bhavanto nānāsampattīhi modati.",
  "anya-e0803n7:31_5": "Kuḷīradaho gaṅgāya ekābaddho,",
  "anya-e0803n7:31_6": "gaṅgāya pūraṇakāle gaṅgodakena pūrati,",
  "anya-e0803n7:31_7": "udake mandī bhavante dahato udakaṁ gaṅgāya otaratī”ti payogā bhavanti,",
  "anya-e0803n7:31_8": "tasmā ayaṁ nāmikapadamālā sārato paccetabbā.",
  "anya-e0803n7:31_9": "Ettha bhavaṁsaddamattaṁ vajjetvā gacchamānacaramānasaddādīsu viya bhavantasadde “bhavanto,",
  "anya-e0803n7:31_10": "bhavantā”ti purisanayopi labbhati,",
  "anya-e0803n7:31_11": "napuṁsakaliṅge vattabbe “bhavantaṁ,",
  "anya-e0803n7:31_12": "bhavantānī”ti cittanayopi labbhati.",
  "anya-e0803n7:31_13": "Evaṁ vaḍḍhanabhavanatthavācakassa bhavantasaddassa nāmikapadamālā veditabbā.",
  "anya-e0803n7:32_0": "Ayañca viseso “bhavanto”ti padaṁ vaḍḍhanabhavanatthato aññatthe vattamānaṁ bahuvacanameva hoti,",
  "anya-e0803n7:32_1": "yathā “bhavanto āgacchantī”ti.",
  "anya-e0803n7:32_2": "Vaḍḍhanabhavanatthesu vattamānaṁ ekavacanameva.",
  "anya-e0803n7:32_3": "Atrime payogā “anupubbena bhavanto viññutaṁ pāpuṇāti.",
  "anya-e0803n7:32_4": "Samaṇena nāma īdisesu kammesu abyāvaṭena bhavitabbaṁ,",
  "anya-e0803n7:32_5": "evaṁ bhavanto hi samaṇo susamaṇo assā”ti.",
  "anya-e0803n7:32_6": "“Bhavaṁ” iti padaṁ pana ubhayatthāpi ekavacanameva,",
  "anya-e0803n7:32_7": "tasmā idāni “bhavaṁ ānando.",
  "anya-e0803n7:32_8": "Bhavanto āgacchanti,",
  "anya-e0803n7:32_9": "appasaddā bhavanto hontu,",
  "anya-e0803n7:32_10": "mā bhonto saddamakatthā”ti evamādipayogadassanavasena vohāravisese pavattaṁ aññaṁ atthaṁ paṭicca aparāpi nāmikapadamālā vuccate –",
  "anya-e0803n7:33_0": "Bhavaṁ, bhavanto, bhonto.",
  "anya-e0803n7:33_1": "Bhavantaṁ, bhavante. Bhavatā, bhotā,",
  "anya-e0803n7:33_2": "bhavantena,",
  "anya-e0803n7:33_3": "bhavantehi,",
  "anya-e0803n7:33_4": "bhavantebhi. Bhavato, bhoto,",
  "anya-e0803n7:33_5": "bhavantassa,",
  "anya-e0803n7:33_6": "bhavantānaṁ, bhavataṁ. Bhavatā, bhotā,",
  "anya-e0803n7:33_7": "bhavantehi,",
  "anya-e0803n7:33_8": "bhavantebhi. Bhavato, bhoto,",
  "anya-e0803n7:33_9": "bhavantassa,",
  "anya-e0803n7:33_10": "bhavantānaṁ, bhavataṁ. Bhavati, bhavante,",
  "anya-e0803n7:33_11": "bhavantasmiṁ,",
  "anya-e0803n7:33_12": "bhavantamhi,",
  "anya-e0803n7:33_13": "bhavantesu. Bho, bhavanto,",
  "anya-e0803n7:33_14": "bhonto iti.",
  "anya-e0803n7:34_0": "Ettha pana “bho”iccādīni tīṇi padāni yasmā vohāravisesapavattāni ālapanapadāni honti,",
  "anya-e0803n7:34_1": "tasmā “āvuso,",
  "anya-e0803n7:34_2": "bhante”ti padāni viya bhosaddādiupapadavantāni na bhavanti,",
  "anya-e0803n7:34_3": "“bho purisa,",
  "anya-e0803n7:34_4": "bhavanto brāhmaṇā,",
  "anya-e0803n7:34_5": "bhonto samaṇā,",
  "anya-e0803n7:34_6": "bho rāja”iccādīsu hi purisasaddādayoyeva bhosaddādi upapadavanto bhavanti.",
  "anya-e0803n7:34_7": "Idha ca “bhavaṁ ānando”ti ettha bhavaṁsaddena samānatthāni “bho, bhavanto,",
  "anya-e0803n7:34_8": "bhonto”ti padāni vuttāni,",
  "anya-e0803n7:34_9": "na pana “dhammakāmo bhavaṁ hotī”ti ettha bhavaṁsaddena samānatthāni.",
  "anya-e0803n7:34_10": "Paṭhamasmiñhi naye vaḍḍhanatthavasena “bho bhavanta,",
  "anya-e0803n7:34_11": "bhavanto bhavantā,",
  "anya-e0803n7:34_12": "bhonto bhavantā”ti bhosaddādayo ālapanapadānaṁ upapadāni bhavanti,",
  "anya-e0803n7:34_13": "na dutiyasmiṁ naye.",
  "anya-e0803n7:34_14": "Āmeḍitavasena pana “bho bho,",
  "anya-e0803n7:34_15": "bhavanto bhavanto,",
  "anya-e0803n7:34_16": "bhonto bhonto”ti padāni bhavanti yathā “bhante bhante”ti.",
  "anya-e0803n7:35_0": "Atridaṁ bhūdhātuvasena saṅkhepato pāḷinidassanaṁ –",
  "anya-e0803n7:35_1": "kasmā bhavaṁ vijjanamaraññanissito.",
  "anya-e0803n7:35_2": "Kathaṁ panāhaṁ bho taṁ bhavantaṁ gotamaṁ jānissāmi.",
  "anya-e0803n7:35_3": "Evaṁ bhoti kho ambaṭṭho māṇavo brāhmaṇassa pokkharasātissa paṭissutvā.",
  "anya-e0803n7:35_4": "Mā bhavanto evaṁ avacuttha.",
  "anya-e0803n7:35_5": "Imaṁ bhonto nisāmetha.",
  "anya-e0803n7:35_6": "Evaṁ bho purisa jānāhi,",
  "anya-e0803n7:35_7": "pāpadhammā asaññatā iccevamādi.",
  "anya-e0803n7:35_8": "Ettha “bhavaṁ”iccādīni bhūdhātumayāni nāmapadānīti veditabbāni.",
  "anya-e0803n7:36_0": "Apica tesu “bho, bhavanto,",
  "anya-e0803n7:36_1": "bhonto”ti imāni nipātapadānipi hontīti vavatthapetabbaṁ.",
  "anya-e0803n7:36_2": "“Bho purisā”tiādīsu tesaṁ nipātānipātabhāve vivādo na karaṇīyo.",
  "anya-e0803n7:36_3": "Kaccāyanasmiñhi “bho ge tū”ti vuttaṁ.",
  "anya-e0803n7:36_4": "Aññattha pana “āmantanatthe nipāto”tiādi vuttaṁ.",
  "anya-e0803n7:36_5": "Tathā hi niruttimañjūsāyaṁ vuttaṁ “bhotidaṁ āmantanatthe nipāto.",
  "anya-e0803n7:36_6": "So na kevalaṁ ekavacanameva hoti,",
  "anya-e0803n7:36_7": "atha kho bahuvacanampi hotīti ‘bho purisā’ti bahuvacanappayogopi gahito.",
  "anya-e0803n7:36_8": "‘Bhavanto’ti padaṁ pana bahuvacanameva hotīti ‘purisā’ti puna vutta”nti.",
  "anya-e0803n7:36_9": "Pāḷiyañhi aṭṭhakathāsu ca nipātabhūto bhosaddo ekavacanabahuvacanavasena dvidhā dissati,",
  "anya-e0803n7:36_10": "itare pana bahuvacanavaseneva dissanti.",
  "anya-e0803n7:36_11": "Tesaṁ tu nipātapadatte rūpanipphādanakiccaṁ natthi.",
  "anya-e0803n7:36_12": "Tesu bhosaddassa nipātapadattā āhaccabhāsite nijjīvālapane itthiliṅgavisayo “ummujja bho puthusile,",
  "anya-e0803n7:36_13": "pariplava bho puthusile”ti payogopi dissati.",
  "anya-e0803n7:36_14": "Atrimā bhosaddassa pavattiparidīpanī gāthāyo –",
  "anya-e0803n7:37_0": "“Ito bho sugatiṁ gaccha, manussānaṁ sahabyataṁ”;",
  "anya-e0803n7:38_0": "Evamādīsu bhosaddo, ekavacanako mato.",
  "anya-e0803n7:39_0": "“Passatha bho imaṁ kula-putta”miccevamādisu;",
  "anya-e0803n7:40_0": "Bahuvacanako eso, bhosaddoti vibhāvaye.",
  "anya-e0803n7:41_0": "Puggalālapane ceva, dhammassālapanepi ca;",
  "anya-e0803n7:42_0": "Nijjīvālapane cāti, bhosaddo tīsu dissati.",
  "anya-e0803n7:43_0": "Tatra dhammālapanamhi, ekavacova labbhati;",
  "anya-e0803n7:44_0": "Itaresu siyā deka-vaco bahuvacopi ca.",
  "anya-e0803n7:45_0": "Nicchitabbaṁ guṇīpadaṁ, dhammassālapane dhuvaṁ;",
  "anya-e0803n7:46_0": "“Acchariyaṁ vata bho”ti, idamettha nidassanaṁ.",
  "anya-e0803n7:47_0": "Icchitabbaṁ guṇīpadaṁ, puggalālapane pana;",
  "anya-e0803n7:48_0": "“Evaṁ bho purisa jānāhi”, idamettha nidassanaṁ.",
  "anya-e0803n7:49_0": "Guṇīpadaṁ asantampi, puggalālapanamhi tu;",
  "anya-e0803n7:50_0": "Ajjhāharitvā pāvade, atthaṁ “bho ehi”ādisu.",
  "anya-e0803n7:51_0": "Ghaṭādīnaṁ ālapanaṁ, nijjīvālapanaṁ bhave;",
  "anya-e0803n7:52_0": "Jīvaṁva lokiyā loke, ālapanti kadāci tu.",
  "anya-e0803n7:53_0": "Nijjīvālapanaṁ appaṁ, atthaviññāpane siyā;",
  "anya-e0803n7:54_0": "“Ummujja bho puthusile”, iti pāḷi nidassanaṁ.",
  "anya-e0803n7:55_0": "Ettha liṅgavipallāsaṁ, keci icchanti paṇḍitā;",
  "anya-e0803n7:56_0": "Tesaṁ matena bhotīti, liṅgaṁ vipariṇāmaye.",
  "anya-e0803n7:57_0": "Atha vā pana bhosaddo, nipāto sopadaṁ viya;",
  "anya-e0803n7:58_0": "Tasmā virodhatā nāssa, tiliṅge vacanadvaye.",
  "anya-e0803n7:59_0": "Evaṁ santepi bhosaddo, dviliṅgeyeva pāyato;",
  "anya-e0803n7:60_0": "Yasmā diṭṭho tato viññū, dviliṅgeyeva taṁ vade.",
  "anya-e0803n7:61_0": "Itthiliṅgamhi sampatte, “bho”ti iti payojaye;",
  "anya-e0803n7:62_0": "Evaṁvidhaṁ payogañhi, suppayogaṁ budhābravuṁ.",
  "anya-e0803n7:63_0": "Yajjevaṁ duppayogaṁva, siyā tumhehi dassitaṁ;",
  "anya-e0803n7:64_0": "“Ummujja bho puthusile”, iccāhaccapadanti ce.",
  "anya-e0803n7:65_0": "Duppayogaṁ na taṁ yasmā, vohārakusalena ve;",
  "anya-e0803n7:66_0": "Jinena bhāsite dhamme, duppayogā na vijjare.",
  "anya-e0803n7:67_0": "Itthiliṅgassa visaye, bhotisaddappayojanaṁ;",
  "anya-e0803n7:68_0": "Kavīnaṁ pemanīyanti, mayā evamudīritaṁ.",
  "anya-e0803n7:69_0": "Evaṁ bhavantasaddassa nāmikapadamālā pāḷinayānurūpaṁ dvidhā vibhattā vaḍḍhanabhavanatthatadaññatthavasena.",
  "anya-e0803n7:70_0": "Karontasaddassa pana –",
  "anya-e0803n7:71_0": "Karaṁ, karonto, karontā. Karontaṁ, karonte. Karotā,",
  "anya-e0803n7:71_1": "karontena,",
  "anya-e0803n7:71_2": "karontehi,",
  "anya-e0803n7:71_3": "karontebhi. Karoto,",
  "anya-e0803n7:71_4": "karontassa,",
  "anya-e0803n7:71_5": "karontānaṁ, karotaṁ. Karotā, karontā,",
  "anya-e0803n7:71_6": "karontasmā,",
  "anya-e0803n7:71_7": "karontamhā,",
  "anya-e0803n7:71_8": "karontehi,",
  "anya-e0803n7:71_9": "karontebhi. Karoto,",
  "anya-e0803n7:71_10": "karontassa,",
  "anya-e0803n7:71_11": "karontānaṁ, karotaṁ. Karonte,",
  "anya-e0803n7:71_12": "karontasmiṁ,",
  "anya-e0803n7:71_13": "karontamhi,",
  "anya-e0803n7:71_14": "karontesu.",
  "anya-e0803n7:71_15": "Bho karonta,",
  "anya-e0803n7:71_16": "bhavanto karontāti rūpāni bhavanti.",
  "anya-e0803n7:72_0": "“Karoto na kariyati pāpa”nti idamettha karotosaddassa atthitānidassanaṁ.",
  "anya-e0803n7:72_1": "Itthiliṅge vattabbe “karontī,",
  "anya-e0803n7:72_2": "karontiyo”tiādinā yojetabbāni,",
  "anya-e0803n7:72_3": "napuṁsakaliṅge vattabbe “karontaṁ,",
  "anya-e0803n7:72_4": "karontānī”tiādinā yojetabbāni.",
  "anya-e0803n7:73_0": "Arahantasaddassa –",
  "anya-e0803n7:74_0": "Arahaṁ, arahanto.",
  "anya-e0803n7:74_1": "Arahantaṁ, arahante. Arahatā,",
  "anya-e0803n7:74_2": "arahantena,",
  "anya-e0803n7:74_3": "arahantehi,",
  "anya-e0803n7:74_4": "arahantebhi. Arahato,",
  "anya-e0803n7:74_5": "arahantassa,",
  "anya-e0803n7:74_6": "arahantānaṁ, arahataṁ. Arahatā, arahantā,",
  "anya-e0803n7:74_7": "arahantasmā,",
  "anya-e0803n7:74_8": "arahantamhā,",
  "anya-e0803n7:74_9": "arahantehi,",
  "anya-e0803n7:74_10": "arahantebhi. Arahato,",
  "anya-e0803n7:74_11": "arahantassa,",
  "anya-e0803n7:74_12": "arahantānaṁ, arahataṁ. Arahante,",
  "anya-e0803n7:74_13": "arahantasmiṁ,",
  "anya-e0803n7:74_14": "arahantamhi,",
  "anya-e0803n7:74_15": "arahantesu.",
  "anya-e0803n7:74_16": "Bho arahanta,",
  "anya-e0803n7:74_17": "bhavanto arahanto iti rūpāni bhavanti.",
  "anya-e0803n7:75_0": "Ayaṁ guṇavācakassa arahantasaddassa nāmikapadamālā. “Arahā, arahanto,",
  "anya-e0803n7:75_1": "arahantā”iti ca.",
  "anya-e0803n7:75_2": "Etañhi rūpaṁ samantapāsādikāyaṁ manussaviggahaṭṭhāne dissati.",
  "anya-e0803n7:75_3": "Uttarimanussadhammapāḷiyaṁ pana “mayañcamhā anarahanto”ti padaṁ dissati.",
  "anya-e0803n7:75_4": "Arahantaṁ, arahante. Arahatā,",
  "anya-e0803n7:75_5": "sesaṁ vitthāretabbaṁ.",
  "anya-e0803n7:75_6": "Ayaṁ paṇṇattivācakassa arahantasaddassa nāmikapadamālā.",
  "anya-e0803n7:76_0": "Tathā hi “arahaṁ sammāsambuddho.",
  "anya-e0803n7:76_1": "Arahaṁ sugato loke.",
  "anya-e0803n7:76_2": "Arahanto sammāsambuddhā”tiādīsu arahaṁsaddādayo guṇavācakā.",
  "anya-e0803n7:76_3": "“Arahā ahosi.",
  "anya-e0803n7:76_4": "Ahañhi arahā loke.",
  "anya-e0803n7:76_5": "Eko arahā,",
  "anya-e0803n7:76_6": "ekasaṭṭhi arahanto loke ahesuṁ.",
  "anya-e0803n7:77_0": "Gāme vā yadi vāraññe, ninne vā yadi vā thale;",
  "anya-e0803n7:78_0": "Yattha arahanto viharanti, taṁ bhūmirāmaṇeyyakaṁ.",
  "anya-e0803n7:79_0": "Mayañcamhā anarahanto”tiādīsu arahāsaddādayo paṇṇattivācakāti daṭṭhabbā.",
  "anya-e0803n7:79_1": "Idha itthinapuṁsakaliṅgavasena visuṁ vattabbanayo appasiddho.",
  "anya-e0803n7:79_2": "Yadi evaṁ āsavakkhayaṁ pattā itthī kathaṁ vattabbā,",
  "anya-e0803n7:79_3": "āsavakkhayaṁ pattaṁ cittaṁ kathaṁ vattabbanti?",
  "anya-e0803n7:79_4": "Itthī tāva “yaṁ itthī arahaṁ assa sammāsambuddho”ti vacanato “araha”nti vattabbā guṇavasena,",
  "anya-e0803n7:79_5": "paṇṇattivasena pana “itthī arahā ahosī”ti vattabbā.",
  "anya-e0803n7:79_6": "Cittaṁ pana guṇavaseneva “arahaṁ citta”nti vattabbanti.",
  "anya-e0803n7:80_0": "Santasaddassa –",
  "anya-e0803n7:81_0": "Saṁ, santo, santo, santā. Saṁ, santaṁ, sante. Satā, santena, santehi, santebhi, sabbhi. Sato, santassa, santānaṁ, sataṁ, satānaṁ. Satā, santā, santasmā, santamhā, santehi, santebhi, sabbhi. Sato, santassa, santānaṁ, sataṁ, satānaṁ. Sati, sante,",
  "anya-e0803n7:81_1": "santasmiṁ, santamhi, santesu.",
  "anya-e0803n7:81_2": "Bho santa,",
  "anya-e0803n7:81_3": "bhavanto santoti rūpāni bhavanti.",
  "anya-e0803n7:82_0": "Ettha pana “addhā hi tāta satanesa dhammo”ti jayaddisajātakapāḷidassanato “satāna”nti vuttaṁ.",
  "anya-e0803n7:82_1": "Tattha hi satanesāti satānaṁ esāti chedo,",
  "anya-e0803n7:82_2": "rassattaniggahītasaralopavasena ca rūpaniṭṭhānaṁ veditabbaṁ.",
  "anya-e0803n7:82_3": "Tathā hi tadaṭṭhakathāyaṁ “addhā ekaṁsena esa tāta satānaṁ paṇḍitānaṁ dhammo sabhāvo”ti attho vutto.",
  "anya-e0803n7:82_4": "Ayaṁ ye loke “sappurisā”ti ca “ariyā”ti ca “paṇḍitā”ti ca vuccanti,",
  "anya-e0803n7:82_5": "tesaṁ vācakassa santasaddassa nāmikapadamālā.",
  "anya-e0803n7:82_6": "Tappaṭisedhassa pana asaṁ, asanto,",
  "anya-e0803n7:82_7": "katthaci asantā iccapi.",
  "anya-e0803n7:82_8": "Tathā hi “asantā kira maṁ jammā,",
  "anya-e0803n7:82_9": "tāta tātāti bhāsare”ti pāḷi dissati. “Asaṁ, asantaṁ, asante.",
  "anya-e0803n7:82_10": "Asatā”tiādinā yojetabbā.",
  "anya-e0803n7:82_11": "Imasmiṁ atthe “santo,",
  "anya-e0803n7:82_12": "asanto”timāni bahuvacanakāniyeva bhavanti,",
  "anya-e0803n7:82_13": "na katthacipi ekavacanakāni. Kasmā?",
  "anya-e0803n7:82_14": "Paṇṇattivācakattā.",
  "anya-e0803n7:82_15": "Aññatra pana “santo,",
  "anya-e0803n7:82_16": "danto”tiādīsu ekavacanāniyeva ṭhapetvā vijjamānatthavācakasantosaddaṁ, kasmā?",
  "anya-e0803n7:82_17": "Apaṇṇattivācakattāti daṭṭhabbaṁ.",
  "anya-e0803n7:83_0": "Idāni paṇṇattivācakānaṁ tesaṁ kānici payogāni kathayāma –",
  "anya-e0803n7:84_0": "Sameti asatā asaṁ.",
  "anya-e0803n7:84_1": "Yaṁ yañhi rāja bhajati,",
  "anya-e0803n7:84_2": "santaṁ vā yadi vā asaṁ.",
  "anya-e0803n7:84_3": "Na sā sabhā yattha na santi santo.",
  "anya-e0803n7:84_4": "Asanto nirayaṁ yanti,",
  "anya-e0803n7:84_5": "santo saggaparāyaṇā.",
  "anya-e0803n7:84_6": "Asante nopaseveyya,",
  "anya-e0803n7:84_7": "sante seveyya paṇḍito.",
  "anya-e0803n7:84_8": "Sabbhireva samāsetha.",
  "anya-e0803n7:84_9": "Sataṁ dhammo iccevamādīni bhavanti.",
  "anya-e0803n7:85_0": "Yo panamhehi padamālāyaṁ “sabbhī”ti ayaṁ saddo tatiyāpañcamībahuvacanavasena yojito,",
  "anya-e0803n7:85_1": "so ca kho santaiti akārantapakativasena,",
  "anya-e0803n7:85_2": "aññattha pana “sabbhī”ti ikārantapakativasena yojetabbo.",
  "anya-e0803n7:85_3": "Tathā hi sabbhīti sappuriso nibbānañca,",
  "anya-e0803n7:85_4": "sundarādhivacanaṁ vā etaṁ sabbhīti.",
  "anya-e0803n7:85_5": "Sabbo cāyamattho sāṭṭhakathāya “bahumpetaṁ asabbhi jātavedā”ti imāya pāḷiyā “santo have sabbhi pavedayantī”ti imāya ca dīpetabbo.",
  "anya-e0803n7:86_0": "Ālapane ca paccatte, tatiyāpañcamīsu ca;",
  "anya-e0803n7:87_0": "Samāsamhi ca yojeyya, sabbhisaddaṁ sumedhaso.",
  "anya-e0803n7:88_0": "Atrāyaṁ yojanā –",
  "anya-e0803n7:88_1": "bho sabbhi tiṭṭha,",
  "anya-e0803n7:88_2": "sabbhi tiṭṭhati,",
  "anya-e0803n7:88_3": "sabbhi saha gacchati,",
  "anya-e0803n7:88_4": "sabbhi apehi,",
  "anya-e0803n7:88_5": "asabbhirūpo puriso.",
  "anya-e0803n7:88_6": "Yasmā panāyaṁ sāsanānukūlā,",
  "anya-e0803n7:88_7": "tasmā imissā tadanukūlattaṁ dassetuṁ idha sāsanato payoge dassessāma atakkāvacare vicitte sugatapāḷinaye sotūnaṁ visāradamatipaṭilābhatthaṁ.",
  "anya-e0803n7:88_8": "Taṁ yathā?",
  "anya-e0803n7:88_9": "Bahumpetaṁ asabbhi jātaveda,",
  "anya-e0803n7:88_10": "yaṁ taṁ vāladhinā’bhipūjayāma.",
  "anya-e0803n7:88_11": "Sabbhi kubbetha santhavaṁ.",
  "anya-e0803n7:88_12": "Yaṁ sālavanasmiṁ senako,",
  "anya-e0803n7:88_13": "pāpakammamakari asabbhirūpaṁ.",
  "anya-e0803n7:88_14": "Ābādhoyaṁ asabbhirūpo.",
  "anya-e0803n7:88_15": "Asammodako thaddho asabbhirūpo”ti.",
  "anya-e0803n7:88_16": "Tattha ālapanavacane diṭṭheyeva paccattavacanaṁ pāḷiyaṁ sarūpato anāgatampi diṭṭhameva hoti.",
  "anya-e0803n7:88_17": "Tathā karaṇavacane diṭṭheyeva nissakkavacanampi diṭṭhameva hoti.",
  "anya-e0803n7:88_18": "Samāse saddarūpe diṭṭheyeva byāse saddarūpaṁ yathāsambhavaṁ diṭṭhameva hoti ṭhapetvā “hetusatthāradassana”ntiādīni.",
  "anya-e0803n7:88_19": "Tattha ca nibbānavācako ce,",
  "anya-e0803n7:88_20": "sabbhisaddo itthiliṅgo santivisuddhi nibbutisaddā viya,",
  "anya-e0803n7:88_21": "so ca yamakamahātheramate rattinayena yojetabbo.",
  "anya-e0803n7:88_22": "Sabbesamikārantitthiliṅgānaṁ sādhāraṇo hi so nayo.",
  "anya-e0803n7:88_23": "Sundaratthavācako ce,",
  "anya-e0803n7:88_24": "aggi ratti aṭṭhinayehi yojetabbo vāccaliṅgattā.",
  "anya-e0803n7:88_25": "“Sabbhidhammabhūtaṁ nibbāna”nti ettha hi sundaradhammabhūtaṁ nibbānanti attho.",
  "anya-e0803n7:88_26": "Evaṁ pāḷinayavasena ālapanādīsu pañcasu ṭhānesu sabbhisaddassa pavattiṁ ñatvā puna aṭṭhakathānayavasenapi tappavatti veditabbā. Kathaṁ?",
  "anya-e0803n7:88_27": "Yasmā sagāthāvaggassa aṭṭhakathāyaṁ “santo ‘sabbhīhi saddhiṁ sataṁ dhammo na jaraṁ upetī’ti pavedayantī”ti",
  "anya-e0803n7:88_28": "imasmiṁ padese “sabbhīhī”ti hivacanavasena saddaracanāviseso aṭṭhakathācariyehi dassito,",
  "anya-e0803n7:88_29": "tasmā sabbhisaddo sabbesupi vibhattivacanesu yojetabbo.",
  "anya-e0803n7:88_30": "Atridaṁ vadāma –",
  "anya-e0803n7:89_0": "Garū “sabbhīhi saddhi”nti, atthaṁ bhāsiṁsu pāḷiyā;",
  "anya-e0803n7:90_0": "Yato tato sabbhisaddaṁ, dhīro sabbattha yojaye.",
  "anya-e0803n7:91_0": "“Asabbhirūpo”itipi, samāsavisaye sutaṁ;",
  "anya-e0803n7:92_0": "Yasmā tasmā sabbhisaddaṁ, viññū sabbadhi yojaye.",
  "anya-e0803n7:93_0": "“Ovadeyyānusāseyya,",
  "anya-e0803n7:93_1": "asabbhā ca nivāraye”ti ettha pana “asabbhā”tipadaṁ vicitravuttīsu taddhitapaccayesu ṇyapaccayavasena nipphattimupāgatanti veditabbaṁ. Kathaṁ?",
  "anya-e0803n7:93_2": "Yebhuyyena asabbhīsu bhavaṁ asabbhaṁ. Kiṁ taṁ? Akusalaṁ,",
  "anya-e0803n7:93_3": "tato asabbhā akusaladhammā nivāraye ca,",
  "anya-e0803n7:93_4": "kusaladhamme patiṭṭhapeyyāti attho.",
  "anya-e0803n7:93_5": "“Amhe asabbhāhi vācāhi vikkosamānā tibbāhi sattīhi hanissantī”ti ettha tu asabbhīnaṁ etāti asabbhā,",
  "anya-e0803n7:93_6": "na vā sabbhīnaṁ etātipi asabbhāti nibbacanaṁ,",
  "anya-e0803n7:93_7": "ṇyapaccayavasena ca padasiddhi veditabbā.",
  "anya-e0803n7:93_8": "Yā ca panettha amhehi santasaddassa “saṁ, santo. Saṁ, santaṁ,",
  "anya-e0803n7:93_9": "sante”tiādinā padamālā dassitā,",
  "anya-e0803n7:93_10": "tattha “sameti asatā asa”nti pāḷiyaṁ “asa”nti pade diṭṭheyeva “sa”nti padaṁ pāḷiyaṁ anāgatampi diṭṭhameva hoti yugaḷabhāvena vijjamānatārahattā.",
  "anya-e0803n7:93_11": "Evaṁ diṭṭhena adiṭṭhassa gahaṇaṁ veditabbaṁ.",
  "anya-e0803n7:93_12": "Atha vā “asa”nti ettha na saṁ asanti samāsaviggahavasenādhigantabbattā “sa”miti padaṁ diṭṭhameva hoti.",
  "anya-e0803n7:93_13": "Evamaññatrāpi nayo.",
  "anya-e0803n7:93_14": "Tatra santi sappuriso.",
  "anya-e0803n7:93_15": "Asanti asappuriso.",
  "anya-e0803n7:93_16": "Itthiliṅgevattabbe “asatī,",
  "anya-e0803n7:93_17": "asā”ti rūpāni bhavanti. “Asatī, asatī, asatiyo, asā. Asatiṁ, asatī, asatiyo. Asāya, asatiyā, asatīhi, asatībhi. Asatiyā,",
  "anya-e0803n7:93_18": "asatīna”nti vakkhamāna itthinayena nāmikapadamālā yojetabbā.",
  "anya-e0803n7:94_0": "Ettha pana “asā lokitthiyo nāma,",
  "anya-e0803n7:94_1": "velā tāsaṁ na vijjati.",
  "anya-e0803n7:94_2": "Mā ca vasaṁ asatīnaṁ nigacche”tiādīni dassetabbāni.",
  "anya-e0803n7:94_3": "Asāti cettha asatīti ca samānatthā,",
  "anya-e0803n7:94_4": "asantajātikāti hi tesaṁ attho.",
  "anya-e0803n7:94_5": "Yasmā pana jātakaṭṭhakathāyaṁ “asāti asatiyo lāmikā,",
  "anya-e0803n7:94_6": "atha vā sātaṁ vuccati sukhaṁ,",
  "anya-e0803n7:94_7": "taṁ tāsu natthi,",
  "anya-e0803n7:94_8": "attani paṭibaddhacittānaṁ asātameva dentītipi asā, dukkhā,",
  "anya-e0803n7:94_9": "dukkhavatthubhūtāti attho”ti atthaṁ saṁvaṇṇesuṁ,",
  "anya-e0803n7:94_10": "tasmā sātaṁ natthi etissanti asāti atthe “asā”ti padassa yathā ritto assādo etthāti rittassantipadassa luttuttarakkharassa “rittassaṁ,",
  "anya-e0803n7:94_11": "rittassāni.",
  "anya-e0803n7:94_12": "Rittassa”nti cittanayena nāmikapadamālā yojetabbā,",
  "anya-e0803n7:94_13": "tathā “asā, asā, asāyo. Asaṁ, asā, asāyo.",
  "anya-e0803n7:94_14": "Asāyā”ti kaññānayena yojetabbā.",
  "anya-e0803n7:95_0": "Ettha ca yo amhehi “santo”iti saddo dassito.",
  "anya-e0803n7:95_1": "So katthaci ekavacanabahuvacanabhāvena saṁvijjamānasaddassatthampi vadati,",
  "anya-e0803n7:95_2": "tassa vasena ayaṁ nāmikapadamālā –",
  "anya-e0803n7:96_0": "Santo, santo, santā. Santaṁ, sante. Satā, santena, santehi, santebhi. Sato, santassa, sataṁ, santānaṁ. Satā, santā, santasmā, santamhā, santehi, santebhi. Sato, santassa, sataṁ, santānaṁ. Sati, sante,",
  "anya-e0803n7:96_1": "santasmiṁ, santamhi, santesu.",
  "anya-e0803n7:96_2": "Bho santa,",
  "anya-e0803n7:96_3": "bhavanto santo,",
  "anya-e0803n7:96_4": "bhavanto santā.",
  "anya-e0803n7:97_0": "Ettha pana “ayaṁ kho bhikkhave aṭṭhamo bhaddo assājānīyo santo saṁvijjamāno lokasmiṁ.",
  "anya-e0803n7:97_1": "Cattārome bhikkhave puggalā santo saṁvijjamānā lokasmiṁ.",
  "anya-e0803n7:97_2": "Asatā tucchā musā abhūtena abbhācikkhanti.",
  "anya-e0803n7:97_3": "Bhave kho sati jāti hoti”iccevamādīni payogāni bhavanti.",
  "anya-e0803n7:97_4": "“Saṅkhāresu kho sati viññāṇaṁ hotī”tiādīsu pana satisaddo vacanavipallāsavasena ṭhitoti gahetabbo.",
  "anya-e0803n7:98_0": "Tatra ekavacanabahuvacanavasena dvidhā ṭhitesu santosaddesu bahuvacanasantosaddaṁ ṭhapetvā sesā samānasaddassatthampi vadanti,",
  "anya-e0803n7:98_1": "tasmā “santoti samāno,",
  "anya-e0803n7:98_2": "santāti samānā”tiādinā attho kathetabbo.",
  "anya-e0803n7:98_3": "Samānoti imassa ca “honto”ti attho “pahu samāno vipulatthacintī,",
  "anya-e0803n7:98_4": "kiṁ kāraṇā me na karosi dukkha”ntiādīsu viya.",
  "anya-e0803n7:98_5": "Payogāni pana –",
  "anya-e0803n7:99_0": "“Yo mātaraṁ pitaraṁ vā, jiṇṇakaṁ gatayobbanaṁ;",
  "anya-e0803n7:100_0": "Pahu santo na bharati, taṁ parābhavato mukhaṁ.",
  "anya-e0803n7:101_0": "Idheva tiṭṭhamānassa, devabhūtassa me sato;",
  "anya-e0803n7:102_0": "Punarāyu ca me laddho, evaṁ jānāhi mārisā”ti",
  "anya-e0803n7:103_0": "Evamādīni bhavanti.",
  "anya-e0803n7:104_0": "Apica santosaddo yasmā “kilanto”ti ca “upasanto”ti ca “niruddho”ti ca atthaṁ vadati,",
  "anya-e0803n7:104_1": "tasmā tesaṁ vasena santasaddassa “santo, santā. Santaṁ, sante.",
  "anya-e0803n7:104_2": "Santenā”ti purisanayena nāmikapadamālā veditabbā.",
  "anya-e0803n7:104_3": "Ettha ca “santo tasito.",
  "anya-e0803n7:104_4": "Dīghaṁ santassa yojanaṁ.",
  "anya-e0803n7:104_5": "Santo danto niyato brahmacārī.",
  "anya-e0803n7:104_6": "Santo niruddho atthaṅgato abbhatthaṅgato”tiādīni payogāni.",
  "anya-e0803n7:104_7": "Napuṁsakaliṅge vattabbe “santaṁ,",
  "anya-e0803n7:104_8": "santānī”ti cittanayena nāmikapadamālā.",
  "anya-e0803n7:104_9": "Sā ca “saṁvijjamānaṁ samānaṁ kilantaṁ upasantaṁ niruddha”miti atthadīpakāpadavatīti veditabbā.",
  "anya-e0803n7:104_10": "Atha vā “upādāne kho sati bhavo hotī”tiādīsu napuṁsakappayogadassanato santasaddassa saṁvijjamānasaddatthavācakatte",
  "anya-e0803n7:104_11": "tatiyāpañcamīcatutthīchaṭṭhīsattamīṭhāne “satā, sato, sataṁ,",
  "anya-e0803n7:104_12": "satī”ti padāni adhikāni vattabbāni,",
  "anya-e0803n7:104_13": "sesāni cittanayena ñeyyāni.",
  "anya-e0803n7:104_14": "Itthiliṅge pana vattabbe “santā, santā, santāyo. Santaṁ, santā, santāyo.",
  "anya-e0803n7:104_15": "Santāyā”ti kaññānayena ca, santī, santī, santiyo. Santiṁ, santī, santiyo.",
  "anya-e0803n7:104_16": "Santiyā”ti itthinayena ca nāmikapadamālā yojetabbā.",
  "anya-e0803n7:104_17": "Etāsu paṭhamā “saṁvijjamānā kilantā upasantā niruddhā”ti atthadīpakāpadavatī,",
  "anya-e0803n7:104_18": "ettha payogā suviññeyyāva.",
  "anya-e0803n7:104_19": "Dutiyā pana “saṁvijjamānā samānā”ti atthadīpakāpadavatī.",
  "anya-e0803n7:104_20": "Tathā hi “santī āpatti āvikātabbā”ti ettha saṁvijjamānā “santī”ti vuccati.",
  "anya-e0803n7:105_0": "“Yāya mātu bhato poso,",
  "anya-e0803n7:106_0": "Imaṁ lokaṁ avekkhati;",
  "anya-e0803n7:107_0": "Tampi pāṇadadiṁ santiṁ,",
  "anya-e0803n7:108_0": "Hanti kuddho puthujjano”ti",
  "anya-e0803n7:109_0": "Ettha pana samānā “santī”ti vuccati.",
  "anya-e0803n7:109_1": "Aparāpi itthiliṅge vattabbe padamālā veditabbā.",
  "anya-e0803n7:109_2": "Santīsaddassa hi saṁvijjamānasaddatthavācakatte “jātiyā kho sati jarāmaraṇaṁ hotī”tiādinā itthiliṅgappayogadassanato sattamīṭhāne “sati, satiyā, satiyaṁ, santiyā, santiyaṁ,",
  "anya-e0803n7:109_3": "santīsū”ti rūpāni vattabbāni.",
  "anya-e0803n7:109_4": "Sesāni itthinayena ñeyyāni.",
  "anya-e0803n7:109_5": "Ayaṁ tatiyā,",
  "anya-e0803n7:109_6": "ettha ca “asantiyā āpattiyā tuṇhī bhavitabba”nti pāḷi “santiyā”iccādīnaṁ atthibhāve nidassanaṁ.",
  "anya-e0803n7:109_7": "Aparo nayo –",
  "anya-e0803n7:109_8": "satīsaddassa “samānā”ti imasmiṁ atthe “yā tvaṁ vasasi jiṇṇassa,",
  "anya-e0803n7:109_9": "evaṁ dahariyā satī”ti ca “ye taṁ jiṇṇassa pādaṁsu,",
  "anya-e0803n7:109_10": "evaṁ dahariyaṁ sati”nti ca pāḷidassanato “satī, satī, satiyo. Satiṁ, satī, satiyo.",
  "anya-e0803n7:109_11": "Satiyā”tiādīnipi rūpāni yojetabbāni,",
  "anya-e0803n7:109_12": "saṁyoge nakāralopavasena vā.",
  "anya-e0803n7:110_0": "Idāni “santo,",
  "anya-e0803n7:110_1": "santā”ti padadvayassa payoganicchayaṁ kathayāma payogesu sotūnaṁ asammūḷhabhāvāya.",
  "anya-e0803n7:110_2": "Tathā hi “sappurisā”ti vā “paṇḍitā”ti vā bahuvacanavasena atthaṁ vattukāmena “santo danto”ti evaṁ vuttaekavacanasadisaṁ",
  "anya-e0803n7:110_3": "“santo”ti bahuvacanaṁ vattabbaṁ.",
  "anya-e0803n7:110_4": "“Saṁvijjamāno”ti ekavacanavasena atthaṁ vattukāmena “santo”ti ekavacanaṁ vattabbaṁ.",
  "anya-e0803n7:110_5": "“Saṁvijjamānā”ti bahuvacanavasena atthaṁ vattukāmena “santo sappurisā”ti,",
  "anya-e0803n7:110_6": "“santo saṁvijjamānā”ti ca evaṁ vuttabahuvacanasadisaṁ “santo”ti vā “santā”ti vā bahuvacanaṁ vattabbaṁ,",
  "anya-e0803n7:110_7": "“kilanto”ti vā “samāno”ti vā “upasanto”ti vā “niruddho”ti vā ekavacanavasena atthaṁ vattukāmena “santo",
  "anya-e0803n7:110_8": "sappurisā”ti evaṁ vuttabahuvacanasadisaṁ “santo”ti ekavacanaṁ vattabbaṁ.",
  "anya-e0803n7:110_9": "Teyevatthe bahuvacanavasena vattukāmena pana “santā sūnehi pādehi,",
  "anya-e0803n7:110_10": "ko ne hatthe gahessatī”ti ettha viya “santā”ti bahuvacanaṁ vattabbaṁ.",
  "anya-e0803n7:110_11": "Ayaṁ nīti sādhukaṁ manasi kātabbā.",
  "anya-e0803n7:110_12": "Idañhi mandabuddhīnaṁ sammohaṭṭhānaṁ.",
  "anya-e0803n7:110_13": "Ayampi panettha saṅgaho veditabbo –",
  "anya-e0803n7:111_0": "“Tiliṅgatthe ca ekatthe, bavhatthepi ca dissati;",
  "anya-e0803n7:112_0": "Sattamyanto satisaddo, vipallāse bahumhi so”ti.",
  "anya-e0803n7:113_0": "Idāni mahantasaddassa nāmikapadamālā vuccate –",
  "anya-e0803n7:114_0": "Mahaṁ, mahā, mahanto, mahantā. Mahantaṁ, mahante. Mahatā,",
  "anya-e0803n7:114_1": "mahantena,",
  "anya-e0803n7:114_2": "mahantehi,",
  "anya-e0803n7:114_3": "mahantebhi. Mahato,",
  "anya-e0803n7:114_4": "mahantassa,",
  "anya-e0803n7:114_5": "mahantānaṁ, mahataṁ. Mahatā, mahantā,",
  "anya-e0803n7:114_6": "mahantasmā,",
  "anya-e0803n7:114_7": "mahantamhā,",
  "anya-e0803n7:114_8": "mahantehi,",
  "anya-e0803n7:114_9": "mahantebhi. Mahato,",
  "anya-e0803n7:114_10": "mahantassa,",
  "anya-e0803n7:114_11": "mahantānaṁ, mahataṁ. Mahati, mahante,",
  "anya-e0803n7:114_12": "mahantasmiṁ,",
  "anya-e0803n7:114_13": "mahantamhi,",
  "anya-e0803n7:114_14": "mahantesu. Bho maha, bho mahā,",
  "anya-e0803n7:114_15": "bhavanto mahantoti ayamamhākaṁ ruci.",
  "anya-e0803n7:115_0": "Ettha “mahanto, mahantā. Mahantaṁ, mahante.",
  "anya-e0803n7:115_1": "Mahantenā”ti purisanayopi labbhati,",
  "anya-e0803n7:115_2": "tasmā “bho mahanta,",
  "anya-e0803n7:115_3": "bhavanto mahantā”ti ālapanapadāni yojetabbāni.",
  "anya-e0803n7:115_4": "Napuṁsakaliṅge vattabbe “mahantaṁ,",
  "anya-e0803n7:115_5": "mahantānī”ti cittanayopi labbhati.",
  "anya-e0803n7:115_6": "Itthiliṅge vattabbe “mahatī, mahatī, mahatiyo. Mahatiṁ, mahatī, mahatiyo. Mahatiyā,",
  "anya-e0803n7:115_7": "mahatīhi mahatībhī”ti itthinayopi labbhati.",
  "anya-e0803n7:115_8": "“Mahatiyā ca yakkhasenāyā”tiādīnettha nidassanapadāni.",
  "anya-e0803n7:115_9": "Aparopi “mahantā, mahantā,",
  "anya-e0803n7:115_10": "mahantāyo.",
  "anya-e0803n7:115_11": "Mahanta”nti kaññānayopi labbhati,",
  "anya-e0803n7:115_12": "“mahantā nidhikumbhiyo”tiādīnettha nidassanapadāni.",
  "anya-e0803n7:115_13": "Kaccāyane pana “mahantī”iti padaṁ diṭṭhaṁ.",
  "anya-e0803n7:115_14": "Taṁ “guṇavantī,",
  "anya-e0803n7:115_15": "kulavantī”iccādīni viya pāḷiyaṁ appasiddhattā vīmaṁsitabbaṁ.",
  "anya-e0803n7:116_0": "Nanu bho yasmā sāsanepi “gacchantī,",
  "anya-e0803n7:116_1": "carantī”tiādīni ca “iddhimantī”ti ca padaṁ dissati,",
  "anya-e0803n7:116_2": "tasmā “mahantī,",
  "anya-e0803n7:116_3": "guṇavantī”tiādīnipi bhavitabbanti?",
  "anya-e0803n7:116_4": "Na bhavitabbaṁ tathārūpassa nayassa vasena aggahetabbattā, “mahatī,",
  "anya-e0803n7:116_5": "guṇavatī”iccādinayasseva dassanato ca.",
  "anya-e0803n7:116_6": "Tathā hi pāḷiyaṁ aṭṭhakathāsu ca “seyyathāpi nāma mahatī naṅgalasīsā,",
  "anya-e0803n7:116_7": "itthī siyā rūpavatī,",
  "anya-e0803n7:116_8": "sā ca sīlavatī siyā.",
  "anya-e0803n7:116_9": "Satimatī cakkhumatī.",
  "anya-e0803n7:116_10": "Iddhimatī pattimatī”ti ca “mahatiṁ senaṁ disvā mahosadhasenā mandā,",
  "anya-e0803n7:116_11": "ayaṁ ativiya mahatī senā dissatī”ti ca ādīni payogāni dissanti,",
  "anya-e0803n7:116_12": "na “mahantī,",
  "anya-e0803n7:116_13": "rūpavantī”iccādīni.",
  "anya-e0803n7:117_0": "Keci pana “mahāiti saddo byāse na labbhati,",
  "anya-e0803n7:117_1": "samāseyeva labbhati ‘mahāpuriso’ti ettha viyā”ti vadanti,",
  "anya-e0803n7:117_2": "taṁ na gahetabbaṁ.",
  "anya-e0803n7:117_3": "“Mahā te upāsaka pariccāgo.",
  "anya-e0803n7:117_4": "Mahā vatāyaṁ bhante bhūmicālo.",
  "anya-e0803n7:117_5": "Ghoso ca vipulo mahā.",
  "anya-e0803n7:117_6": "Bārāṇasirajjaṁ nāma mahā.",
  "anya-e0803n7:117_7": "Senā sādissate mahā”ti payogadassanato.",
  "anya-e0803n7:117_8": "Evaṁ byāsepi labbhatīti veditabbaṁ,",
  "anya-e0803n7:117_9": "tasmā “mahaṁ, mahā, mahanto, mahantā.",
  "anya-e0803n7:117_10": "Bho mahanta,",
  "anya-e0803n7:117_11": "bhavanto mahantā”ti pulliṅge,",
  "anya-e0803n7:117_12": "“mahantaṁ, mahā,",
  "anya-e0803n7:117_13": "mahantāni.",
  "anya-e0803n7:117_14": "Bho mahanta,",
  "anya-e0803n7:117_15": "bhavanto mahantānī”ti napuṁsakaliṅge, “mahantā, mahā, mahantā,",
  "anya-e0803n7:117_16": "mahantāyo.",
  "anya-e0803n7:117_17": "Bhoti mahante,",
  "anya-e0803n7:117_18": "bhotiyo mahantā,",
  "anya-e0803n7:117_19": "mahantāyo”ti itthiliṅge sabbaṁ sampuṇṇaṁ yojetabbaṁ.",
  "anya-e0803n7:117_20": "Samāse pana “mahāsatto mahāupāsako mahāupāsikā mahabbalo mahāvanaṁ mahaggataṁ mahapphalaṁ mahabbhaya”ntiādīni rūpāni bhavanti,",
  "anya-e0803n7:117_21": "taddhite “mahattano mahattaṁ mahantattaṁ mahantatā”ti rūpāni bhavanti.",
  "anya-e0803n7:117_22": "Gacchantasaddassa pana “gacchanto gacchantā”ti rūpāni vatvā sesāni mahantasadde vuttanayena vitthāretvā nāmikapadamālā veditabbā.",
  "anya-e0803n7:117_23": "Tathā “gacchanto,",
  "anya-e0803n7:117_24": "gacchantā”ti purisanayo ca “gacchantaṁ,",
  "anya-e0803n7:117_25": "gacchantānī”ti cittanayo ca “gacchantī,",
  "anya-e0803n7:117_26": "gacchantī,",
  "anya-e0803n7:117_27": "gacchantiyo”ti itthinayo ca gahetabbo.",
  "anya-e0803n7:117_28": "Evaṁ liṅgattayavasena “caraṁ caranto carantaṁ carantī,",
  "anya-e0803n7:117_29": "dadaṁ dadanto dadantaṁ dadantī”tiādīnaṁ anekapadasahassānaṁ nāmikapadamālā vitthāretabbā.",
  "anya-e0803n7:118_0": "Ye panācariyā “gacchanto”tiādīnaṁ paccattālapanabahuvacanattañca “gacchaṁ”iccādīnaṁ ālapanekavacanattañca icchanti,",
  "anya-e0803n7:118_1": "te samamhehi payogo sāsane na diṭṭho nayavasenāgahetabbattā.",
  "anya-e0803n7:118_2": "Tasmā tāni ettha na vadāma.",
  "anya-e0803n7:118_3": "Ayaṁ pana viseso diṭṭho.",
  "anya-e0803n7:118_4": "Seyyathidaṁ?",
  "anya-e0803n7:119_0": "“Gacchaṁ vidhama”miccādi-padāni munisāsane;",
  "anya-e0803n7:120_0": "Katthacākhyātikā honti, katthaci pana nāmikā.",
  "anya-e0803n7:121_0": "“Tassāhaṁ santike gacchaṁ,",
  "anya-e0803n7:122_0": "So me satthā bhavissati;",
  "anya-e0803n7:123_0": "Vidhamaṁ deva te raṭṭhaṁ,",
  "anya-e0803n7:124_0": "Putto vessantaro tava.",
  "anya-e0803n7:125_0": "Adhammaṁ sārathi kayirā, mañce tvaṁ nikkhanaṁ vane”;",
  "anya-e0803n7:126_0": "Iccevamādayo ñeyyā, payogā ettha dhīmatā.",
  "anya-e0803n7:127_0": "“Gacchissāmi vidhamī”ti-ādinā jinasāsane;",
  "anya-e0803n7:128_0": "Nānākālapurisānaṁ, vasenatthaṁ vade vidū.",
  "anya-e0803n7:129_0": "Nāmatte pana “gacchanto, vidhamanto”tiādinā;",
  "anya-e0803n7:130_0": "“Gaccha”miccevamādīna-matthamatthavidū vade.",
  "anya-e0803n7:131_0": "Idāni samagatikattepi “jānaṁ,",
  "anya-e0803n7:131_1": "passa”ntiādīnaṁ liṅgavibhattivacanantaravasena yo viseso dissati,",
  "anya-e0803n7:131_2": "taṁ vadāma.",
  "anya-e0803n7:131_3": "Tathā hi “sā jānaṁyeva āha na jānāmīti,",
  "anya-e0803n7:131_4": "passaṁyeva āha na passāmī”ti evamādīsu jānaṁ passaṁ saddānaṁ “jānantī passantī”ti liṅgantaravasena parivattanaṁ bhavatīti daṭṭhabbaṁ.",
  "anya-e0803n7:131_5": "Iminā “gacchaṁ”iti saddassapi yathāpayogaṁ “gacchantī”ti itthiyā kathanattho labbhati tehi samānagatikattā,",
  "anya-e0803n7:131_6": "na “gacchanto”ti saddassa “gacchantī”ti itthiyā kathanattho labbhati tehi asamānagatikattāti kāraṇaṁ dassitaṁ hoti.",
  "anya-e0803n7:131_7": "“Api nu tumhe āyasmanto ekantasukhaṁ lokaṁ jānaṁ passaṁ viharathā”ti ettha “jānantā passantā”ti vacanantaravasena parivattanaṁ bhavatīti daṭṭhabbaṁ.",
  "anya-e0803n7:131_8": "Iminā pana “gacchaṁ”iti saddassapi yathāpayogaṁ “gacchantā”ti bahuvacanattho labbhati tehi samānagatikattā,",
  "anya-e0803n7:131_9": "na “gacchante”ti saddassa “gacchantā”ti bahuvacanattho labbhati tehi asamānagatikattāti kāraṇaṁ dassitaṁ hoti.",
  "anya-e0803n7:131_10": "Esa nayo uttaratrāpi.",
  "anya-e0803n7:131_11": "“Bharanti mātāpitaro,",
  "anya-e0803n7:131_12": "pubbe katamanussara”nti ettha anussaraṁsaddassa “anussarantā”ti vacanantaravasena parivattanaṁ bhavati.",
  "anya-e0803n7:131_13": "“Saddhammo garukātabbo,",
  "anya-e0803n7:131_14": "saraṁ buddhāna sāsana”nti ettha saraṁsaddassa sarantenāti vibhattantaravasena parivattanaṁ bhavati.",
  "anya-e0803n7:131_15": "“Phusaṁ bhūtāni saṇṭhānaṁ,",
  "anya-e0803n7:131_16": "manasā gaṇhato yathā”ti ettha phusaṁsaddassapi “phusantassā”ti vibhattantaravasena parivattanaṁ bhavati.",
  "anya-e0803n7:131_17": "Tathā “yācaṁ adadamappiyo”ti etthāpi yācaṁsaddassa “yācantassā”ti vibhattantaravasena parivattanaṁ bhavati.",
  "anya-e0803n7:131_18": "Yācanti vā yācitabbaṁ dhanaṁ,",
  "anya-e0803n7:131_19": "iminā nayena nānappakārato parivattanaṁ veditabbaṁ.",
  "anya-e0803n7:131_20": "Iti “bhavaṁkara”ntiādīnaṁ visadisapadamālā ca “gacchaṁ,",
  "anya-e0803n7:131_21": "cara”ntiādīnaṁ sadisapadamālā ca “jānaṁ,",
  "anya-e0803n7:131_22": "passa”ntiādīnaṁ liṅgavibhattivacanantaravasena katthaci parivattananti ayaṁ tividhopi ākāro ākhyātikapadatthavibhāvanāya",
  "anya-e0803n7:131_23": "saddhiṁ kathito pāvacanavare sotūnaṁ saddesvatthesu ca visāradabuddhipaṭilābhatthaṁ.",
  "anya-e0803n7:131_24": "Sabbametañhi sandhāya imā gāthā vuttā –",
  "anya-e0803n7:132_0": "“Bhavaṁ karaṁ arahaṁ saṁ, mahaṁ”iti padāni tu;",
  "anya-e0803n7:133_0": "Visadisāni sambhonti, aññamaññanti lakkhaye.",
  "anya-e0803n7:134_0": "“Gacchaṁ caraṁ dadaṁ tiṭṭhaṁ, cintayaṁ bhāvayaṁ vadaṁ;",
  "anya-e0803n7:135_0": "Jānaṁ passa”ntiādīni, samānāni bhavanti hi.",
  "anya-e0803n7:136_0": "Tatra “jāna”ntiādīnaṁ, katthaci parivattanaṁ;",
  "anya-e0803n7:137_0": "Liṅgavibhattivacana-ntarato pana dissatīti.",
  "anya-e0803n7:138_0": "Apica ayaṁ sabbesampi niggahītantapulliṅgānaṁ pakati,",
  "anya-e0803n7:138_1": "yadidaṁ dvīsu liṅgesu chasu vibhattīsu terasasu vacanesu aññataraliṅgavibhattivacanavasena parivattanaṁ.",
  "anya-e0803n7:138_2": "Ayampi panettha nīti veditabbā.",
  "anya-e0803n7:139_0": "“Gacchaṁ cara”ntiādīni, vippakatavaco siyuṁ;",
  "anya-e0803n7:140_0": "“Gacchamāno caramāno”, iccādīni padāni ca.",
  "anya-e0803n7:141_0": "“Mahaṁ bhava”nti etāni, vippakatavacopi ca;",
  "anya-e0803n7:142_0": "Avippakatavaco ca, siyuṁ atthānurūpato.",
  "anya-e0803n7:143_0": "“Arahaṁ sa”nti etāni, vinimuttāni sabbathā;",
  "anya-e0803n7:144_0": "Ākāraṁ tividhampetaṁ, kare citte sumedhasoti.",
  "anya-e0803n7:145_0": "Savinicchayoyaṁ niggahītantapulliṅgānaṁ pakatirūpassa nāmikapadamālāvibhāgo.",
  "anya-e0803n7:146_0": "Ākārantatāpakatikaṁ niggahītantapulliṅgaṁ niṭṭhitaṁ.",
  "anya-e0803n7:147_0": "Idāni dhanabhūtiiccetassa pakatirūpassa aññesañca taṁsadisānaṁ nāmikapadamālāvibhāgaṁ vakkhāmi pubbācariyamataṁ purecaraṁ katvā.",
  "anya-e0803n7:148_0": "Aggi, aggī, aggayo. Aggiṁ, aggī, aggayo. Agginā, aggīhi, aggībhi. Aggissa, aggino, aggīnaṁ. Agginā, aggīhi, aggībhi. Aggissa, aggino, aggīnaṁ. Aggismiṁ, aggimhi, aggīsu. Bho aggi, bho aggī,",
  "anya-e0803n7:148_1": "bhavanto aggayo.",
  "anya-e0803n7:148_2": "Yamakamahātheramataṁ.",
  "anya-e0803n7:149_0": "Ettha kiñcāpi nissakkavacanaṭṭhāne “aggismā,",
  "anya-e0803n7:149_1": "aggimhā”ti imāni nāgatāni,",
  "anya-e0803n7:149_2": "tathāpi tattha tattha taṁsadisappayogadassanato gahetabbāni. “Agginā, aggismā,",
  "anya-e0803n7:149_3": "aggimhā”ti kamo ca veditabbo.",
  "anya-e0803n7:150_0": "Dhanabhūti,",
  "anya-e0803n7:150_1": "dhanabhūtī,",
  "anya-e0803n7:150_2": "dhanabhūtayo.",
  "anya-e0803n7:150_3": "Dhanabhūtiṁ,",
  "anya-e0803n7:150_4": "dhanabhūtī,",
  "anya-e0803n7:150_5": "dhanabhūtayo.",
  "anya-e0803n7:150_6": "Dhanabhūtinā,",
  "anya-e0803n7:150_7": "dhanabhūtīhi,",
  "anya-e0803n7:150_8": "dhanabhūtībhi.",
  "anya-e0803n7:150_9": "Dhanabhūtissa,",
  "anya-e0803n7:150_10": "dhanabhūtino,",
  "anya-e0803n7:150_11": "dhanabhūtīnaṁ.",
  "anya-e0803n7:150_12": "Dhanabhūtinā,",
  "anya-e0803n7:150_13": "dhanabhūtismā,",
  "anya-e0803n7:150_14": "dhanabhūtimhā,",
  "anya-e0803n7:150_15": "dhanabhūtīhi,",
  "anya-e0803n7:150_16": "dhanabhūtībhi.",
  "anya-e0803n7:150_17": "Dhanabhūtissa,",
  "anya-e0803n7:150_18": "dhanabhūtino,",
  "anya-e0803n7:150_19": "dhanabhūtīnaṁ.",
  "anya-e0803n7:150_20": "Dhanabhūtismiṁ,",
  "anya-e0803n7:150_21": "dhanabhūtimhi,",
  "anya-e0803n7:150_22": "dhanabhūtīsu.",
  "anya-e0803n7:150_23": "Bho dhanabhūti,",
  "anya-e0803n7:150_24": "bho dhanabhūtī,",
  "anya-e0803n7:150_25": "bhavanto dhanabhūtayo.",
  "anya-e0803n7:151_0": "Siribhūti sotthibhūti, suvatthibhūti aggini;",
  "anya-e0803n7:152_0": "Gini joti dadhi pāṇi, isi sandhi muni maṇi.",
  "anya-e0803n7:153_0": "Byādhi gaṇṭhi ravi muṭṭhi, kavi giri kapi nidhi;",
  "anya-e0803n7:154_0": "Kucchi vatthi vidhi sāli, vīhi rāsi ahi masi.",
  "anya-e0803n7:155_0": "Sāti kesi kimi bondi, bodhi dīpi pati hari;",
  "anya-e0803n7:156_0": "Ari dhani timi kali, sārathyudadhi añjali,",
  "anya-e0803n7:157_0": "Adhipati narapati, asi ñāti nirūpadhi;",
  "anya-e0803n7:158_0": "Samādhi jaladhiccādī, dhanabhūtisamā matā.",
  "anya-e0803n7:159_0": "Atha vā etesu adhipatisaddassa “adhipatiyā sattā”ti pāḷidassanato “adhipatiyā”ti sattamīrūpampi icchitabbaṁ.",
  "anya-e0803n7:159_1": "Apica “asāre sāramatino”ti pāḷiyaṁ ikārantasamāsapadato yovacanassa noādesadassanato kvaci adhipatiiccādīnaṁ",
  "anya-e0803n7:159_2": "ikārantasamāsapadānaṁ “adhipatino”tiādināpi paccattopayogarūpāni icchitabbāni īkārantānaṁ daṇḍīsaddādīnaṁ",
  "anya-e0803n7:159_3": "“daṇḍino”tiādīni paccattopayogasampadānasāmivacanarūpāni viya.",
  "anya-e0803n7:159_4": "Gahapatijānipatisaddādīnaṁ pana samāsapadānampi evarūpāni paccattopayogarūpāni na icchitabbāni “gahapatayo",
  "anya-e0803n7:159_5": "jānipatayo”tiādinā nayena yathāpāvacanaṁ gahetabbarūpattā.",
  "anya-e0803n7:159_6": "Isi munisaddānaṁ panālapanaṭṭhāne “ise,",
  "anya-e0803n7:159_7": "muse”ti rūpantarampi gahetabbaṁ “putto uppajjataṁ ise.",
  "anya-e0803n7:159_8": "Paṭiggaṇha mahāmune”ti dassanato.",
  "anya-e0803n7:160_0": "Ye panettha amhehi aggini ginisaddā vuttā,",
  "anya-e0803n7:160_1": "tatreke evaṁ vadanti “agginisaddo paccattekavacanabhāveyeva labbhati,",
  "anya-e0803n7:160_2": "na paccattabahuvacanabhāve upayogabhāvādīsu vā”ti.",
  "anya-e0803n7:160_3": "Keci pana “pāḷiyaṁ agginisaddo nāma natthi,",
  "anya-e0803n7:160_4": "ginisaddoyeva atthī”ti vadanti.",
  "anya-e0803n7:160_5": "Keci “ginisaddo nāma natthi,",
  "anya-e0803n7:160_6": "agginisaddoyevatthī”ti vadanti.",
  "anya-e0803n7:160_7": "Sabbametaṁ na yujjati aggini ginisaddānamupalabbhanato,",
  "anya-e0803n7:160_8": "sabbāsupi vibhattīsu dvīsu vacanesu yojetabbatādassanato ca.",
  "anya-e0803n7:160_9": "Tathā hi suttanipāte kokālikasutte –",
  "anya-e0803n7:161_0": "“Na hi vaggu vadanti vadantā,",
  "anya-e0803n7:162_0": "Nābhijavanti na tāṇamupenti;",
  "anya-e0803n7:163_0": "Aṅgāre santhate senti,",
  "anya-e0803n7:164_0": "Agginiṁ sampajjalitaṁ pavisantī”ti",
  "anya-e0803n7:165_0": "Imasmiṁ padese “aggini”nti upayogavacanaṁ dissati.",
  "anya-e0803n7:165_1": "Tenāha aṭṭhakathācariyo “agginiṁ sampajjalitanti samantatojālaṁ sabbadisāsu ca sampajjalitamaggi”nti.",
  "anya-e0803n7:165_2": "Tatreva ca suttanipāte kokālikasutte –",
  "anya-e0803n7:166_0": "“Atha lohamayaṁ pana kumbhiṁ,",
  "anya-e0803n7:167_0": "Agginisañjalitaṁ pavisanti;",
  "anya-e0803n7:168_0": "Paccanti hi tāsu cirarattaṁ,",
  "anya-e0803n7:169_0": "Agginisamāsu samuplavāte”ti",
  "anya-e0803n7:170_0": "Imasmiṁ padese samāsavisayattā agginisañjalitanti agginīhi sañjalitanti attho labbhati,",
  "anya-e0803n7:170_1": "tathā agginisamāsūti agginīhi sadisāsūti atthopi.",
  "anya-e0803n7:170_2": "Evaṁ samāsavidhānamukhena “agginīhī”ti karaṇavacanampi dissati.",
  "anya-e0803n7:171_0": "Ginisaddopi ca pāḷiyaṁ dissati.",
  "anya-e0803n7:171_1": "Tathā hi “tameva kaṭṭhaṁ dahati,",
  "anya-e0803n7:171_2": "yasmā so jāyate ginī”ti cūḷabodhicariyāyaṁ ginisaddo diṭṭho.",
  "anya-e0803n7:171_3": "Keci panettha sandhivasena akāralopaṁ saññogādissa ca gakārassa lopaṁ vadanti,",
  "anya-e0803n7:171_4": "tampi na yujjati tassā pāḷiyā aṭṭhakathāyaṁ “yasmāti yato kaṭṭhā.",
  "anya-e0803n7:171_5": "Ginīti aggī”ti evaṁ ginisaddassa ulliṅgetvā vacanato.",
  "anya-e0803n7:171_6": "Tathā “channā kuṭi āhito ginī”ti imassa dhaniyasuttassa aṭṭhakathāyaṁ “āhitoti ābhato jālito vā.",
  "anya-e0803n7:171_7": "Ginīti aggī”ti vacanato,",
  "anya-e0803n7:171_8": "tatheva ca “mahāgini pajjalito,",
  "anya-e0803n7:171_9": "anāhāropasammatī”ti imissā theragāthāya saṁvaṇṇanāyaṁ “ginīti aggī”ti vacanato.",
  "anya-e0803n7:171_10": "Yadi hi ginisaddo visuṁ na siyā,",
  "anya-e0803n7:171_11": "aṭṭhakathācariyā “jāyate ginī”tiādīni “jāyate agginī”tiādinā padacchedavasena atthaṁ vadeyyuṁ.",
  "anya-e0803n7:171_12": "Yasmā evaṁ na vadiṁsu,",
  "anya-e0803n7:171_13": "“ginīti aggī”ti pana vadiṁsu,",
  "anya-e0803n7:171_14": "tena ñāyati “ginisaddopi visuṁ atthī”ti.",
  "anya-e0803n7:171_15": "Ye “ginisaddo natthī”ti vadanti,",
  "anya-e0803n7:171_16": "tesaṁ vacanaṁ na gahetabbameva sāsane ginisaddassupalabbhanato.",
  "anya-e0803n7:171_17": "Suttanipātaṭṭhakathāyañhi “channā kuṭi āhito ginī”ti pāṭhassa saṁvaṇṇanāyameva “tesu ṭhānesu aggini ‘ginī’ti",
  "anya-e0803n7:171_18": "vohariyatī”ti tassa abhidhānantaraṁ vuttaṁ,",
  "anya-e0803n7:171_19": "tasmā mayamettha gāthāracanaṁ karissāma –",
  "anya-e0803n7:172_0": "Videharaṭṭhamajjhamhi, yaṁ taṁ nāmena vissutaṁ;",
  "anya-e0803n7:173_0": "Raṭṭhaṁ pabbataraṭṭhanti, dassaneyyaṁ manoramaṁ.",
  "anya-e0803n7:174_0": "Dhammakoṇḍavhayaṁ tattha, nagaraṁ atthi sobhanaṁ;",
  "anya-e0803n7:175_0": "Tamhi ṭhāne manussānaṁ, bhāsā eva giniccayaṁ.",
  "anya-e0803n7:176_0": "“Gini ginī ginayo”ti-ādinā pavade vidū;",
  "anya-e0803n7:177_0": "Padamālaṁ yathā aggi-saddasseva sumedhaso.",
  "anya-e0803n7:178_0": "Iti alābu lābusaddā viya aggini ginisaddāpi bhagavato pācane dissantīti veditabbā.",
  "anya-e0803n7:178_1": "Yathā pana agginisaddassa sabbāsu vibhattīsu dvīsu vacanesu yojetabbatā siddhā,",
  "anya-e0803n7:178_2": "tathā ginisaddassapi siddhāva hoti.",
  "anya-e0803n7:178_3": "Tasmātra –",
  "anya-e0803n7:179_0": "Aggini, agginī, agginayo. Agginiṁ, agginī, agginayo. Aggininā, agginīhi,",
  "anya-e0803n7:179_1": "agginībhi.",
  "anya-e0803n7:179_2": "Agginissa,",
  "anya-e0803n7:179_3": "agginīnaṁ. Aggininā,",
  "anya-e0803n7:179_4": "agginismā,",
  "anya-e0803n7:179_5": "agginimhā, agginīhi,",
  "anya-e0803n7:179_6": "agginībhi.",
  "anya-e0803n7:179_7": "Agginissa,",
  "anya-e0803n7:179_8": "agginīnaṁ.",
  "anya-e0803n7:179_9": "Agginismiṁ,",
  "anya-e0803n7:179_10": "agginimhi, agginīsu.",
  "anya-e0803n7:179_11": "Bho aggini,",
  "anya-e0803n7:179_12": "bhavanto agginī,",
  "anya-e0803n7:179_13": "bhavanto agginayo.",
  "anya-e0803n7:180_0": "“Gini, ginī, ginayo. Giniṁ, ginī, ginayo,",
  "anya-e0803n7:180_1": "gininā”ti sabbaṁ yojetabbaṁ.",
  "anya-e0803n7:180_2": "Iti pāḷinayānusārena aggini ginisaddānaṁ nāmikapadamālā yojitā.",
  "anya-e0803n7:180_3": "Atha vā yathā sakkaṭabhāsāyaṁ satva paddhasvāminīti saññogavasena vuttānaṁ saddānaṁ māgadhabhāsaṁ patvā",
  "anya-e0803n7:180_4": "sattavapadumasuvāminīti nissaññogavasena uccāritā pāḷi dissati “tvañca uttamasattavo”tiādinā,",
  "anya-e0803n7:180_5": "tathā sakkaṭabhāsāyaṁ agnīti saññogavasena vuttassa māgadhabhāsaṁ patvā “agginī”ti saññoganakāravasena",
  "anya-e0803n7:180_6": "uccāritā pāḷi dissati “agginiṁ sampajjalitaṁ pavisantī”tiādikā.",
  "anya-e0803n7:180_7": "Yathā ca veyyākaraṇehi sakkaṭabhāsābhūto agnisaddo sabbāsu vibhattīsu tīsu vacanesu yojiyati,",
  "anya-e0803n7:180_8": "tathā māgadhabhāsābhūto agginisaddopi sabbāsu vibhattīsu dvīsu vacanesu yojetabbova hoti,",
  "anya-e0803n7:180_9": "tasmā so idhamhehi yojiyati,",
  "anya-e0803n7:180_10": "ginisaddopi agginisaddena samānatthattā,",
  "anya-e0803n7:180_11": "īsakañca sarūpattā tatheva yojiyatīti daṭṭhabbaṁ.",
  "anya-e0803n7:181_0": "Ettha siyā –",
  "anya-e0803n7:181_1": "yadi agginisaddo sabbesu vibhattivacanesu yojetabbo,",
  "anya-e0803n7:181_2": "atha kasmā kaccāyane “aggissinī”ti lakkhaṇena simhi pare aggisaddantassa iniādeso dassitoti? Saccaṁ,",
  "anya-e0803n7:181_3": "yathā navakkhattuṁ ṭhapetvā katekasesassa dasasaddassa yovacanamhi navādesaṁ katvā yovacanassa utiādesaṁ",
  "anya-e0803n7:181_4": "kasmā “navutī”ti rūpe nipphanne puna “navutī”ti pakatiṁ ṭhapetvā tato naṁvacanaṁ katvā “navutīna”nti",
  "anya-e0803n7:181_5": "rūpaṁ nipphāditaṁ.",
  "anya-e0803n7:181_6": "Itthiliṅge pana nādiekavacanāni katvā tesaṁ yāādesaṁ katvā “navutiyā”ti rūpaṁ nipphāditaṁ.",
  "anya-e0803n7:181_7": "Tathā hi “channavutīnaṁ pāsaṇḍānaṁ dhammānaṁ pavaraṁ yadidaṁ sugatavinayaṁ navutiyā haṁsasahassehi parivuto”tiādīni payogāni dissanti.",
  "anya-e0803n7:181_8": "Tathā simhi aggisaddantassa iniādesakaraṇavasena “agginī”ti rūpe nipphannepi puna “agginī”ti pakatiṁ",
  "anya-e0803n7:181_9": "ṭhapetvā tato yoaṁnādayo vibhattiyo katvā “aggini, agginī, agginayo. Agginiṁ, agginī, agginayo.",
  "anya-e0803n7:181_10": "Aggininā”tiādīni kathaṁ na nipphajjissantīti sanniṭṭhānaṁ kātabbaṁ.",
  "anya-e0803n7:182_0": "Savinicchayoyaṁ ikārantapulliṅgānaṁ pakatirūpassa nāmikapadamālāvibhāgo.",
  "anya-e0803n7:183_0": "Ikārantatāpakatikaṁ ikārantapulliṅgaṁ niṭṭhitaṁ.",
  "anya-e0803n7:184_0": "Idāni bhāvī iccetassa pakatirūpassa aññesañca taṁsadisānaṁ nāmikapadamālāvibhāgaṁ vakkhāma pubbācariyamataṁ purecaraṁ katvā.",
  "anya-e0803n7:185_0": "Daṇḍī, daṇḍī, daṇḍino. Daṇḍiṁ, daṇḍī, daṇḍino. Daṇḍinā, daṇḍīhi, daṇḍībhi. Daṇḍissa, daṇḍino, daṇḍīnaṁ. Daṇḍinā, daṇḍīhi, daṇḍībhi. Daṇḍissa, daṇḍino, daṇḍīnaṁ.",
  "anya-e0803n7:185_1": "Daṇḍismiṁ, daṇḍimhi, daṇḍīsu.",
  "anya-e0803n7:185_2": "Bho daṇḍi,",
  "anya-e0803n7:185_3": "bho daṇḍī,",
  "anya-e0803n7:185_4": "bhavanto daṇḍino.",
  "anya-e0803n7:185_5": "Yamakamahātheramataṁ.",
  "anya-e0803n7:186_0": "Ettha kiñcāpi “daṇḍina”nti upayogekavacanañca “daṇḍismā,",
  "anya-e0803n7:186_1": "daṇḍimhā”ti nissakkavacanañca “daṇḍinī”ti bhummekavacanañca nāgataṁ,",
  "anya-e0803n7:186_2": "tathāpi tattha tattha taṁsadisassa payogassa dassanato gahetabbameva.",
  "anya-e0803n7:187_0": "“Bhaṇa samma anuññāto, atthaṁ dhammañca kevalaṁ;",
  "anya-e0803n7:188_0": "Santi hi daharā pakkhī, paññavanto jutindharā”ti",
  "anya-e0803n7:189_0": "Pāḷiyaṁ “pakkhī”iti paccattabahuvacanassa dassanato pana “daṇḍī”iti paccattopayogabahuvacanāni vuttānīti daṭṭhabbaṁ.",
  "anya-e0803n7:190_0": "Bhāvī, bhāvī, bhāvino. Bhāviṁ, bhāvinaṁ, bhāvī, bhāvino. Bhāvinā, bhāvīhi, bhāvībhi. Bhāvissa, bhāvino, bhāvīnaṁ. Bhāvinā, bhāvismā, bhāvimhā, bhāvīhi, bhāvībhi. Bhāvissa, bhāvino, bhāvīnaṁ.",
  "anya-e0803n7:190_1": "(Bhāvini) bhāvismiṁ, bhāvimhi, bhāvīsu.",
  "anya-e0803n7:190_2": "Bho bhāvi,",
  "anya-e0803n7:190_3": "bho bhāvī,",
  "anya-e0803n7:190_4": "bhavanto bhāvino.",
  "anya-e0803n7:191_0": "Evaṁ vibhāvī sambhāvī, paribhāvī dhajī gaṇī;",
  "anya-e0803n7:192_0": "Sukhī rogī sasī kuṭṭhī, makuṭī kusalī balī.",
  "anya-e0803n7:193_0": "Jaṭī yogī karī yānī, tomarī musalī phalī;",
  "anya-e0803n7:194_0": "Dantī mantī sudhī medhī, bhāgī bhogī nakhī sikhī.",
  "anya-e0803n7:195_0": "Dhammī saṅghī ñāṇī atthī, hatthī cakkhī pakkhī dāṭhī;",
  "anya-e0803n7:196_0": "Raṭṭhī chattī mālī cammī, cārī cāgī kāmī sāmī.",
  "anya-e0803n7:197_0": "Mallakārī pāpakārī, sattughātī dīghajīvī;",
  "anya-e0803n7:198_0": "Dhammavādī sīhanādī, bhūmisāyī sīghayāyī.",
  "anya-e0803n7:199_0": "Vajjadassī ca pāṇī ca, yasassiccādayopi ca;",
  "anya-e0803n7:200_0": "Etesaṁ koci bhedo tu, ekadesena vuccate.",
  "anya-e0803n7:201_0": "Īkārantapulliṅgapadesu hi “vajjadassī,",
  "anya-e0803n7:201_1": "pāṇī”iccevamādīnaṁ upayogabhummavacanaṭṭhāne “vajjadassinaṁ,",
  "anya-e0803n7:201_2": "pāṇine”tiādīnipi rūpāni bhavanti.",
  "anya-e0803n7:201_3": "Ettha ca –",
  "anya-e0803n7:202_0": "“Nidhīnaṁva pavattāraṁ, yaṁ passe vajjadassinaṁ;",
  "anya-e0803n7:203_0": "Evaṁ jarā ca maccu ca, adhivattanti pāṇine.",
  "anya-e0803n7:204_0": "Samupagacchati sasini gaganatalaṁ.",
  "anya-e0803n7:205_0": "Upahacca manaṁ majjho, mātaṅgasmiṁ yasassine;",
  "anya-e0803n7:206_0": "Ucchinno saha raṭṭhena, majjhāraññaṁ tadā ahu.",
  "anya-e0803n7:207_0": "Susukhaṁ vata jīvāma, verinesu averino”ti",
  "anya-e0803n7:208_0": "Evamādayo payogā veditabbā,",
  "anya-e0803n7:208_1": "ayaṁ nayo daṇḍīpadādīsupi labbhateva samānagatikattā daṇḍīpadādīnaṁ vajjadassīpadādīhi.",
  "anya-e0803n7:208_2": "Tasmā upayogaṭṭhāne “daṇḍiṁ, daṇḍinaṁ, daṇḍino,",
  "anya-e0803n7:208_3": "daṇḍine”ti yojetabbaṁ.",
  "anya-e0803n7:208_4": "Bhummaṭṭhāne “daṇḍismiṁ, daṇḍimhi, daṇḍini, daṇḍine, daṇḍīsu,",
  "anya-e0803n7:208_5": "daṇḍinesū”ti yojetabbaṁ.",
  "anya-e0803n7:208_6": "Esa nayo gāmaṇī senānīiccādīni vajjetvā yathārahaṁ īkārantapulliṅgesu netabbo.",
  "anya-e0803n7:209_0": "Savinicchayoyaṁ īkārantapulliṅgānaṁ pakatirūpassa nāmikapadamālāvibhāgo.",
  "anya-e0803n7:210_0": "Īkārantatāpakatikaṁ īkārantapulliṅgaṁ niṭṭhitaṁ.",
  "anya-e0803n7:211_0": "Idāni bhūdhātumayānaṁ ukārantapulliṅgānaṁ appasiddhattā aññesaṁ ukārantapulliṅgānaṁ vasena pakatirūpassa nāmikapadamālaṁ pūressāma.",
  "anya-e0803n7:211_1": "Katamāni tāni?",
  "anya-e0803n7:211_2": "“Bhikkhu hetu setu ketu rāhu bhāṇu khāṇu saṅku ucchu veḷu maccu jantu sindhu bandhu ruru neru sattu babbu paṭu bindu garu”iccādīni.",
  "anya-e0803n7:212_0": "Bhikkhu, bhikkhū,",
  "anya-e0803n7:212_1": "bhikkhavo. Bhikkhuṁ, bhikkhū,",
  "anya-e0803n7:212_2": "bhikkhavo.",
  "anya-e0803n7:212_3": "Bhikkhunā,",
  "anya-e0803n7:212_4": "bhikkhūhi,",
  "anya-e0803n7:212_5": "bhikkhūbhi.",
  "anya-e0803n7:212_6": "Bhikkhussa,",
  "anya-e0803n7:212_7": "bhikkhuno,",
  "anya-e0803n7:212_8": "bhikkhūnaṁ.",
  "anya-e0803n7:212_9": "Bhikkhunā,",
  "anya-e0803n7:212_10": "bhikkhusmā,",
  "anya-e0803n7:212_11": "bhikkhumhā,",
  "anya-e0803n7:212_12": "bhikkhūhi,",
  "anya-e0803n7:212_13": "bhikkhūbhi.",
  "anya-e0803n7:212_14": "Bhikkhussa,",
  "anya-e0803n7:212_15": "bhikkhuno,",
  "anya-e0803n7:212_16": "bhikkhūnaṁ.",
  "anya-e0803n7:212_17": "Bhikkhusmiṁ,",
  "anya-e0803n7:212_18": "bhikkhumhi,",
  "anya-e0803n7:212_19": "bhikkhūsu.",
  "anya-e0803n7:212_20": "Bho bhikkhu,",
  "anya-e0803n7:212_21": "bhavanto bhikkhū,",
  "anya-e0803n7:212_22": "bhikkhave,",
  "anya-e0803n7:212_23": "bhikkhavo.",
  "anya-e0803n7:212_24": "Bhikkhuādīni aññāni ca taṁsadisāni evaṁ ñeyyāni.",
  "anya-e0803n7:213_0": "Ayampi panettha viseso ñeyyo – hetu, hetū, hetuyo, hetavo. Hetuṁ, hetū, hetuyo, hetavo. Bho hetu,",
  "anya-e0803n7:213_1": "bhavanto hetū, hetave, hetavo.",
  "anya-e0803n7:213_2": "Sesaṁ bhikkhusamaṁ.",
  "anya-e0803n7:214_0": "Atha vā “hetuyā”tiādīnaṁ dassanato “dhenuyā”ti itthiliṅgarūpena sadisaṁ “hetuyā”ti pulliṅgarūpampi sattamīṭhāne icchitabbaṁ.",
  "anya-e0803n7:214_1": "Kānici hi pulliṅgarūpāni kehici itthiliṅgarūpehi sadisāni bhavanti.",
  "anya-e0803n7:214_2": "Taṁ yathā?",
  "anya-e0803n7:214_3": "“Uṭṭhehi katte taramāno.",
  "anya-e0803n7:214_4": "Ehi bālekhamāpehi,",
  "anya-e0803n7:214_5": "kusarājaṁ mahabbalaṁ.",
  "anya-e0803n7:214_6": "Bhātarā mātarā adhipatiyā rattiyā hetuyo dhenuyo matyā petyā”ti evaṁ nayadassanena “hetuyā tīṇi.",
  "anya-e0803n7:214_7": "Adhipatiyā satta.",
  "anya-e0803n7:214_8": "Uṭṭhehi katte”tiādīsu liṅgavipallāsacintā na uppādetabbā.",
  "anya-e0803n7:215_0": "Jantu, jantū, jantuyo, jantuno, jantavo. Jantuṁ, jantū, jantuyo, jantuno, jantavo.",
  "anya-e0803n7:215_1": "Bho jantu,",
  "anya-e0803n7:215_2": "bhavanto jantū,",
  "anya-e0803n7:215_3": "jantave jantavo.",
  "anya-e0803n7:215_4": "Sesaṁ bhikkhusamaṁ.",
  "anya-e0803n7:216_0": "Garu, garū, garavo, garuno. Garuṁ, garū, garavo, garuno. Bho garu,",
  "anya-e0803n7:216_1": "bhavanto garū, garavo, garuno.",
  "anya-e0803n7:216_2": "Sesaṁ bhikkhusamaṁ.",
  "anya-e0803n7:216_3": "Ettha pana “bhattu ca garuno sabbe,",
  "anya-e0803n7:216_4": "paṭipūjeti paṇḍitā”tipāḷinidassanaṁ.",
  "anya-e0803n7:216_5": "Tatra “bhikkhave”ti āmantanapadaṁ cuṇṇiyapadesveva dissati,",
  "anya-e0803n7:216_6": "na gāthāsu.",
  "anya-e0803n7:216_7": "“Bhikkhavo”ti paccattapadaṁ gāthāsuyeva dissati,",
  "anya-e0803n7:216_8": "na cuṇṇiyapadesu,",
  "anya-e0803n7:216_9": "apica “bhikkhave”ti āmantanapadaṁ sāvakassa bhikkhūnaṁ āmantanapāḷiyaṁ sandhivisayeyeva dissati,",
  "anya-e0803n7:216_10": "na asandhivisaye,",
  "anya-e0803n7:216_11": "buddhassa pana bhikkhūnaṁ āmantanapāḷiyaṁ sandhivisayepi asandhivisayepi dissati.",
  "anya-e0803n7:216_12": "“Bhikkhavo”ti āmantanapadaṁ buddhassa bhikkhūnaṁ āmantanapāḷiyaṁ gāthāsu ca dissati,",
  "anya-e0803n7:216_13": "cuṇṇiyapadesu ca sandhivisayeyeva dissati.",
  "anya-e0803n7:216_14": "Sāvakassa pana bhikkhūnaṁ āmantanapāḷiyaṁ na dissatīti ayaṁ dvinnaṁ viseso daṭṭhabbo.",
  "anya-e0803n7:216_15": "Tathā hi “evañca pana bhikkhave imaṁ sikkhāpadaṁ uddiseyyāthā”tiādīsu “bhikkhave”ti padaṁ cuṇṇiyapadesveva diṭṭhaṁ.",
  "anya-e0803n7:216_16": "“Bhikkhavo tisatā ime,",
  "anya-e0803n7:216_17": "yācanti pañjalīkatā”tiādīsu “bhikkhavo”ti paccattapadaṁ gāthāsuyeva diṭṭhaṁ.",
  "anya-e0803n7:216_18": "“Āyasmā sāriputto bhikkhū āmantesi āvuso bhikkhave”ti evamādīsu sāvakassa bhikkhūnaṁ āmantanapāḷīsu sandhivisayeyeva “bhikkhave”ti padaṁ diṭṭhaṁ.",
  "anya-e0803n7:216_19": "“Bhikkhū āmantesi sotukāmattha bhikkhave”ti “idha bhikkhave bhikkhū”tiādīsu pana buddhassa bhikkhūnaṁ",
  "anya-e0803n7:216_20": "āmantanapāḷīsu sandhivisayāvisayesu “bhikkhave”ti padaṁ diṭṭhaṁ.",
  "anya-e0803n7:216_21": "“Araññe rukkhamūle vā,",
  "anya-e0803n7:216_22": "suññāgāreva bhikkhavo”ti “tatra kho bhagavā bhikkhū āmantesi bhikkhavo”ti evamādīsu buddhassa bhikkhūnaṁ",
  "anya-e0803n7:216_23": "āmantanapāḷīsu “bhikkhavo”ti āmantanapadaṁ gāthāsu ca diṭṭhaṁ,",
  "anya-e0803n7:216_24": "cuṇṇiyapadesu ca sandhivisayeyeva diṭṭhaṁ. Iccevaṁ –",
  "anya-e0803n7:217_0": "Cuṇṇiyeva pade diṭṭhaṁ, “bhikkhave”ti padaṁ dvidhā;",
  "anya-e0803n7:218_0": "Yato pavattate sandhi-visayāvisayesu taṁ.",
  "anya-e0803n7:219_0": "“Bhikkhavo”ti padaṁ diṭṭhaṁ, gāthāyañceva cuṇṇiye;",
  "anya-e0803n7:220_0": "Padasmimpi ca sandhissa, visayevāti niddiseti.",
  "anya-e0803n7:221_0": "Savinicchayoyaṁ ukārantapulliṅgānaṁ pakatirūpassa nāmikapadamālāvibhāgo.",
  "anya-e0803n7:222_0": "Ukārantatāpakatikaṁ ukārantapulliṅgaṁ niṭṭhitaṁ.",
  "anya-e0803n7:223_0": "Idāni pana sayambhūiccetassa pakatirūpassa taṁsadisānañca nāmikapadamālaṁ kathayāma –",
  "anya-e0803n7:224_0": "Sayambhū, sayambhū,",
  "anya-e0803n7:224_1": "sayambhuvo.",
  "anya-e0803n7:224_2": "Sayambhuṁ, sayambhū,",
  "anya-e0803n7:224_3": "sayambhuvo.",
  "anya-e0803n7:224_4": "Sayambhunā,",
  "anya-e0803n7:224_5": "sayambhūhi,",
  "anya-e0803n7:224_6": "sayambhūbhi.",
  "anya-e0803n7:224_7": "Sayambhussa,",
  "anya-e0803n7:224_8": "sayambhuno,",
  "anya-e0803n7:224_9": "sayambhūnaṁ.",
  "anya-e0803n7:224_10": "Sayambhunā,",
  "anya-e0803n7:224_11": "sayambhusmā,",
  "anya-e0803n7:224_12": "sayambhumhā,",
  "anya-e0803n7:224_13": "sayambhūhi,",
  "anya-e0803n7:224_14": "sayambhūbhi.",
  "anya-e0803n7:224_15": "Sayambhussa,",
  "anya-e0803n7:224_16": "sayambhuno,",
  "anya-e0803n7:224_17": "sayambhūnaṁ.",
  "anya-e0803n7:224_18": "Sayambhusmiṁ,",
  "anya-e0803n7:224_19": "sayambhumhi,",
  "anya-e0803n7:224_20": "sayambhūsu.",
  "anya-e0803n7:224_21": "Bho sayambhu,",
  "anya-e0803n7:224_22": "bho sayambhū,",
  "anya-e0803n7:224_23": "bhavanto sayambhū,",
  "anya-e0803n7:224_24": "sayambhuvo.",
  "anya-e0803n7:224_25": "Evaṁ pabhū abhibhūvibhū iccādīnipi.",
  "anya-e0803n7:225_0": "Sabbaññū, sabbaññū,",
  "anya-e0803n7:225_1": "sabbaññuno.",
  "anya-e0803n7:225_2": "Sabbaññuṁ, sabbaññū,",
  "anya-e0803n7:225_3": "sabbaññuno.",
  "anya-e0803n7:225_4": "Bho sabbaññu,",
  "anya-e0803n7:225_5": "bhavanto sabbaññū,",
  "anya-e0803n7:225_6": "sabbaññuno,",
  "anya-e0803n7:225_7": "sesāsu vibhattīsu padāni bhikkhusadisāni bhavanti,",
  "anya-e0803n7:225_8": "evaṁ vidū viññū kataññū maggaññū dhammaññū atthaññū kālaññū rattaññū mattaññū vadaññū avadaññū iccādīni.",
  "anya-e0803n7:226_0": "Tatra “ye ca laddhā manussattaṁ,",
  "anya-e0803n7:226_1": "vadaññū vītamaccharā”ti ettha “vadaññū”ti paccattabahuvacanassa dassanato sayambhū sabbaññū iccādīnampi paccattopayogabahuvacanattaṁ gahetabbaṁ.",
  "anya-e0803n7:226_2": "Apica “vidū,",
  "anya-e0803n7:226_3": "viññū”tiādīsu “paracittavidunī”ti itthiliṅgadassanato itthiliṅge vattabbe “vidunī, vidunī, viduniyo. Viduniṁ, vidunī, viduniyo.",
  "anya-e0803n7:226_4": "Viduniyā”ti itthinayena padamālā kātabbā.",
  "anya-e0803n7:226_5": "Tathā “viññū paṭibalā subhāsitadubbhāsitaṁ duṭṭhullāduṭṭhullaṁ ājānitu”nti ettha “viññū”ti itthiliṅgadassanato “kodhanā akataññū ca,",
  "anya-e0803n7:226_6": "pisuṇā mittabhedikā”ti ettha ca “akataññū”ti itthiliṅgadassanatopi “viññū, viññū, viññuyo. Viññuṁ, viññū, viññuyo.",
  "anya-e0803n7:226_7": "Viññuyā”ti ca “kataññū, kataññū,",
  "anya-e0803n7:226_8": "kataññuyo. Kataññuṁ, kataññū,",
  "anya-e0803n7:226_9": "kataññuyo,",
  "anya-e0803n7:226_10": "kataññuyāti ca jambūnayena padamālā kātabbā.",
  "anya-e0803n7:226_11": "Evaṁ “maggaññū,",
  "anya-e0803n7:226_12": "dhammaññū”iccādīsupi.",
  "anya-e0803n7:226_13": "“Sayambhū”ti pade pana “sayambhu ñāṇaṁ gotrabhu citta”nti dassanato napuṁsakaliṅgatte vattabbe “sayambhu, sayambhū,",
  "anya-e0803n7:226_14": "sayambhūni.",
  "anya-e0803n7:226_15": "Sayambhuṁ, sayambhū,",
  "anya-e0803n7:226_16": "sayambhūnī”ti napuṁsake āyunayopi gahetabbo.",
  "anya-e0803n7:226_17": "Esa nayo sesesupi yathārahaṁ gahetabbo.",
  "anya-e0803n7:227_0": "Savinicchayoyaṁ ūkārantapulliṅgānaṁ pakatirūpassa nāmikapadamālāvibhāgo.",
  "anya-e0803n7:228_0": "Ūkārantatāpakatikaṁ ūkārantapulliṅgaṁ niṭṭhitaṁ.",
  "anya-e0803n7:229_0": "Iti sabbathāpi pulliṅgānaṁ pakatirūpassa",
  "anya-e0803n7:230_0": "Nāmikapadamālāvibhāgo samatto.",
  "anya-e0803n7:231_0": "Yasmā panāyaṁ samattopi pāvacanādīsu yaṁ yaṁ ṭhānaṁ sotūnaṁ sammuyhanaṭṭhānaṁ dissati,",
  "anya-e0803n7:231_1": "tattha tattha sotūnamanuggahāya codanāsodhanāvasena saṁsayaṁ samugghāṭetvā puna vattabbo hoti,",
  "anya-e0803n7:231_2": "tasmā kiñci padesamettha kathayāma.",
  "anya-e0803n7:232_0": "Yaṁ kira bho pāḷiyaṁ “saññate brahmacārayo,",
  "anya-e0803n7:232_1": "apace brahmacārayo”ti ca rūpaṁ ikārantassa aggisaddassa “aggayo”ti rūpamiva vuttaṁ,",
  "anya-e0803n7:232_2": "taṁ tathā avatvā īkārantassa daṇḍīsaddassa “daṇḍino”ti rūpamiva “brahmacārino”icceva vattabbanti? Saccaṁ,",
  "anya-e0803n7:232_3": "tattha “brahmaṁ caratīti brahmacāri yathā munātīti munī”ti evaṁ ikārantavasena icchitattā.",
  "anya-e0803n7:232_4": "“Munayo aggayo”ti rūpāni viya “brahmacārayo”ti rūpaṁ bhavati.",
  "anya-e0803n7:232_5": "Aññattha pana “brahmaṁ caraṇasīloti brahmacārī,",
  "anya-e0803n7:232_6": "yathā dukkaṭaṁ kammaṁ karaṇasīloti dukkaṭakammakārī”ti evaṁ tassīlatthaṁ gahetvā īkārantavasena gahaṇe",
  "anya-e0803n7:232_7": "“dukkaṭakammakārino”ti rūpamiva “daṇḍo assa atthīti daṇḍī”ti īkārantassa saddassa “daṇḍino”ti rūpamiva",
  "anya-e0803n7:232_8": "ca “brahmacārino”ti rūpaṁ bhavati.",
  "anya-e0803n7:232_9": "Tathā hi “ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissantī”ti pāḷi dissati.",
  "anya-e0803n7:232_10": "Evaṁ ikārantavasena “brahmacārayo”ti paccattopayogālapanabahuvacanarūpaṁ yujjati,",
  "anya-e0803n7:232_11": "puna īkārantavasena “brahmacārino”ti paccattopayogālapanabahuvacanarūpampi yujjati,",
  "anya-e0803n7:232_12": "tasmā “brahmacāri,",
  "anya-e0803n7:232_13": "brahmacārī,",
  "anya-e0803n7:232_14": "brahmacārayo”ti agginayena,",
  "anya-e0803n7:232_15": "“brahmacārī,",
  "anya-e0803n7:232_16": "brahmacārī,",
  "anya-e0803n7:232_17": "brahmacārino”ti daṇḍīnayena ca padamālā gahetabbā.",
  "anya-e0803n7:233_0": "Yaṁ pana āyasmā buddhaghoso “yathā sobhanti yatino,",
  "anya-e0803n7:233_1": "sīlabhūsanabhūsitā”ti ettha yatisaddassa ikārantassa aggisaddassa “aggayo”ti rūpaṁ viya “yatayo”ti rūpaṁ",
  "anya-e0803n7:233_2": "avatvā kasmā īkārantassa daṇḍīsaddassa “daṇḍino”ti rūpaṁ viya “yatino”ti rūpaṁ dasseti.",
  "anya-e0803n7:233_3": "Nanvesā pamādalekhā viya dissati.",
  "anya-e0803n7:233_4": "Yathā hi “kukkuṭā maṇayo daṇḍā sivayo deva te kuddhā”ti pāḷigatiyā upaparikkhiyamānāya “yatayo”ti rūpeneva bhavitabbaṁ ikārantattāti?",
  "anya-e0803n7:233_5": "Nāyaṁ pamādalekhā.",
  "anya-e0803n7:233_6": "“Vadanasīlo vādī”ti ettha viya tassīlatthaṁ gahetvā īkārantavasena yojane niddosattā,",
  "anya-e0803n7:233_7": "tasmā “yatanasīlo yatī”ti evaṁ tassīlatthaṁ cetasi sannidhāya īkārantavasena “yatino”ti sampadānasāmīnamekavacanasadisaṁ",
  "anya-e0803n7:233_8": "paccattabahuvacanarūpaṁ bhadantena buddhaghosena dassitanti daṭṭhabbaṁ.",
  "anya-e0803n7:233_9": "Upayogālapanabahuvacanarūpampi tādisameva.",
  "anya-e0803n7:234_0": "Yattha pana tassīlatthaṁ aggahetvā “yo munāti ubho loke,",
  "anya-e0803n7:234_1": "muni tena pavuccatī”ti ettha viya “yatati vīriyaṁ karotīti yatī”ti kattukārakavasena ikārantabhāvo gayhati.",
  "anya-e0803n7:234_2": "Tattha “munayo maṇayo sivayo”ti yokārantarūpāni viya “yatayo”ti yokārantaṁ paccattabahuvacanarūpañca upayogālapanabahuvacanarūpañca bhavati,",
  "anya-e0803n7:234_3": "evaṁ īkārantapulliṅgānaṁ tīsu ṭhānesu yokārantāneva rūpāni bhavantīti daṭṭhabbaṁ.",
  "anya-e0803n7:235_0": "Yadi evaṁ ikārantapulliṅgānaṁ sāramati suddhadiṭṭhisammādiṭṭhimicchādiṭṭhivajirabuddhi saddādī kathanti?",
  "anya-e0803n7:235_1": "Etesaṁ pana ikārantavasena niddiṭṭhānampi samāsapadattā agginaye aṭṭhatvā yathāsambhavaṁ daṇḍīnaye tiṭṭhanato nokārantāneva rūpāni.",
  "anya-e0803n7:235_2": "Tathā hi “asāre sāramatino”ti nokārantapaccattabahuvacanapāḷi dissati,",
  "anya-e0803n7:235_3": "upayogālapanabahuvacanarūpampi tādisameva daṭṭhabbaṁ.",
  "anya-e0803n7:235_4": "Nanu ca bho kaccāyanappakaraṇe “atthe visāradamatayo”ti ettha samāsapadassa ikārantapulliṅgassa yokārantassa",
  "anya-e0803n7:235_5": "paccattabahuvacanapāṭhassa dassanato sāramatisaddādīnampi “visāradamatayo”ti rūpena viya yokārantehi",
  "anya-e0803n7:235_6": "rūpehi bhavitabbanti?",
  "anya-e0803n7:235_7": "Napi bhavitabbaṁ buddhavacane samāsapadānaṁ ikārantapulliṅgānaṁ “visāradamatayo”ti rūpasadisassa rūpassa adassanatoti.",
  "anya-e0803n7:236_0": "Nanu ca bho buddhavacane “pañcime gahapatayo ānisaṁsā.",
  "anya-e0803n7:236_1": "Te honti jānipatayo,",
  "anya-e0803n7:236_2": "aññamaññaṁ piyaṁvadā”ti samāsapadānaṁ ikārantapulliṅgānaṁ “visāradamatayo”ti rūpasadisāni yokārantāni rūpāni dissanti.",
  "anya-e0803n7:236_3": "Evaṁ sante kasmā “buddhavacane samāsapadānaṁ ikārantapulliṅgānaṁ “visāradamatayo”ti rūpasadisassa yokārantassa rūpassa adassanato”ti vuttanti?",
  "anya-e0803n7:236_4": "Ettha vuccate –",
  "anya-e0803n7:236_5": "visadisattaṁ paṭicca.",
  "anya-e0803n7:236_6": "Gahapatisaddādīsu hi yasmā patisaddo sabhāveneva pulliṅgo,",
  "anya-e0803n7:236_7": "na tu samāsato pubbe itthiliṅgapakatiko hutvā pacchā pulliṅgabhāvaṁ patto,",
  "anya-e0803n7:236_8": "tasmā īdisesu ṭhānesu “gahapatayo,",
  "anya-e0803n7:236_9": "jānipatayo”ti yokārantāni,",
  "anya-e0803n7:236_10": "“senāpatayo,",
  "anya-e0803n7:236_11": "senāpatino”ti yo nokārantāni ca paccattopayogālapanabahuvacanarūpāni bhavanti.",
  "anya-e0803n7:236_12": "Tathā hi “tattakā senāpatino”ti aṭṭhakathāpāṭho dissati.",
  "anya-e0803n7:236_13": "Yasmā pana sāramati suddhadiṭṭhisammādiṭṭhi micchādiṭṭhi vajirabuddhi saddādīsu matidiṭṭhisaddādayo samāsato",
  "anya-e0803n7:236_14": "pubbe itthiliṅgapakatikā hutvā pacchā bahubbīhisamāsavasena pulliṅgabhāvappattā,",
  "anya-e0803n7:236_15": "tasmā īdisesu ṭhānesu “sāramatino suddhadiṭṭhino sammādiṭṭhino micchādiṭṭhino vajirabuddhino”tiādīni’nokārantāniyeva",
  "anya-e0803n7:236_16": "paccattopayogālapanabahuvacanarūpāni bhavanti,",
  "anya-e0803n7:236_17": "sampadānasāmīnamekavacanehi sadisānīti niṭṭhametthāvagantabbaṁ.",
  "anya-e0803n7:237_0": "Seṭṭhi sārathicakkavattisāmiiccetesu kathanti?",
  "anya-e0803n7:237_1": "Ettha pana ayaṁ viseso veditabbo –",
  "anya-e0803n7:237_2": "katthaci pāṭhe “seṭṭhī sārathī cakkavattī sāmī”ti antakkharassa dīghattaṁ dissati,",
  "anya-e0803n7:237_3": "katthaci pana “seṭṭhi sārathi cakkavatti sāmi”iti antakkharassa rassattaṁ dissati.",
  "anya-e0803n7:237_4": "Kiñcāpi rassattametesaṁ dissati,",
  "anya-e0803n7:237_5": "tathāpi tattha tattha paccattavacanādibhāvena “seṭṭhino sārathino”tiādipayogadassanato rassaṁ katvā etāni uccāriyantīti ñāyati,",
  "anya-e0803n7:237_6": "tasmā evaṁ nibbacanattho gahetabbo –",
  "anya-e0803n7:237_7": "seṭṭhaṁ dhanasāraṁ,",
  "anya-e0803n7:237_8": "ṭhānantaraṁ vā assa atthīti seṭṭhī.",
  "anya-e0803n7:237_9": "Assadammādayo sāraṇasīloti sārathī.",
  "anya-e0803n7:237_10": "Cakkaṁ pavattanasīloti cakkavattī.",
  "anya-e0803n7:237_11": "Saṁ etassa atthīti sāmīti.",
  "anya-e0803n7:237_12": "Assatthikatassīlatthasaddā hi nokārantarūpavasena samānagatikā bhavanti yathā “daṇḍino bhūmisāyino”ti.",
  "anya-e0803n7:237_13": "Aparopi nibbacanattho īkārantavasena assadammādayo sāretīti sārathī.",
  "anya-e0803n7:237_14": "Tathā hi “purisadamme sāretīti purisadammasārathī”ti vuttaṁ.",
  "anya-e0803n7:237_15": "Cakkaṁ vattetīti cakkavattī.",
  "anya-e0803n7:237_16": "Evaṁ kattukārakavasena īkārantattaṁ gahetvā katthaci labbhamānampi ikārantattaṁ anapekkhitvā buddhavacanānurūpena",
  "anya-e0803n7:237_17": "“sārathino cakkavattino”tiādīni nokārantarūpāni gahetvā daṇḍīnayena yojetabbāni “daṇḍinī”tiādikaṁ vajjitabbaṁ vajjetvā.",
  "anya-e0803n7:237_18": "Evaṁ “seṭṭhino sārathino cakkavattino sāmino”tiādīni nokārantāniyeva rūpāni ñeyyāni.",
  "anya-e0803n7:238_0": "Atra kiñci payogaṁ nidassanamattaṁ kathayāma.",
  "anya-e0803n7:238_1": "“Tāta tayo seṭṭhino amhākaṁ bahūpakārā”ti ca “te katabhattakiccā ‘mahāseṭṭhino mayaṁ gamissāmā’ti vadiṁsū”ti",
  "anya-e0803n7:238_2": "ca “sārathino āhaṁsū”ti ca “dve cakkavattino”ti ca evamādīni.",
  "anya-e0803n7:238_3": "Tattha kiñcāpi katthaci “seṭṭhi sārathi”iccādi rassattapāṭho dissati,",
  "anya-e0803n7:238_4": "tathāpi so sabhāvena rassattabhāvo pāṭho na hoti,",
  "anya-e0803n7:238_5": "dīghassa rassattakaraṇapāṭhoti veditabbo.",
  "anya-e0803n7:238_6": "Padamālā cassa vuttanayena veditabbā.",
  "anya-e0803n7:239_0": "Mahesīti ettha kathanti?",
  "anya-e0803n7:239_1": "“Mahesī”ti ettha kiñcāpi mahesīsaddo īkārantavasena niddisiyati,",
  "anya-e0803n7:239_2": "tathāpi isisaddena samānagatikattā isisaddassa aggisaddena samānapadamālattā agginayena padamālā kātabbā.",
  "anya-e0803n7:239_3": "Nanu ca bho ettha tassīlattho dissati “mahante sīlakkhandhādayo dhamme esanasīloti mahesī”ti,",
  "anya-e0803n7:239_4": "tasmā “bhūmisāyī”ti padassa viya daṇḍīnayeneva padamālā kātabbāti?",
  "anya-e0803n7:239_5": "Na kātabbā tassīlatthassa asambhavato.",
  "anya-e0803n7:239_6": "Imassa hi “mahante sīlakkhandhādayo dhamme esi gavesi esitvā ṭhitoti mahesī”ti atassīlattho eva yujjati.",
  "anya-e0803n7:239_7": "Katakaraṇīyesu buddhādīsu ariyesu pavattanāmattā.",
  "anya-e0803n7:239_8": "Isisaddena cāyaṁ saddo īsakaṁ samāno kevalaṁ samāsapariyosāne dīghavasena uccāriyati,",
  "anya-e0803n7:239_9": "rassavasena pana “mahā isi mahesī”ti sandhiviggaho.",
  "anya-e0803n7:239_10": "Yasmā rassattaṁ gahetvā tassa padamālākaraṇaṁ yujjati,",
  "anya-e0803n7:239_11": "tasmā “saṅgāyiṁsu mahesayo”ti ikārantarūpaṁ dissati.",
  "anya-e0803n7:239_12": "Na hi sāṭṭhakathe tepiṭake buddhavacane katthacipi catutthīchaṭṭhekavacanarūpaṁ viya “mahesino”ti paccattopayogālapanabahuvacanarūpaṁ dissati.",
  "anya-e0803n7:239_13": "Tasmā īkārantavasena uccāritassapi sato rassavasena uccāritassa viya “mahesi, mahesī, mahesayo. Mahesiṁ, mahesī, mahesayo.",
  "anya-e0803n7:239_14": "Mahesinā”ti padamālā kātabbā.",
  "anya-e0803n7:239_15": "Apica mahesīsaddo yattha rājaggubbarivācako,",
  "anya-e0803n7:239_16": "tattha itthiliṅgo hoti,",
  "anya-e0803n7:239_17": "tabbasena pana “mahesī, mahesī, mahesiyo. Mahesiṁ, mahesī, mahesiyo.",
  "anya-e0803n7:239_18": "Mahesiyā”ti ca vakkhamānaitthīnayena padamālā kātabbā.",
  "anya-e0803n7:239_19": "Hatthīsadde kathanti?",
  "anya-e0803n7:239_20": "Hatthīsaddassa pana hattho assa atthīti evaṁ īkārantavasena gahaṇe “hatthino”ti rūpaṁ bhavati.",
  "anya-e0803n7:239_21": "Tathā hi “vane hatthino”ti payogo dissati.",
  "anya-e0803n7:239_22": "Tasseva tasmiṁyevatthe rassaṁ katvā gahaṇe “hatthayo”ti rūpaṁ bhavati.",
  "anya-e0803n7:239_23": "Tathā hi –",
  "anya-e0803n7:240_0": "“Haṁsā koñcā mayūrā ca, hatthayo pasadā migā;",
  "anya-e0803n7:241_0": "Sabbe sīhassa bhāyanti, natthi kāyasmi tulyatā.",
  "anya-e0803n7:242_0": "Evameva manussesu, daharo cepi paññavā;",
  "anya-e0803n7:243_0": "Sopi tattha mahā hoti, neva bālo sarīravā”ti",
  "anya-e0803n7:244_0": "Imasmiṁ keḷisīlajātake “hatthayo”ti āhaccapadaṁ dissati.",
  "anya-e0803n7:244_1": "Evamassa daṇḍīnayena ca agginayena ca dvidhā padamālā,",
  "anya-e0803n7:244_2": "veditabbā.",
  "anya-e0803n7:244_3": "Iminā nayena avuttesupi ṭhānesu pāḷinayānurūpena porāṇaṭṭhakathānurūpena ca padamālā yojetabbā.",
  "anya-e0803n7:245_0": "Ettāvatā bhūdhātumayānaṁ pulliṅgānaṁ nāmikapadamālā saddhiṁ liṅgantarehi saddantarehi atthantarehi ca nānappakārato dassitā.",
  "anya-e0803n7:246_0": "Imaṁ saddanītiṁ sunītiṁ vicittaṁ,",
  "anya-e0803n7:247_0": "Sapaññehi sammā parīpālanīyaṁ;",
  "anya-e0803n7:248_0": "Sadā suṭṭhu cinteti vāceti yo so,",
  "anya-e0803n7:249_0": "Naro ñāṇavitthinnataṁ yāti seṭṭhaṁ.",
  "anya-e0803n7:250_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n7:251_0": "Kosallatthāya kate saddanītippakaraṇe",
  "anya-e0803n7:252_0": "Savinicchayo niggahītantādipulliṅgānaṁ",
  "anya-e0803n7:253_0": "Pakatirūpassa nāmikapadamālāvibhāgo",
  "anya-e0803n7:254_0": "Sattamo paricchedo.",
  "anya-e0803n7:255_0": "Sabbathāpi pulliṅgaṁ samattaṁ."
}