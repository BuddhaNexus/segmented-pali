{
  "ud6.2:0.1_0": "Udāna 6.2",
  "ud6.2:0.2_0": "Sattajaṭilasutta",
  "ud6.2:1.1_0": "Evaṁ me sutaṁ—",
  "ud6.2:1.2_0": "ekaṁ samayaṁ bhagavā sāvatthiyaṁ viharati pubbārāme migāramātupāsāde.",
  "ud6.2:1.3_0": "Tena kho pana samayena bhagavā sāyanhasamayaṁ paṭisallānā vuṭṭhito bahidvārakoṭṭhake nisinno hoti.",
  "ud6.2:1.4_0": "Atha kho rājā pasenadi kosalo yena bhagavā tenupasaṅkami;",
  "ud6.2:1.4_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud6.2:2.1_0": "Tena kho pana samayena satta ca jaṭilā,",
  "ud6.2:2.1_1": "satta ca nigaṇṭhā,",
  "ud6.2:2.1_2": "satta ca acelakā,",
  "ud6.2:2.1_3": "satta ca ekasāṭakā,",
  "ud6.2:2.1_4": "satta ca paribbājakā,",
  "ud6.2:2.1_5": "parūḷhakacchanakhalomā khārivividhamādāya bhagavato avidūre atikkamanti.",
  "ud6.2:3.1_0": "Addasā kho rājā pasenadi kosalo te satta ca jaṭile,",
  "ud6.2:3.1_1": "satta ca nigaṇṭhe,",
  "ud6.2:3.1_2": "satta ca acelake,",
  "ud6.2:3.1_3": "satta ca ekasāṭake,",
  "ud6.2:3.1_4": "satta ca paribbājake,",
  "ud6.2:3.1_5": "parūḷhakacchanakhalome khārivividhamādāya bhagavato avidūre atikkamante.",
  "ud6.2:3.2_0": "Disvāna uṭṭhāyāsanā ekaṁsaṁ uttarāsaṅgaṁ karitvā dakkhiṇajāṇumaṇḍalaṁ pathaviyaṁ nihantvā yena te satta ca jaṭilā,",
  "ud6.2:3.2_1": "satta ca nigaṇṭhā,",
  "ud6.2:3.2_2": "satta ca acelakā,",
  "ud6.2:3.2_3": "satta ca ekasāṭakā,",
  "ud6.2:3.2_4": "satta ca paribbājakā,",
  "ud6.2:3.2_5": "tenañjaliṁ paṇāmetvā tikkhattuṁ nāmaṁ sāvesi:",
  "ud6.2:3.3_0": "“rājāhaṁ, bhante, pasenadi kosalo;",
  "ud6.2:3.4_0": "rājāhaṁ, bhante, pasenadi kosalo;",
  "ud6.2:3.5_0": "rājāhaṁ, bhante, pasenadi kosalo”ti.",
  "ud6.2:4.1_0": "Atha kho rājā pasenadi kosalo acirapakkantesu tesu sattasu ca jaṭilesu,",
  "ud6.2:4.1_1": "sattasu ca nigaṇṭhesu,",
  "ud6.2:4.1_2": "sattasu ca acelakesu,",
  "ud6.2:4.1_3": "sattasu ca ekasāṭakesu,",
  "ud6.2:4.1_4": "sattasu ca paribbājakesu,",
  "ud6.2:4.1_5": "yena bhagavā tenupasaṅkami;",
  "ud6.2:4.1_6": "upasaṅkamitvā bhagavantaṁ abhivādetvā ekamantaṁ nisīdi.",
  "ud6.2:4.1_7": "Ekamantaṁ nisinno kho rājā pasenadi kosalo bhagavantaṁ etadavoca:",
  "ud6.2:4.2_0": "“ye kho, bhante, loke arahanto vā arahattamaggaṁ vā samāpannā ete tesaṁ aññatare”ti.",
  "ud6.2:5.1_0": "“Dujjānaṁ kho etaṁ, mahārāja,",
  "ud6.2:5.1_1": "tayā gihinā kāmabhoginā puttasambādhasayanaṁ ajjhāvasantena kāsikacandanaṁ paccanubhontena mālāgandhavilepanaṁ",
  "ud6.2:5.1_2": "dhārayantena jātarūparajataṁ sādiyantena—ime vā arahanto,",
  "ud6.2:5.1_3": "ime vā arahattamaggaṁ samāpannāti.",
  "ud6.2:6.1_0": "Saṁvāsena kho, mahārāja,",
  "ud6.2:6.1_1": "sīlaṁ veditabbaṁ.",
  "ud6.2:6.1_2": "Tañca kho dīghena addhunā na ittaraṁ,",
  "ud6.2:6.1_3": "manasikarotā no amanasikarotā,",
  "ud6.2:6.1_4": "paññavatā no duppaññena.",
  "ud6.2:6.2_0": "Saṁvohārena kho, mahārāja,",
  "ud6.2:6.2_1": "soceyyaṁ veditabbaṁ.",
  "ud6.2:6.2_2": "Tañca kho dīghena addhunā na ittaraṁ,",
  "ud6.2:6.2_3": "manasikarotā no amanasikarotā,",
  "ud6.2:6.2_4": "paññavatā no duppaññena.",
  "ud6.2:6.3_0": "Āpadāsu kho, mahārāja,",
  "ud6.2:6.3_1": "thāmo veditabbo.",
  "ud6.2:6.3_2": "So ca kho dīghena addhunā na ittaraṁ,",
  "ud6.2:6.3_3": "manasikarotā no amanasikarotā,",
  "ud6.2:6.3_4": "paññavatā no duppaññena.",
  "ud6.2:6.4_0": "Sākacchāya kho, mahārāja,",
  "ud6.2:6.4_1": "paññā veditabbā.",
  "ud6.2:6.4_2": "Sā ca kho dīghena addhunā na ittaraṁ,",
  "ud6.2:6.4_3": "manasikarotā no amanasikarotā,",
  "ud6.2:6.4_4": "paññavatā no duppaññenā”ti.",
  "ud6.2:7.1_0": "“Acchariyaṁ, bhante, abbhutaṁ, bhante.",
  "ud6.2:7.2_0": "Yāva subhāsitañcidaṁ, bhante, bhagavatā:",
  "ud6.2:7.3_0": "‘dujjānaṁ kho etaṁ, mahārāja,",
  "ud6.2:7.3_1": "tayā gihinā puttasambādhasayanaṁ ajjhāvasantena kāsikacandanaṁ paccanubhontena mālāgandhavilepanaṁ dhārayantena",
  "ud6.2:7.3_2": "jātarūparajataṁ sādiyantena—ime vā arahanto,",
  "ud6.2:7.3_3": "ime vā arahattamaggaṁ samāpannāti.",
  "ud6.2:7.4_0": "Saṁvāsena kho, mahārāja, sīlaṁ veditabbaṁ …pe…",
  "ud6.2:7.5_0": "sākacchāya kho, mahārāja, paññā veditabbā.",
  "ud6.2:7.6_0": "Sā ca kho dīghena addhunā na ittaraṁ, manasikarotā no amanasikarotā, paññavatā no duppaññenā’”ti.",
  "ud6.2:8.1_0": "“Ete, bhante, mama purisā corā ocarakā janapadaṁ ocaritvā gacchanti.",
  "ud6.2:8.2_0": "Tehi paṭhamaṁ ociṇṇaṁ ahaṁ pacchā osārissāmi.",
  "ud6.2:8.3_0": "Idāni te, bhante,",
  "ud6.2:8.3_1": "taṁ rajojallaṁ pavāhetvā sunhātā suvilittā kappitakesamassū odātavatthavasanā pañcahi kāmaguṇehi samappitā samaṅgibhūtā paricāressantī”ti.",
  "ud6.2:9.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud6.2:10.1_0": "“Na vāyameyya sabbattha,",
  "ud6.2:10.2_0": "nāññassa puriso siyā;",
  "ud6.2:10.3_0": "Nāññaṁ nissāya jīveyya,",
  "ud6.2:10.4_0": "dhammena na vaṇiṁ care”ti.",
  "ud6.2:10.5_0": "Dutiyaṁ."
}