{
  "tika-vin07t31:0_0": "5. Khuddakavatthukkhandhako",
  "tika-vin07t31:1_0": "Khuddakavatthukathāvaṇṇanā",
  "tika-vin07t31:2_0": "243.",
  "tika-vin07t31:2_1": "Khuddakavatthukkhandhake aṭṭhapadākārenāti jūtaphalake aṭṭhagabbharājiākārena.",
  "tika-vin07t31:2_2": "Mallakamūlasaṇṭhānenāti kheḷamallakamūlasaṇṭhānena.",
  "tika-vin07t31:2_3": "Idañca vaṭṭādhārakaṁ sandhāya vuttaṁ,",
  "tika-vin07t31:2_4": "kaṇṭake uṭṭhāpetvā katavaṭṭakapālassetaṁ adhivacanaṁ.",
  "tika-vin07t31:3_0": "244.Puthupāṇikanti muṭṭhiṁ akatvā vikasitahatthatalehi piṭṭhiparikammaṁ vuccati.",
  "tika-vin07t31:3_1": "Etameva sandhāya “hatthaparikamma”nti vuttaṁ.",
  "tika-vin07t31:4_0": "245.Muttolambakādīnanti ādi-",
  "tika-vin07t31:4_1": "saddena kuṇḍalādiṁ saṅgaṇhāti.",
  "tika-vin07t31:4_2": "Palambakasuttanti brāhmaṇānaṁ yaññopacitasuttādiākāraṁ vuccati.",
  "tika-vin07t31:4_3": "Valayanti hatthapādavalayaṁ.",
  "tika-vin07t31:5_0": "246.Dvaṅguleti upayogabahuvacanaṁ,",
  "tika-vin07t31:5_1": "dvaṅgulappamāṇaṁ atikkāmetuṁ na vaṭṭatīti attho.",
  "tika-vin07t31:5_2": "Ettha ca dumāsassa vā dvaṅgulassa vā atikkantabhāvaṁ ajānantassāpi kesamassugaṇanāya acittakāpattiyo hontīti vadanti.",
  "tika-vin07t31:6_0": "Kocchenāti usīratiṇādīni bandhitvā samaṁ chinditvā gahitakocchena.",
  "tika-vin07t31:6_1": "Cikkalenāti silesayuttatelena.",
  "tika-vin07t31:6_2": "Uṇhābhitattarajasirānampīti uṇhābhitattānaṁ rajokiṇṇasirānaṁ.",
  "tika-vin07t31:6_3": "Addahatthenāti allahatthena.",
  "tika-vin07t31:7_0": "248-",
  "tika-vin07t31:7_1": "9.Sādhugītanti aniccatādipaṭisaññuttaṁ gītaṁ.",
  "tika-vin07t31:7_2": "Caturassena vattenāti paripuṇṇena uccāraṇavattena.",
  "tika-vin07t31:7_3": "Taraṅgavattādīnaṁ sabbesampi sāmaññalakkhaṇaṁ dassetuṁ “sabbesaṁ…pe…",
  "tika-vin07t31:7_4": "lakkhaṇa”nti vuttaṁ.",
  "tika-vin07t31:7_5": "Yattakāhi mattāhi akkharaṁ paripuṇṇaṁ hoti,",
  "tika-vin07t31:7_6": "tatopi adhikamattāyuttaṁ katvā kathanaṁ vikārakathanaṁ nāma,",
  "tika-vin07t31:7_7": "tathā akatvā kathanameva lakkhaṇanti attho.",
  "tika-vin07t31:7_8": "Bāhiralominti bhāvanapuṁsakaniddeso,",
  "tika-vin07t31:7_9": "yathā bahiddhā lomāni dissanti,",
  "tika-vin07t31:7_10": "evaṁ dhārentassa dukkaṭanti attho.",
  "tika-vin07t31:8_0": "250.",
  "tika-vin07t31:8_1": "Pāḷiyaṁ taruṇaññeva ambanti taruṇaṁ asañjātabījaṁ eva ambaphalaṁ.",
  "tika-vin07t31:8_2": "Pātāpetvāti chindāpetvāva.",
  "tika-vin07t31:8_3": "“Mattāvaṇṇitā”ti idaṁ “pare nindantī”ti sāsanahitesitāya vuttaṁ.",
  "tika-vin07t31:8_4": "Na pariyāpuṇiṁsūti nāsikkhiṁsu.",
  "tika-vin07t31:9_0": "251.Cattāri ahirājakulānīti sabbesaṁ ahibhedānaṁ catūsu eva saṅgahato vuttaṁ.",
  "tika-vin07t31:9_1": "Attaparittaṁ kātunti attano parittāṇaṁ kātuṁ.",
  "tika-vin07t31:10_0": "Virūpakkhehi me mettanti virūpakkhajātikehi nāgehi saha mayhaṁ mittabhāvo hotu,",
  "tika-vin07t31:10_1": "mettā hotūti attho,",
  "tika-vin07t31:10_2": "te sukhitā niddukkhā averā hontūti adhippāyo.",
  "tika-vin07t31:10_3": "Evañhi mettāpharaṇaṁ hoti.",
  "tika-vin07t31:10_4": "Sesesupi eseva nayo.",
  "tika-vin07t31:10_5": "Apādakehīti ahikulehi saha sabbasattesu odhiso mettāpharaṇadassanaṁ.",
  "tika-vin07t31:10_6": "Mā maṁ apādako hiṁsīti tāya mettāya attarakkhāvidhānadassanaṁ.",
  "tika-vin07t31:11_0": "Sabbe sattātiādi attānaṁ upamaṁ katvā sabbasattesu anodhiso mettāpharaṇadassanaṁ.",
  "tika-vin07t31:11_1": "Tattha mā kañci pāpamāgamāti kañci sattaṁ lāmakaṁ dukkhahetu,",
  "tika-vin07t31:11_2": "dukkhañca mā āgacchatu.",
  "tika-vin07t31:12_0": "Evaṁ mettāya attaguttiṁ dassetvā idāni ratanattayānussaraṇena dassetuṁ “appamāṇo”tiādi vuttaṁ.",
  "tika-vin07t31:12_1": "Tattha pamāṇakaradhammā akusalā,",
  "tika-vin07t31:12_2": "tabbipākā ca pamāṇā,",
  "tika-vin07t31:12_3": "tappaṭipakkhā sīlādayo guṇā,",
  "tika-vin07t31:12_4": "tabbipākā ca lokiyalokuttaraphalāni appamāṇā,",
  "tika-vin07t31:12_5": "te assa atthīti appamāṇo,",
  "tika-vin07t31:12_6": "appamāṇā vā aparimeyyaguṇā assātipi appamāṇo.",
  "tika-vin07t31:12_7": "Pamāṇavantānīti yathāvuttapamāṇakaradhammayuttāni.",
  "tika-vin07t31:12_8": "Ahivicchikāti sarīsapānaññeva pabhedadassanaṁ.",
  "tika-vin07t31:12_9": "Uṇṇanābhīti lomasanābhiko makkaṭo.",
  "tika-vin07t31:12_10": "Sarabūti gharagoḷikā.",
  "tika-vin07t31:13_0": "Paṭikkamantūti apagacchantu,",
  "tika-vin07t31:13_1": "mā maṁ vihesayiṁsūti attho.",
  "tika-vin07t31:13_2": "Sohaṁ namoti ettha “karomī”ti pāṭhaseso.",
  "tika-vin07t31:13_3": "Yasmā mayā mettādīhi tumhākañca mayhañca rakkhā katā,",
  "tika-vin07t31:13_4": "yasmā ca sohaṁ bhagavato namo karomi,",
  "tika-vin07t31:13_5": "vipassīādīnaṁ sattannampi namo karomi,",
  "tika-vin07t31:13_6": "tasmā paṭikkamantu bhūtānīti yojanā.",
  "tika-vin07t31:14_0": "Aññamhīti kāmarāge asubhamanasikārādinā chetabbeti attho.",
  "tika-vin07t31:14_1": "Aṅgajātanti bījavirahitaṁ purisanimittaṁ.",
  "tika-vin07t31:14_2": "Bīje hi chinne opakkamikapaṇḍako nāma abhabbo hotīti vadanti.",
  "tika-vin07t31:14_3": "Eke pana “bījassāpi chedanakkhaṇe dukkaṭāpatti eva kamena purisindriyādike antarahite paṇḍako nāma abhabbo hoti,",
  "tika-vin07t31:14_4": "tadā liṅganāsanāya nāsetabbo”ti vadanti.",
  "tika-vin07t31:14_5": "Tādisaṁ vā dukkhaṁ uppādentassāti muṭṭhippahārādīhi attano dukkhaṁ uppādentassa.",
  "tika-vin07t31:15_0": "252.",
  "tika-vin07t31:15_1": "Pāḷiyaṁ tuyheso pattoti “yo ca arahā ceva iddhimā ca,",
  "tika-vin07t31:15_2": "tassa dinnamevā”ti seṭṭhinā vuttaṁ,",
  "tika-vin07t31:15_3": "taṁ sandhāya vadati.",
  "tika-vin07t31:15_4": "Taṁ pattaṁ gahetvā tikkhattuṁ rājagahaṁ anupariyāyīti ettha veḷuparamparāya baddhapattassa uparibhāge",
  "tika-vin07t31:15_5": "ākāse nagaraṁ tikkhattuṁ anupariyāyitvā ṭhitabhāvaṁ sandhāya “pattaṁ gahetvā”ti vuttaṁ,",
  "tika-vin07t31:15_6": "na pana thero hatthena pattaṁ sayameva aggahesi.",
  "tika-vin07t31:15_7": "Keci pana vadanti “iddhibalena taṁ pattaṁ veḷuparamparato muñcitvā theraṁ anubandhamāno aṭṭhāsi,",
  "tika-vin07t31:15_8": "so ca anena hatthena gahito viya ahosī”ti.",
  "tika-vin07t31:15_9": "Tathā ṭhitameva pana sandhāya “bhāradvājassa hatthato pattaṁ gahetvā”ti vuttaṁ.",
  "tika-vin07t31:15_10": "Te ca manussā…pe…",
  "tika-vin07t31:15_11": "anubandhiṁsūti ye ca manussā paṭhamaṁ pāṭihāriyaṁ nāddasaṁsu,",
  "tika-vin07t31:15_12": "te amhākampi pāṭihāriyaṁ dassehīti theramanubandhiṁsu.",
  "tika-vin07t31:15_13": "Thero ca sīhabyagghādirūpaṁ gahetvā vikubbaniddhiṁ dasseti,",
  "tika-vin07t31:15_14": "te ca acchariyabbhutajātā uccāsaddā mahāsaddā ahesuṁ.",
  "tika-vin07t31:15_15": "Tenāha “kiṁ nu kho so, ānanda,",
  "tika-vin07t31:15_16": "uccāsaddo mahāsaddo”ti.",
  "tika-vin07t31:15_17": "Iddhipāṭihāriyaṁ na dassetabbanti ettha “yo pakativaṇṇaṁ vijahitvā kumāravaṇṇaṁ vā dasseti,",
  "tika-vin07t31:15_18": "nāgavaṇṇaṁ vā…pe…",
  "tika-vin07t31:15_19": "vividhampi senābyūhaṁ dassetī”ti evamāgatā attano sarīrassa vikārāpādanavasappavattā vikubbaniddhi adhippetāti",
  "tika-vin07t31:15_20": "āha “adhiṭṭhāniddhi pana appaṭikkhittā”ti.",
  "tika-vin07t31:15_21": "Pakatiyā eko bahukaṁ āvajjati,",
  "tika-vin07t31:15_22": "sataṁ vā sahassaṁ vā satasahassaṁ vā āvajjetvā ñāṇena adhiṭṭhāti “bahuko homī”ti evaṁ dassitā adhiṭṭhānavasena nipphannā adhiṭṭhāniddhi nāma.",
  "tika-vin07t31:15_23": "Gihivikaṭānīti gihisantakāni.",
  "tika-vin07t31:16_0": "253. Pāḷiyaṁ na acchupiyantīti na phusitāni honti. Rūpakākiṇṇānīti itthirūpādīhi ākiṇṇāni.",
  "tika-vin07t31:17_0": "254.Bhūmiādhāraketi dantādīhi kate valayādhārake.",
  "tika-vin07t31:17_1": "Etassa valayādhārakassa anuccatāya ṭhapitā pattā na paripatantīti “tayo patteṭhapetuṁ vaṭṭatī”ti vuttaṁ.",
  "tika-vin07t31:17_2": "Anuccatañhi sandhāya ayaṁ “bhūmiādhārako”ti vutto.",
  "tika-vin07t31:17_3": "Dāruādhārakadaṇḍādhārakesūti ekadārunā kataādhārake,",
  "tika-vin07t31:17_4": "bahūhi daṇḍehi kataādhārake ca.",
  "tika-vin07t31:17_5": "Ete ca uccatarā honti pattehi saha patanasabhāvā.",
  "tika-vin07t31:17_6": "Tena “susajjitesū”ti vuttaṁ.",
  "tika-vin07t31:17_7": "Bhamakoṭisadisoti yattha dhamakaraṇādiṁ pavesetvā likhanti,",
  "tika-vin07t31:17_8": "tassa bhamakassa koṭiyā sadiso.",
  "tika-vin07t31:17_9": "Tādisassa dāruādhārakassa avitthiṇṇatāya ṭhapitopi patto patatīti “anokāso”ti vutto.",
  "tika-vin07t31:18_0": "Ālindakamiḍḍhikādīnanti pamukhamiḍḍhikādīnaṁ,",
  "tika-vin07t31:18_1": "uccavatthukānanti attho.",
  "tika-vin07t31:18_2": "Bāhirapasseti pāsādādīnaṁ bahikuṭṭe.",
  "tika-vin07t31:18_3": "Tanukamiḍḍhikāyāti vedikāya.",
  "tika-vin07t31:18_4": "Sabbattha pana hatthappamāṇato abbhantare ṭhapetuṁ vaṭṭati.",
  "tika-vin07t31:18_5": "Ādhāre pana tato bahipi vaṭṭati.",
  "tika-vin07t31:19_0": "Pāḷiyaṁ oṭṭhoti mukhavaṭṭi.",
  "tika-vin07t31:19_1": "Pattamāḷakanti upacikānaṁ anuṭṭhahanatthāya bhūmito uccataraṁ kataṁ vedikākāramāḷakaṁ.",
  "tika-vin07t31:19_2": "Mahāmukhakuṇḍasaṇṭhānāti mahāmukhacāṭisaṇṭhānā.",
  "tika-vin07t31:19_3": "Laggentassa dukkaṭanti kevalaṁ pattaṁ laggentassa,",
  "tika-vin07t31:19_4": "na thavikāya laggentassāti vadanti.",
  "tika-vin07t31:19_5": "Vīmaṁsitabbaṁ.",
  "tika-vin07t31:19_6": "Aññena pana bhaṇḍakenāti aññena bhārabandhanena bhaṇḍakena.",
  "tika-vin07t31:19_7": "“Bandhitvā olambetu”nti vuttattā pattatthavikāya aṁsabaddhako yathā laggitaṭṭhānato na parigaḷati,",
  "tika-vin07t31:19_8": "tathā sabbathāpi bandhitvā ṭhapetuṁ vaṭṭati.",
  "tika-vin07t31:19_9": "Bandhitvāpi upari ṭhapetuṁ na vaṭṭatīti upari nisīdantā ottharitvā bhindantīti vuttaṁ.",
  "tika-vin07t31:19_10": "Tattha ṭhapetuṁ vaṭṭatīti nisīdanasaṅkābhāvato vuttaṁ.",
  "tika-vin07t31:19_11": "Bandhitvā vāti bandhitvā ṭhapitachatte vā.",
  "tika-vin07t31:19_12": "Yo kocīti bhattapūropi tucchapattopi.",
  "tika-vin07t31:20_0": "255.Pariharitunti divase divase piṇḍāya caraṇatthāya ṭhapetuṁ.",
  "tika-vin07t31:20_1": "Pattaṁ alabhantena pana ekadivasaṁ piṇḍāya caritvā bhuñjitvā chaḍḍetuṁ vaṭṭati.",
  "tika-vin07t31:20_2": "Tenāha “tāvakālikaṁ paribhuñjituṁ vaṭṭatī”ti.",
  "tika-vin07t31:20_3": "Paṇṇapuṭādīsupi eseva nayo.",
  "tika-vin07t31:20_4": "Abhuṁ meti abhūti mayhaṁ,",
  "tika-vin07t31:20_5": "vināso mayhanti attho.",
  "tika-vin07t31:20_6": "Pāḷiyaṁ pisāco vatamanti pisāco vatāyaṁ,",
  "tika-vin07t31:20_7": "ayameva vā pāṭho.",
  "tika-vin07t31:20_8": "Pisācillikāti pisācadārakā.",
  "tika-vin07t31:20_9": "Chavasīsassa pattoti chavasīsamayo patto.",
  "tika-vin07t31:20_10": "Pakativikārasambandhe cetaṁ sāmivacanaṁ.",
  "tika-vin07t31:21_0": "Cabbetvāti niṭṭhubhitvā.",
  "tika-vin07t31:21_1": "“Paṭiggahaṁ katvā”ti vuttattā ucchiṭṭhahatthena udakaṁ gahetvā pattaṁ paripphositvā dhovanaghaṁsanavasena hatthaṁ dhovituṁ vaṭṭati,",
  "tika-vin07t31:21_2": "ettakena pattaṁ paṭiggahaṁ katvā hattho dhovito nāma na hoti.",
  "tika-vin07t31:21_3": "Ekaṁ udakagaṇḍusaṁ gahetvāti pattaṁ aphusitvā tattha udakameva ucchiṭṭhahatthena ukkhipitvā gaṇḍusaṁ katvā,",
  "tika-vin07t31:21_4": "vāmahattheneva vā pattaṁ ukkhipitvā mukhena gaṇḍusaṁ gahetumpi vaṭṭati.",
  "tika-vin07t31:21_5": "Bahi udakena vikkhāletvāti dvīsu aṅgulīsu āmisamattaṁ vikkhāletvā bahi gahetumpi vaṭṭati.",
  "tika-vin07t31:21_6": "Paṭikhāditukāmoti ettha na sayaṁ khāditukāmopi aññesaṁ khādanārahaṁ ṭhapetuṁ labhati.",
  "tika-vin07t31:21_7": "Tattheva katvāti patteyeva yathāṭhapitaṭṭhānato anuddharitvā.",
  "tika-vin07t31:21_8": "Luñcitvāti tato maṁsameva niravasesaṁ uppaṭṭetvā.",
  "tika-vin07t31:22_0": "256.Kiṇṇacuṇṇenāti surākiṇṇacuṇṇena.",
  "tika-vin07t31:22_1": "Makkhetunti sūciṁ makkhetuṁ.",
  "tika-vin07t31:22_2": "Nisseṇimpīti catūhi daṇḍehi cīvarappamāṇena āyatacaturassaṁ katvā baddhapaṭalampi.",
  "tika-vin07t31:22_3": "Ettha hi cīvarakoṭiyo samakaṁ bandhitvā cīvaraṁ yathāsukhaṁ sibbanti.",
  "tika-vin07t31:22_4": "Tattha attharitabbanti tassā nisseṇiyā upari cīvarassa upatthambhanatthāya attharitabbaṁ.",
  "tika-vin07t31:22_5": "Kathinasaṅkhātāya nisseṇiyā cīvarassa bandhanakarajju kathinarajjūti majjhimapadalopīsamāsoti āha “yāyā”tiādi.",
  "tika-vin07t31:22_6": "Tattha yasmā dvinnaṁ paṭalānaṁ ekasmiṁ adhike jāte tattha valiyo honti,",
  "tika-vin07t31:22_7": "tasmā dupaṭṭacīvarassa paṭaladvayampi samakaṁ katvā bandhanakarajju kathinarajjūti veditabbaṁ.",
  "tika-vin07t31:23_0": "Pāḷiyaṁ kathinassa anto jīratīti kathine baddhassa cīvarassa pariyanto jīrati.",
  "tika-vin07t31:23_1": "Kathinanissitañhi cīvaraṁ idha nissayavohārena “kathina”nti vuttaṁ “mañcā ghosantī”tiādīsu viya.",
  "tika-vin07t31:23_2": "Anuvātaṁ paribhaṇḍanti kathine bandhanarajjūhi cīvarassa samantā pariyantassa ajīraṇatthaṁ yehi kehici coḷakehi dīghato anuvātaṁ,",
  "tika-vin07t31:23_3": "tiriyato paribhaṇḍañca sibbitvā kātuṁ yattha rajjuke pavesetvā daṇḍesu paliveṭhetvā cīvarasamakaṁ ākaḍḍhituṁ sakkā,",
  "tika-vin07t31:23_4": "tādisanti attho.",
  "tika-vin07t31:23_5": "Keci pana “kathinasaṅkhātesu kilañjādīsu eva ajīraṇatthāya anuvātaparibhaṇḍakaraṇaṁ anuññāta”nti vadanti.",
  "tika-vin07t31:23_6": "Tassa majjheti purāṇakathinasseva anto.",
  "tika-vin07t31:23_7": "Bhikkhuno pamāṇenāti bhikkhuno cīvarassa pamāṇena.",
  "tika-vin07t31:23_8": "Aññaṁ nisseṇinti dīghato ca tiriyato ca aññaṁ daṇḍaṁ ṭhapetvā bandhituṁ.",
  "tika-vin07t31:24_0": "Bidalakanti diguṇakaraṇasaṅkhātakiriyāvisesassa adhivacanaṁ.",
  "tika-vin07t31:24_1": "Tenāha “duguṇakaraṇa”nti.",
  "tika-vin07t31:24_2": "Pavesanasalākanti valīnaṁ aggahaṇatthāya pavesanakaveḷusalākādi.",
  "tika-vin07t31:24_3": "Pāḷiyaṁ paṭiggahanti aṅgulikañcukaṁ.",
  "tika-vin07t31:25_0": "257.Pāti nāma bhaṇḍaṭṭhapanako bhājanaviseso.",
  "tika-vin07t31:25_1": "Pāḷiyaṁ paṭiggahathavikanti pātiādibhājanatthavikaṁ.",
  "tika-vin07t31:25_2": "Cinitunti uccavatthupariyantassa apatanatthāya iṭṭhakādīhi cinituṁ.",
  "tika-vin07t31:25_3": "Ālambanabāhanti ālambanarajjudaṇḍādi.",
  "tika-vin07t31:25_4": "Paribhijjatīti kaṭasārādikaṁ kathinamajjhe bhaṅgaṁ hoti.",
  "tika-vin07t31:25_5": "Ussāpetvāti daṇḍakathinaṁ sandhāya vuttaṁ.",
  "tika-vin07t31:26_0": "258-",
  "tika-vin07t31:26_1": "9.Udakaṁakappiyanti sappāṇakaṁ.",
  "tika-vin07t31:26_2": "Upanandhīti veraṁ bandhi.",
  "tika-vin07t31:26_3": "Addhānamaggo paṭipajjitabboti ettha addhayojanaṁ addhānamaggo nāma,",
  "tika-vin07t31:26_4": "taṁ paṭipajjitukāmassa sañcicca vihārūpacārātikkamane āpatti.",
  "tika-vin07t31:26_5": "Asañcicca gatassa pana yattha sarati,",
  "tika-vin07t31:26_6": "tattha ṭhatvā saṅghāṭikaṇṇādiṁ anadhiṭṭhahitvā gamane padavārena āpattīti veditabbaṁ.",
  "tika-vin07t31:26_7": "Na sammatīti na pahoti.",
  "tika-vin07t31:27_0": "260.Abhisannakāyāti semhādidosasannicitakāyā.",
  "tika-vin07t31:27_1": "Tattha majjheti aggaḷapāsakassa majjhe.",
  "tika-vin07t31:27_2": "Uparīti aggaḷapāsakassa uparibhāge.",
  "tika-vin07t31:27_3": "Udakaṭṭhapanaṭṭhānanti udakaṭṭhapanatthāya paricchinditvā kataṭṭhānaṁ.",
  "tika-vin07t31:28_0": "261.",
  "tika-vin07t31:28_1": "Pāḷiyaṁ udapānanti kūpaṁ.",
  "tika-vin07t31:28_2": "Nīcavatthukoti kūpassa samantā kūlaṭṭhānaṁ,",
  "tika-vin07t31:28_3": "bhūmisamaṁ tiṭṭhatīti attho.",
  "tika-vin07t31:28_4": "Udakena otthariyyatīti samantā vassodakaṁ āgantvā kūpe patatīti attho.",
  "tika-vin07t31:29_0": "262.Vāhentīti ussiñcanti.",
  "tika-vin07t31:29_1": "Arahaṭaghaṭiyantaṁ nāma cakkasaṇṭhānaṁ anekāraṁ are are ghaṭikāni bandhitvā ekena,",
  "tika-vin07t31:29_2": "dvīhi vā paribbhamiyamānayantaṁ.",
  "tika-vin07t31:30_0": "263.Āviddhapakkhapāsakanti kaṇṇikamaṇḍalassa samantā ṭhapitapakkhapāsakaṁ.",
  "tika-vin07t31:30_1": "Maṇḍaleti kaṇṇikamaṇḍale.",
  "tika-vin07t31:30_2": "Pakkhapāsake ṭhapetvāti samantā caturassākārena phalakādīni ṭhapetvā.",
  "tika-vin07t31:31_0": "264.Namatakaṁ nāma santhatasadisanti keci vadanti.",
  "tika-vin07t31:31_1": "Keci pana “rukkhatacamaya”nti.",
  "tika-vin07t31:31_2": "Cammakhaṇḍaparihārenāti anadhiṭṭhahitvā sayanāsanavidhināti attho.",
  "tika-vin07t31:31_3": "Peḷāyāti aṭṭhaṁsasoḷasaṁsādiākārena katāya bhājanākārāya peḷāya.",
  "tika-vin07t31:31_4": "Yattha uṇhapāyāsādiṁ pakkhipitvā upari bhojanapātiṁ ṭhapenti bhattassa uṇhabhāvāvigamanatthaṁ,",
  "tika-vin07t31:31_5": "tādisassa bhājanākārassa ādhārassetaṁ adhivacanaṁ.",
  "tika-vin07t31:31_6": "Teneva pāḷiyaṁ “āsittakūpadhāna”nti vuttaṁ.",
  "tika-vin07t31:31_7": "Tassa ca pāyāsādīhi āsittakādhāroti attho.",
  "tika-vin07t31:31_8": "Idañca āsittakūpadhānaṁ paccantesu na jānanti kātuṁ,",
  "tika-vin07t31:31_9": "majjhimadeseyeva karonti.",
  "tika-vin07t31:31_10": "Keci pana “gihiparibhogo ayomayādi sabbopi ādhāro āsittakūpadhānameva anulometī”ti vadanti,",
  "tika-vin07t31:31_11": "eke pana “kappiyalohamayo ādhāro maḷorikameva anulometī”ti.",
  "tika-vin07t31:31_12": "Vīmaṁsitvā gahetabbaṁ.",
  "tika-vin07t31:31_13": "Pubbe pattaguttiyā ādhāro anuññāto.",
  "tika-vin07t31:31_14": "Idāni bhuñjituṁ maḷorikā anuññātā.",
  "tika-vin07t31:31_15": "Chiddanti chiddayuttaṁ.",
  "tika-vin07t31:31_16": "Viddhanti antovinividdhachiddaṁ.",
  "tika-vin07t31:31_17": "Āviddhanti samantato chiddaṁ.",
  "tika-vin07t31:32_0": "265.Pattaṁ nikkujjitunti ettha kammavācāya asambhogakaraṇavaseneva nikkujjanaṁ,",
  "tika-vin07t31:32_1": "na pattānaṁ adhomukhaṭṭhapanena.",
  "tika-vin07t31:32_2": "Tenāha “asambhogaṁ saṅghena karotū”tiādi,",
  "tika-vin07t31:32_3": "taṁ vaḍḍhaṁ kammavācāya saṅghena saddhiṁ asambhogaṁ saṅgho karotūti attho.",
  "tika-vin07t31:33_0": "Pattaṁ nikkujjeyyāti vaḍḍhassa pattanikkujjanadaṇḍakammaṁ kareyya.",
  "tika-vin07t31:33_1": "Asambhogaṁ saṅghena karaṇanti saṅghena vaḍḍhassa asambhogakaraṇaṁ.",
  "tika-vin07t31:33_2": "Yathā asambhogo hoti,",
  "tika-vin07t31:33_3": "tathā karaṇanti attho.",
  "tika-vin07t31:33_4": "Nikkujjito…pe…",
  "tika-vin07t31:33_5": "asambhogaṁ saṅghenāti ettha saṅghena asambhogo hotīti attho daṭṭhabbo.",
  "tika-vin07t31:33_6": "Evaṁ bhagavatā asambhogakaraṇassa āṇattattā,",
  "tika-vin07t31:33_7": "kammavācāya ca sāvitattā,",
  "tika-vin07t31:33_8": "aṭṭhakathāyañca “koci deyyadhammo na gahetabbo”ti vuttattā patte nikkujjite tassa santakaṁ ñatvā gaṇhantassa dukkaṭamevāti gahetabbaṁ.",
  "tika-vin07t31:34_0": "Accayoti ñāyappaṭipattiṁ atikkamitvā pavatti,",
  "tika-vin07t31:34_1": "aparādhoti attho.",
  "tika-vin07t31:34_2": "Maṁ accagamāti maṁ atikkamma pavatto.",
  "tika-vin07t31:34_3": "Taṁ te mayaṁ paṭiggaṇhāmāti taṁ te aparādhaṁ mayaṁ khamāma.",
  "tika-vin07t31:34_4": "Bhikkhūnaṁ alābhāya parisakkatītiādīsu alābhāya parisakkanādito viratoti evamattho gahetabbo.",
  "tika-vin07t31:34_5": "Asambhogaṁ bhikkhusaṅghenāti ettha “kato”ti pāṭhaseso.",
  "tika-vin07t31:35_0": "268.Yāva pacchimā sopānakaḷevarāti paṭhamasopānaphalakaṁ sandhāya vuttaṁ.",
  "tika-vin07t31:35_1": "Tañhi pacchā dussena santhatattā eva vuttaṁ.",
  "tika-vin07t31:35_2": "“Pacchimaṁ janataṁ tathāgato anukampatī”ti idaṁ thero anāgate bhikkhūnaṁ celapaṭikassa akkamanapaccayā",
  "tika-vin07t31:35_3": "apavādaṁ sikkhāpadapaññattiyā nivāraṇena bhagavato anukampaṁ sandhāyāha.",
  "tika-vin07t31:35_4": "Apagatagabbhāti vijātaputtā.",
  "tika-vin07t31:35_5": "Tenāha “maṅgalatthāyā”ti.",
  "tika-vin07t31:36_0": "269-270.Bījaninti caturassabījaniṁ. Ekapaṇṇacchattanti tālapaṇṇādinā ekena pattena katachattaṁ.",
  "tika-vin07t31:37_0": "274-",
  "tika-vin07t31:37_1": "5.Anurakkhaṇatthanti pariggahetvā gopanatthaṁ.",
  "tika-vin07t31:37_2": "Dīghaṁ kārentīti kesehi saddhiṁ acchinditvā ṭhapāpenti.",
  "tika-vin07t31:37_3": "Catukoṇanti yathā upari nalāṭantesu dve,",
  "tika-vin07t31:37_4": "heṭṭhā hanukapasse dveti cattāro koṇā paññāyanti,",
  "tika-vin07t31:37_5": "evaṁ caturassaṁ katvā kappāpanaṁ.",
  "tika-vin07t31:37_6": "Pāḷiyaṁ dāṭhikaṁ ṭhapāpentīti uttaroṭṭhe massuṁ acchinditvā ṭhapāpenti.",
  "tika-vin07t31:37_7": "Rudhīti khuddakavaṇaṁ.",
  "tika-vin07t31:38_0": "277.",
  "tika-vin07t31:38_1": "Pāḷiyaṁ lohabhaṇḍakaṁsabhaṇḍasannicayoti lohabhaṇḍassa,",
  "tika-vin07t31:38_2": "kaṁsabhaṇḍassa ca sannicayoti attho.",
  "tika-vin07t31:38_3": "Bandhanamattanti vāsidaṇḍādīnaṁ koṭīsu apātanatthaṁ lohehi bandhanaṁ.",
  "tika-vin07t31:38_4": "Tantakanti āyogavāyanatthaṁ tadākārena pasāritatantaṁ.",
  "tika-vin07t31:39_0": "278.“Yattha sarati,",
  "tika-vin07t31:39_1": "tattha bandhitabba”nti etena asañcicca kāyabandhanaṁ abandhitvā paviṭṭhassa anāpattīti dasseti.",
  "tika-vin07t31:39_2": "Murajavaṭṭisaṇṭhānaṁ veṭhetvā katanti evaṁ bahurajjuke ekato katvā nānāvaṇṇehi suttehi katanti keci vadanti.",
  "tika-vin07t31:39_3": "Ekavaṇṇasuttenāpi valayaghaṭakādivikāraṁ dassetvā veṭhitampi murajameva.",
  "tika-vin07t31:39_4": "Vikāraṁ pana adassetvā maṭṭhaṁ katvā nirantaraṁ veṭhitaṁ vaṭṭati.",
  "tika-vin07t31:39_5": "Teneva dutiyapārājikasaṁvaṇṇanāyaṁ vuttaṁ “bahurajjuke ekato katvā ekena nirantaraṁ veṭhetvā kataṁ ‘bahurajjuka’nti na vattabbaṁ,",
  "tika-vin07t31:39_6": "vaṭṭatī”ti.",
  "tika-vin07t31:39_7": "Muddikakāyabandhanaṁ nāma caturassaṁ akatvā sajjitaṁ.",
  "tika-vin07t31:39_8": "Pāmaṅgadasā caturassā.",
  "tika-vin07t31:39_9": "Mudiṅgasaṇṭhānenāti varakasīsākārena.",
  "tika-vin07t31:39_10": "Pāsantoti dasāpariyosānaṁ.",
  "tika-vin07t31:40_0": "279.",
  "tika-vin07t31:40_1": "Pāḷiyaṁ gaṇṭhikaphalakaṁ pāsakaphalakanti ettha dārudantādimayesu phalakesu gaṇṭhikapāsakāni appetvā cīvare ṭhapetuṁ anuññātaṁ.",
  "tika-vin07t31:40_2": "Koṭṭo vivariyatīti anuvāto vivariyati.",
  "tika-vin07t31:41_0": "280-",
  "tika-vin07t31:41_1": "1.Pāḷikārakoti bhikkhūnaṁ yathāvuḍḍhaṁ pāḷiyā patiṭṭhāpako.",
  "tika-vin07t31:41_2": "Tassāpi tathā pārupituṁ na vaṭṭati.",
  "tika-vin07t31:41_3": "Pāḷiyaṁ muṇḍavaṭṭīti mallādayo.",
  "tika-vin07t31:42_0": "282.Pamāṇaṅgulenāti vaḍḍhakīaṅgulena.",
  "tika-vin07t31:42_1": "Keci pana “pakatiaṅgulenā”ti vadanti,",
  "tika-vin07t31:42_2": "taṁ caturaṅgulapacchimakavacanena na sameti.",
  "tika-vin07t31:42_3": "Na hi pakataṅgulena caturaṅgulappamāṇaṁ dantakaṭṭhaṁ kaṇṭhe avilaggaṁ khādituṁ sakāti.",
  "tika-vin07t31:43_0": "285.",
  "tika-vin07t31:43_1": "Pāḷiyaṁ sakāya niruttiyā buddhavacanaṁ dūsentīti māgadhabhāsāya sabbesaṁ vattuṁ sukaratāya hīnajaccāpi uggaṇhantā dūsentīti attho.",
  "tika-vin07t31:44_0": "289.Mā bhikkhū byābādhayiṁsūti lasuṇagandhena bhikkhū mā bādhayiṁsu.",
  "tika-vin07t31:45_0": "291.Avalekhanapīṭharoti avalekhanakaṭṭhānaṁ ṭhapanabhājanaviseso. Apidhānanti pidhānaphalakādi.",
  "tika-vin07t31:46_0": "Khuddakavatthukathāvaṇṇanā niṭṭhitā.",
  "tika-vin07t31:47_0": "Khuddakavatthukkhandhakavaṇṇanānayo niṭṭhito."
}