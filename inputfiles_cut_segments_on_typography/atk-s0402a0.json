{
  "atk-s0402a0:0_0": "Namo tassa bhagavato arahato sammāsambuddhassa",
  "atk-s0402a0:1_0": "Aṅguttaranikāye",
  "atk-s0402a0:2_0": "Dukanipāta-aṭṭhakathā",
  "atk-s0402a0:3_0": "1. Paṭhamapaṇṇāsakaṁ",
  "atk-s0402a0:4_0": "1. Kammakāraṇavaggo",
  "atk-s0402a0:5_0": "1. Vajjasuttavaṇṇanā",
  "atk-s0402a0:6_0": "1.",
  "atk-s0402a0:6_1": "Dukanipātassa paṭhame vajjānīti dosā aparādhā.",
  "atk-s0402a0:6_2": "Diṭṭhadhammikanti diṭṭheva dhamme imasmiṁyeva attabhāve uppannaphalaṁ.",
  "atk-s0402a0:6_3": "Samparāyikanti samparāye anāgate attabhāve uppannaphalaṁ.",
  "atk-s0402a0:6_4": "Āgucārinti pāpakāriṁ aparādhakārakaṁ.",
  "atk-s0402a0:6_5": "Rājāno gahetvā vividhā kammakāraṇā kārenteti coraṁ gahetvā vividhā kammakāraṇā rājapurisā karonti,",
  "atk-s0402a0:6_6": "rājāno pana tā kārenti nāma.",
  "atk-s0402a0:6_7": "Taṁ coraṁ evaṁ kammakāraṇā kāriyamānaṁ esa passati.",
  "atk-s0402a0:6_8": "Tena vuttaṁ –",
  "atk-s0402a0:6_9": "“passati coraṁ āgucāriṁ rājāno gahetvā vividhā kammakāraṇā kārente”ti.",
  "atk-s0402a0:6_10": "Addhadaṇḍakehīti muggarehi,",
  "atk-s0402a0:6_11": "pahārasādhanatthaṁ vā catuhatthadaṇḍaṁ dvedhā chetvā gahitadaṇḍakehi.",
  "atk-s0402a0:6_12": "Bilaṅgathālikanti kañjiyaukkhalikakammakāraṇaṁ.",
  "atk-s0402a0:6_13": "Taṁ karontā sīsakaṭāhaṁ uppāṭetvā tattaṁ ayoguḷaṁ saṇḍāsena gahetvā tattha pakkhipanti,",
  "atk-s0402a0:6_14": "tena matthaluṅgaṁ pakkuthitvā uttarati.",
  "atk-s0402a0:6_15": "Saṅkhamuṇḍikanti saṅkhamuṇḍakammakāraṇaṁ.",
  "atk-s0402a0:6_16": "Taṁ karontā uttaroṭṭhaubhatokaṇṇacūḷikagalavāṭakaparicchedena cammaṁ chinditvā sabbakese ekato gaṇṭhiṁ katvā daṇḍakena veṭhetvā uppāṭenti,",
  "atk-s0402a0:6_17": "saha kesehi cammaṁ uṭṭhahati.",
  "atk-s0402a0:6_18": "Tato sīsakaṭāhaṁ thūlasakkharāhi ghaṁsitvā dhovantā saṅkhavaṇṇaṁ karonti.",
  "atk-s0402a0:6_19": "Rāhumukhanti rāhumukhakammakāraṇaṁ.",
  "atk-s0402a0:6_20": "Taṁ karontā saṅkunā mukhaṁ vivaritvā antomukhe dīpaṁ jālenti,",
  "atk-s0402a0:6_21": "kaṇṇacūḷikāhi vā paṭṭhāya mukhaṁ nikhādanena khananti,",
  "atk-s0402a0:6_22": "lohitaṁ paggharitvā mukhaṁ pūreti.",
  "atk-s0402a0:7_0": "Jotimālikanti sakalasarīraṁ telapilotikāya veṭhetvā ālimpenti.",
  "atk-s0402a0:7_1": "Hatthapajjotikanti hatthe telapilotikāya veṭhetvā dīpaṁ viya pajjālenti.",
  "atk-s0402a0:7_2": "Erakavattikanti erakavattakammakāraṇaṁ.",
  "atk-s0402a0:7_3": "Taṁ karontā heṭṭhāgīvato paṭṭhāya cammavaṭṭe kantitvā gopphake ṭhapenti,",
  "atk-s0402a0:7_4": "atha naṁ yottehi bandhitvā kaḍḍhanti.",
  "atk-s0402a0:7_5": "So attano cammavaṭṭe akkamitvā akkamitvā patati.",
  "atk-s0402a0:7_6": "Cīrakavāsikanti cīrakavāsikakammakāraṇaṁ.",
  "atk-s0402a0:7_7": "Taṁ karontā tatheva cammavaṭṭe kantitvā kaṭiyaṁ ṭhapenti,",
  "atk-s0402a0:7_8": "kaṭito paṭṭhāya kantitvā gopphakesu ṭhapenti,",
  "atk-s0402a0:7_9": "uparimehi heṭṭhimasarīraṁ cīrakanivāsananivatthaṁ viya hoti.",
  "atk-s0402a0:7_10": "Eṇeyyakanti eṇeyyakakammakāraṇaṁ.",
  "atk-s0402a0:7_11": "Taṁ karontā ubhosu kapparesu ca ubhosu jāṇukesu ca ayavalayāni datvā ayasūlāni koṭṭenti.",
  "atk-s0402a0:7_12": "So catūhi ayasūlehi bhūmiyaṁ patiṭṭhahati.",
  "atk-s0402a0:7_13": "Atha naṁ parivāretvā aggiṁ karonti.",
  "atk-s0402a0:7_14": "“Eṇeyyako jotipariggaho yathā”ti āgataṭṭhānepi idameva vuttaṁ.",
  "atk-s0402a0:7_15": "Taṁ kālena kālaṁ sūlāni apanetvā catūhi aṭṭhikoṭīhiyeva ṭhapenti.",
  "atk-s0402a0:7_16": "Evarūpā kammakāraṇā nāma natthi.",
  "atk-s0402a0:8_0": "Baḷisamaṁsikanti ubhatomukhehi baḷisehi paharitvā cammamaṁsanhārūni uppāṭenti.",
  "atk-s0402a0:8_1": "Kahāpaṇikanti sakalasarīraṁ tiṇhāhi vāsīhi koṭito paṭṭhāya kahāpaṇamattaṁ,",
  "atk-s0402a0:8_2": "kahāpaṇamattaṁ pātentā koṭṭenti.",
  "atk-s0402a0:8_3": "Khārāpatacchikanti sarīraṁ tattha tattha āvudhehi paharitvā kocchehi khāraṁ ghaṁsanti,",
  "atk-s0402a0:8_4": "cammamaṁsanhārūni paggharitvā aṭṭhikasaṅkhalikāva tiṭṭhati.",
  "atk-s0402a0:8_5": "Palighaparivattikanti ekena passena nipajjāpetvā kaṇṇacchiddena ayasūlaṁ koṭṭetvā pathaviyā ekābaddhaṁ karonti.",
  "atk-s0402a0:8_6": "Atha naṁ pāde gahetvā āviñchanti.",
  "atk-s0402a0:8_7": "Palālapīṭhakanti cheko kāraṇiko chavicammaṁ acchinditvā nisadapotehi aṭṭhīni bhinditvā kesesu gahetvā ukkhipati,",
  "atk-s0402a0:8_8": "maṁsarāsiyeva hoti.",
  "atk-s0402a0:8_9": "Atha naṁ keseheva pariyonandhitvā gaṇhanti,",
  "atk-s0402a0:8_10": "palālavaṭṭiṁ viya katvā puna veṭhenti.",
  "atk-s0402a0:8_11": "Sunakhehipīti katipayāni divasāni āhāraṁ adatvā chātakasunakhehi khādāpenti.",
  "atk-s0402a0:8_12": "Te muhuttena aṭṭhikasaṅkhalikameva karonti.",
  "atk-s0402a0:8_13": "Sūle uttāsenteti sūle āropente.",
  "atk-s0402a0:9_0": "Na paresaṁ pābhataṁ vilumpanto caratīti paresaṁ santakaṁ bhaṇḍaṁ parammukhaṁ ābhataṁ antamaso antaravīthiyaṁ",
  "atk-s0402a0:9_1": "patitaṁ sahassabhaṇḍikampi disvā “iminā jīvissāmī”ti vilumpanto na vicarati,",
  "atk-s0402a0:9_2": "ko iminā atthoti piṭṭhipādena vā pavaṭṭetvā gacchati.",
  "atk-s0402a0:10_0": "Pāpakoti lāmako.",
  "atk-s0402a0:10_1": "Dukkhoti aniṭṭho.",
  "atk-s0402a0:10_2": "Kiñca tanti kiṁ nāma taṁ kāraṇaṁ bhaveyya.",
  "atk-s0402a0:10_3": "Yāhanti yena ahaṁ.",
  "atk-s0402a0:10_4": "Kāyaduccaritanti pāṇātipātādi tividhaṁ akusalaṁ kāyakammaṁ.",
  "atk-s0402a0:10_5": "Kāyasucaritanti tassa paṭipakkhabhūtaṁ tividhaṁ kusalakammaṁ.",
  "atk-s0402a0:10_6": "Vacīduccaritanti musāvādādi catubbidhaṁ akusalaṁ vacīkammaṁ.",
  "atk-s0402a0:10_7": "Vacīsucaritanti tassa paṭipakkhabhūtaṁ catubbidhaṁ kusalakammaṁ.",
  "atk-s0402a0:10_8": "Manoduccaritanti abhijjhādi tividhaṁ akusalakammaṁ.",
  "atk-s0402a0:10_9": "Manosucaritanti tassa paṭipakkhabhūtaṁ tividhaṁ kusalakammaṁ.",
  "atk-s0402a0:10_10": "Suddhaṁ attānaṁ pariharatīti ettha duvidhā suddhi –",
  "atk-s0402a0:10_11": "pariyāyato ca nippariyāyato ca.",
  "atk-s0402a0:10_12": "Saraṇagamanena hi pariyāyena suddhaṁ attānaṁ pariharati nāma.",
  "atk-s0402a0:10_13": "Tathā pañcahi sīlehi,",
  "atk-s0402a0:10_14": "dasahi sīlehi –",
  "atk-s0402a0:10_15": "catupārisuddhisīlena,",
  "atk-s0402a0:10_16": "paṭhamajjhānena…pe…",
  "atk-s0402a0:10_17": "nevasaññānāsaññāyatanena,",
  "atk-s0402a0:10_18": "sotāpattimaggena,",
  "atk-s0402a0:10_19": "sotāpattiphalena…pe…",
  "atk-s0402a0:10_20": "arahattamaggena pariyāyena suddhaṁ attānaṁ pariharati nāma.",
  "atk-s0402a0:10_21": "Arahattaphale patiṭṭhito pana khīṇāsavo chinnamūlake pañcakkhandhe nhāpentopi khādāpentopi bhuñjāpentopi",
  "atk-s0402a0:10_22": "nisīdāpentopi nipajjāpentopi nippariyāyeneva suddhaṁ nimmalaṁ attānaṁ pariharati paṭijaggatīti veditabbo.",
  "atk-s0402a0:11_0": "Tasmāti yasmā imāni dve vajjāneva,",
  "atk-s0402a0:11_1": "no na vajjāni, tasmā.",
  "atk-s0402a0:11_2": "Vajjabhīrunoti vajjabhīrukā.",
  "atk-s0402a0:11_3": "Vajjabhayadassāvinoti vajjāni bhayato dassanasīlā.",
  "atk-s0402a0:11_4": "Etaṁ pāṭikaṅkhanti etaṁ icchitabbaṁ,",
  "atk-s0402a0:11_5": "etaṁ avassaṁbhāvīti attho.",
  "atk-s0402a0:11_6": "Yanti nipātamattaṁ,",
  "atk-s0402a0:11_7": "kāraṇavacanaṁ vā yena kāraṇena parimuccissati sabbavajjehi.",
  "atk-s0402a0:11_8": "Kena pana kāraṇena parimuccissatīti?",
  "atk-s0402a0:11_9": "Catutthamaggena ceva catutthaphalena ca.",
  "atk-s0402a0:11_10": "Maggena hi parimuccati nāma,",
  "atk-s0402a0:11_11": "phalaṁ patto parimutto nāma hotīti.",
  "atk-s0402a0:11_12": "Kiṁ pana khīṇāsavassa akusalaṁ na vipaccatīti?",
  "atk-s0402a0:11_13": "Vipaccati,",
  "atk-s0402a0:11_14": "taṁ pana khīṇāsavabhāvato pubbe kataṁ.",
  "atk-s0402a0:11_15": "Tañca kho imasmiṁyeva attabhāve,",
  "atk-s0402a0:11_16": "samparāye panassa kammaphalaṁ nāma natthīti. Paṭhamaṁ.",
  "atk-s0402a0:12_0": "2. Padhānasuttavaṇṇanā",
  "atk-s0402a0:13_0": "2.",
  "atk-s0402a0:13_1": "Dutiye padhānānīti vīriyāni.",
  "atk-s0402a0:13_2": "Vīriyañhi padahitabbato padhānabhāvakaraṇato vā padhānanti vuccati.",
  "atk-s0402a0:13_3": "Durabhisambhavānīti dussahāni duppūriyāni,",
  "atk-s0402a0:13_4": "dukkarānīti attho.",
  "atk-s0402a0:13_5": "Agāraṁ ajjhāvasatanti agāre vasantānaṁ.",
  "atk-s0402a0:13_6": "Cīvarapiṇḍapātasenāsanagilānapaccayabhesajjaparikkhārānuppadānatthaṁ padhānanti etesaṁ cīvarādīnaṁ catunnaṁ",
  "atk-s0402a0:13_7": "paccayānaṁ anuppadānatthāya padhānaṁ nāma durabhisambhavanti dasseti.",
  "atk-s0402a0:13_8": "Caturatanikampi hi pilotikaṁ,",
  "atk-s0402a0:13_9": "pasatataṇḍulamattaṁ vā bhattaṁ,",
  "atk-s0402a0:13_10": "caturatanikaṁ vā paṇṇasālaṁ,",
  "atk-s0402a0:13_11": "telasappinavanītādīsu vā appamattakampi bhesajjaṁ paresaṁ dethāti vattumpi nīharitvā dātumpi dukkaraṁ ubhatobyūḷhasaṅgāmappavesanasadisaṁ.",
  "atk-s0402a0:13_12": "Tenāha bhagavā –",
  "atk-s0402a0:14_0": "“Dānañca yuddhañca samānamāhu,",
  "atk-s0402a0:15_0": "Appāpi santā bahuke jinanti;",
  "atk-s0402a0:16_0": "Appampi ce saddahāno dadāti,",
  "atk-s0402a0:17_0": "Teneva so hoti sukhī paratthā”ti. ;",
  "atk-s0402a0:18_0": "Agārasmā anagāriyaṁ pabbajitānanti gehato nikkhamitvā agārassa gharāvāsassa hitāvahehi kasigorakkhādīhi virahitaṁ anagāriyaṁ pabbajjaṁ upagatānaṁ.",
  "atk-s0402a0:18_1": "Sabbūpadhipaṭinissaggatthāya padhānanti sabbesaṁ khandhūpadhikilesūpadhiabhisaṅkhārūpadhisaṅkhātānaṁ",
  "atk-s0402a0:18_2": "upadhīnaṁ paṭinissaggasaṅkhātassa nibbānassa atthāya vipassanāya ceva maggena ca sahajātavīriyaṁ.",
  "atk-s0402a0:18_3": "Tasmāti yasmā imāni dve padhānāni durabhisambhavāni, tasmā. Dutiyaṁ.",
  "atk-s0402a0:19_0": "3. Tapanīyasuttavaṇṇanā",
  "atk-s0402a0:20_0": "3.",
  "atk-s0402a0:20_1": "Tatiye tapanīyāti idha ceva samparāye ca tapantīti tapanīyā.",
  "atk-s0402a0:20_2": "Tappatīti cittasantāpena tappati anusocati kāyaduccaritaṁ katvā nandayakkho viya nandamāṇavo viya nandagoghātako",
  "atk-s0402a0:20_3": "viya devadatto viya dvebhātikā viya ca.",
  "atk-s0402a0:20_4": "Te kira gāvaṁ vadhitvā maṁsaṁ dve koṭṭhāse akaṁsu.",
  "atk-s0402a0:20_5": "Tato kaniṭṭho jeṭṭhakaṁ āha –",
  "atk-s0402a0:20_6": "“mayhaṁ dārakā bahū,",
  "atk-s0402a0:20_7": "imāni me antāni dehī”ti.",
  "atk-s0402a0:20_8": "Atha naṁ so “sabbaṁ maṁsaṁ dvedhā vibhattaṁ,",
  "atk-s0402a0:20_9": "puna kiṁ maggasī”ti paharitvā jīvitakkhayaṁ pāpesi.",
  "atk-s0402a0:20_10": "Nivattitvā ca naṁ olokento mataṁ disvā “bhāriyaṁ me kammaṁ kata”nti cittaṁ uppādesi.",
  "atk-s0402a0:20_11": "Athassa balavasoko uppajji.",
  "atk-s0402a0:20_12": "So ṭhitaṭṭhānepi nisinnaṭṭhānepi tadeva kammaṁ āvajjeti,",
  "atk-s0402a0:20_13": "cittassādaṁ na labhati.",
  "atk-s0402a0:20_14": "Asitapītakhāyitasāyitampissa sarīre ojaṁ na pharati,",
  "atk-s0402a0:20_15": "aṭṭhicammamattameva ahosi.",
  "atk-s0402a0:20_16": "Atha naṁ eko thero disvā – “upāsaka,",
  "atk-s0402a0:20_17": "tvaṁ pahūtaannapāno,",
  "atk-s0402a0:20_18": "aṭṭhicammamattameva te avasiṭṭhaṁ,",
  "atk-s0402a0:20_19": "atthi nu kho te kiñci tapanīyakamma”nti? So “āma,",
  "atk-s0402a0:20_20": "bhante”ti sabbaṁ ārocesi.",
  "atk-s0402a0:20_21": "Atha naṁ thero “bhāriyaṁ te upāsaka kammaṁ kataṁ,",
  "atk-s0402a0:20_22": "anaparādhaṭṭhāne aparaddha”nti āha.",
  "atk-s0402a0:20_23": "So teneva kammena kālaṁ katvā niraye nibbatto.",
  "atk-s0402a0:20_24": "Vacīduccaritena suppabuddhasakkakokālikaciñcamāṇavikādayo viya tappati.",
  "atk-s0402a0:20_25": "Sesamettha catutthe ca uttānatthameva. Tatiyaṁ.",
  "atk-s0402a0:21_0": "5. Upaññātasuttavaṇṇanā",
  "atk-s0402a0:22_0": "5.",
  "atk-s0402a0:22_1": "Pañcame dvinnāhanti dvinnaṁ ahaṁ.",
  "atk-s0402a0:22_2": "Upaññāsinti upagantvā guṇaṁ aññāsiṁ,",
  "atk-s0402a0:22_3": "jāniṁ paṭivijjhinti attho.",
  "atk-s0402a0:22_4": "Idāni te dhamme dassento yā ca asantuṭṭhitātiādimāha.",
  "atk-s0402a0:22_5": "Imañhi dhammadvayaṁ nissāya satthā sabbaññutaṁ patto,",
  "atk-s0402a0:22_6": "tasmā tassānubhāvaṁ dassento evamāha.",
  "atk-s0402a0:22_7": "Tattha asantuṭṭhitā kusalesu dhammesūti iminā imaṁ dīpeti –",
  "atk-s0402a0:22_8": "“ahaṁ jhānamattakena vā obhāsanimittamattakena vā asantuṭṭho hutvā arahattamaggameva uppādesiṁ.",
  "atk-s0402a0:22_9": "Yāva so na uppajji,",
  "atk-s0402a0:22_10": "na tāvāhaṁ santuṭṭho ahosiṁ.",
  "atk-s0402a0:22_11": "Padhānasmiṁ ca anukkaṇṭhito hutvā anosakkanāya ṭhatvāyeva padhānakiriyaṁ akāsi”nti imamatthaṁ dassento yā ca appaṭivānitātiādimāha.",
  "atk-s0402a0:22_12": "Tattha appaṭivānitāti appaṭikkamanā anosakkanā.",
  "atk-s0402a0:22_13": "Appaṭivānī sudāhaṁ,",
  "atk-s0402a0:22_14": "bhikkhave,",
  "atk-s0402a0:22_15": "padahāmīti ettha sudanti nipātamattaṁ. Ahaṁ,",
  "atk-s0402a0:22_16": "bhikkhave,",
  "atk-s0402a0:22_17": "anosakkanāyaṁ ṭhito bodhisattakāle sabbaññutaṁ patthento padhānamakāsinti ayamettha attho.",
  "atk-s0402a0:23_0": "Idāni yathā tena taṁ padhānaṁ kataṁ,",
  "atk-s0402a0:23_1": "taṁ dassento kāmaṁ taco cātiādimāha.",
  "atk-s0402a0:23_2": "Tattha pattabbanti iminā pattabbaṁ guṇajātaṁ dasseti.",
  "atk-s0402a0:23_3": "Purisathāmenātiādinā purisassa ñāṇathāmo ñāṇavīriyaṁ ñāṇaparakkamo ca kathito.",
  "atk-s0402a0:23_4": "Saṇṭhānanti ṭhapanā appavattanā osakkanā,",
  "atk-s0402a0:23_5": "paṭippassaddhīti attho.",
  "atk-s0402a0:23_6": "Ettāvatā tena caturaṅgasamannāgataṁ vīriyādhiṭṭhānaṁ nāma kathitaṁ.",
  "atk-s0402a0:23_7": "Ettha hi kāmaṁ taco cāti ekaṁ aṅgaṁ,",
  "atk-s0402a0:23_8": "nhāru cāti ekaṁ,",
  "atk-s0402a0:23_9": "aṭṭhi cāti ekaṁ,",
  "atk-s0402a0:23_10": "maṁsalohitanti ekaṁ,",
  "atk-s0402a0:23_11": "imāni cattāri aṅgāni.",
  "atk-s0402a0:23_12": "Purisathāmenātiādīni adhimattavīriyādhivacanāni.",
  "atk-s0402a0:23_13": "Iti purimehi catūhi aṅgehi samannāgatena hutvā evaṁ adhiṭṭhitaṁ vīriyaṁ caturaṅgasamannāgataṁ vīriyādhiṭṭhānaṁ nāmāti veditabbaṁ.",
  "atk-s0402a0:23_14": "Ettāvatā tena bodhipallaṅke attano āgamanīyapaṭipadā kathitā.",
  "atk-s0402a0:24_0": "Idāni tāya paṭipadāya paṭiladdhaguṇaṁ kathetuṁ tassa mayhaṁ,",
  "atk-s0402a0:24_1": "bhikkhavetiādimāha.",
  "atk-s0402a0:24_2": "Tattha appamādādhigatāti satiavippavāsasaṅkhātena appamādena adhigatā,",
  "atk-s0402a0:24_3": "na suttappamattena laddhā.",
  "atk-s0402a0:24_4": "Sambodhīti catumaggañāṇañceva sabbaññutaññāṇañca.",
  "atk-s0402a0:24_5": "Na hi sakkā etaṁ suttappamattena adhigantunti. Tenāha –",
  "atk-s0402a0:24_6": "“appamādādhigatā sambodhī”ti.",
  "atk-s0402a0:24_7": "Anuttaro yogakkhemoti na kevalaṁ bodhiyeva,",
  "atk-s0402a0:24_8": "arahattaphalanibbānasaṅkhāto anuttaro yogakkhemopi appamādādhigatova.",
  "atk-s0402a0:25_0": "Idāni attanā paṭiladdhaguṇesu bhikkhusaṅghaṁ samādapento tumhe cepi bhikkhavetiādimāha.",
  "atk-s0402a0:25_1": "Tattha yassatthāyāti yassa atthāya,",
  "atk-s0402a0:25_2": "yaṁ upasampajja viharitukāmā hutvāti attho.",
  "atk-s0402a0:25_3": "Tadanuttaranti taṁ anuttaraṁ.",
  "atk-s0402a0:25_4": "Brahmacariyapariyosānanti maggabrahmacariyassa pariyosānabhūtaṁ ariyaphalaṁ.",
  "atk-s0402a0:25_5": "Abhiññā sacchikatvāti abhiññāya uttamapaññāya paccakkhaṁ katvā.",
  "atk-s0402a0:25_6": "Upasampajja viharissathāti paṭilabhitvā pāpuṇitvā viharissatha.",
  "atk-s0402a0:25_7": "Tasmāti yasmā appaṭivānapadhānaṁ nāmetaṁ bahūpakāraṁ uttamatthasādhakaṁ, tasmā. Pañcamaṁ.",
  "atk-s0402a0:26_0": "6. Saṁyojanasuttavaṇṇanā",
  "atk-s0402a0:27_0": "6.",
  "atk-s0402a0:27_1": "Chaṭṭhe saṁyojaniyesu dhammesūti dasannaṁ saṁyojanānaṁ paccayabhūtesu tebhūmakadhammesu.",
  "atk-s0402a0:27_2": "Assādānupassitāti assādato passitā passanabhāvoti attho.",
  "atk-s0402a0:27_3": "Nibbidānupassitāti nibbidāvasena ukkaṇṭhanavasena passanabhāvo.",
  "atk-s0402a0:27_4": "Jātiyāti khandhanibbattito.",
  "atk-s0402a0:27_5": "Jarāyāti khandhaparipākato.",
  "atk-s0402a0:27_6": "Maraṇenāti khandhabhedato.",
  "atk-s0402a0:27_7": "Sokehīti antonijjhāyanalakkhaṇehi sokehi.",
  "atk-s0402a0:27_8": "Paridevehīti tannissitalālappitalakkhaṇehi paridevehi.",
  "atk-s0402a0:27_9": "Dukkhehīti kāyapaṭipīḷanadukkhehi.",
  "atk-s0402a0:27_10": "Domanassehīti manovighātadomanassehi.",
  "atk-s0402a0:27_11": "Upāyāsehīti adhimattāyāsalakkhaṇaupāyāsehi.",
  "atk-s0402a0:27_12": "Dukkhasmāti sakalavaṭṭadukkhato.",
  "atk-s0402a0:27_13": "Pajahatīti maggena pajahati.",
  "atk-s0402a0:27_14": "Pahāyāti ettha pana phalakkhaṇo kathito.",
  "atk-s0402a0:27_15": "Imasmiṁ sutte vaṭṭavivaṭṭaṁ kathitaṁ. Chaṭṭhaṁ.",
  "atk-s0402a0:28_0": "7. Kaṇhasuttavaṇṇanā",
  "atk-s0402a0:29_0": "7.",
  "atk-s0402a0:29_1": "Sattame kaṇhāti na kāḷavaṇṇatāya kaṇhā,",
  "atk-s0402a0:29_2": "kaṇhatāya pana upanentīti nipphattikāḷatāya kaṇhā.",
  "atk-s0402a0:29_3": "Sarasenāpi vā sabbākusaladhammā kaṇhā eva.",
  "atk-s0402a0:29_4": "Na hi tesaṁ uppattiyā cittaṁ pabhassaraṁ hoti.",
  "atk-s0402a0:29_5": "Ahirikanti ahirikabhāvo.",
  "atk-s0402a0:29_6": "Anottappanti anottāpibhāvo. Sattamaṁ.",
  "atk-s0402a0:30_0": "8. Sukkasuttavaṇṇanā",
  "atk-s0402a0:31_0": "8.",
  "atk-s0402a0:31_1": "Aṭṭhame sukkāti na vaṇṇasukkatāya sukkā,",
  "atk-s0402a0:31_2": "sukkatāya pana upanentīti nipphattisukkatāya sukkā.",
  "atk-s0402a0:31_3": "Sarasenāpi vā sabbakusaladhammā sukkā eva.",
  "atk-s0402a0:31_4": "Tesaṁ hi uppattiyā cittaṁ pabhassaraṁ hoti.",
  "atk-s0402a0:31_5": "Hirī ca ottappañcāti ettha pāpato jigucchanalakkhaṇā hirī,",
  "atk-s0402a0:31_6": "bhāyanalakkhaṇaṁ ottappaṁ.",
  "atk-s0402a0:31_7": "Yaṁ panettha vitthārato vattabbaṁ siyā,",
  "atk-s0402a0:31_8": "taṁ visuddhimagge vuttameva. Aṭṭhamaṁ.",
  "atk-s0402a0:32_0": "9. Cariyasuttavaṇṇanā",
  "atk-s0402a0:33_0": "9.",
  "atk-s0402a0:33_1": "Navame lokaṁ pālentīti lokaṁ sandhārenti ṭhapenti rakkhanti.",
  "atk-s0402a0:33_2": "Nayidha paññāyetha mātāti imasmiṁ loke janikā mātā “ayaṁ me mātā”ti garucittīkāravasena na paññāyetha.",
  "atk-s0402a0:33_3": "Sesapadesupi eseva nayo.",
  "atk-s0402a0:33_4": "Sambhedanti saṅkaraṁ mariyādabhedaṁ vā.",
  "atk-s0402a0:33_5": "Yathā ajeḷakātiādīsu ete hi sattā “ayaṁ me mātā”ti vā “mātucchā”ti vā garucittīkāravasena na jānanti.",
  "atk-s0402a0:33_6": "Yaṁ vatthuṁ nissāya uppannā,",
  "atk-s0402a0:33_7": "tattheva vippaṭipajjanti.",
  "atk-s0402a0:33_8": "Tasmā upamaṁ āharanto “yathā ajeḷakā”tiādimāha. Navamaṁ.",
  "atk-s0402a0:34_0": "10. Vassūpanāyikasuttavaṇṇanā",
  "atk-s0402a0:35_0": "10.",
  "atk-s0402a0:35_1": "Dasamaṁ aṭṭhuppattiyaṁ vuttaṁ.",
  "atk-s0402a0:35_2": "Kataraaṭṭhuppattiyaṁ?",
  "atk-s0402a0:35_3": "Manussānaṁ ujjhāyane.",
  "atk-s0402a0:35_4": "Bhagavatā hi paṭhamabodhiyaṁ vīsati vassāni vassūpanāyikā appaññattā ahosi.",
  "atk-s0402a0:35_5": "Bhikkhū anibaddhavāsā vassepi utuvassepi yathāsukhaṁ vicariṁsu.",
  "atk-s0402a0:35_6": "Te disvā manussā “kathañhi nāma samaṇā sakyaputtiyā hemantampi gimhampi vassampi cārikaṁ carissanti haritāni",
  "atk-s0402a0:35_7": "tiṇāni sammaddantā ekindriyaṁ jīvaṁ viheṭhentā bahū khuddake pāṇe saṅghātaṁ āpādentā.",
  "atk-s0402a0:35_8": "Ime hi nāma aññatitthiyā durakkhātadhammā vassāvāsaṁ allīyissanti saṁkasāyissanti,",
  "atk-s0402a0:35_9": "ime nāma sakuṇā rukkhaggesu kulāvakāni katvā vassāvāsaṁ allīyissanti saṁkasāyissantī”tiādīni vatvā ujjhāyiṁsu.",
  "atk-s0402a0:35_10": "Tamatthaṁ bhikkhū bhagavato ārocesuṁ.",
  "atk-s0402a0:35_11": "Bhagavā taṁ aṭṭhuppattiṁ katvā imaṁ suttaṁ desento paṭhamaṁ tāva “anujānāmi,",
  "atk-s0402a0:35_12": "bhikkhave,",
  "atk-s0402a0:35_13": "vassaṁ upagantu”nti ettakamevāha.",
  "atk-s0402a0:35_14": "Atha bhikkhūnaṁ “kadā nu kho vassaṁ upagantabba”nti uppannaṁ vitakkaṁ sutvā “anujānāmi,",
  "atk-s0402a0:35_15": "bhikkhave,",
  "atk-s0402a0:35_16": "vassāne vassaṁ upagantu”nti āha.",
  "atk-s0402a0:35_17": "Atha kho bhikkhūnaṁ etadahosi –",
  "atk-s0402a0:35_18": "“kati nu kho vassūpanāyikā”ti.",
  "atk-s0402a0:35_19": "Bhagavato etamatthaṁ ārocesuṁ.",
  "atk-s0402a0:35_20": "Taṁ sutvā sakalampi idaṁ suttaṁ desento dvemā,",
  "atk-s0402a0:35_21": "bhikkhavetiādimāha.",
  "atk-s0402a0:35_22": "Tattha vassūpanāyikāti vassūpagamanāni.",
  "atk-s0402a0:35_23": "Purimikāti aparajjugatāya āsāḷhiyā upagantabbā purimakattikapuṇṇamipariyosānā paṭhamā temāsī.",
  "atk-s0402a0:35_24": "Pacchimikāti māsagatāya āsāḷhiyā upagantabbā pacchimakattikapariyosānā pacchimā temāsīti. Dasamaṁ.",
  "atk-s0402a0:36_0": "Kammakāraṇavaggo paṭhamo."
}