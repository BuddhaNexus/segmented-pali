{
  "anya-e0804n4:0_0": "19. Sabbagaṇavinicchaya",
  "anya-e0804n4:1_0": "Ito paraṁ pavakkhāmi, sabbagaṇavinicchayaṁ;",
  "anya-e0804n4:2_0": "Sotūnaṁ paṭubhāvatthaṁ, parame piṭakattaye.",
  "anya-e0804n4:3_0": "Paccayādivibhāgehi, nayehi vividhehi taṁ;",
  "anya-e0804n4:4_0": "Sukhaggāhāya sotūnaṁ, suṇātha mama bhāsato.",
  "anya-e0804n4:5_0": "Tattha paṭhamo bhūvādigaṇo,",
  "anya-e0804n4:5_1": "dutiyo rudhādigaṇo,",
  "anya-e0804n4:5_2": "tatiyo divādigaṇo,",
  "anya-e0804n4:5_3": "catuttho svādiguṇo,",
  "anya-e0804n4:5_4": "pañcamo kiyādigaṇo,",
  "anya-e0804n4:5_5": "chaṭṭho gahādigaṇo,",
  "anya-e0804n4:5_6": "sattamo tanādigaṇo,",
  "anya-e0804n4:5_7": "aṭṭhamo curādigaṇo,",
  "anya-e0804n4:5_8": "imasmiṁ bhagavato pāvacane aṭṭhavidhā dhātugaṇā bhavanti.",
  "anya-e0804n4:5_9": "Etesu vikaraṇapaccayavasena –",
  "anya-e0804n4:6_0": "Bhūvādito akāro ca, sānusāro rudhādito;",
  "anya-e0804n4:7_0": "Akāro cevivaṇṇo ca, ekārokārameva ca.",
  "anya-e0804n4:8_0": "Yapaccayo divādimhā, ṇu ṇā uṇā suvādito;",
  "anya-e0804n4:9_0": "Kyādito pana nāyeva, ppaṇhā pana gahādito.",
  "anya-e0804n4:10_0": "Oyirā tu tanādimhā, ṇe ṇayā ca curādito;",
  "anya-e0804n4:11_0": "Aggahitaggahaṇena, paccayā dasa pañca ca.",
  "anya-e0804n4:12_0": "Hiyyattanī sattamī ca, vattamānā ca pañcamī;",
  "anya-e0804n4:13_0": "Catassetā pavuccanti, sabbadhātukanāmikā.",
  "anya-e0804n4:14_0": "Etesu visayesveva, akāro suddhakattari;",
  "anya-e0804n4:15_0": "Aññatra kha cha sādīhi, sahāpi cupalabbhati.",
  "anya-e0804n4:16_0": "“Bhavati hoti sambhoti, jeti jayati kīyati;",
  "anya-e0804n4:17_0": "Ḍeti yāti iti eti, avati koti saṅkati.",
  "anya-e0804n4:18_0": "Bhikkhati pivati pāti, vadeti vadati” iti;",
  "anya-e0804n4:19_0": "Bhūvādidhāturūpāni, bhavantīti pakāsaye.",
  "anya-e0804n4:20_0": "Rūpaṁ “rundhati rundhīti, rundheti puna rundhiti;",
  "anya-e0804n4:21_0": "Sumbhoti”ccādīrūpāni, rudhādīnti dīpaye.",
  "anya-e0804n4:22_0": "“Dibbati sibbati ceva, yujjati vijjati tathā;",
  "anya-e0804n4:23_0": "Ghāyati hāyati”ccādi, rūpamāhu divādinaṁ.",
  "anya-e0804n4:24_0": "“Suṇoti ca suṇāti ca, vuṇoti ca vuṇāti ca;",
  "anya-e0804n4:25_0": "Pāpuṇāti hinotī”ti, ādirūpaṁ suvādinaṁ.",
  "anya-e0804n4:26_0": "“Kināti ca jināti ca, dhunāti ca munāti ca;",
  "anya-e0804n4:27_0": "Asnāti”ccādirūpañca, kyādīnanti vibhāvaye.",
  "anya-e0804n4:28_0": "“Gheppati paṭiggaṇhāti, saṇhañca saṇhakoti ca;",
  "anya-e0804n4:29_0": "Kaṇhaṁ taṇhā ca tiṇhuṇha”-miccādi ca gahādinaṁ.",
  "anya-e0804n4:30_0": "“Tanoti ca karoti ca, kayirati sanoti ca;",
  "anya-e0804n4:31_0": "Sakkota’ppoti pappoti”-ccādirūpaṁ tanādinaṁ.",
  "anya-e0804n4:32_0": "“Coreti corayante ca, cinteti cintayanti ca;",
  "anya-e0804n4:33_0": "Manteti”ccādikañcāpi, rūpamāhu curādinaṁ.",
  "anya-e0804n4:34_0": "Vikaraṇavasenevaṁ, rūpabhedo pakāsito;",
  "anya-e0804n4:35_0": "Dhātūnaṁ dhātubhedādi-kusalassa matānugo.",
  "anya-e0804n4:36_0": "Kiriyāya dhāraṇato, dhātavo ekadhā matā;",
  "anya-e0804n4:37_0": "Dvidhāpi ca pavuccanti, sakammākammato pana.",
  "anya-e0804n4:38_0": "Tattha sakammakā nāma, gamibhakkhādayā siyuṁ;",
  "anya-e0804n4:39_0": "Ṭhāsādayo akammā ca, upasaggaṁ vinā vade;",
  "anya-e0804n4:40_0": "Sakammakakammabhūto, divu iccādayo puna;",
  "anya-e0804n4:41_0": "Gahetvāna tidhā honti, evañcāpi vibhāvaye.",
  "anya-e0804n4:42_0": "Sakammake dvidhā bhitvā, ekakammadvikammato;",
  "anya-e0804n4:43_0": "Akammakehi saddhiṁ te, tividhāpi bhavanti hi.",
  "anya-e0804n4:44_0": "Akammakā rutāyeva, ekakammā gamādayo;",
  "anya-e0804n4:45_0": "Honti dvikammakā nāma, duhikaravahādayo.",
  "anya-e0804n4:46_0": "Sakammākammakattamhi, dhātūnamupasaggato;",
  "anya-e0804n4:47_0": "Niyamo natthi so tasmā, na mayā ettha vuccati.",
  "anya-e0804n4:48_0": "Ekaṭṭhānā gamiccādī, dviṭṭhānā bhūpacādayo;",
  "anya-e0804n4:49_0": "Tiṭṭhānā svādayo evaṁ, ṭhānatopi tidhā matā.",
  "anya-e0804n4:50_0": "Gupādayo niyogena, ākhyātatte savuddhikā;",
  "anya-e0804n4:51_0": "Vaca turādayo na hi, vuddhikā kāritaṁ vinā;",
  "anya-e0804n4:52_0": "Khi ji iccādayo dhātū, savuddhāvuddhikā matā;",
  "anya-e0804n4:53_0": "Iti vuddhivasenāpi, tividho dhātusaṅgaho.",
  "anya-e0804n4:54_0": "Aluttavikaraṇā ca, luttavikaraṇā tathā;",
  "anya-e0804n4:55_0": "Luttāluttavikaraṇā, evampi tividhā siyuṁ.",
  "anya-e0804n4:56_0": "Tatrāluttavikaraṇā, gami rudhi divādayo;",
  "anya-e0804n4:57_0": "Pā bhādayo jiniccādī, kamato itare siyuṁ.",
  "anya-e0804n4:58_0": "Suddhassarā ekassarā, tathānekassarāti ca;",
  "anya-e0804n4:59_0": "Tidhā bhavanti yuyātā-pābhālādī karādayo.",
  "anya-e0804n4:60_0": "Catudhādinayo cāpi, labbhamānavasena ca;",
  "anya-e0804n4:61_0": "Gahetabbo nayaññūhi, yathāvuttānusārato.",
  "anya-e0804n4:62_0": "Puna suddhassarā dhātū, ekassarā ca sattadhā;",
  "anya-e0804n4:63_0": "Āivaṇṇauvaṇṇanta-eontavasā matā.",
  "anya-e0804n4:64_0": "Avaṇṇivaṇṇuvaṇṇante-kārantānaṁ vasena ve;",
  "anya-e0804n4:65_0": "Anekassaradhātū ca, sattadhāva pakittitā.",
  "anya-e0804n4:66_0": "Evaṁ pannarasadhāpi, dhātūnamidha saṅgaho;",
  "anya-e0804n4:67_0": "Tappabhedaṁ pakāseyyuṁ, iuiccādinā vidū.",
  "anya-e0804n4:68_0": "Tatra “igatiyaṁ,",
  "anya-e0804n4:68_1": "i ajjhayane,",
  "anya-e0804n4:68_2": "u sadde” iccete suddhassarā dhātavo.",
  "anya-e0804n4:68_3": "Yā rā lā iccādayo ekassarā ākārantā.",
  "anya-e0804n4:68_4": "Khijiniiccādayo ekassarā ikārantā.",
  "anya-e0804n4:68_5": "Pīiccādayo ekassarā īkārantā.",
  "anya-e0804n4:68_6": "Khu du ku iccādayo ekassarā ukārantā,",
  "anya-e0804n4:68_7": "bhū hū iccādayo ekassarā ūkārantā.",
  "anya-e0804n4:68_8": "Khe je se iccādayo ekassarā ekārantā.",
  "anya-e0804n4:68_9": "So iccādayo ekassarā okārantā.",
  "anya-e0804n4:69_0": "Kara paca saṅgāma iccādayo anekassarā akārantā,",
  "anya-e0804n4:69_1": "omāiccādayo anekassarā ākārantā,",
  "anya-e0804n4:69_2": "saki iccādayo anekassarā ikārantā.",
  "anya-e0804n4:69_3": "Cakkhī iccādayo anekassarā īkārantā.",
  "anya-e0804n4:69_4": "Andhuiccādayo anekassarā ukārantā.",
  "anya-e0804n4:69_5": "Kakkhū iccādayo anekassarā ūkārantā.",
  "anya-e0804n4:69_6": "Gile mile iccādayo anekassarā ekārantāti evaṁ pannarasavidhena dhātusaṅgaho.",
  "anya-e0804n4:70_0": "Atha tettiṁsavidhenapi dhātusaṅgaho bhavati. Kathaṁ?",
  "anya-e0804n4:71_0": "Dhātū suddhassarā ceva, puna cekassarāpi ca;",
  "anya-e0804n4:72_0": "Kakārantā khakārantā, gantā ghantā ca dhātavo.",
  "anya-e0804n4:73_0": "Cakārantā chakārantā, jantā jhantā ca ñantakā;",
  "anya-e0804n4:74_0": "Ṭakārantā ṭhakārantā, ḍantā ḍhantā ca ṇantakā.",
  "anya-e0804n4:75_0": "Tantā ceva tathā thantā, dantā dhantā ca nantakā;",
  "anya-e0804n4:76_0": "Pantā phantā bakārantā, bhantā mantā ca yantakā.",
  "anya-e0804n4:77_0": "Rantā lantā vakārantā, santā hantā ca ḷantakā;",
  "anya-e0804n4:78_0": "Iti tettiṁsadhā ñeyyo, dhātūnamidha saṅgaho.",
  "anya-e0804n4:79_0": "Mate satthussa ḍhaṇaḷā, padādimhi na dissare;",
  "anya-e0804n4:80_0": "Tenekassaradhātūsu, ḍhaṇaḷā na kathīyare.",
  "anya-e0804n4:81_0": "Ikārantatikāranta-vasena tu yathārahaṁ;",
  "anya-e0804n4:82_0": "Nāmaṁ sambhoti dhātūnaṁ, itippaccayayogato.",
  "anya-e0804n4:83_0": "Pacibhikkhichidikhādi, karoti bhavati gami;",
  "anya-e0804n4:84_0": "Gatigacchatihotīti, ādivohāramuddhare.",
  "anya-e0804n4:85_0": "Evaṁ tettiṁsabhedehi gahitesu nikhilesu dhātūsu –",
  "anya-e0804n4:86_0": "Sahahiṁsaīhavasā, sīhasaddagatiṁ vade;",
  "anya-e0804n4:87_0": "Sahanato hananato, sīhoti hi garū vaduṁ.",
  "anya-e0804n4:88_0": "Tathā hi sīho vātātapādiparissayampi sahati,",
  "anya-e0804n4:88_1": "“kiṁ me bahūhi ghāṭitehī”ti attano gocaratthāya khuddake pāṇe agaṇhanto,",
  "anya-e0804n4:88_2": "“māhaṁ khuddake pāṇe visamagate saṅghātaṁ āpādesī”ti anuddayavasena sahitabbe khuddakasattepi sahati.",
  "anya-e0804n4:88_3": "Hiṁsitabbe pana kāyūpapanne sūkaramahiṁsādayo satte hiṁsati,",
  "anya-e0804n4:88_4": "tasmāpi “sīho”ti vuccati.",
  "anya-e0804n4:88_5": "Yathā pana kantanaṭṭhena ādiantavipallāsato takkaṁ vuccati,",
  "anya-e0804n4:88_6": "evaṁ hiṁsanaṭṭhenapi sīhoti veditabbo.",
  "anya-e0804n4:88_7": "Atha vā sabbiriyāpathesu daḷhavīriyattā suṭṭhu īhatīti sīho.",
  "anya-e0804n4:88_8": "Vuttañhi –",
  "anya-e0804n4:89_0": "“Yathā sīho migarājā, nisajjaṭṭhānacaṅkame;",
  "anya-e0804n4:90_0": "Alīnavīriyo hoti, paggahitamano sadā”ti.",
  "anya-e0804n4:91_0": "Aparo nayo –",
  "anya-e0804n4:92_0": "Sahanā ca hiṁsanā ca, tathā sīghajavattato;",
  "anya-e0804n4:93_0": "Sīho iccapi bhāseyya, sakyasīhassa sāsane.",
  "anya-e0804n4:94_0": "Vuttañhi suttanipātaṭṭhakathāyaṁ “saharā ca hananā ca sīghajavattā ca sīho”ti.",
  "anya-e0804n4:95_0": "Idāni tadatthuddhāro vuccate,",
  "anya-e0804n4:95_1": "sīhasaddo “sīho bhikkhave migarājā”tiādīsu migarāje āgato.",
  "anya-e0804n4:95_2": "“Atha kho sīho senāpati yena bhagavā tenupasaṅkamī”tiādīsu paññattiyaṁ.",
  "anya-e0804n4:95_3": "“Sīhoti kho bhikkhave tathāgatassetaṁ adhivacanaṁ arahato sammāsambuddhassā”tiādīsu tathāgate.",
  "anya-e0804n4:95_4": "Tattha tathāgate sadisakappanāya āgato.",
  "anya-e0804n4:96_0": "Etthetaṁ vuccati –",
  "anya-e0804n4:97_0": "Sīhe paññattiyañcāpi, buddhe appaṭipuggale;",
  "anya-e0804n4:98_0": "Imesu tīsu atthesu, sīhasaddo pavattati.",
  "anya-e0804n4:99_0": "Rūpiruppatidhātūhi, rūpasaddagatiṁ vade;",
  "anya-e0804n4:100_0": "“Rūpayati ruppatī”ti, vatvā nibbacanadvayaṁ.",
  "anya-e0804n4:101_0": "Vuttañhetaṁ garūhi “rūpayatīti rūpaṁ,",
  "anya-e0804n4:101_1": "vaṇṇavikāraṁ āpajjamānaṁ hadayaṅgatabhāvaṁ pakāsetīti attho”ti.",
  "anya-e0804n4:101_2": "Vuttampi cetaṁ “rūpanti kenaṭṭhena rūpaṁ?",
  "anya-e0804n4:101_3": "Ruppanaṭṭhenā”ti.",
  "anya-e0804n4:101_4": "Bhagavatā panetaṁ vuttaṁ “kiñca bhikkhave rūpaṁ vadetha,",
  "anya-e0804n4:101_5": "ruppatīti kho bhikkhave tasmā rūpanti vuccati.",
  "anya-e0804n4:101_6": "Kena ruppati,",
  "anya-e0804n4:101_7": "sītenapi ruppatī”ti vitthāro.",
  "anya-e0804n4:101_8": "Atthuddhāro panassa heṭṭhā vuttova.",
  "anya-e0804n4:102_0": "Pasavatemanatthena, dhātunā udinā pana;",
  "anya-e0804n4:103_0": "Samuddasaddanipphattiṁ, vadeyya matimā naro.",
  "anya-e0804n4:104_0": "Ettha hi samuddoti aṭṭhahi acchariyabbhutadhammehi samannāgatattā samuddati attasannissitānaṁ macchamakarādīnaṁ",
  "anya-e0804n4:104_1": "pītisomanassaṁ pasavati janetīti samuddo.",
  "anya-e0804n4:104_2": "Ayamasmākaṁ khanti.",
  "anya-e0804n4:104_3": "Aṭṭhakathācariyā pana “samuddanaṭṭhena samuddo,",
  "anya-e0804n4:104_4": "kiledanaṭṭhena tenamanaṭṭhenāti vuttaṁ hotī”ti vadanti.",
  "anya-e0804n4:104_5": "Milindapañhe pana āyasmā nāgaseno “bhante nāgasena samuddo samuddoti vuccati,",
  "anya-e0804n4:104_6": "kena kāraṇena āpaṁ udakaṁ samuddoti vuccatī”ti milindena raññā puṭṭho āha “yattakaṁ mahārāja udakaṁ,",
  "anya-e0804n4:104_7": "tattakaṁ loṇaṁ,",
  "anya-e0804n4:104_8": "yattakaṁ loṇaṁ,",
  "anya-e0804n4:104_9": "tattakaṁ udakaṁ,",
  "anya-e0804n4:104_10": "udakasamattā samuddoti vuccatī”ti.",
  "anya-e0804n4:104_11": "Tadā raññā milindena “kallosi bhante nāgasenā”ti vuttaṁ.",
  "anya-e0804n4:104_12": "Ettha hi samaṁ udakena loṇaṁ etthāti samuddoti nibbacanaṁ veditabbaṁ “nīloda”ntiādīsu viya.",
  "anya-e0804n4:104_13": "Tattha bhadantanāgasenamatañca amhākaṁ matañca pakatisamuddaṁ sandhāya vuttattā na virujjhati,",
  "anya-e0804n4:104_14": "aṭṭhakathācariyānaṁ matampi “taṇhāsamuddo”ti ca “samuddopeso”ti ca āgatāni samuddasarikkhakāni ca taṇhācakkhusotādīni",
  "anya-e0804n4:104_15": "sandhāya vuttattā na virujjhatīti daṭṭhabbaṁ.",
  "anya-e0804n4:105_0": "Khādadhātuvasā cāpi, khanudhātuvasena vā;",
  "anya-e0804n4:106_0": "Khanito vāpi dhātumhā, dhāto khaṁpubbatopi vā;",
  "anya-e0804n4:107_0": "Khandhasaddassa nipphattiṁ, saddakkhandhavidū vade.",
  "anya-e0804n4:108_0": "Tattha “saṁkhittena pañcupādānakkhandhāpi dukkhā”ti vacanato sayampi dukkhadhammoyeva samāno jātijarābyādhimaraṇadukkhādīhi",
  "anya-e0804n4:108_1": "anekehi dukkhehi khajjati khādiyatīti khandho,",
  "anya-e0804n4:108_2": "teheva dukkhehi khaññati avadāriyatītipi khandho,",
  "anya-e0804n4:108_3": "khaniyati parikhaññatītipi khandho,",
  "anya-e0804n4:108_4": "attena vā attaniyena vā tucchattā khaṁ suññākāraṁ dhāretītipi khandho,",
  "anya-e0804n4:108_5": "rūpakkhandhādi.",
  "anya-e0804n4:108_6": "Atthuddhārato pana –",
  "anya-e0804n4:109_0": "Khandhasaddo rāsiguṇa-paṇṇattīsu ca rūḷhiyaṁ;",
  "anya-e0804n4:110_0": "Koṭṭhāse ceva aṁse ca, vattatīti vibhāvaye.",
  "anya-e0804n4:111_0": "Vuttañhetaṁ sammohavinodaniyaṁ vibhaṅgaṭṭhakathāyaṁ –",
  "anya-e0804n4:111_1": "khandhasaddo sambahulesu ṭhānesu nipatati rāsimhi guṇe paṇṇattiyaṁ rūḷhiyanti.",
  "anya-e0804n4:111_2": "“Seyyathāpi bhikkhave mahāsamudde na sukaraṁ udakassa pamāṇaṁ gahetuṁ “ettakāni udakāḷhakānī’ti vā ‘ettakāni",
  "anya-e0804n4:111_3": "udakāḷhakasatānī’ti vā ‘ettakāni udakāḷhakasahassānī’ti vā ‘ettakāni udakāḷhakasatasahassānī’ti vā,",
  "anya-e0804n4:111_4": "atha kho asaṅkhyeyyo appameyyo mahāudakakkhandhotveva saṅkhaṁ gacchatī”tiādīsu hi rāsito khandho nāma.",
  "anya-e0804n4:111_5": "Na hi parittakaṁ udakaṁ udakakkhandhoti vuccati,",
  "anya-e0804n4:111_6": "bahukameva vuccati,",
  "anya-e0804n4:111_7": "tathā na parittakaṁ rajo rajakkhandho,",
  "anya-e0804n4:111_8": "na appamattakā gāvo gavakkhandho,",
  "anya-e0804n4:111_9": "na appamattakaṁ balaṁ balakkhandho,",
  "anya-e0804n4:111_10": "na appamattakaṁ puññaṁ puññakkhandhoti vuccati.",
  "anya-e0804n4:111_11": "Bahukameva hi rajo rajakkhandho,",
  "anya-e0804n4:111_12": "bahukā ca gavādayo gavakkhandho,",
  "anya-e0804n4:111_13": "balakkhandho,",
  "anya-e0804n4:111_14": "puññakkhandhoti vuccanti.",
  "anya-e0804n4:111_15": "“Sīlakkhandho samādhikkhandho”tiādīsu pana guṇato khandho nāma.",
  "anya-e0804n4:111_16": "“Addasā khā bhagavā mahantaṁ dārukkhandhaṁ gaṅgāya nadiyā sotena vuyhamāna”nti ettha paṇṇattito khandho nāma.",
  "anya-e0804n4:111_17": "“Yaṁ cittaṁ mano mānasaṁ…pe…",
  "anya-e0804n4:111_18": "viññāṇaṁ viññāṇakkhandho”tiādīsu rūḷhīto khandho nāma.",
  "anya-e0804n4:111_19": "Svāyamidha rāsito adhippeto.",
  "anya-e0804n4:111_20": "Ayañhi khandhaṭṭho nāma piṇḍaṭṭho pūgaṭṭho ghaṭaṭṭho rāsaṭṭho,",
  "anya-e0804n4:111_21": "tasmā rāsilakkhaṇā khandhāti veditabbā.",
  "anya-e0804n4:111_22": "Koṭṭhāsaṭṭhātipi vattuṁ vaṭṭati.",
  "anya-e0804n4:111_23": "Lokasmiñhi iṇaṁ gahetvā codiyamānā “dvīhi khandhehi dassāma,",
  "anya-e0804n4:111_24": "tīhi khandhehi dassāmā”ti vadanti.",
  "anya-e0804n4:111_25": "Iti koṭṭhāsalakkhaṇā khandhātipi vattuṁ vaṭṭati.",
  "anya-e0804n4:111_26": "Evamettha “rūpakkhandhoti rūparāsi rūpakoṭṭhāso,",
  "anya-e0804n4:111_27": "vedanākkhandhoti vedanārāsi vedanākoṭṭhāso”ti iminā nayena attho veditabbo.",
  "anya-e0804n4:111_28": "“Khandhe bhāraṁ.",
  "anya-e0804n4:111_29": "Khandhato otāreti,",
  "anya-e0804n4:111_30": "mahāhanusabhakkhandho”tiādīsu pana aṁso “khandho”ti vuccati.",
  "anya-e0804n4:112_0": "Āpubbayatato cāpi, āyūpapadato puna;",
  "anya-e0804n4:113_0": "Tanuto tanito vāpi, āyatanaravo gato.",
  "anya-e0804n4:114_0": "Vuttampi cetaṁ –",
  "anya-e0804n4:114_1": "āyatanato,",
  "anya-e0804n4:114_2": "āyānaṁ vā tananato,",
  "anya-e0804n4:114_3": "āyatassa ca nayanato āyatananti veditabbaṁ.",
  "anya-e0804n4:114_4": "Cakkhu rūpādīsu hi taṁtaṁdvārārammaṇā cittacetasikā dhammā sena sena anubhavanādikiccena āyatanti uṭṭhahanti ghaṭanti vāyamantīti vā vuttaṁ hoti.",
  "anya-e0804n4:114_5": "Te ca pana āyabhūte dhamme etāni tananti vitthārentīti vuttaṁ hoti.",
  "anya-e0804n4:114_6": "Idañca anamatagge saṁsāre pavattaṁ atīva āyataṁ saṁsāradukkhaṁ yāva na nivattati,",
  "anya-e0804n4:114_7": "tāva nayanti,",
  "anya-e0804n4:114_8": "pavattayantīti vuttaṁ hoti.",
  "anya-e0804n4:114_9": "Iti sabbepime dhammā āyatanato,",
  "anya-e0804n4:114_10": "āyānaṁ vā tananato,",
  "anya-e0804n4:114_11": "āyatassa ca nayanato āyatananti vuccanti.",
  "anya-e0804n4:115_0": "Apica nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhena āyatanaṁ veditabbaṁ.",
  "anya-e0804n4:115_1": "Tathā hi “loke issarāyatanaṁ vāsudevāyatana”ntiādīsu nivāsaṭṭhānaṁ āyatananti vuccati.",
  "anya-e0804n4:115_2": "“Suvaṇṇāyatanaṁ rajatāyatana”ntiādīsu ākaro,",
  "anya-e0804n4:115_3": "sāsane pana “manorame āyatane,",
  "anya-e0804n4:115_4": "sevanti naṁ vihaṅgamā”tiādīsu samosaraṇaṭṭhānaṁ.",
  "anya-e0804n4:115_5": "“Dakkhiṇāpatho gunnaṁ āyatana”ntiādīsu sañjātideso.",
  "anya-e0804n4:115_6": "“Tatra tatreva sakkhibhabbataṁ pāpuṇāti sati satiāyatane”tiādīsu kāraṇaṁ.",
  "anya-e0804n4:116_0": "Cakkhuādīsu cāpi cittacetasikā dhammā nivasanti tadāyattavuttitāyāti cakkhādayo ca nesaṁ nivāsaṭṭhānaṁ.",
  "anya-e0804n4:116_1": "Cakkhādīsu te ākiṇṇā tannissitattā tadārammaṇattā cāti cakkhādayo ca nesaṁ ākaro.",
  "anya-e0804n4:116_2": "Cakkhādayo ca nesaṁ samosaraṇaṭṭhānaṁ tattha tattha dvārārammaṇavasena samosaraṇato.",
  "anya-e0804n4:116_3": "Cakkhādayo ca nesaṁ sañjātideso tannissayārammaṇabhāvena tattheva uppattito,",
  "anya-e0804n4:116_4": "cakkhādayo ca nesaṁ kāraṇaṁ tesaṁ abhāve abhāvato.",
  "anya-e0804n4:116_5": "Iti nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhenāti imehi kāraṇehi ete dhammā āyatananti vuccanti,",
  "anya-e0804n4:116_6": "tasmā yathāvuttenatthena cakkhu ca taṁ āyatanañcāti cakkhāyatanaṁ…pe…",
  "anya-e0804n4:116_7": "dhammā ca te āyatanañcāti dhammāyatananti evaṁ tāvettha atthato viññātabbo vinicchayoti. Iccevaṁ –",
  "anya-e0804n4:117_0": "Nivāso ākaro ceva, jātideso ca kāraṇaṁ;",
  "anya-e0804n4:118_0": "Samosaraṇaṭṭhānañca, vuccatā’yatanaṁ iti;",
  "anya-e0804n4:119_0": "Vidividehi dhātūhi, akārapubbakehi vā;",
  "anya-e0804n4:120_0": "Antavirahitasaddū-papadena junāpi vā.",
  "anya-e0804n4:121_0": "Avijjāsaddanipphatti, dīpetabbā sudhīmatā.",
  "anya-e0804n4:122_0": "Ettha pūretuṁ ayuttaṭṭhena kāyaduccaritādi avindiyaṁ nāma,",
  "anya-e0804n4:122_1": "aladdhabbanti attho,",
  "anya-e0804n4:122_2": "taṁ avindiyaṁ vindatīti avijjā,",
  "anya-e0804n4:122_3": "tabbiparītato kāyasucaritādi vindiyaṁ nāma,",
  "anya-e0804n4:122_4": "taṁ vindiyaṁ na vindatīti avijjā.",
  "anya-e0804n4:122_5": "Khandhānaṁ rāsaṭṭhaṁ,",
  "anya-e0804n4:122_6": "āyatanānaṁ āyatanaṭṭhaṁ,",
  "anya-e0804n4:122_7": "dhātūnaṁ suññaṭṭhaṁ,",
  "anya-e0804n4:122_8": "saccānaṁ tathaṭṭhaṁ,",
  "anya-e0804n4:122_9": "indriyānaṁ adhipatiyaṭṭhaṁ aviditaṁ karotīti avijjā.",
  "anya-e0804n4:122_10": "Dukkhādīnaṁ pīḷanādivasena vuttaṁ catubbidhaṁ atthaṁ aviditaṁ karotīti avijjā,",
  "anya-e0804n4:122_11": "antavirahite saṁsāre sabbabhavayonigativiññāṇaṭṭhitisattāvāsesu satte javāpetīti avijjā,",
  "anya-e0804n4:122_12": "paramatthato avijjamānesu itthipurisādīsu javati,",
  "anya-e0804n4:122_13": "vijjamānesupi khandhādīsu na javatīti avijjā.",
  "anya-e0804n4:123_0": "Yaṁ pana aṭṭhakathāyaṁ “apica cakkhuviññāṇādīnaṁ vatthārammaṇapaṭiccasamuppādapaṭiccasamuppannā naṁ dhammānaṁ chādanatopi avijjā”ti vuttaṁ,",
  "anya-e0804n4:123_1": "etaṁ na saddatthato vuttaṁ,",
  "anya-e0804n4:123_2": "atha kho avijjāya chādanakiccattā vuttaṁ.",
  "anya-e0804n4:123_3": "Tathā hi abhidhammaṭīkāyaṁ idaṁ vuttaṁ –",
  "anya-e0804n4:124_0": "“Byañjanatthaṁ dassetvā sabhāvatthaṁ dassetuṁ ‘apicā’tiādimāha,",
  "anya-e0804n4:124_1": "cakkhuviññāṇādīnaṁ vatthārammaṇāni ‘idaṁ vattu,",
  "anya-e0804n4:124_2": "idamārammaṇa’nti avijjāya ñātuṁ na sakkāti avijjā tappaṭicchādikā vuttā,",
  "anya-e0804n4:124_3": "vatthārammaṇasabhāvacchādanato eva avijjādīnaṁ paṭiccasamuppādabhāvassa,",
  "anya-e0804n4:124_4": "jarāmaraṇādīnaṁ paṭiccasamuppannabhāvassa ca chādanato paṭiccasamuppādapaṭiccasamuppannachādanaṁ veditabbanti.",
  "anya-e0804n4:124_5": "Tattha duggatigāmikammassa visesappaccayattā avijjā ‘avindiyaṁ vindatī’ti vuttā,",
  "anya-e0804n4:124_6": "tathā visesapaccayo vindanīyassa na hotīti ‘vindiyaṁ na vindatī’ti ca,",
  "anya-e0804n4:124_7": "attanissitānaṁ cakkhuviññāṇādīnaṁ pavattāpanaṁ uppādanaṁ āyatanaṁ,",
  "anya-e0804n4:124_8": "sammohabhāveneva anabhisamayabhūtattā ‘aviditaṁ aññātaṁ karoti,",
  "anya-e0804n4:124_9": "antavirahite javāpetī’ti vaṇṇāgamavipariyāyavikāravināsadhātuatthavisesayogehi pañcavidhassa niruttilakkhaṇassa",
  "anya-e0804n4:124_10": "vasena tīsupi padesu akāravikārajakāre gahetvā aññesaṁ vaṇṇānaṁ lopaṁ katvā jakārassa ca dutiyassa āgamaṁ",
  "anya-e0804n4:124_11": "katvā avijjāti vuttā”ti.",
  "anya-e0804n4:125_0": "Arahadhātuto ñeyyā, arahaṁsaddasaṇṭhiti;",
  "anya-e0804n4:126_0": "Arārūpapadahana-dhātuto vāthavā pana.",
  "anya-e0804n4:127_0": "Rahato rahito cāpi, akārapubbato idha;",
  "anya-e0804n4:128_0": "Vuccate assa nipphatti, ārakādiravassitā.",
  "anya-e0804n4:129_0": "Tathā hi arahanti aggadakkhiṇeyyattā cīvarādipaccaye arahati pūjāvisesañcāti arahaṁ. Vuttañca –",
  "anya-e0804n4:130_0": "“Pūjāvisesaṁ saha paccayehi,",
  "anya-e0804n4:131_0": "Yasmā ayaṁ arahati lokanātho;",
  "anya-e0804n4:132_0": "Atthānurūpaṁ arahanti loke,",
  "anya-e0804n4:133_0": "Tasmā jino arahati nāmameta”nti.",
  "anya-e0804n4:134_0": "Tathā so kilesārayo maggena hanīti arahaṁ. Vuttañca –",
  "anya-e0804n4:135_0": "“Yasmā rāgādisaṅkhātā, sabbepi arayo hatā;",
  "anya-e0804n4:136_0": "Paññāsatthena nāthena, tasmāpi arahaṁ mato”ti.",
  "anya-e0804n4:137_0": "Yañcetaṁ avijjābhavataṇhāmayanābhiṁ puññādiabhisaṅkhārāraṁ jarāmaraṇanemiṁ āsavasamudayamayena akkhena",
  "anya-e0804n4:137_1": "vijjhitvā vibhavarathe samāyojitaṁ anādikālappavattaṁ saṁsāracakkaṁ,",
  "anya-e0804n4:137_2": "tassa so bodhimaṇḍe vīriyapādehi sīlapathaviyaṁ patiṭṭhāya saddhāhatthena kammakkhayakaraṁ ñāṇaparasuṁ gahetvā sabbe are hanītipi arahaṁ.",
  "anya-e0804n4:137_3": "Vuttañca –",
  "anya-e0804n4:138_0": "“Arā saṁsāracakkassa, hatā ñāṇāsinā yato;",
  "anya-e0804n4:139_0": "Lokanāthena tenesa, arahanti pavuccatī”ti.",
  "anya-e0804n4:140_0": "Tathā attahitaṁ parahitañca paripūretuṁ sammā paṭipajjantehi sādhūhi dūrato rahitabbā pariccajitabbā parihātabbāti rahā,",
  "anya-e0804n4:140_1": "rāgādayo pāpadhammā,",
  "anya-e0804n4:140_2": "na santi etassa rahāti arahaṁ.",
  "anya-e0804n4:140_3": "“Araho”ti vattabbe okārassa sānusāraṁ akārādesaṁ katvā “arahaṁ”nti vuttaṁ. Āha ca –",
  "anya-e0804n4:141_0": "“Pāpadhammā rahā nāma, sādhūhi rahitabbato;",
  "anya-e0804n4:142_0": "Tesaṁ suṭṭhu pahīnattā, bhagavā arahaṁ mato”ti.",
  "anya-e0804n4:143_0": "Atha vā khīṇāsavehi sekkhehi kalyāṇaputhujjanehi ca na rahitabbo na pariccajitabbo,",
  "anya-e0804n4:143_1": "te ca bhagavāti arahaṁ. Āha ca –",
  "anya-e0804n4:144_0": "“Ye ca sacchikatadhammā,",
  "anya-e0804n4:145_0": "Ariyā suddhagocarā;",
  "anya-e0804n4:146_0": "Na tehi rahito hoti,",
  "anya-e0804n4:147_0": "Nātho tenā’rahaṁ mato”ti.",
  "anya-e0804n4:148_0": "Rahoti ca gamanaṁ vuccati, natthi etassa raho gamanaṁ gatīsu paccājātīti arahaṁ. Āha ca –",
  "anya-e0804n4:149_0": "“Raho vā gamanaṁ yassa, saṁsāre natthi sabbaso;",
  "anya-e0804n4:150_0": "Pahīnajātimaraṇo, arahaṁ sugato mato”ti.",
  "anya-e0804n4:151_0": "Pāsaṁsattā vā bhagavā arahaṁ.",
  "anya-e0804n4:151_1": "Akkharacintakā hi pasaṁsāyaṁ arahasadaṁ vaṇṇenti.",
  "anya-e0804n4:151_2": "Pāsaṁsabhāvo ca bhagavato anaññasādhāraṇo yathābhuccaguṇādhigato sadevake loke suppatiṭṭhito.",
  "anya-e0804n4:151_3": "Iti pāsaṁsattāpi bhagavā arahaṁ. Āha ca –",
  "anya-e0804n4:152_0": "“Guṇehi sadiso natthi, yasmā loke sadevake;",
  "anya-e0804n4:153_0": "Tasmā pāsaṁsiyattāpi, arahaṁ dvipaduttamo”ti.",
  "anya-e0804n4:154_0": "Imāni nibbacanāni “araha pūjāyaṁ,",
  "anya-e0804n4:154_1": "hana hiṁsāyaṁ,",
  "anya-e0804n4:154_2": "raha cāge,",
  "anya-e0804n4:154_3": "rahi gatiya”nti imesaṁ dhātūnaṁ vasena idha vuttāni kilesehi ārakattā “araha”nti ca pāpakaraṇe rahābhāvā",
  "anya-e0804n4:154_4": "“araha”nti ca asappurisānaṁ ārakā dūreti “araha”nti ca sappurisānaṁ ārakā āsanneti “araha”nti ca.",
  "anya-e0804n4:154_5": "Nibbacanāni pana dhātusaddanissitāni na hontīti idha na gahitāni.",
  "anya-e0804n4:154_6": "Pasaṁsā pana atthato pūjā evāti “araha pūjāya”nti dhātussa attho bhavituṁ yuttoti idha amhehi gahitā,",
  "anya-e0804n4:154_7": "aṭṭhakathācariyehi tu arahasaddassa labbhamānavasena sabbepi atthā gahitā dhātunissitā ca adhātunissitā ca. Kathaṁ? –",
  "anya-e0804n4:155_0": "Ārakattā hatattā ca, kilesārīna so muni;",
  "anya-e0804n4:156_0": "Hatasaṁsāracakkāro, paccayādīna cāraho;",
  "anya-e0804n4:157_0": "Na raho karoti pāpāni, arahaṁ tena vuccatīti.",
  "anya-e0804n4:158_0": "Ṭīkācariyehipi tatheva gahitā. Kathaṁ? –",
  "anya-e0804n4:159_0": "Ārakā mandabuddhīnaṁ, ārakā ca vijānataṁ;",
  "anya-e0804n4:160_0": "Rahānaṁ suppahīnattā, vidūnamaraheyyato;",
  "anya-e0804n4:161_0": "Bhavesu ca rahābhāvā, pāsaṁsā arahaṁ jinoti.",
  "anya-e0804n4:162_0": "Yathā pana arahaṁsaddassa, evaṁ arahāsaddassāpi nibbacanāni veditabbāni.",
  "anya-e0804n4:163_0": "Supubbagamito ceva, supubbagaditopi ca;",
  "anya-e0804n4:164_0": "Dhīro sugatasaddassa, nipphattiṁ samudīraye.",
  "anya-e0804n4:165_0": "Ettha hi sugatoti sobhanaṁ gataṁ etassāti sugato,",
  "anya-e0804n4:165_1": "sundaraṁ ṭhānaṁ gatoti sugato,",
  "anya-e0804n4:165_2": "sammā gatoti sugato,",
  "anya-e0804n4:165_3": "sammā ca gadatīti sugatoti dhātunissitaṁ atthaṁ gahetvā saddanipphatti kātabbā.",
  "anya-e0804n4:165_4": "Vuttañhi aṭṭhakathāsu –",
  "anya-e0804n4:166_0": "“Sobhanagamanattā,",
  "anya-e0804n4:166_1": "sundaraṁ ṭhānaṁ gatattā,",
  "anya-e0804n4:166_2": "sammā gatattā,",
  "anya-e0804n4:166_3": "sammā ca gadattā sugato.",
  "anya-e0804n4:166_4": "Gamanampi hi gatanti vuccati,",
  "anya-e0804n4:166_5": "tañca bhagavato sobhanaṁ parisuddhamanavajjaṁ.",
  "anya-e0804n4:166_6": "Kiṁ pana tanti?",
  "anya-e0804n4:166_7": "Ariyamaggo,",
  "anya-e0804n4:166_8": "tenesa gamanena khemaṁ disaṁ asajjamāno gatoti sobhanagamanattā sugato”tiādi.",
  "anya-e0804n4:167_0": "Bhagasaddūpapadato, vanuto vamutopi ca;",
  "anya-e0804n4:168_0": "Bhagavāsaddanipphattiṁ, pavade aññathāpi vā.",
  "anya-e0804n4:169_0": "Atrimāni nibbacanāni –",
  "anya-e0804n4:169_1": "bhagasaṅkhātā lokiyalokuttarasampattiyo vani bhaji sevīti bhagavā.",
  "anya-e0804n4:169_2": "Somanassakumārattabhāvādīsu carimattabhāve ca bhagasaṅkhātaṁ siriṁ issariyaṁ yasañca vami uggiri kheḷapiṇḍaṁ viya anapekkho chaḍḍayīti bhagavā.",
  "anya-e0804n4:169_3": "Atha vā nakkhattehi samaṁ pavattattā bhagasaṅkhāte sineruyugandharauttarakuruhimavantādibhājanaloke vami,",
  "anya-e0804n4:169_4": "tannivāsitattāvāsasamatikkamanato tappaṭibaddhachandarāgappahānena pajahīti bhagavāti.",
  "anya-e0804n4:170_0": "Paradhātuvasā vāpi, parūpapadatopi vā;",
  "anya-e0804n4:171_0": "Muto tathā majato ca, mayato munato mito.",
  "anya-e0804n4:172_0": "Puna mitoti etehi, dhātūhi khalu sattahi;",
  "anya-e0804n4:173_0": "Vade paramasaddassa, nipphattiṁ jinasāsane.",
  "anya-e0804n4:174_0": "Uttamavācīparama-saddena saha aṭṭhahi;",
  "anya-e0804n4:175_0": "Padehi pāramīsaddaṁ, vade taddhitapaccayiṁ.",
  "anya-e0804n4:176_0": "Pārasaddūpapadato, majatopi mutotha vā;",
  "anya-e0804n4:177_0": "Mayato vā munato vā, mito vā punapi mito.",
  "anya-e0804n4:178_0": "Etehi chahi dhātūhi, mahāpurisavācakaṁ;",
  "anya-e0804n4:179_0": "Pāramīsaddamīrenti, tato pāramitāravaṁ.",
  "anya-e0804n4:180_0": "Ettha tāva uttamatthavācakaparamasaddavasena pāramīnibbacanaṁ kathessāma.",
  "anya-e0804n4:180_1": "Tato paradhātuvasena,",
  "anya-e0804n4:180_2": "tato parasaddūpapadamudhātādivasena tato pārasaddūpapadamajadhātādivasena.",
  "anya-e0804n4:181_0": "Dānasīlādiguṇavisesayogena sattuttamatāya paramā.",
  "anya-e0804n4:181_1": "Mahābodhisattā bodhisattā,",
  "anya-e0804n4:181_2": "tesaṁ bhāvo,",
  "anya-e0804n4:181_3": "kammaṁ vā pāramī,",
  "anya-e0804n4:181_4": "dānādikriyā.",
  "anya-e0804n4:181_5": "Atha vā parati pāleti pūreti cāti paramo,",
  "anya-e0804n4:181_6": "dānādīnaṁ guṇānaṁ pālako pūrako ca bodhisatto,",
  "anya-e0804n4:181_7": "paramassa ayaṁ,",
  "anya-e0804n4:181_8": "paramassa vā bhāvo,",
  "anya-e0804n4:181_9": "kammaṁ vā pāramī,",
  "anya-e0804n4:181_10": "dānādikriyā.",
  "anya-e0804n4:181_11": "Atha vā paraṁ sattaṁ attani mavati bandhati guṇavisesayogenāti paramo,",
  "anya-e0804n4:181_12": "paraṁ vā adhikataraṁ majjati sujjhati kilesamalatoti paramo,",
  "anya-e0804n4:181_13": "paraṁ vā seṭṭhaṁ nibbānaṁ mayati gacchatīti paramo,",
  "anya-e0804n4:181_14": "paraṁ vā lokaṁ pamāṇabhūtena ñāṇavisesena idhalokaṁ viya munāti paricchindatīti paramo,",
  "anya-e0804n4:181_15": "paraṁ vā ativiya sīlādiguṇagaṇaṁ attano santāne minoti pakkhipatīti paramo,",
  "anya-e0804n4:181_16": "paraṁ vā attabhūtato dhammakāyato aññaṁ paṭipakkhaṁ vā tadanatthakaraṁ kilesacoragaṇaṁ mināti hiṁsatīti paramo,",
  "anya-e0804n4:181_17": "mahāsatto,",
  "anya-e0804n4:181_18": "paramassa ayaṁ,",
  "anya-e0804n4:181_19": "paramassa vā bhāvo,",
  "anya-e0804n4:181_20": "kammaṁ vā pāramī,",
  "anya-e0804n4:181_21": "dānādikriyā.",
  "anya-e0804n4:182_0": "Aparo nayo –",
  "anya-e0804n4:182_1": "pāre nibbāne majjati sujjhati,",
  "anya-e0804n4:182_2": "satte ca majjeti sodhetīti pāramī,",
  "anya-e0804n4:182_3": "mahāpuriso,",
  "anya-e0804n4:182_4": "tassa bhāvo,",
  "anya-e0804n4:182_5": "kammaṁ vā pāramitā.",
  "anya-e0804n4:182_6": "Pāre nibbāne satte mavati bandhati yojeīti pāramī,",
  "anya-e0804n4:182_7": "pāraṁ vā nibbānaṁ mayati gacchati,",
  "anya-e0804n4:182_8": "satte ca māyeti gametīti pāramī,",
  "anya-e0804n4:182_9": "munāti vā pāraṁ nibbānaṁ yāthāvato,",
  "anya-e0804n4:182_10": "tattha vā satte minoti pakkhipatīti pāramī,",
  "anya-e0804n4:182_11": "kilesāriṁ vā sattānaṁ pāre nibbāne mināti hiṁsatīti pāramī,",
  "anya-e0804n4:182_12": "mahāpuriso,",
  "anya-e0804n4:182_13": "tassa bhāvo,",
  "anya-e0804n4:182_14": "kammaṁ vā pāramitā,",
  "anya-e0804n4:182_15": "dānādikriyāva.",
  "anya-e0804n4:182_16": "Iminā nayena pāramīnaṁ saddattho veditabbo.",
  "anya-e0804n4:183_0": "Karadhātuvasā vāpi, kiradhātuvasena vā;",
  "anya-e0804n4:184_0": "Kaṁsaddūpapadarudhi-dhātuto vāpi dīpaye;",
  "anya-e0804n4:185_0": "Karuṇāsaddanipphattiṁ, mahākaruṇasāsane.",
  "anya-e0804n4:186_0": "Tattha karuṇāti paradukkhe sati sādhūnaṁ hadayakampanaṁ karotīti karuṇā.",
  "anya-e0804n4:186_1": "Kirati paradukkaṁ vikkhipatīti karuṇā.",
  "anya-e0804n4:186_2": "Kaṁ vuccati sukhaṁ,",
  "anya-e0804n4:186_3": "taṁ rundhati vibādhati kāruṇikaṁ na sukhāpetītipi karuṇā.",
  "anya-e0804n4:187_0": "Vidividhavidadhātu-vasena paridīpaye;",
  "anya-e0804n4:188_0": "Vijjāsaddassa nipphattiṁ, saddanipphattikovido.",
  "anya-e0804n4:189_0": "Tattha vijjāti vindiyaṁ kāyasucaritādiṁ vindati yāthāvato upalabhatīti vijjā.",
  "anya-e0804n4:189_1": "Tamokhandhādipadālanaṭṭhena vā attano paṭipakkhaṁ vijjhatīti vijjā.",
  "anya-e0804n4:189_2": "Tato eva attano visayaṁ viditaṁ karotītipi vijjā.",
  "anya-e0804n4:190_0": "Medhadhātuvasā ceva, medhādhātūhi ca dvidhā;",
  "anya-e0804n4:191_0": "Medhāsaddassa nipphattiṁ, medhāvī samudīraye.",
  "anya-e0804n4:192_0": "Tattha medhāti sammohaṁ medhati hiṁsatīti medhā.",
  "anya-e0804n4:192_1": "Pāpake vā akusale dhamme medhati hiṁsatītipi medhā. Atha vā –",
  "anya-e0804n4:193_0": "“Paññā hi seṭṭhā kusalā vadanti,",
  "anya-e0804n4:194_0": "Nakkhattarājāriva tārakānaṁ;",
  "anya-e0804n4:195_0": "Sīlaṁ siriñcāpi satañca dhammo,",
  "anya-e0804n4:196_0": "Anvāyikā paññavato bhavantī”ti",
  "anya-e0804n4:197_0": "Vacanato pana medhati sīlena siriyā satañca dhammehi saha gacchati,",
  "anya-e0804n4:197_1": "na ekikā hutvā tiṭṭhatītipi medhā.",
  "anya-e0804n4:197_2": "Aparo nayo –",
  "anya-e0804n4:197_3": "sukhumampi atthaṁ dhammañca khippameva meti ca dhāreti cāti medhā,",
  "anya-e0804n4:197_4": "ettha metīti gaṇhātīti attho.",
  "anya-e0804n4:197_5": "Tathā hi aṭṭhasāliniyaṁ vuttaṁ “asani viya siluccaye kilese medhati hiṁsatīti medhā,",
  "anya-e0804n4:197_6": "khippaṁ gahaṇadhāraṇaṭṭhena vā medhā”ti.",
  "anya-e0804n4:198_0": "Ranjadhātuvasā ceva, rāpubbatiratopi ca;",
  "anya-e0804n4:199_0": "Rattisaddassa nipphattiṁ, saddatthaññū vibhāvaye.",
  "anya-e0804n4:200_0": "Ranjanti sattā etthāti ratti,",
  "anya-e0804n4:200_1": "rā saddo tiyyati chijjati etthāti ratti,",
  "anya-e0804n4:200_2": "sattānaṁ saddassa vūpasamakāloti attho.",
  "anya-e0804n4:201_0": "Mā māne iti soanta, kammanīti cubhohi tu;",
  "anya-e0804n4:202_0": "Dhātūhi māsasaddassa, nipphattiṁ samudīraye.",
  "anya-e0804n4:203_0": "Tathā hi sattānaṁ āyuṁ mānanto viya siyati antaṁ karotīti māso,",
  "anya-e0804n4:203_1": "cittamāsādayo dvādasa māsā.",
  "anya-e0804n4:203_2": "Seyyathidaṁ?",
  "anya-e0804n4:203_3": "Citto visākho jeṭṭho āsāḷho sāvaṇo bhaddo assayujo kattiko māgasiro phusso māgho phagguṇoti.",
  "anya-e0804n4:203_4": "Tatra citto māso “rammako”ti vuccati.",
  "anya-e0804n4:203_5": "“Yathāpi rammake māse,",
  "anya-e0804n4:203_6": "bahū pupphanti vārijā”ti pāḷi dissati.",
  "anya-e0804n4:203_7": "Bhaddo pana “poṭṭhapādo”ti vuccati.",
  "anya-e0804n4:204_0": "Atha vā māsoti aparaṇṇavisesassapi suvaṇṇamāsassapi nāmaṁ.",
  "anya-e0804n4:204_1": "Tattha aparaṇṇaviseso yathāparimite kāle asiyati bhakkhiyatīti māso,",
  "anya-e0804n4:204_2": "itaro pana “mama ida”nti masiyati āmasiyati gaṇhiyatīti māsoti vuccati.",
  "anya-e0804n4:205_0": "Saṁpubbavadacarehi, saṁvacchararavassa tu;",
  "anya-e0804n4:206_0": "Nipphattiṁ samudīreyya, sakyasīhassa sāsane.",
  "anya-e0804n4:207_0": "Tathā hi taṁ taṁ sattaṁ dhammappavattiñca saṅgamma vadanto viya carati pavattatīti saṁvaccharo.",
  "anya-e0804n4:208_0": "Bhidibhikkhidhātuvasā, atha vā bhayavācakaṁ;",
  "anya-e0804n4:209_0": "Bhīsaddaṁ purimaṁ katvā, ikkhadhātuvasena ca;",
  "anya-e0804n4:210_0": "Bhikkhusaddassa nipphattiṁ, kathayeyya vicakkhaṇo.",
  "anya-e0804n4:211_0": "Tathā hi kilese bhindatīti bhikkhu.",
  "anya-e0804n4:211_1": "Chinnabhinnapaṭadharotipi bhikkhu.",
  "anya-e0804n4:211_2": "Bhikkhanasīlotipi bhikkhu.",
  "anya-e0804n4:211_3": "Saṁsāre bhayaṁ ikkhati,",
  "anya-e0804n4:211_4": "ikkhanasīloti vā bhikkhu.",
  "anya-e0804n4:212_0": "Sadabhidīhi dhātūhi, sabbhisaddagatiṁ vade;",
  "anya-e0804n4:213_0": "Sappurise ca nibbāne, esa saddo pavattati.",
  "anya-e0804n4:214_0": "Atrimāni nibbacanāni –",
  "anya-e0804n4:214_1": "sīdanasabhāve kilese bhindatīti sabbhi,",
  "anya-e0804n4:214_2": "sappuriso,",
  "anya-e0804n4:214_3": "yo “ariyo”tipi “paṇḍito”tipi vuccati.",
  "anya-e0804n4:214_4": "Apica sīdanasabhāvā kilesā bhijjanti etthāti sabbhi, nibbānaṁ,",
  "anya-e0804n4:214_5": "yaṁ “rāgakkhayo”tiādināmaṁ labhati.",
  "anya-e0804n4:214_6": "Tathā hi saṁyuttaṭṭhakathāyaṁ vuttaṁ “yasmā nibbānaṁ āgamma sīdanasabhāvā kilesā bhijjanti,",
  "anya-e0804n4:214_7": "tasmā taṁ sabbhīti vuccatī”ti.",
  "anya-e0804n4:215_0": "Etthetaṁ vadāma –",
  "anya-e0804n4:216_0": "“Yasmā nibbānamāgama, saṁsīdanasabhāvino;",
  "anya-e0804n4:217_0": "Klesā bhijjanti taṁ tasmā, sabbhīti amataṁ’bravu”nti.",
  "anya-e0804n4:218_0": "Brūdhātusadadhātūhi, bhisisaddassa sambhavaṁ;",
  "anya-e0804n4:219_0": "Guṇehi brūhitā dhīrā, porāṇācariyā’bravuṁ.",
  "anya-e0804n4:220_0": "Tathā hi bravantā ettha sīdantīti bhisīti bhisisaddassa sambhavaṁ porāṇā kathayiṁsu.",
  "anya-e0804n4:221_0": "Sukhadhātuvasā cāpi, supubbakhādatopi vā;",
  "anya-e0804n4:222_0": "Supubbakhanuto vāpi, sukhasaddagatiṁ vade.",
  "anya-e0804n4:223_0": "Sukhanti hi sukhayatīti sukhaṁ.",
  "anya-e0804n4:223_1": "Yassuppajjati,",
  "anya-e0804n4:223_2": "taṁ sukhitaṁ karotīti attho.",
  "anya-e0804n4:223_3": "Suṭṭhu dukkhaṁ khādatītipi sukhaṁ.",
  "anya-e0804n4:223_4": "Suṭṭu dukkhaṁ khanatītipi sukhaṁ.",
  "anya-e0804n4:224_0": "Dukkhadhātuvasā cāpi, dupubbakhādatopi vā;",
  "anya-e0804n4:225_0": "Dupubbakhanuto vāpi, dukkhasaddagatiṁ vade.",
  "anya-e0804n4:226_0": "Dukkhanti hi dukkhayatīti dukkhaṁ.",
  "anya-e0804n4:226_1": "Yassuppajjati,",
  "anya-e0804n4:226_2": "taṁ dukkhitaṁ karotīti attho.",
  "anya-e0804n4:226_3": "Duṭṭhu sukhaṁ khādatītipi dukkhaṁ.",
  "anya-e0804n4:226_4": "Duṭṭhu sukhaṁ khanatītipi dukkhaṁ.",
  "anya-e0804n4:226_5": "Atha vā dvidhā sukhaṁ khanatītipi dukkhaṁ.",
  "anya-e0804n4:227_0": "Gandhadhātuvasā cāpi, gamudhātuvasena vā;",
  "anya-e0804n4:228_0": "Gamudhādhātuto vāpi, gandhasaddagatiṁ vade.",
  "anya-e0804n4:229_0": "Tathā hi gandhayatīti gandho,",
  "anya-e0804n4:229_1": "attano vatthuṁ sūcayati “idaṁ sugandhaṁ,",
  "anya-e0804n4:229_2": "idaṁ duggandha”nti pakāseti,",
  "anya-e0804n4:229_3": "paṭicchannaṁ,",
  "anya-e0804n4:229_4": "vā pupphaphalādiṁ “idamettha atthī”ti pesuññaṁ karonto viya ahosīti attho.",
  "anya-e0804n4:229_5": "Atha vā gandhayati chindati manāpagandho sugandhabhāvena duggandhaṁ,",
  "anya-e0804n4:229_6": "amanāpagandho ca duggandhabhāvena sugandhanti gandho.",
  "anya-e0804n4:229_7": "Ettha pana gandhasaddassa chedanavācakatte –",
  "anya-e0804n4:230_0": "“Atijātaṁ anujātaṁ, puttamicchanti paṇḍitā;",
  "anya-e0804n4:231_0": "Avajātaṁ na icchanti, yo hoti kulagandhano”ti",
  "anya-e0804n4:232_0": "Ayaṁ pāḷi nidassanaṁ.",
  "anya-e0804n4:232_1": "Vāyunā vā nīyamāno gacchatīti gandho.",
  "anya-e0804n4:232_2": "Kaccāyanasmiñhi “khādāmagamānaṁ khandhandhagandhā”ti khādaamagamiiccetesaṁ dhātūnaṁ yathākkamaṁ khandha andhagandhādesā vuttā.",
  "anya-e0804n4:232_3": "Atha vā gacchanto dhariyate soti gandho.",
  "anya-e0804n4:232_4": "Vuttañhetaṁ bhadantena buddhadattācariyena veyyākaraṇena niruttinayadassinā “dhariyatīti gacchanto,",
  "anya-e0804n4:232_5": "gandho sūcanatopi vā”ti.",
  "anya-e0804n4:233_0": "Rasadhātuvasā ceva, ramāsadhātutopi ca;",
  "anya-e0804n4:234_0": "Rasasaddassa nipphattiṁ, āhu dhammarasaññuno.",
  "anya-e0804n4:235_0": "Rasoti hi rasanti taṁ assādentīti raso,",
  "anya-e0804n4:235_1": "ramantā taṁ asantītipi raso.",
  "anya-e0804n4:235_2": "Vuttampi cetaṁ “ramamānā na’santīti rasoti paridīpito”ti.",
  "anya-e0804n4:235_3": "Tatrāyamattho –",
  "anya-e0804n4:235_4": "devamanussādayo sattā yasmā ramamānā naṁ dhammajātaṁ asanti bhakkhanti,",
  "anya-e0804n4:235_5": "tasmā taṁ dhammajātaṁ raso nāmāti niruttaññūhi paridīpitoti.",
  "anya-e0804n4:235_6": "Padacchedo pana evaṁ veditabbo –",
  "anya-e0804n4:236_0": "Naṁ asanti na santīti, padacchedo siyā tahiṁ;",
  "anya-e0804n4:237_0": "Kammakārakabhāvena, attho hi tattha icchito.",
  "anya-e0804n4:238_0": "Iti vuttānusārena, avuttesu padesupi;",
  "anya-e0804n4:239_0": "Yathārahaṁ nayaññūhi, nayo neyyo susobhano.",
  "anya-e0804n4:240_0": "Dhātucintāya ye muttā, anipphannāti te matā;",
  "anya-e0804n4:241_0": "Te cāpi bahavo santi, pītalohitakādayo;",
  "anya-e0804n4:242_0": "Nipphanne api dhātūhi, sadde dhagāitiādayo;",
  "anya-e0804n4:243_0": "Anipphannaṁva pekkhanti, gavādividhibhedato.",
  "anya-e0804n4:244_0": "Tathā hi “gacchatīti go”, iti vuttapadaṁ puna;",
  "anya-e0804n4:245_0": "Anipphannaṁ karitvāna, “gāvo” iccādikaṁbravuṁ.",
  "anya-e0804n4:246_0": "Ekantena anipphannā, saddā viḍūḍabhādayo;",
  "anya-e0804n4:247_0": "Dhāturūpakasaddā ca, “pabbatāyati”ādayo.",
  "anya-e0804n4:248_0": "Seyyathidaṁ?",
  "anya-e0804n4:248_1": "“Viḍūḍabho, tisso, yevāpano, pītaṁ,",
  "anya-e0804n4:248_2": "lohitaṁ” iccevamādīni nāmikapadāni anipphannāni bhavanti. “Nīlaṁ, pītaṁ,",
  "anya-e0804n4:248_3": "yevāpanako” iccādīni pana nīlavaṇṇe pītavaṇṇe.",
  "anya-e0804n4:248_4": "Ke re ge saddeti dhātuvasena āgatattā nīlatīti nīlaṁ,",
  "anya-e0804n4:248_5": "pītatīti pītaṁ,",
  "anya-e0804n4:248_6": "ye vā pana itivacanena bhagavatā kiyate kathiyateti yevāpanakoti nibbacanamarahantīti nipphannānīti vattabbāni.",
  "anya-e0804n4:248_7": "Keci panettha vadeyyuṁ “nanu nīlati pītatītiādīni kriyāpadāni tepiṭake buddhavacane na dissantī”ti?",
  "anya-e0804n4:248_8": "Kiñcāpi na dissanti,",
  "anya-e0804n4:248_9": "tathāpi etarahi avijjamānā purāṇabhāsā esāti gahetabbāni.",
  "anya-e0804n4:248_10": "Yathā hi “nāthatīti nātho”ti ettha kiñcāpi “nāthatī”ti kriyāpadaṁ buddhavacane na dissati,",
  "anya-e0804n4:248_11": "tathāpi nātha yācanopatāpissariyāsīsanesūti dhātuno diṭṭhattā aṭṭhakathācariyā gaṇhiṁsuyeva,",
  "anya-e0804n4:248_12": "evaṁ sampadamidaṁ daṭṭhabbaṁ.",
  "anya-e0804n4:248_13": "Na hi kriyāpadaparihīno dhātu vucceyya.",
  "anya-e0804n4:249_0": "Kiñca bhiyyo –",
  "anya-e0804n4:249_1": "yathā “yāva byāti nimīsati,",
  "anya-e0804n4:249_2": "tatrāpi rasatibbayo”ti jātakapāḷiyaṁ imasmiṁ buddhuppāde devamanussānaṁ vohārapathe asañcarantaṁ purāṇabhāsābhūtaṁ “byātī”ti kriyāpadampi dissati,",
  "anya-e0804n4:249_3": "tathā “nīlati,",
  "anya-e0804n4:249_4": "pītatī”tiādīhipi purāṇabhāsābhūtehi kriyāpadehi bhavitabbaṁ.",
  "anya-e0804n4:249_5": "Tattha yāva byātīti yāva ummīsati.",
  "anya-e0804n4:249_6": "Ayañhi tasmiṁ kāle vohāro,",
  "anya-e0804n4:249_7": "yasmiṁ kāle bodhisatto cūḷabodhi nāma paribbājako ahosi.",
  "anya-e0804n4:249_8": "Yathā pana viḍūḍabhasaddādayo dhātuvasena anipphannā nāma vuccanti,",
  "anya-e0804n4:249_9": "tathā “pabbatāyati,",
  "anya-e0804n4:249_10": "samuddāyati,",
  "anya-e0804n4:249_11": "cicciṭāyati,",
  "anya-e0804n4:249_12": "dhūmāyati,",
  "anya-e0804n4:249_13": "duddubhāyati,",
  "anya-e0804n4:249_14": "mettāyati,",
  "anya-e0804n4:249_15": "karuṇāyati,",
  "anya-e0804n4:249_16": "mamāyati” iccevamādayo ca “chattīyati,",
  "anya-e0804n4:249_17": "vatthīyati,",
  "anya-e0804n4:249_18": "parikkhārīyati,",
  "anya-e0804n4:249_19": "dhanīyati,",
  "anya-e0804n4:249_20": "paṭīyati” iccevamādayo ca “atihatthayati,",
  "anya-e0804n4:249_21": "upavīṇayati,",
  "anya-e0804n4:249_22": "daḷhayati,",
  "anya-e0804n4:249_23": "pamāṇayati,",
  "anya-e0804n4:249_24": "kusalayati,",
  "anya-e0804n4:249_25": "visuddhayati” iccevamādayo ca dhātuvasena anipphannāyeva nāma vuccanti.",
  "anya-e0804n4:250_0": "Tattha “pabbatāyatī”tiādīsu saṅgho pabbatamiva attānamācarati pabbatāyati,",
  "anya-e0804n4:250_1": "evaṁ samuddāyati.",
  "anya-e0804n4:250_2": "Saddo cicciṭamiva attānamācarati cicciṭāyati.",
  "anya-e0804n4:250_3": "Vatthu dhūmamiva attānamācarati dhūmāyati.",
  "anya-e0804n4:250_4": "Saddo duddubhaiti ācarati duddubhāyati,",
  "anya-e0804n4:250_5": "bhikkhu mettāyati,",
  "anya-e0804n4:250_6": "tathā karuṇāyati.",
  "anya-e0804n4:250_7": "“Mama ida”nti gaṇhati mamāyati.",
  "anya-e0804n4:250_8": "Achattaṁ chattamiva ācarati chattīyati.",
  "anya-e0804n4:250_9": "Aputtaṁ puttamiva ācarati puttīyati,",
  "anya-e0804n4:250_10": "sissaṁ ācariyo,",
  "anya-e0804n4:250_11": "attano pattamicchati pattīyati.",
  "anya-e0804n4:250_12": "Evaṁ vatthīyati,",
  "anya-e0804n4:250_13": "parikkhārīyati,",
  "anya-e0804n4:250_14": "cīvarīyati,",
  "anya-e0804n4:250_15": "dhanīyati, paṭīyati.",
  "anya-e0804n4:250_16": "Hatthinā atikkamati atihatthayati.",
  "anya-e0804n4:250_17": "Vīṇāya upagāyati upavīṇayati.",
  "anya-e0804n4:250_18": "Daḷhaṁ karoti vīriyaṁ daḷhayati.",
  "anya-e0804n4:250_19": "Pamāṇaṁ karoti pamāṇayati.",
  "anya-e0804n4:250_20": "Kusalaṁ pucchati kusalayati.",
  "anya-e0804n4:250_21": "Visuddhā hoti ratti visuddhāyati.",
  "anya-e0804n4:251_0": "Tatrāyaṁ padamālā –",
  "anya-e0804n4:251_1": "“pabbatāyati,",
  "anya-e0804n4:251_2": "pabbatāyanti.",
  "anya-e0804n4:251_3": "Pabbatāyasi,",
  "anya-e0804n4:251_4": "pabbatāyatha.",
  "anya-e0804n4:251_5": "Pabbatāyāmi,",
  "anya-e0804n4:251_6": "pabbatāyāmā”ti iminā nayena aṭṭhannaṁ vibhattīnaṁ vasena sesaṁ sabbaṁ yojetabbaṁ,",
  "anya-e0804n4:251_7": "evaṁ “samuddāyati,",
  "anya-e0804n4:251_8": "chattīyatī”tiādīsu.",
  "anya-e0804n4:251_9": "Tatra kāritavasenapi “pabbatāyantaṁ payojayati pabbatāyati,",
  "anya-e0804n4:251_10": "puttiyantaṁ payojayati puttīyati” iccādi padasiddhi bhavati.",
  "anya-e0804n4:251_11": "Ayaṁ pana padamālā –",
  "anya-e0804n4:251_12": "pabbatāyati,",
  "anya-e0804n4:251_13": "pabbatāyanti.",
  "anya-e0804n4:251_14": "Pabbatāyasi.",
  "anya-e0804n4:251_15": "Sesaṁ yojetabbaṁ.",
  "anya-e0804n4:251_16": "Iccevaṁ dhātuvasena nipphannānipphannapadāni vibhāvitāni.",
  "anya-e0804n4:252_0": "Idāni dhātugaṇalakkhaṇaṁ,",
  "anya-e0804n4:252_1": "adhātulakkhaṇaṁ,",
  "anya-e0804n4:252_2": "kāritapaccayayogaṁ,",
  "anya-e0804n4:252_3": "sakāritekakammadvikammatikammapadaṁ,",
  "anya-e0804n4:252_4": "ūhanīyarūpagaṇaṁ,",
  "anya-e0804n4:252_5": "dhātūnaṁ ekagaṇikadvigaṇikategaṇikapadaṁ,",
  "anya-e0804n4:252_6": "suddhakattuhetukattupadarūpaṁ,",
  "anya-e0804n4:252_7": "kammabhāvapadarūpaṁ,",
  "anya-e0804n4:252_8": "ekakāritadvikāritapadaṁ,",
  "anya-e0804n4:252_9": "akāritadvikammakapadañca sabbametaṁ yathārahaṁ kathayāma.",
  "anya-e0804n4:253_0": "Tatra sabbadhātukanissite suddhakattuppayoge suddhassaradhātuto vā ekassarato vā anekassarato vā apaccayassa",
  "anya-e0804n4:253_1": "parabhāvo bhūvādigaṇalakkhaṇaṁ sāmaññalakkhaṇavasena,",
  "anya-e0804n4:253_2": "visesalakkhaṇavasena pana ākhyātatte ikārantānekassaradhātuto saha apaccayena niccaṁ niggahītāgamanañca",
  "anya-e0804n4:253_3": "nāmikatte niggahītāgamanamattañca bhūvādigaṇalakkhaṇaṁ.",
  "anya-e0804n4:253_4": "Ākyātatte kattari dhātūhi apaccayena saddhiṁniyatavasena niggahītāgamanaṁ rudhādigaṇalakkhaṇaṁ sāmaññalakkhaṇavasena,",
  "anya-e0804n4:253_5": "visesalakkhaṇavasena pana ākhyātatte kattari dhātūhi ivaṇṇekārokārapaccayehi saddhiṁ niyatavasena niggahītāgamanañca",
  "anya-e0804n4:253_6": "nāmakatte aniyatavasena niggahītāgamanamattañca rudhādigaṇalakkhaṇaṁ.",
  "anya-e0804n4:253_7": "Kattari dhātūhi ādesalābhālābhino yapaccayassa parabhāvo divādigaṇalakkhaṇaṁ.",
  "anya-e0804n4:253_8": "Kattari dhātūhi yathārahaṁ ṇu ṇā uṇāpaccayānaṁ parabhāvo svādigaṇalakkhaṇaṁ.",
  "anya-e0804n4:253_9": "Kattari dhātūhi nāpaccayassa parabhāvo kiyādigaṇalakkhaṇaṁ.",
  "anya-e0804n4:253_10": "Kattari dhātūhi ākhyātatte appakatarappayogavasena nāmikatte pacurappayogavasena ppaṇhāpaccayānaṁ parabhāvo gahādigaṇalakkhaṇaṁ.",
  "anya-e0804n4:253_11": "Kattari dhātūhi yathāsambhavaṁ oyirappaccayānaṁ parabhāvo tanādigaṇalakkhaṇaṁ.",
  "anya-e0804n4:253_12": "Ākhyātatte kattari dhātūhi sabbathā ṇeṇayappaccayānaṁ parabhāvo curādigaṇalakkhaṇaṁ sāmaññalakkhaṇavasena,",
  "anya-e0804n4:253_13": "visesalakkhaṇavasena pana ākhyātatte ikārantadhātuto saha ṇe ṇayapaccayehi niccaṁ niggahītāgamanañca",
  "anya-e0804n4:253_14": "nāmikatte niggahītāgamanamattañca curādigaṇalakkhaṇaṁ.",
  "anya-e0804n4:253_15": "Gaṇasūcakānaṁ paccayānamaparattaṁ adhātulakkhaṇaṁ.",
  "anya-e0804n4:253_16": "Iti dhātugaṇalakkhaṇamadhātulakkhaṇaṁ vibhāvitaṁ.",
  "anya-e0804n4:254_0": "Kāritapaccayassa yoge “ṇe ṇayo ṇāpe ṇāpayo cā”ti ime cattāro kāritapaccayā.",
  "anya-e0804n4:255_0": "Ṇe ṇayāsuṁ uvaṇṇantā,",
  "anya-e0804n4:256_0": "Ādantā pacchimā duve;",
  "anya-e0804n4:257_0": "Sesato caturodve vā,",
  "anya-e0804n4:258_0": "Ṇayoyeva adhātuto.",
  "anya-e0804n4:259_0": "Tatra sāveti, sāvayati. Bhāveti, bhāvayati, obhāseti, obhāsayati. Imāni kārite uvaṇṇantadhāturūpāni.",
  "anya-e0804n4:260_0": "Dāpeti, dāpayati. Hāpeti, hāpayati. Nhāpeti, nhāpayati. Nahāpeti, nahāpayati. Ākārantadhāturūpāni.",
  "anya-e0804n4:261_0": "Soseti, sosayati. Sosāpeti, sosāpayati. Ghosāpeti, ghosāpayati. Akārantadhāturupāni.",
  "anya-e0804n4:262_0": "Maggo saṁsārato lokaṁ ñāpeti, ñāpayati.",
  "anya-e0804n4:262_1": "Idhāturūpāni niggacchāpetīti etesamattho.",
  "anya-e0804n4:262_2": "Imāni hi nipubbāya idhātuyā vasena sambhūtāni hetukatturūpāni.",
  "anya-e0804n4:262_3": "Tathā hi suddhakattubhāvena maggo sayaṁ ñāyati,",
  "anya-e0804n4:262_4": "saṁsārato niggacchatīti ñāyoti vuccati.",
  "anya-e0804n4:263_0": "Pāveti, pāvayati,",
  "anya-e0804n4:263_1": "udhāturūpāni.",
  "anya-e0804n4:263_2": "Vadāpetīti etesamattho.",
  "anya-e0804n4:263_3": "Imāni hi papubbāya udhātuyā vasena sambhūtāni hetukatturūpāni.",
  "anya-e0804n4:263_4": "Tathā hi “yo ātumānaṁ sayameva pāvā”ti suddhakattupadaṁ āhaccabhāsitaṁ dissati.",
  "anya-e0804n4:264_0": "Khepeti,",
  "anya-e0804n4:264_1": "khepayati. Kaṅkheti,",
  "anya-e0804n4:264_2": "kaṅkhayati,",
  "anya-e0804n4:264_3": "kaṅkhāpeti,",
  "anya-e0804n4:264_4": "kaṅkhāpayati.",
  "anya-e0804n4:264_5": "Ācikkhāpeti,",
  "anya-e0804n4:264_6": "ācikkhāpayati.",
  "anya-e0804n4:264_7": "Ivaṇṇantadhāturūpāni.",
  "anya-e0804n4:265_0": "Khiyeti, khiyayati. Milāyeti, milāyayati. Ekārantadhāturūpāni.",
  "anya-e0804n4:266_0": "Siyeti, siyayati. Okārantadhāturūpāni.",
  "anya-e0804n4:267_0": "Pabbatāyāyati,",
  "anya-e0804n4:267_1": "puttiyāyati.",
  "anya-e0804n4:267_2": "Adhātunissitāni rūpāni.",
  "anya-e0804n4:267_3": "Iminā nayena sesāni avuttānipi rūpāni sakkā viññātuṁ viññunā pāḷinayaññunāti vitthāro na dassito.",
  "anya-e0804n4:267_4": "Iti kāritapaccayayogo saṅkhepena vibhāvito.",
  "anya-e0804n4:268_0": "Idāni sakāritekakammādīni brūma –",
  "anya-e0804n4:269_0": "Akammakā ekakammā, dvikammā vāpi honti hi;",
  "anya-e0804n4:270_0": "Kāritapaccaye laddhe, sakammā ca dvikammakā.",
  "anya-e0804n4:271_0": "Sayaṁ sodheti so bhūmiṁ, sodhāpeti paremahiṁ;",
  "anya-e0804n4:272_0": "Naraṁ kammaṁ kārayati, viññeyyaṁ kamato idaṁ.",
  "anya-e0804n4:273_0": "Dvikammikā sambhavanti, tikammā ettha dīpaye;",
  "anya-e0804n4:274_0": "“Issaro sevakaṁ gāmaṁ, ajaṁ nāyeti” iccapi.",
  "anya-e0804n4:275_0": "“Naro narena vā gāmaṁ, ajaṁ nāyeti”iccapi;",
  "anya-e0804n4:276_0": "Kammatthadīpakaṁyeva, karaṇaṁ ettha icchitaṁ.",
  "anya-e0804n4:277_0": "Iti sakāritekakammādīni vibhāvitāni.",
  "anya-e0804n4:278_0": "Idāni ūhanīyarūpagaṇaṁ brūma – hoti, bhoti, sambhoti,",
  "anya-e0804n4:278_1": "idaṁ bhūvādirūpaṁ. Sumbhoti,",
  "anya-e0804n4:278_2": "parisumbhoti,",
  "anya-e0804n4:278_3": "idaṁ rudhādigūpaṁ. Nindati,",
  "anya-e0804n4:278_4": "vinindati, bandhati,",
  "anya-e0804n4:278_5": "idaṁ bhūvādirūpaṁ. Chindati, bhindati, rundhati,",
  "anya-e0804n4:278_6": "idaṁ rudhādirūpaṁ. Deti, neti, vadeti, anveti,",
  "anya-e0804n4:278_7": "idaṁ bhūvādirūpaṁ. Rundheti,",
  "anya-e0804n4:278_8": "paṭirundheti,",
  "anya-e0804n4:278_9": "idaṁ rudhādirūpaṁ. Buddheti,",
  "anya-e0804n4:278_10": "palibuddheti,",
  "anya-e0804n4:278_11": "idaṁ curādirūpaṁ. Jayati, sayati, palāyati, milāyati, gāyati,",
  "anya-e0804n4:278_12": "idaṁ bhūvādirūpaṁ. Hāyati, sāyati, nhāyati,",
  "anya-e0804n4:278_13": "idaṁ divādirūpaṁ.",
  "anya-e0804n4:278_14": "Kathayati,",
  "anya-e0804n4:278_15": "cintayati,",
  "anya-e0804n4:278_16": "bhājayati,",
  "anya-e0804n4:278_17": "idaṁ curādirūpaṁ. Gabbati,",
  "anya-e0804n4:278_18": "pagabbati,",
  "anya-e0804n4:278_19": "idaṁ bhūvādirūpaṁ. Kubbati, krubbati,",
  "anya-e0804n4:278_20": "idaṁ tanādirūpaṁ. Hinoti, cinoti,",
  "anya-e0804n4:278_21": "idaṁ svādirūpaṁ. Tanoti, sanoti, karoti,",
  "anya-e0804n4:278_22": "idaṁ tanādirūpaṁ. Cinteti,",
  "anya-e0804n4:278_23": "cintayati,",
  "anya-e0804n4:278_24": "idaṁ katturūpañceva hetukatturūpañca. Kanteti,",
  "anya-e0804n4:278_25": "kantayati,",
  "anya-e0804n4:278_26": "idaṁ hetukatturūpameva.",
  "anya-e0804n4:278_27": "Bhakkheti,",
  "anya-e0804n4:278_28": "bhakkhayati, vādeti, vādayati,",
  "anya-e0804n4:278_29": "idaṁ suddhakatturūpañceva hetukatturūpañca.",
  "anya-e0804n4:278_30": "Miyyatīti kattupadañceva kammapadañca.",
  "anya-e0804n4:278_31": "Bhāvethāti bahuvacanañceva ekavacanañca.",
  "anya-e0804n4:278_32": "Saṁyamissanti anāgatavacanañceva atītavacanañca.",
  "anya-e0804n4:278_33": "Anusāsatīti ākhyātañceva nāmikañca.",
  "anya-e0804n4:278_34": "Gacchaṁ vidhamaṁ nikkhaṇanti nāmikañceva ākhyātañca.",
  "anya-e0804n4:278_35": "Ettha ākhyātatte gacchanti anāgatavacanaṁ,",
  "anya-e0804n4:278_36": "vidhamanti atītavacanaṁ,",
  "anya-e0804n4:278_37": "nikhaṇanti parikappavacanaṁ,",
  "anya-e0804n4:278_38": "sabbaṁ vā etaṁ padaṁ anāgatādhivacanantipi vattuṁ vaṭṭateva.",
  "anya-e0804n4:278_39": "Iminā nayena aññānipi ūhanīyapadāni nānappakārato yojetabbāni.",
  "anya-e0804n4:278_40": "Imāni padāni dubbiññeyyavisesāni mandabuddhīnaṁ sammohakarāni ācariyapācariye payirupāsitvā vedanīyānīti ūhanīyarūpagaṇo vibhāvito.",
  "anya-e0804n4:279_0": "Idāni ekagaṇikādīni vadāma –",
  "anya-e0804n4:279_1": "dhā dhāraṇe,",
  "anya-e0804n4:279_2": "bhūvādigaṇikavasenāyaṁ ekagaṇikā sakammikā dhātu.",
  "anya-e0804n4:279_3": "Bhagavā sakalalokassa hitaṁ dadhāti vidadhāti,",
  "anya-e0804n4:279_4": "puriso atthaṁ saṁvidheti,",
  "anya-e0804n4:279_5": "nidhiṁ nidheti,",
  "anya-e0804n4:279_6": "imāni suddhakattari bhavanti.",
  "anya-e0804n4:279_7": "“Saṁvidhāpeti,",
  "anya-e0804n4:279_8": "vidhāpetī”ti imāni hetukattari bhavanti.",
  "anya-e0804n4:279_9": "Kamme pana bhāve ca “anuvidhīyatī”tiādīni bhavanti.",
  "anya-e0804n4:279_10": "Tathā hi kamme “nidhi nāma nidhīyatī”ti ca “dhīyati dhapiyatīti dheyya”nti ca rūpāni dissanti.",
  "anya-e0804n4:279_11": "Tattha kamme “kammaṁ sattehi anuvidhiyyati,",
  "anya-e0804n4:279_12": "kammāni sattehi anuvidhiyyanti.",
  "anya-e0804n4:279_13": "Bho kamma tvaṁ sattehi anuvidhiyyasi,",
  "anya-e0804n4:279_14": "ahaṁ kammaṁ sattehi anuvidhiyyāmī”tiādinā yojetabbaṁ.",
  "anya-e0804n4:279_15": "Bhāve pana “satto dukkhaṁ anuvidhiyyati,",
  "anya-e0804n4:279_16": "sattā dukkhaṁ anuvidhiyyanti,",
  "anya-e0804n4:279_17": "to satta tvaṁ dukkhaṁ anuvidhiyyasī”ti yojetabbaṁ.",
  "anya-e0804n4:279_18": "Ayaṁ nayo ativiya sukhumo pāḷinayānukūlo.",
  "anya-e0804n4:280_0": "Nāmikapadatte “dhātū”tiādīni bhavanti.",
  "anya-e0804n4:280_1": "Tattha dhātūti salakkhaṇaṁ dadhāti dhāretīti dhātu.",
  "anya-e0804n4:280_2": "Aṭṭhakathāsu pana “salakkhaṇadhāraṇato dukkhavidhānato dukkhadhānato ca dhātū”ti vuttaṁ.",
  "anya-e0804n4:280_3": "Dhātūti pathavīdhātādidhātuyo.",
  "anya-e0804n4:280_4": "Tattha salakkhaṇadhāraṇatoti yathā titthiyaparikappito pakati attāti evamādiko sabhāvato natthi,",
  "anya-e0804n4:280_5": "na evametā,",
  "anya-e0804n4:280_6": "etā pana salakkhaṇaṁ sabhāvaṁ dhārentīti dhātuyo.",
  "anya-e0804n4:280_7": "Dukkhavidhānatoti dukkhassa vidahanato.",
  "anya-e0804n4:280_8": "Etā hi dhātuyo kāraṇabhāvena vavatthitā hutvā yathā ayalohādidhātuyo ayalohādianekappakāraṁ saṁsāradukkhaṁ vidahanti.",
  "anya-e0804n4:280_9": "Dukkhadhānatoti anappakassa dukkhassa vidhānamattato avasavattanato,",
  "anya-e0804n4:280_10": "taṁ vā dukkhaṁ etāhi kāraṇabhūtāhi sattehi anuvidhīyati,",
  "anya-e0804n4:280_11": "tathāvihitañca taṁ etesveva dhīyati ṭhapiyati,",
  "anya-e0804n4:280_12": "evaṁ dukkhadhānato dhātuyo.",
  "anya-e0804n4:280_13": "Apica nijjīvaṭṭho dhātavoti gahetabbaṁ.",
  "anya-e0804n4:280_14": "Tathā hi bhagavā “cha dhātuyosaṁ bhikkhu puriso”tiādīsu jīvasaññāsamūhanatthaṁ dhātudesanaṁ akāsīti.",
  "anya-e0804n4:280_15": "Yo pana tattha amhehi bhāvaṭṭhāne “satto dukkhaṁ anuvidhiyyatī”ti tipurisamaṇḍito ekavacanabahuvacaniko paṭhamāvibhattippayogo vutto. So –",
  "anya-e0804n4:281_0": "“Dūsito giridattena, hayo sāmassa paṇḍavo;",
  "anya-e0804n4:282_0": "Porāṇaṁ pakatiṁ hitvā, tassevānuvidhiyyatī”ti ca",
  "anya-e0804n4:283_0": "“Mātā hi tava irandhati,",
  "anya-e0804n4:283_1": "vidhurassa hadayaṁ dhaniyyatī”ti ca “te saṁkilesikā dhammā pahīyissantī”ti ca imāsaṁ pāḷīnaṁ vasena sārato paccetabbo.",
  "anya-e0804n4:283_2": "Tattha paṇḍavo nāma asso giridattanāmakassa assagopakassa pakatiṁ anuvidhiyyati anukarotīti attho.",
  "anya-e0804n4:283_3": "Ettha ca yadi kattupadaṁ icchitaṁ siyā,",
  "anya-e0804n4:283_4": "“anuvidadhātī”ti pāḷi vattabbā siyā.",
  "anya-e0804n4:283_5": "Yadi kammapadaṁ icchitaṁ siyā,",
  "anya-e0804n4:283_6": "“paṇḍavenā”ti tatiyantaṁ kattupadaṁ vattabbaṁ siyā,",
  "anya-e0804n4:283_7": "evaṁ avacanena “anuvidhiyyatī”ti idaṁ bhāvapadanti siddhaṁ.",
  "anya-e0804n4:283_8": "Na kenaci ettha vattuṁ sakkā “divādigaṇe kattari vihitayapaccayassa vasena vuttaṁ idaṁ rūpa”nti,",
  "anya-e0804n4:283_9": "dhādhātuyā divādigaṇe appavattanato,",
  "anya-e0804n4:283_10": "ekantabhūvādigaṇikattā ca.",
  "anya-e0804n4:283_11": "Dutiyappayoge pana yadi kattupadaṁ icchitaṁ siyā,",
  "anya-e0804n4:283_12": "“dhanute”ti pāḷi vattabbā siyā.",
  "anya-e0804n4:283_13": "Yadi kammapadaṁ icchitaṁ siyā,",
  "anya-e0804n4:283_14": "“dhātuyā”ti vattabbaṁ siyā.",
  "anya-e0804n4:283_15": "Evaṁ avacanena “dhaniyyatī”ti idampi bhāvapadanti siddhaṁ.",
  "anya-e0804n4:283_16": "Ettha “dhaniyyatīti pattheti,",
  "anya-e0804n4:283_17": "icchatīti attho”ti aṭṭhakathāyaṁ vuttaṁ.",
  "anya-e0804n4:283_18": "“Dhanu yācane”ti dhātu esā ekantena tanādigaṇeyeva vattati.",
  "anya-e0804n4:283_19": "Tatiyappayoge “pahīyissantī”ti yadi bhūvādigaṇe “hā cāge”ti dhātuyā rūpaṁ siyā,",
  "anya-e0804n4:283_20": "kattari “pajahissantī”ti rūpaṁ siyā,",
  "anya-e0804n4:283_21": "“kasmā no pajahissatī”ti ettha viya.",
  "anya-e0804n4:283_22": "Kammapadaṁ pana “pajahiyissantī”ti siyā.",
  "anya-e0804n4:283_23": "Yasmā “pahīyissantī”ti idaṁ divādigaṇe “hā parihāniya”nti dhātuyā rūpattā “pahāyissantī”ti kattupadarūpaṁ siyā “ājañño kurute vegaṁ,",
  "anya-e0804n4:283_24": "hāyanti tattha vaḷavā”ti akammakassa kattupadarūpassa dassanato,",
  "anya-e0804n4:283_25": "tasmā “pahāyissantī”ti avatvā “pahīyissantī”ti vacanena yapaccayo bhāve vattatīti ñāyati.",
  "anya-e0804n4:284_0": "Keci panettha vadeyyuṁ “so pahīyissati.",
  "anya-e0804n4:284_1": "Te saṁkilesikā dhammā pahīyissanti.",
  "anya-e0804n4:284_2": "Rūpaṁ vibhaviyyati.",
  "anya-e0804n4:284_3": "Aggijāhi pubbeva bhūyate’tiādīsu yapaccayo kammeyeva vihito, na bhāve.",
  "anya-e0804n4:284_4": "Kammakattuvasena hi ime payogā daṭṭhabbā,",
  "anya-e0804n4:284_5": "sayameva pīyate pānīyaṁ,",
  "anya-e0804n4:284_6": "sayameva kaṭo kariyateti payogā viyā”ti. Taṁ na,",
  "anya-e0804n4:284_7": "evañhi sati “pajahiyissantī”tiādīni sakammakadhāturūpāni vattabbāni “pīyate kariyate”ti rūpāni viya.",
  "anya-e0804n4:284_8": "Ettha pana bhāvaṭṭhāne kattuno ṭhitabhāvo heṭṭhā nānappakārena dassitoti na vutto.",
  "anya-e0804n4:284_9": "Ye saddasatthe mataṁ gahetvā sāsanikā garū bhāve adabbavuttino bhāvassekattā ekavacanameva,",
  "anya-e0804n4:284_10": "tañca paṭhamapurisasseva “bhūyate devadattena devadattena sampattiṁ anubhavananti attho”ti payogañca tadatthayojanañca vadanti.",
  "anya-e0804n4:284_11": "Tesaṁ taṁ vacanaṁ pāḷiyā,",
  "anya-e0804n4:284_12": "aṭṭhakathādīhi ca na sameti,",
  "anya-e0804n4:284_13": "tasmā yathāvuttoyevattho āyasmantehi dhāretabbo.",
  "anya-e0804n4:285_0": "Jara roge. Jarati,",
  "anya-e0804n4:285_1": "jariyyati.",
  "anya-e0804n4:285_2": "Jaravayohāniyaṁ. Jīrati, jiyyati.",
  "anya-e0804n4:285_3": "Imā dvepi bhūvādi gaṇikavasena ekagaṇikā.",
  "anya-e0804n4:285_4": "Tāsaṁ ayaṁ sādhāraṇarūpavibhāvanā.",
  "anya-e0804n4:285_5": "“Yena ca santappati,",
  "anya-e0804n4:285_6": "yena ca jariyyatī”tiādi.",
  "anya-e0804n4:285_7": "Tattha yena ca jariyyatīti yena tejogatena kupitena ayaṁ kāyo ekāhikādijararogena jariyyati jarati.",
  "anya-e0804n4:285_8": "Atha vā yena ca jariyati yena ayaṁ kāyo jīrati indriyavekalyataṁ balakkhayaṁ palitavalitādiñca pāpuṇāti.",
  "anya-e0804n4:286_0": "Mara pāṇacāge.",
  "anya-e0804n4:286_1": "Bhūvādigaṇikoyaṁ akammako ca.",
  "anya-e0804n4:286_2": "Satto marati, miyyati.",
  "anya-e0804n4:286_3": "Kiñcāpi ayaṁ dhātu “mara pāṇacāge”ti vacanato sakammako viya dissati,",
  "anya-e0804n4:286_4": "tathāpi “putto marati.",
  "anya-e0804n4:286_5": "Kicchaṁ vatāyaṁ loko āpanno jāyati ca jiyyati ca miyyati cā”ti evamādīnaṁ kammarahitappayogānaṁ dassanato akammakoyevāti daṭṭhabbaṁ.",
  "anya-e0804n4:286_6": "Atthayojanānayena pana maratīti pāṇaṁ cajatīti kammaṁ ānetvā kathetuṁ labbhati. “Marati,",
  "anya-e0804n4:286_7": "miyatī”ti imāni suddhakattupadāni,",
  "anya-e0804n4:286_8": "“satto sattaṁ māreti, mārayati, mārāpeti,",
  "anya-e0804n4:286_9": "mārāpayatī”ti imāni kāritapadasaṅkhātāni hetukattupadāni.",
  "anya-e0804n4:286_10": "Ettha ca yo amataṁ sattaṁ maraṇaṁ pāpeti,",
  "anya-e0804n4:286_11": "so vadhako māreti mārayati mārāpeti mārāpayatīti ca vuccati.",
  "anya-e0804n4:286_12": "Satto sattehi māriyati mārāpiyatīti imāni kammapadāni.",
  "anya-e0804n4:286_13": "Bhāvapadamappasiddhaṁ.",
  "anya-e0804n4:286_14": "Evamaññatrāpi pasiddhatā ca appasiddhatā ca upaparikkhitabbā.",
  "anya-e0804n4:287_0": "Khāda bhakkhaṇe.",
  "anya-e0804n4:287_1": "Ayaṁ pana bhūvādigaṇikavasena ekagaṇiko sakammako dhātu. Khādati,",
  "anya-e0804n4:287_2": "saṅkhādati,",
  "anya-e0804n4:287_3": "imāni suddhakattupadāni.",
  "anya-e0804n4:287_4": "Puriso purisena purisaṁ vā pūvaṁ khādeti khādayati khādāpeti khādāpayati,",
  "anya-e0804n4:287_5": "imāni hetukattupadāni.",
  "anya-e0804n4:287_6": "Ettha ca yo akhādantaṁ khādantaṁ vā khādāhīti payojeti,",
  "anya-e0804n4:287_7": "so khādāpako khādeti khādayati khādāpeti khādāpayatīti ca vuccati. Khajjati,",
  "anya-e0804n4:287_8": "saṁkhajjati,",
  "anya-e0804n4:287_9": "saṅkhādiyati.",
  "anya-e0804n4:287_10": "Imāni kammapadāni.",
  "anya-e0804n4:287_11": "Atrapanāyaṁ pāḷi “atītaṁ pāhaṁ addhānaṁ rūpena khajjiṁ,",
  "anya-e0804n4:287_12": "seyyathāpāhaṁ etarahi paccuppannena rūpena khajjāmi.",
  "anya-e0804n4:287_13": "Ahañceva kho pana anāgataṁ rūpaṁ abhinandeyyaṁ,",
  "anya-e0804n4:287_14": "anāgatenapāhaṁ rūpena khajjeyyaṁ,",
  "anya-e0804n4:287_15": "seyyathāpetarahi khajjāmī”ti.",
  "anya-e0804n4:287_16": "Bhāvapadaṁ na labbhati sakammakattā imassa dhātussa.",
  "anya-e0804n4:287_17": "Bhūvādigaṇo.",
  "anya-e0804n4:287_18": "Ayaṁ nāmadhātu ekantarudhādigaṇikoti appasiddho.",
  "anya-e0804n4:288_0": "Divādigaṇe tā pālane.",
  "anya-e0804n4:288_1": "Lokaṁ tāyati santāyati.",
  "anya-e0804n4:288_2": "Imāni sakammakāni suddhakattupadāni.",
  "anya-e0804n4:288_3": "Hetukattupadaṁ pana kammapadañca bhāvapadañca appasiddhāni.",
  "anya-e0804n4:289_0": "Sudha saṁsuddhiyaṁ.",
  "anya-e0804n4:289_1": "Cittaṁ sujjhati visujjhati.",
  "anya-e0804n4:289_2": "Imāni akammakāni suddhakattupadāni. Sodheti,",
  "anya-e0804n4:289_3": "sodhayati,",
  "anya-e0804n4:289_4": "sodhāpeti,",
  "anya-e0804n4:289_5": "sodhāpayati,",
  "anya-e0804n4:289_6": "imāni hetukatturūpāni.",
  "anya-e0804n4:289_7": "Ettha ca yo asuddhaṁ ṭhānaṁ suddhaṁ karoti,",
  "anya-e0804n4:289_8": "so sodhako sodheti,",
  "anya-e0804n4:289_9": "sodhayatīti vuccati,",
  "anya-e0804n4:289_10": "esa nayo aññatrāpi īdisesu ṭhānesu.",
  "anya-e0804n4:289_11": "Yo pana asuddhaṭṭhānaṁ sayaṁ asodhetvā “tvaṁ sodhehī”ti aññaṁ payojeti,",
  "anya-e0804n4:289_12": "so sodhāpako sodhāpeti sodhāpayatīti vuccati.",
  "anya-e0804n4:289_13": "Esa nayo aññatrāpi īdisesu ṭhānesu.",
  "anya-e0804n4:289_14": "Tathā hi “kāreti, kārayati, kārāpeti,",
  "anya-e0804n4:289_15": "kārāpayatī”tiādīsu ayaṁ nayo na labbhati,",
  "anya-e0804n4:289_16": "evaṁ labbhamānanayo ca alabbhamānanayo ca sabbattha upaparikkhitabbo.",
  "anya-e0804n4:289_17": "Imā panettha pāḷiyo –",
  "anya-e0804n4:290_0": "“Paccantadesavisaye, nimantetvā tathāgataṁ;",
  "anya-e0804n4:291_0": "Tassa āgamanaṁ maggaṁ, sodhenti tuṭṭhamānasā”ti ca",
  "anya-e0804n4:292_0": "“Maggaṁ sodhemahaṁ tadā”ti ca.",
  "anya-e0804n4:292_1": "Imā hi pāḷiyo sahatthā sodhanaṁ sandhāya vuttā.",
  "anya-e0804n4:292_2": "“Āyasmā pilindavaccho rājagahe pabbhāraṁ sodhāpeti leṇaṁ kattukāmo”ti pana pāḷi,",
  "anya-e0804n4:292_3": "“kiṁ bhante thero kārāpetī”ti,",
  "anya-e0804n4:292_4": "“pabbhāraṁ mahārāja sodhāpemi leṇaṁ kattakāmo”ti ca pāḷi.",
  "anya-e0804n4:292_5": "Imā parehi sodhāpanaṁ sandhāya vuttā.",
  "anya-e0804n4:292_6": "“Kassa sodhiyati maggo”ti idaṁ kammapadaṁ,",
  "anya-e0804n4:292_7": "bhāvapadaṁ pana appasiddhaṁ.",
  "anya-e0804n4:292_8": "Iminā nayena yāva curādigaṇā yojetabbaṁ.",
  "anya-e0804n4:293_0": "Dvigaṇikatte subha sobhe.",
  "anya-e0804n4:293_1": "Sobhati vatāyaṁ puriso.",
  "anya-e0804n4:293_2": "Subha pahāre.",
  "anya-e0804n4:293_3": "Yo no gāvova sumbhati sumbhoti iccapi dissati.",
  "anya-e0804n4:293_4": "“Sumbhotī”ti ca kaccāyanamate rūpaṁ,",
  "anya-e0804n4:293_5": "imāni kattupadāni.",
  "anya-e0804n4:293_6": "Nagaraṁ sobheti,",
  "anya-e0804n4:293_7": "sobhayati.",
  "anya-e0804n4:293_8": "Puriso purise coraṁ sumbheti,",
  "anya-e0804n4:293_9": "sumbhayati,",
  "anya-e0804n4:293_10": "sumbhāpeti,",
  "anya-e0804n4:293_11": "sumbhāpayati.",
  "anya-e0804n4:293_12": "Imāni hetukattupadāni.",
  "anya-e0804n4:293_13": "Kammabhāvapadāni labbhamānālabbhamānavasena yathāsambhavaṁ yojetabbāni.",
  "anya-e0804n4:293_14": "Bhūvādirudhādigaṇikarūpāni.",
  "anya-e0804n4:294_0": "Paca pāke.",
  "anya-e0804n4:294_1": "Puriso bhattaṁ pacati.",
  "anya-e0804n4:294_2": "Nerayiko niraye paccati.",
  "anya-e0804n4:294_3": "Kammaṁ paccati.",
  "anya-e0804n4:294_4": "Bhattaṁ paccati.",
  "anya-e0804n4:294_5": "Pāramiyo paripaccanti.",
  "anya-e0804n4:294_6": "Phalāni paripaccanti,",
  "anya-e0804n4:294_7": "pakkāni hontīti attho.",
  "anya-e0804n4:294_8": "Garavo pana –",
  "anya-e0804n4:295_0": "Ñāṇayuttavaraṁ tattha, datvā sandhiṁ tihetukaṁ;",
  "anya-e0804n4:296_0": "Pacchā paccati pākānaṁ, pavatte aṭṭhake duveti ca –",
  "anya-e0804n4:297_0": "“Asaṅkhāraṁ sasaṅkhāra-",
  "anya-e0804n4:297_1": "vipākāni na paccatī”ti ca evaṁ pacatipadassa dvigaṇikarūpassa sakammakattaṁ icchanti.",
  "anya-e0804n4:297_2": "Evaṁ pana sāṭṭhakathe tepiṭake buddhavacane kuto labbhā.",
  "anya-e0804n4:297_3": "Tepiṭake hi buddhavacane “kappaṁ nirayamhi paccati.",
  "anya-e0804n4:297_4": "Yāva pāpaṁ na paccati.",
  "anya-e0804n4:297_5": "Nirayamhi apacci so”ti evaṁ akammakattaṁyeva dissati.",
  "anya-e0804n4:297_6": "Ettha vadeyyuṁ “nanu paca pāke’ti ayaṁ dhātu sakammako,",
  "anya-e0804n4:297_7": "tena ‘paccatī’ti padassa divādigaṇikarūpassapi sato sakammakattaṁ yujjati,",
  "anya-e0804n4:297_8": "tasmāyeva ‘paccati pākānaṁ pavatte aṭṭhake duve’tiādīsu vutta”nti.",
  "anya-e0804n4:297_9": "Ettha vuccate –",
  "anya-e0804n4:297_10": "yathā “chidi dvidhākaraṇe,",
  "anya-e0804n4:297_11": "bhidi vidāraṇe”ti dhātūnaṁ rudhādigaṇe pavattānaṁ “rukkhaṁ chindati,",
  "anya-e0804n4:297_12": "bhittiṁ bhindatī”ti rūpapadānaṁ sakammakattepi sati divādigaṇaṁ pattānaṁ tesaṁ dhātūnaṁ “udakaṁ chijjati,",
  "anya-e0804n4:297_13": "ghaṭo bhijjatī”ti rūpapadāni akammakāniyeva bhavanti,",
  "anya-e0804n4:297_14": "yathā bhūvādigaṇe pavattassa pacadhātussa “bhattaṁ pacatī”ti rūpapadassa sakammakattepi sati divādigaṇaṁ pattassa “niraye paccati,",
  "anya-e0804n4:297_15": "kammāni vipaccantī”ti rūpapadāni akammakāniyeva bhavanti.",
  "anya-e0804n4:298_0": "Athāpi vadeyyuṁ “nanu ca bho yathā ‘āsavehi cittāni vimucciṁsū’ti ettha “āsavato cittāni vimucciṁsū’ti",
  "anya-e0804n4:298_1": "ca ‘āsavehi kattubhūtehi cittāni vimucciṁsū’ti ca evaṁ divādigaṇikassa dhātussa ‘vimucciṁsū’ti rūpapadassa",
  "anya-e0804n4:298_2": "akammakattañca sakammakattañca bhavati,",
  "anya-e0804n4:298_3": "tathā ‘niraye paccati,",
  "anya-e0804n4:298_4": "kammāni vipaccantī’ti ca akammakattenapi bhavitabbaṁ.",
  "anya-e0804n4:298_5": "‘Paccati pākānaṁ pavatte aṭṭhake duve,",
  "anya-e0804n4:298_6": "asaṅkhāraṁ sasaṅkhāravipākāni na paccatī’ti sakammakattenapi bhavitabba”nti.",
  "anya-e0804n4:298_7": "Akammakatteneva bhavitabbaṁ,",
  "anya-e0804n4:298_8": "na sakammakattena,",
  "anya-e0804n4:298_9": "“paccati pākāna”ntiādinā vuttappayogānaṁ “āsavehi cittāni vimucciṁsū”ti payogena asamānattā.",
  "anya-e0804n4:298_10": "Tathā hettha “vimucciṁsū”ti padaṁ kammarahitakattuvācakayapaccayantampi bhavati kattusahitakammavācakayapaccayantampi.",
  "anya-e0804n4:298_11": "“Vimucciṁsū”ti imassa hi padassa kammarahitayapaccayavantattā “āsavehī”ti karaṇavacanaṁ apādānakārakavācakaṁ bhavati.",
  "anya-e0804n4:298_12": "‘Cittānī”ti paccattavacanaṁ pana kattukārakavācakaṁ bhavati.",
  "anya-e0804n4:298_13": "Tathā “vimucciṁsū”ti padassa kattusahitakammavācakattā “āsavehī”ti karaṇavacanaṁ kattukārakavācakaṁ bhavati.",
  "anya-e0804n4:298_14": "“Cittānī”ti paccattavacanaṁ pana kammakārakavācakaṁ bhavati.",
  "anya-e0804n4:298_15": "Ayaṁ nayo “paccati pākāna”ntiādinā vuttappayogesu na labbhati.",
  "anya-e0804n4:298_16": "Tathā hi tattha paccattavacanaṁ kattāraṁ vadati,",
  "anya-e0804n4:298_17": "upayogavacanaṁ kammaṁ vadatīti daṭṭhabbaṁ.",
  "anya-e0804n4:298_18": "Kārite “puriso purisena purisaṁ vā bhattaṁ pāceti pācayati pācāpeti pācāpayatī”ti ca,",
  "anya-e0804n4:298_19": "“anante bodhisambhāre,",
  "anya-e0804n4:298_20": "paripācesi nāyako”ti dassanato pana “paripāceti,",
  "anya-e0804n4:298_21": "paripācayatī”ti ca rūpāni bhavanti.",
  "anya-e0804n4:298_22": "Imāni hetukattupadāni. Kamme –",
  "anya-e0804n4:298_23": "yaññadattena odano paccate,",
  "anya-e0804n4:298_24": "bhāvapadaṁ appasiddhaṁ.",
  "anya-e0804n4:298_25": "Imāni bhūvādidivādigaṇikarūpāni.",
  "anya-e0804n4:298_26": "Iminā nayena aññānipi dvigaṇikarūpāni yojetabbāni.",
  "anya-e0804n4:299_0": "Tegaṇikatte su pasave.",
  "anya-e0804n4:299_1": "Hetuphalaṁ savati, pasavati.",
  "anya-e0804n4:299_2": "Su savane.",
  "anya-e0804n4:299_3": "Saddho dhammaṁ suṇoti, suṇāti.",
  "anya-e0804n4:299_4": "Su hiṁsāyaṁ.",
  "anya-e0804n4:299_5": "Yodho paccāmittaṁ sunāti.",
  "anya-e0804n4:299_6": "Imāni yathākkamaṁ bhūvādisvādikiyādigaṇikāni kattupadāni.",
  "anya-e0804n4:299_7": "Tathā hetunā phalaṁ saviyyati,",
  "anya-e0804n4:299_8": "unnādasaddo pathavīundriyasaddo viya suyyati.",
  "anya-e0804n4:299_9": "Yodhena paccamitto suniyyati.",
  "anya-e0804n4:299_10": "Imāni kammapadāni.",
  "anya-e0804n4:299_11": "Bhāvapadaṁ na labbhati sakammakattā imesaṁ dhātūnaṁ.",
  "anya-e0804n4:299_12": "Iminā nayena aññānipi tegaṇikarūpāni upaparikkhitvā yojetabbāni.",
  "anya-e0804n4:299_13": "Atra panāyaṁ nayavibhāvanā –",
  "anya-e0804n4:300_0": "Bhvādirudhādikā dhātū, svādidivādikā tathā;",
  "anya-e0804n4:301_0": "Rudhādikadivādiṭṭhā, bhūvādikacurādikā.",
  "anya-e0804n4:302_0": "Bhūvādikagahādiṭṭhā, bhvādisvādikiyādikā;",
  "anya-e0804n4:303_0": "Evamādippabhedehi, vitthārentu vicakkhaṇā.",
  "anya-e0804n4:304_0": "Iccevaṁ saṅkhepato yathārahaṁ ekagaṇikadvigaṇikategaṇikavasena suddhakattuhetukattukammabhāvapadāni ca",
  "anya-e0804n4:304_1": "sakāritekakammāni ca sakāritadvikammāni ca sakāritatikammāni ca dassitāni.",
  "anya-e0804n4:305_0": "Idāni ekakāritadvikāritapadānaṁ vacanokāso anuppatto,",
  "anya-e0804n4:305_1": "tasmā taṁ vadāma.",
  "anya-e0804n4:305_2": "So antakammani.",
  "anya-e0804n4:305_3": "Arahattamaggo mānaṁ siyati,",
  "anya-e0804n4:305_4": "kammaṁ pariyosiyati.",
  "anya-e0804n4:305_5": "Imāni tāva suddhakattupadāni.",
  "anya-e0804n4:305_6": "Ettha mānaṁ siyatīti mānaṁ samucchindati.",
  "anya-e0804n4:305_7": "Kammaṁ pariyosiyatīti kammaṁ nipphajjati.",
  "anya-e0804n4:305_8": "Pari ava iccupasaggavasena hi idaṁ padaṁ akammakaṁ bhavati,",
  "anya-e0804n4:305_9": "attho pana “pariyosānaṁ gacchatī”ti sakammakavasena gahetabbo.",
  "anya-e0804n4:305_10": "Attanā vippakataṁ attanā pariyosāpeti.",
  "anya-e0804n4:305_11": "Idamekaṁ kāritaṁ hetukattupadaṁ.",
  "anya-e0804n4:305_12": "Ettha pana pariava iccupasaggavasena akammakabhūtassa sodhātussa laddhakāritapaccayattā ekakammameva sakāritapadaṁ bhavati.",
  "anya-e0804n4:305_13": "Attanā vippakataṁ parehi pariyosāvāpeti.",
  "anya-e0804n4:305_14": "Idaṁ dvikāritaṁ hetukattupadaṁ.",
  "anya-e0804n4:305_15": "Ettha ca pana pari ava iccupasaggavasena akammakabhūtassa sodhātussa laddhakāritapaccayadvayattā dvikammakaṁ sakāritapadaṁ bhavati.",
  "anya-e0804n4:305_16": "“Pariyosāvāpetī”ti idampi pari ava pubbasmā sodhātumhā ṇāpe ṇāpe iti paccayadvayaṁ katvā avasaddassokārañca",
  "anya-e0804n4:305_17": "katvā tato yakārāgamañca anubandhaṇakāralopañca paṭhamapaccaye pakārassa vakārañca dvīsu ca ṭhānesu pubbasaralopaṁ",
  "anya-e0804n4:305_18": "katvā nipphajjatīti daṭṭhabbaṁ.",
  "anya-e0804n4:306_0": "Idāni tā pāḷiyo atthantaraviññāpanatthaṁ āhaccadesitākārena ekato kathayāma –",
  "anya-e0804n4:306_1": "“attanā vippakataṁ attanā pariyosāpeti,",
  "anya-e0804n4:306_2": "āpatti saṅghādisesassa.",
  "anya-e0804n4:306_3": "Attanā vippakataṁ parehi pariyosāvāpeti,",
  "anya-e0804n4:306_4": "āpatti saṅghādisesassā”ti ettha “bhikkhū”ti hetukattupadaṁ ānetabbaṁ.",
  "anya-e0804n4:306_5": "Attanā vippakatanti ettha ca attanāti vippakaraṇakriyāya kattukārakavācakaṁ karaṇavacanaṁ.",
  "anya-e0804n4:306_6": "Vippakatanti kammakārakavācakaṁ upayogavacanaṁ.",
  "anya-e0804n4:306_7": "Attanā pariyosāpetīti ettha pana attanāti abyayapadabhūtena sayaṁsaddena samānatthaṁ vibhatyantapatirūpakaṁ abyayapadaṁ,",
  "anya-e0804n4:306_8": "sayaṁsaddasadisaṁ vā tatiyāvibhatyantaṁ abyayapadaṁ.",
  "anya-e0804n4:306_9": "Tathā hi “attanā pariyosāpetī”ti vuttavacanassa “sayaṁ pariyosāpetī”ti attho bhavati “attanā ca pāṇātipātī”tiādīsu viya.",
  "anya-e0804n4:306_10": "Parehi pariyosāvāpetīti ettha pana parehīti kammakārakavācakaṁ karaṇavacananti gahetabbaṁ,",
  "anya-e0804n4:306_11": "“sunakhehipi khādāpentī”ti ettha “sunakhehī”ti padaṁ viya.",
  "anya-e0804n4:306_12": "Ettha hi yathā “rājāno coraṁ sunakhe khādāpentī”ti upayogavasena attho bhavati,",
  "anya-e0804n4:306_13": "tathā “bhikkhu attanā vippakataṁ pare jane pariyosāvāpetī”ti upayogavasena attho bhavati.",
  "anya-e0804n4:306_14": "Evaṁ imasmiṁ acchariyabbhutanayavicitte bhagavato pāvacane dvikāritapaccayavantampi padamatthīti sārato paccetabbaṁ.",
  "anya-e0804n4:306_15": "Ayaṁ nayo sukhumo sāsane ādaraṁ katvā āyasmantehi sādhukaṁ manasi kātabbo.",
  "anya-e0804n4:306_16": "Yassa hi atthāya idaṁ pakaraṇaṁ karimha,",
  "anya-e0804n4:306_17": "na ayaṁ attano mati,",
  "anya-e0804n4:306_18": "atha kho pubbācariyānaṁ santikā laddhattā tesaññeva matīti daṭṭhabbaṁ.",
  "anya-e0804n4:307_0": "Idāni akāritadvikammikapadānaṁ vacanokāso anuppatto,",
  "anya-e0804n4:307_1": "tasmā tāni kathayāma,",
  "anya-e0804n4:307_2": "tāni ca kho dhātuvasena evaṁ veditabbāni savinicchayāni.",
  "anya-e0804n4:307_3": "Seyyathidaṁ?",
  "anya-e0804n4:308_0": "Duhikaravahipucchi, yāci bhikkhi ca nibrūti;",
  "anya-e0804n4:309_0": "Bhaṇivadivacibhāsi, sāsidahināthadhātu.",
  "anya-e0804n4:310_0": "Rudhi ji cipabhutīti, ye te dvikammakā dhīrā;",
  "anya-e0804n4:311_0": "Pavadumapi viyuttā, kāritappaccayehi ca.",
  "anya-e0804n4:312_0": "Apādānādike pubba-vidhimhā sahime’bravuṁ;",
  "anya-e0804n4:313_0": "Upayogavacanassa, nimittanti sanantanā.",
  "anya-e0804n4:314_0": "Ete duhādayo dhātū, tikammāpi bhavanti tu;",
  "anya-e0804n4:315_0": "Kāritappaccaye laddhe, iti ācariyā’bravuṁ.",
  "anya-e0804n4:316_0": "Tatrimāni udāharaṇāni –",
  "anya-e0804n4:316_1": "gavaṁ payo duhati gopālako.",
  "anya-e0804n4:316_2": "Gāviṁ khīraṁ duhati gopāladārako.",
  "anya-e0804n4:316_3": "Tattha payoti upayogavacanaṁ,",
  "anya-e0804n4:316_4": "“yaso laddhā na majjeyyā”ti ettha “yaso”ti padamiva.",
  "anya-e0804n4:316_5": "Manogaṇikassa hi īdisampi upayogavacanaṁ hoti aññādisampi.",
  "anya-e0804n4:316_6": "Issaro gopālaṁ gavaṁ payo duhāpeti.",
  "anya-e0804n4:316_7": "Gopālena gāvo khīraṁ duhitā.",
  "anya-e0804n4:316_8": "Gohi payo duhatīti ettha apādānavisayattā dvikammakabhāvo natthi.",
  "anya-e0804n4:316_9": "“Visāṇato gavaṁ duhaṁ,",
  "anya-e0804n4:316_10": "yattha khīraṁ na vindatī”ti ettha pana apādānavisayattepi gavāvayavabhūtassa visāṇassa visuṁ gahitattā",
  "anya-e0804n4:316_11": "“gavaṁ khīraṁ duhanto”ti dvikammikabhāvo labbhatīti daṭṭhabbaṁ.",
  "anya-e0804n4:316_12": "Duhino payogoyaṁ.",
  "anya-e0804n4:317_0": "Karotissa payoge kaṭṭhamaṅgāraṁ karoti,",
  "anya-e0804n4:317_1": "suvaṇṇaṁ kaṭakaṁ karoti,",
  "anya-e0804n4:317_2": "sace je saccaṁ bhaṇasi,",
  "anya-e0804n4:317_3": "adāsiṁ taṁ karomi.",
  "anya-e0804n4:317_4": "Ettha ca aṅgāraṁ karotīti pariccattakāraṇavasena vuttaṁ.",
  "anya-e0804n4:317_5": "Kaṭṭhañhi aṅgārabhāvassa kāraṇaṁ,",
  "anya-e0804n4:317_6": "aṅgāre kate kāraṇabhūtassa kaṭṭhassa kaṭṭhabhāvo vigacchati.",
  "anya-e0804n4:317_7": "Kaṭakaṁ karotīti idaṁ apariccattakāraṇavasena vuttaṁ.",
  "anya-e0804n4:317_8": "Suvaṇṇañhi kaṭakabhāvassa kāraṇaṁ,",
  "anya-e0804n4:317_9": "kaṭake katepi kārakabhūtassa suvaṇṇassa suvaṇṇabhāvo na vigacchati,",
  "anya-e0804n4:317_10": "atha kho visesantaruppattibhāvena sampajjati.",
  "anya-e0804n4:317_11": "Adāsiṁ taṁ karomīti idaṁ pana ṭhānantaradānavasena vuttaṁ “uparājaṁ mahārājaṁ karomī”ti ettha viya.",
  "anya-e0804n4:317_12": "Tattha “issaro purisena purisaṁ vā kaṭṭhamaṅgāraṁ kāreti.",
  "anya-e0804n4:317_13": "Tathā suvaṇṇaṁ kaṭakaṁ kāretī”ti tikammikappayogopi daṭṭhabbo.",
  "anya-e0804n4:317_14": "Tathā “brahmadatto rajjaṁ kāretī”ti,",
  "anya-e0804n4:317_15": "“brahmadatte rajjaṁ kārente”ti dvikammakappayogo.",
  "anya-e0804n4:318_0": "Ettheke vadeyyuṁ “nanu ca bho ettha ekameva kammaṁ dissati,",
  "anya-e0804n4:318_1": "kenāyaṁ payogo dvikammikappayogo hotī”ti.",
  "anya-e0804n4:318_2": "Kiñcāpi ekameva dissati,",
  "anya-e0804n4:318_3": "tathāpi atthato dveyeva kammāni dissantīti gahetabbaṁ.",
  "anya-e0804n4:318_4": "Tathā hi brahmadatto rajjaṁ kāretīti ettha brahmadatto attano rājabhāvaṁ mahājanena kārayatīti attho.",
  "anya-e0804n4:318_5": "Evaṁ pana atthe gahite “rajjaṁ kārehi bhaddante,",
  "anya-e0804n4:318_6": "kiṁ araññe karissasī”tiādīsupi tvaṁ attano rājabhāvaṁ amhehi kārāpehi,",
  "anya-e0804n4:318_7": "attānaṁ rajje abhisiñcāpehi,",
  "anya-e0804n4:318_8": "mayaṁ taṁ rajje abhisiñcitukāmāti attho samatthito bhavati.",
  "anya-e0804n4:319_0": "Brahmadatte rajjaṁ kārenteti etthāpi brahmadatte attano rājabhāvaṁ mahājanena kārayanteti attho bhavati.",
  "anya-e0804n4:319_1": "Sāsanasmiñhi kāritavisaye karaṇavacanaṁ upayogatthaññeva dīpeti,",
  "anya-e0804n4:319_2": "tasmā atthato dveyeva kammani dissantīti vadāma.",
  "anya-e0804n4:319_3": "Ayamattho abhidhammaṭīkāyaṁ cakkhundriyādinibbacanatthavibhāvanāya dīpetabbo.",
  "anya-e0804n4:319_4": "Tathā hi abhidhammaṭīkāyaṁ idaṁ vuttaṁ “cakkhudvāre indattaṁ kāretīti cakkhudvārabhāve taṁdvārikehi attano",
  "anya-e0804n4:319_5": "indabhāvaṁ paramissarabhāvaṁ kārayatīti attho.",
  "anya-e0804n4:319_6": "Tañhi te rūpaggahaṇe attānaṁ anuvatteti,",
  "anya-e0804n4:319_7": "te ca taṁ anuvattantī”ti.",
  "anya-e0804n4:319_8": "Yadi pana karadhātu dvikammako,",
  "anya-e0804n4:319_9": "evaṁ sante “brahmadatto rajjaṁ kāretī”tiādīsu laddhakāritapaccayattā “kāretī”tiādīhi padehi tikammakehiyeva bhavitabbanti? Na,",
  "anya-e0804n4:319_10": "niyamābhāvato,",
  "anya-e0804n4:319_11": "tādisassa ca payogassa vohārapathe anāgatattā.",
  "anya-e0804n4:320_0": "Kaṭṭhaṁ purisena aṅgāraṁ kataṁ.",
  "anya-e0804n4:320_1": "Suvaṇṇaṁ kammārena kaṭakaṁ kataṁ,",
  "anya-e0804n4:320_2": "dāsī sāmikena adāsiṁ katā,",
  "anya-e0804n4:320_3": "evampettha dvikammakappayogā veditabbā.",
  "anya-e0804n4:320_4": "Suvaṇṇena kaṭakaṁ karotīti ettha hi visesanatthe pavattakaraṇavisayattā dvikammikabhāvo na labbhatīti daṭṭhabbaṁ.",
  "anya-e0804n4:320_5": "Ayaṁ nayo aññatrāpi upaparikkhitvā yathāsambhavaṁ netabbo.",
  "anya-e0804n4:320_6": "Karotissa payogoyaṁ.",
  "anya-e0804n4:321_0": "Vahiādīnaṁ payoge rājapurisā rathaṁ gāmaṁ vahanti.",
  "anya-e0804n4:321_1": "Ayaṁ rājā maṁ nāmaṁ pucchati.",
  "anya-e0804n4:321_2": "Parābhavantaṁ purisaṁ,",
  "anya-e0804n4:321_3": "mayaṁ pucchāma gotamaṁ.",
  "anya-e0804n4:321_4": "Āyasmā upāli āyasmatā mahākassapena vinayaṁ puṭṭho.",
  "anya-e0804n4:321_5": "Devadatto rājānaṁ kambalaṁ yācati.",
  "anya-e0804n4:321_6": "Te maṁ asse ayācisuṁ.",
  "anya-e0804n4:321_7": "Dhanaṁ taṁ tāta yācati.",
  "anya-e0804n4:321_8": "Brāhmaṇo nāgaṁ maṇiṁ yācati.",
  "anya-e0804n4:321_9": "Nāgo maṇiṁ yācito brāhmaṇena brahmunā āyācito dhammadesanaṁ bhagavā.",
  "anya-e0804n4:321_10": "Tāpaso kulaṁ bhojanaṁ bhikkhati.",
  "anya-e0804n4:321_11": "Ajaṁ gāmaṁ neti.",
  "anya-e0804n4:321_12": "Ajo gāmaṁ nīto.",
  "anya-e0804n4:321_13": "Mutto campeyyako nāgo,",
  "anya-e0804n4:321_14": "rājānaṁ etadabravi.",
  "anya-e0804n4:322_0": "Ettha rājānanti mukhyato kammaṁ vuttaṁ.",
  "anya-e0804n4:322_1": "Etanti guṇato.",
  "anya-e0804n4:322_2": "Tathā rājānanti akathitakammaṁ vuttaṁ.",
  "anya-e0804n4:322_3": "Etanti kathitakammaṁ.",
  "anya-e0804n4:322_4": "Esa nayo aññatrāpi upaparikkhitvā yathārahaṁ yojetabbo.",
  "anya-e0804n4:322_5": "Evameva “brūhi bhagavā”tiādīsu sampadānavisayattā dvikammakabhāvo na labbhati.",
  "anya-e0804n4:322_6": "Bhikkhu mahārājānaṁ dhammaṁ bhaṇati.",
  "anya-e0804n4:322_7": "Yaṁ maṁ bhaṇasi sārathi.",
  "anya-e0804n4:322_8": "Yaṁ maṁ vadati.",
  "anya-e0804n4:322_9": "Bhagavantaṁ etadavoca.",
  "anya-e0804n4:322_10": "Pitā puttaṁ bhāsati.",
  "anya-e0804n4:322_11": "Yaṁ maṁ tvaṁ anusāsasi.",
  "anya-e0804n4:322_12": "Sakyā kho pana ambaṭṭha rājānaṁ okkākaṁ pitāmahaṁ dahanti.",
  "anya-e0804n4:322_13": "Bhagavā bhikkhū taṁ taṁ hitapaṭipattiṁ nāthati.",
  "anya-e0804n4:322_14": "Gāvo vajaṁ rundhati gopālako.",
  "anya-e0804n4:322_15": "Dhutto dhuttajanaṁ dhanaṁ jināti.",
  "anya-e0804n4:322_16": "Ettha ca “kamanuttaraṁ ratnavaraṁ jināmā”ti puṇṇakajātakapāḷi nidassanaṁ.",
  "anya-e0804n4:322_17": "Tatthāyamattho “mayaṁ janindā kataraṁ rājānaṁ anuttaraṁ ratnavaraṁ jināmā”ti.",
  "anya-e0804n4:322_18": "Iṭṭhakāyo pākāraṁ cinoti vaḍḍhakī.",
  "anya-e0804n4:322_19": "Aññānipi yojetabbāni.",
  "anya-e0804n4:323_0": "Ettha keci puccheyyuṁ “gandhakuṭiṁ padakkhiṇaṁ karoti,",
  "anya-e0804n4:323_1": "buddhaṁ saraṇaṁ gacchāmi.",
  "anya-e0804n4:323_2": "Upāsakaṁ maṁ bhavaṁ gotamo dhāretū’ti payogesu kiṁ dvikammakabhāvo labbhatī”ti?",
  "anya-e0804n4:323_3": "Ettha vuccate –",
  "anya-e0804n4:323_4": "“gandhakuṭiṁ padakkhiṇaṁ karotī”ti ettha na labbhati guṇaguṇīnaṁ vasena gahitattā.",
  "anya-e0804n4:323_5": "“Buddhaṁ saraṇaṁ gacchāmī”ti etthāpi na labbhati “saraṇaṁ iti gacchāmī”ti itisaddalopavasena vuttattā.",
  "anya-e0804n4:323_6": "Tathā hi buddhanti upayogavacanaṁ.",
  "anya-e0804n4:323_7": "Saraṇanti paccattavacanaṁ.",
  "anya-e0804n4:323_8": "“Buddhaṁ mama saraṇaṁ parāyaṇaṁ,",
  "anya-e0804n4:323_9": "aghassa tātā hitassa ca vidhātā”ti iminā adhippāyena “bhajāmi sevāmi bujjhāmī”ti attho.",
  "anya-e0804n4:323_10": "“Upāsakaṁ maṁ bhavaṁ gotamo dhāretū”ti ettha pana dvikammakabhāvo labbhatīti vattabbo “maṁ ito paṭṭhāya",
  "anya-e0804n4:323_11": "upāsakaṁ dhāretū”ti atthasambhavato “sakyā kho pana ambaṭṭha rājānaṁ okkākaṁ pitāmahaṁ dahantī”ti dahadhātuppayogena",
  "anya-e0804n4:323_12": "samānattā ca,",
  "anya-e0804n4:323_13": "adhippāyatthato pana “maṁ ‘upāsako me aya’nti dhāretū”ti attho sambhavatīti daṭṭhabbaṁ.",
  "anya-e0804n4:323_14": "Evaṁ akāritāni dvikammikadhāturūpāni vibhāvitāni.",
  "anya-e0804n4:324_0": "Iccevamamhehi ādito paṭṭhāya bhagavato sāsanatthaṁ yathāsatti yathābalaṁ dhātuyo ca taṁrūpāni ca tadanurūpehi",
  "anya-e0804n4:324_1": "nānāpadehi nānāatthehi nānānayehi ca yojetvā vibhāvitāni,",
  "anya-e0804n4:324_2": "evaṁ vibhāventehipi amhehi tāsaṁ sarūpaparicchedo atthaparicchedo vā na sakkā sabbaso vattuṁ.",
  "anya-e0804n4:324_3": "Tadubhayañhi ko sabbaso vattuṁ sakkhissati aññatra āgamādhigamasampannehi pabhinnapaṭisambhidehi mahākhīṇāsavehi.",
  "anya-e0804n4:325_0": "Atthātisayayuttāpi, dhātū honti yato tato. Payogatonugantabbā, anekatthā hi dhātavo.",
  "anya-e0804n4:326_0": "Yenekatthadharā caranti vividhā nāthassa pāṭhe vare,",
  "anya-e0804n4:327_0": "Tenekatthadharāva honti sahitā nānūpasaggehive;",
  "anya-e0804n4:328_0": "Dhātūnaṁ pana tesamatthaparamaṁ khīṇāsave paṇḍite,",
  "anya-e0804n4:329_0": "Vajjetvā paṭisambhidāmatiyute ko sabbaso bhaṇatīti.",
  "anya-e0804n4:330_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0804n4:331_0": "Kosallatthāya kate saddanītippakaraṇe",
  "anya-e0804n4:332_0": "Sabbagaṇavinicchayo nāma ekūnavīsatimo paricchedo",
  "anya-e0804n4:333_0": "Saha rūpavibhāvanāya dhātuvibhāvanā niṭṭhitā.",
  "anya-e0804n4:334_0": "Dhātumālā niṭṭhitā."
}