{
  "tika-abh07t3:0_0": "4. Vīthiparicchedo",
  "tika-abh07t3:1_0": "1. Cittuppādānamiccevaṁ, katvāsaṅgahamuttaraṁ.",
  "tika-abh07t3:2_0": "Bhūmipuggalabhedena, pubbāparaniyāmitaṁ.",
  "tika-abh07t3:3_0": "Pavattisaṅgahaṁ nāma, paṭisandhipavattiyaṁ;",
  "tika-abh07t3:4_0": "Pavakkhāmi samāsena, yathāsambhavato kathaṁ.",
  "tika-abh07t3:5_0": "2.. Vīthimuttānaṁ pana kammakammanimittagatinimittavasena tividhā hoti visayappavatti.",
  "tika-abh07t3:6_0": "4. Tattha vatthudvārārammaṇāni pubbe vuttanayāneva.",
  "tika-abh07t3:7_0": "Viññāṇachakkaṁ",
  "tika-abh07t3:8_0": "5.",
  "tika-abh07t3:8_1": "Cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ kāyaviññāṇaṁ manoviññāṇañceti cha viññāṇāni.",
  "tika-abh07t3:9_0": "Vīthichakkaṁ",
  "tika-abh07t3:10_0": "6.Cha vīthiyo pana cakkhudvāravīthi sotadvāravīthi ghānadvāravīthi jivhādvāravīthi kāyadvāravīthi manodvāravīthi ceti dvāravasena vā,",
  "tika-abh07t3:10_1": "cakkhuviññāṇavīthi sotaviññāṇavīthi ghānaviññāṇavīthi jivhāviññāṇavīthi kāyaviññāṇavīthi manoviññāṇavīthi",
  "tika-abh07t3:10_2": "ceti viññāṇavasena vā dvārappavattā cittappavattiyo yojetabbā.",
  "tika-abh07t3:11_0": "Vīthibhedo",
  "tika-abh07t3:12_0": "7.",
  "tika-abh07t3:12_1": "Atimahantaṁ mahantaṁ parittaṁ atiparittañceti pañcadvāre manodvāre pana vibhūtamavibhūtañceti chadhā visayappavatti veditabbā.",
  "tika-abh07t3:13_0": "Pañcadvāravīthi",
  "tika-abh07t3:14_0": "8. Kathaṁ? Uppādaṭhitibhaṅgavasena khaṇattayaṁ ekacittakkhaṇaṁ nāma.",
  "tika-abh07t3:15_0": "9. Tāni pana sattarasa cittakkhaṇāni rūpadhammānamāyū.",
  "tika-abh07t3:16_0": "10.",
  "tika-abh07t3:16_1": "Ekacittakkhaṇātītāni vā bahucittakkhaṇātītāni vā ṭhitippattāneva pañcārammaṇāni pañcadvāre āpāthamāgacchanti.",
  "tika-abh07t3:16_2": "Tasmā yadi ekacittakkhaṇātītakaṁ rūpārammaṇaṁ cakkhussa āpāthamāgacchati,",
  "tika-abh07t3:16_3": "tato dvikkhattuṁ bhavaṅge calite bhavaṅgasotaṁ vocchinditvā tameva rūpārammaṇaṁ āvajjantaṁ pañcadvārāvajjanacittaṁ uppajjitvā nirujjhati,",
  "tika-abh07t3:16_4": "tato tassānantaraṁ tameva rūpaṁ passantaṁ cakkhuviññāṇaṁ,",
  "tika-abh07t3:16_5": "sampaṭicchantaṁ sampaṭicchanacittaṁ,",
  "tika-abh07t3:16_6": "santīrayamānaṁ santīraṇacittaṁ,",
  "tika-abh07t3:16_7": "vavatthapentaṁ voṭṭhabbanacittañceti yathākkamaṁ uppajjitvā nirujjhanti,",
  "tika-abh07t3:16_8": "tato paraṁ ekūnatiṁsa kāmāvacarajavanesu yaṁkiñci laddhapaccayaṁ yebhuyyena sattakkhattuṁ javati,",
  "tika-abh07t3:16_9": "javanānubandhāni ca dve tadārammaṇapākāni yathārahaṁ pavattanti,",
  "tika-abh07t3:16_10": "tato paraṁ bhavaṅgapāto.",
  "tika-abh07t3:17_0": "11.",
  "tika-abh07t3:17_1": "Ettāvatā cuddasa vīthicittuppādā,",
  "tika-abh07t3:17_2": "dve bhavaṅgacalanāni,",
  "tika-abh07t3:17_3": "pubbevātītakamekacittakkhaṇanti katvā sattarasa cittakkhaṇāni paripūrenti,",
  "tika-abh07t3:17_4": "tato paraṁ nirujjhati,",
  "tika-abh07t3:17_5": "ārammaṇametaṁ atimahantaṁ nāma gocaraṁ.",
  "tika-abh07t3:18_0": "12.",
  "tika-abh07t3:18_1": "Yāva tadārammaṇuppādā pana appahontātītakamāpāthamāgataṁ ārammaṇaṁ mahantaṁ nāma,",
  "tika-abh07t3:18_2": "tattha javanāvasāne bhavaṅgapātova hoti,",
  "tika-abh07t3:18_3": "natthi tadārammaṇuppādo.",
  "tika-abh07t3:19_0": "13.",
  "tika-abh07t3:19_1": "Yāva javanuppādāpi appahontātītakamāpāthamāgataṁ ārammaṇaṁ parittaṁ nāma,",
  "tika-abh07t3:19_2": "tattha javanampi anuppajjitvā dvattikkhattuṁ voṭṭhabbanameva pavattati,",
  "tika-abh07t3:19_3": "tato paraṁ bhavaṅgapātova hoti.",
  "tika-abh07t3:20_0": "14.",
  "tika-abh07t3:20_1": "Yāva voṭṭhabbanuppādā ca pana appahontātītakamāpāthamāgataṁ nirodhāsannamārammaṇaṁ atiparittaṁ nāma,",
  "tika-abh07t3:20_2": "tattha bhavaṅgacalanameva hoti,",
  "tika-abh07t3:20_3": "natthi vīthicittuppādo.",
  "tika-abh07t3:21_0": "15.",
  "tika-abh07t3:21_1": "Iccevaṁ cakkhudvāre,",
  "tika-abh07t3:21_2": "tathā sotadvārādīsu ceti sabbathāpi pañcadvāre tadārammaṇajavanavoṭṭhabbanamoghavārasaṅkhātānaṁ catunnaṁ",
  "tika-abh07t3:21_3": "vārānaṁ yathākkamaṁ ārammaṇabhūtā visayappavatti catudhā veditabbā.",
  "tika-abh07t3:22_0": "16. Vīthicittāni satteva, cittuppādā catuddasa.",
  "tika-abh07t3:23_0": "Catupaññāsa vitthārā, pañcadvāre yathārahaṁ.",
  "tika-abh07t3:24_0": "Ayamettha pañcadvāre vīthicittappavattinayo.",
  "tika-abh07t3:25_0": "Manodvāravīthi parittajavanavāro",
  "tika-abh07t3:26_0": "17.Manodvāre pana yadi vibhūtamārammaṇaṁ āpāthamāgacchati,",
  "tika-abh07t3:26_1": "tato paraṁ bhavaṅgacalanamanodvārāvajjanajavanāvasāne tadārammaṇapākāni pavattanti,",
  "tika-abh07t3:26_2": "tato paraṁ bhavaṅgapāto.",
  "tika-abh07t3:27_0": "18.Avibhūte panārammaṇe javanāvasāne bhavaṅgapātova hoti, natthi tadārammaṇuppādoti.",
  "tika-abh07t3:28_0": "19. Vīthicittāni tīṇeva, cittuppādā daseritā.",
  "tika-abh07t3:29_0": "Vitthārena panettheka-cattālīsa vibhāvaye;",
  "tika-abh07t3:30_0": "Ayamettha parittajavanavāro.",
  "tika-abh07t3:31_0": "Appanājavanavāro",
  "tika-abh07t3:32_0": "20.Appanājavanavāre pana vibhūtāvibhūtabhedo natthi, tathā tadārammaṇuppādo ca.",
  "tika-abh07t3:33_0": "21.",
  "tika-abh07t3:33_1": "Tattha hi ñāṇasampayuttakāmāvacarajavanānamaṭṭhannaṁ aññatarasmiṁ parikammopacārānulomagotrabhunāmena",
  "tika-abh07t3:33_2": "catukkhattuṁ tikkhattumeva vā yathākkamaṁ uppajjitvā niruddhānantarameva yathārahaṁ catutthaṁ,",
  "tika-abh07t3:33_3": "pañcamaṁ vā chabbīsatimahaggatalokuttarajavanesu yathābhinīhāravasena yaṁ kiñci javanaṁ appanāvīthimotarati,",
  "tika-abh07t3:33_4": "tato paraṁ appanāvasāne bhavaṅgapātova hoti.",
  "tika-abh07t3:34_0": "22.",
  "tika-abh07t3:34_1": "Tattha somanassasahagatajavanānantaraṁ appanāpi somanassasahagatāva pāṭikaṅkhitabbā,",
  "tika-abh07t3:34_2": "upekkhāsahagatajavanānantaraṁ upekkhāsahagatāva,",
  "tika-abh07t3:34_3": "tatthāpi kusalajavanānantaraṁ kusalajavanañceva heṭṭhimañca phalattayamappeti,",
  "tika-abh07t3:34_4": "kiriyajavanānantaraṁ kiriyajavanaṁ arahattaphalañcāti.",
  "tika-abh07t3:35_0": "23. Dvattiṁsa sukhapuññamhā, dvādasopekkhakā paraṁ,",
  "tika-abh07t3:36_0": "Sukhitakriyato aṭṭha, cha sambhonti upekkhakā.",
  "tika-abh07t3:37_0": "24. Puthujjanāna sekkhānaṁ, kāmapuññatihetuto.",
  "tika-abh07t3:38_0": "Tihetukāmakriyato, vītarāgānamappanā.",
  "tika-abh07t3:39_0": "Ayamettha manodvāre vīthicittappavattinayo.",
  "tika-abh07t3:40_0": "Tadārammaṇaniyamo",
  "tika-abh07t3:41_0": "25.",
  "tika-abh07t3:41_1": "Sabbatthāpi panettha aniṭṭhe ārammaṇe akusalavipākāneva pañcaviññāṇasampaṭicchanasantīraṇatadārammaṇāni.",
  "tika-abh07t3:42_0": "26. Iṭṭhe kusalavipākāni.",
  "tika-abh07t3:43_0": "27.",
  "tika-abh07t3:43_1": "Atiiṭṭhe pana somanassasahagatāneva santīraṇatadārammaṇāni,",
  "tika-abh07t3:43_2": "tatthāpi somanassasahagatakiriyajavanāvasāne somanassasahagatāneva tadārammaṇāni bhavanti,",
  "tika-abh07t3:43_3": "upekkhāsahagatakiriyajavanāvasāne ca upekkhāsahagatāneva honti.",
  "tika-abh07t3:44_0": "28.",
  "tika-abh07t3:44_1": "Domanassasahagatajavanāvasāne ca pana tadārammaṇāniceva bhavaṅgāni ca upekkhāsahagatāneva bhavanti,",
  "tika-abh07t3:44_2": "tasmā yadi somanassapaṭisandhikassa domanassasahagatajavanāvasāne tadārammaṇasambhavo natthi,",
  "tika-abh07t3:44_3": "tadā yaṁ kiñci paricitapubbaṁ parittārammaṇamārabbha upekkhāsahagatasantīraṇaṁ uppajjati,",
  "tika-abh07t3:44_4": "tamanantaritvā bhavaṅgapātova hotīti vadanti ācariyā.",
  "tika-abh07t3:45_0": "29.",
  "tika-abh07t3:45_1": "Tathā kāmāvacarajavanāvasāne kāmāvacarasattānaṁ kāmāvacaradhammesveva ārammaṇabhūtesu tadārammaṇaṁ icchantīti.",
  "tika-abh07t3:46_0": "30. Kāme javanasattālambaṇānaṁ niyame sati.",
  "tika-abh07t3:47_0": "Vibhūtetimahante ca, tadārammaṇamīritaṁ.",
  "tika-abh07t3:48_0": "Ayamettha tadārammaṇaniyamo.",
  "tika-abh07t3:49_0": "Javananiyamo",
  "tika-abh07t3:50_0": "31.Javanesu ca parittajavanavīthiyaṁ kāmāvacarajavanāni sattakkhattuṁ chakkhattumeva vā javanti.",
  "tika-abh07t3:51_0": "32. Mandappavattiyaṁ pana maraṇakālādīsu pañcavārameva.",
  "tika-abh07t3:52_0": "33.",
  "tika-abh07t3:52_1": "Bhagavato pana yamakapāṭihāriyakālādīsu lahukappavattiyaṁ cattāripañca vā paccavekkhaṇacittāni bhavantītipi vadanti.",
  "tika-abh07t3:53_0": "34.",
  "tika-abh07t3:53_1": "Ādikammikassa pana paṭhamakappanāyaṁ mahaggatajavanāniabhiññājavanāni ca sabbadāpi ekavārameva javanti,",
  "tika-abh07t3:53_2": "tato paraṁ bhavaṅgapāto.",
  "tika-abh07t3:54_0": "35.",
  "tika-abh07t3:54_1": "Cattāro pana magguppādā ekacittakkhaṇikā,",
  "tika-abh07t3:54_2": "tato paraṁ dve tīṇi phalacittāni yathārahaṁ uppajjanti,",
  "tika-abh07t3:54_3": "tato paraṁ bhavaṅgapāto.",
  "tika-abh07t3:55_0": "36. Nirodhasamāpattikāle dvikkhattuṁ catutthāruppajavanaṁ javati, tato paraṁ nirodhaṁ phusati.",
  "tika-abh07t3:56_0": "37.",
  "tika-abh07t3:56_1": "Vuṭṭhānakāle ca anāgāmiphalaṁ vā arahattaphalaṁ vā yathārahamekavāraṁ uppajjitvā niruddhe bhavaṅgapātova hoti.",
  "tika-abh07t3:57_0": "38. Sabbatthāpi samāpattivīthiyaṁ bhavaṅgasoto viya vīthiniyamo natthīti katvā bahūnipi labbhantīti.",
  "tika-abh07t3:58_0": "39. Sattakkhattuṁ parittāni, maggābhiññā sakiṁ matā.",
  "tika-abh07t3:59_0": "Avasesāni labbhanti, javanāni bahūnipi.",
  "tika-abh07t3:60_0": "Ayamettha javananiyamo.",
  "tika-abh07t3:61_0": "Puggalabhedo",
  "tika-abh07t3:62_0": "40.Duhetukānamahetukānañca panettha kiriyajavanāni ceva appanājavanāni ca labbhanti.",
  "tika-abh07t3:63_0": "41. Tathā ñāṇasampayuttavipākāni ca sugatiyaṁ.",
  "tika-abh07t3:64_0": "42. Duggatiyaṁ pana ñāṇavippayuttāni ca mahāvipākāni na labbhanti.",
  "tika-abh07t3:65_0": "43.Tihetukesu ca khīṇāsavānaṁ kusalākusalajavanāni na labbhanti.",
  "tika-abh07t3:66_0": "44. Tathā sekkhaputhujjanānaṁ kiriyajavanāni.",
  "tika-abh07t3:67_0": "45. Diṭṭhigatasampayuttavicikicchājavanāni ca sekkhānaṁ.",
  "tika-abh07t3:68_0": "46. Anāgāmipuggalānaṁ pana paṭighajavanāni ca na labbhanti.",
  "tika-abh07t3:69_0": "47. Lokuttarajavanāni ca yathārahaṁ ariyānameva samuppajjantīti.",
  "tika-abh07t3:70_0": "48. Asekkhānaṁ catucattālīsa sekkhānamuddise.",
  "tika-abh07t3:71_0": "Chappaññāsāvasesānaṁ, catupaññāsa sambhavā.",
  "tika-abh07t3:72_0": "Ayamettha puggalabhedo.",
  "tika-abh07t3:73_0": "Bhūmivibhāgo",
  "tika-abh07t3:74_0": "49.Kāmāvacarabhūmiyaṁ panetāni sabbānipi vīthicittāni yathārahamupalabbhanti.",
  "tika-abh07t3:75_0": "50.Rūpāvacarabhūmiyaṁ paṭighajavanatadārammaṇavajjitāni.",
  "tika-abh07t3:76_0": "51.Arūpāvacarabhūmiyaṁ paṭhamamaggarūpāvacarahasanaheṭṭhimāruppavajjitāni ca labbhanti.",
  "tika-abh07t3:77_0": "52. Sabbatthāpi ca taṁtaṁpasādarahitānaṁ taṁtaṁdvārikavīthicittāni na labbhanteva.",
  "tika-abh07t3:78_0": "53. Asaññasattānaṁ pana sabbathāpi cittappavatti natthevāti.",
  "tika-abh07t3:79_0": "54. Asīti vīthicittāni, kāme rūpe yathārahaṁ.",
  "tika-abh07t3:80_0": "Catusaṭṭhi tathārūpe, dvecattālīsa labbhare.",
  "tika-abh07t3:81_0": "Ayamettha bhūmivibhāgo.",
  "tika-abh07t3:82_0": "55. Iccevaṁ chadvārikacittappavatti yathāsambhavaṁ bhavaṅgantaritā yāvatāyukamabbocchinnā pavattati.",
  "tika-abh07t3:83_0": "Iti abhidhammatthasaṅgahe vīthisaṅgahavibhāgo nāma",
  "tika-abh07t3:84_0": "Catuttho paricchedo."
}