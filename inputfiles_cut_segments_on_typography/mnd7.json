{
  "mnd7:0.1_0": "Mahāniddesa",
  "mnd7:0.2_0": "Aṭṭhakavagga",
  "mnd7:0.3_0": "7. Tissametteyyasuttaniddesa",
  "mnd7:1.1_0": "Atha tissametteyyasuttaniddesaṁ vakkhati—",
  "mnd7:2.1_0": "Methunamanuyuttassa,",
  "mnd7:2.2_0": "(iccāyasmā tisso metteyyo)",
  "mnd7:2.3_0": "Vighātaṁ brūhi mārisa;",
  "mnd7:2.4_0": "Sutvāna tava sāsanaṁ,",
  "mnd7:2.5_0": "Viveke sikkhissāmase.",
  "mnd7:3.1_0": "Methunamanuyuttassāti.",
  "mnd7:3.2_0": "Methunadhammo nāma yo so asaddhammo gāmadhammo vasaladhammo duṭṭhullo odakantiko rahasso dvayaṁdvayasamāpatti.",
  "mnd7:3.3_0": "Kiṅkāraṇā vuccati methunadhammo?",
  "mnd7:3.4_0": "Ubhinnaṁ rattānaṁ sārattānaṁ avassutānaṁ pariyuṭṭhitānaṁ pariyādinnacittānaṁ ubhinnaṁ sadisānaṁ dhammoti—",
  "mnd7:3.5_0": "taṅkāraṇā vuccati methunadhammo.",
  "mnd7:3.6_0": "Yathā ubho kalahakārakā methunakāti vuccanti,",
  "mnd7:3.6_1": "ubho bhaṇḍanakārakā methunakāti vuccanti,",
  "mnd7:3.6_2": "ubho bhassakārakā methunakāti vuccanti,",
  "mnd7:3.6_3": "ubho vivādakārakā methunakāti vuccanti,",
  "mnd7:3.6_4": "ubho adhikaraṇakārakā methunakāti vuccanti,",
  "mnd7:3.6_5": "ubho vādino methunakāti vuccanti,",
  "mnd7:3.6_6": "ubho sallāpakā methunakāti vuccanti;",
  "mnd7:3.7_0": "evamevaṁ ubhinnaṁ rattānaṁ sārattānaṁ avassutānaṁ pariyuṭṭhitānaṁ pariyādinnacittānaṁ ubhinnaṁ sadisānaṁ dhammoti—",
  "mnd7:3.8_0": "taṅkāraṇā vuccati methunadhammo.",
  "mnd7:4.1_0": "Methunamanuyuttassāti.",
  "mnd7:4.2_0": "Methunadhamme yuttassa payuttassa āyuttassa samāyuttassa taccaritassa tabbahulassa taggarukassa tanninnassa",
  "mnd7:4.2_1": "tappoṇassa tappabbhārassa tadadhimuttassa tadadhipateyyassāti—",
  "mnd7:4.3_0": "methunamanuyuttassa.",
  "mnd7:5.1_0": "Iccāyasmā tisso metteyyoti.",
  "mnd7:5.2_0": "Iccāti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—",
  "mnd7:5.3_0": "iccāti.",
  "mnd7:5.4_0": "Āyasmāti piyavacanaṁ garuvacanaṁ sagāravavacanaṁ sappatissavacanametaṁ—",
  "mnd7:5.5_0": "āyasmāti.",
  "mnd7:5.6_0": "Tissoti tassa therassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo.",
  "mnd7:5.7_0": "Metteyyoti tassa therassa gottaṁ saṅkhā samaññā paññatti vohāroti—",
  "mnd7:5.8_0": "iccāyasmā tisso metteyyo.",
  "mnd7:6.1_0": "Vighātaṁ brūhi mārisāti.",
  "mnd7:6.2_0": "Vighātanti vighātaṁ upaghātaṁ pīḷanaṁ ghaṭṭanaṁ upaddavaṁ upasaggaṁ brūhi ācikkha desehi paññapehi paṭṭhapehi vivara vibhaja uttānīkarohi pakāsehi.",
  "mnd7:6.3_0": "Mārisāti piyavacanaṁ garuvacanaṁ sagāravavacanaṁ sappatissavacanametaṁ mārisāti—",
  "mnd7:6.4_0": "vighātaṁ brūhi mārisa.",
  "mnd7:7.1_0": "Sutvāna tava sāsananti.",
  "mnd7:7.2_0": "Tuyhaṁ vacanaṁ byappathaṁ desanaṁ anusāsanaṁ anusiṭṭhiṁ sutvā suṇitvā uggahetvā upadhārayitvā upalakkhayitvāti—",
  "mnd7:7.3_0": "sutvāna tava sāsanaṁ.",
  "mnd7:8.1_0": "Viveke sikkhissāmaseti.",
  "mnd7:8.2_0": "Vivekoti tayo vivekā—",
  "mnd7:8.3_0": "kāyaviveko, cittaviveko, upadhiviveko.",
  "mnd7:8.4_0": "Katamo kāyaviveko?",
  "mnd7:8.5_0": "Idha bhikkhu vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palāsapuñjaṁ,",
  "mnd7:8.5_1": "kāyena vivitto viharati.",
  "mnd7:8.6_0": "So eko gacchati,",
  "mnd7:8.6_1": "eko tiṭṭhati,",
  "mnd7:8.6_2": "eko nisīdati,",
  "mnd7:8.6_3": "eko seyyaṁ kappeti,",
  "mnd7:8.6_4": "eko gāmaṁ piṇḍāya pavisati,",
  "mnd7:8.6_5": "eko paṭikkamati,",
  "mnd7:8.6_6": "eko raho nisīdati,",
  "mnd7:8.6_7": "eko caṅkamaṁ adhiṭṭhāti,",
  "mnd7:8.6_8": "eko carati,",
  "mnd7:8.6_9": "eko viharati iriyati vattati pāleti yapeti yāpeti—",
  "mnd7:8.7_0": "ayaṁ kāyaviveko.",
  "mnd7:9.1_0": "Katamo cittaviveko?",
  "mnd7:9.2_0": "Paṭhamaṁ jhānaṁ samāpannassa nīvaraṇehi cittaṁ vivittaṁ hoti,",
  "mnd7:9.3_0": "dutiyaṁ jhānaṁ samāpannassa vitakkavicārehi cittaṁ vivittaṁ hoti,",
  "mnd7:9.4_0": "tatiyaṁ jhānaṁ samāpannassa pītiyā cittaṁ vivittaṁ hoti,",
  "mnd7:9.5_0": "catutthaṁ jhānaṁ samāpannassa sukhadukkhehi cittaṁ vivittaṁ hoti,",
  "mnd7:9.6_0": "ākāsānañcāyatanaṁ samāpannassa rūpasaññāya paṭighasaññāya nānattasaññāya cittaṁ vivittaṁ hoti,",
  "mnd7:9.7_0": "viññāṇañcāyatanaṁ samāpannassa ākāsānañcāyatanasaññāya cittaṁ vivittaṁ hoti,",
  "mnd7:9.8_0": "ākiñcaññāyatanaṁ samāpannassa viññāṇañcāyatanasaññāya cittaṁ vivittaṁ hoti,",
  "mnd7:9.9_0": "nevasaññānāsaññāyatanaṁ samāpannassa ākiñcaññāyatanasaññāya cittaṁ vivittaṁ hoti,",
  "mnd7:9.10_0": "sotāpannassa sakkāyadiṭṭhiyā vicikicchāya sīlabbataparāmāsā diṭṭhānusayā vicikicchānusayā tadekaṭṭhehi ca kilesehi cittaṁ vivittaṁ hoti,",
  "mnd7:9.11_0": "sakadāgāmissa oḷārikā kāmarāgasaṁyojanā paṭighasaṁyojanā oḷārikā kāmarāgānusayā paṭighānusayā tadekaṭṭhehi ca kilesehi cittaṁ vivittaṁ hoti,",
  "mnd7:9.12_0": "anāgāmissa anusahagatā kāmarāgasaṁyojanā paṭighasaṁyojanā anusahagatā kāmarāgānusayā paṭighānusayā tadekaṭṭhehi ca kilesehi cittaṁ vivittaṁ hoti,",
  "mnd7:9.13_0": "arahato rūparāgā arūparāgā mānā uddhaccā avijjāya mānānusayā bhavarāgānusayā avijjānusayā tadekaṭṭhehi",
  "mnd7:9.13_1": "ca kilesehi bahiddhā ca sabbanimittehi cittaṁ vivittaṁ hoti—",
  "mnd7:9.14_0": "ayaṁ cittaviveko.",
  "mnd7:10.1_0": "Katamo upadhiviveko?",
  "mnd7:10.2_0": "Upadhi vuccanti kilesā ca khandhā ca abhisaṅkhārā ca.",
  "mnd7:10.3_0": "Upadhiviveko vuccati amataṁ nibbānaṁ.",
  "mnd7:10.4_0": "Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ—",
  "mnd7:10.5_0": "ayaṁ upadhiviveko.",
  "mnd7:10.6_0": "Kāyaviveko ca vivekaṭṭhakāyānaṁ nekkhammābhiratānaṁ;",
  "mnd7:10.7_0": "cittaviveko ca parisuddhacittānaṁ paramavodānappattānaṁ;",
  "mnd7:10.8_0": "upadhiviveko ca nirūpadhīnaṁ puggalānaṁ visaṅkhāragatānaṁ.",
  "mnd7:10.9_0": "Viveke sikkhissāmaseti.",
  "mnd7:10.10_0": "So thero pakatiyā sikkhitasikkho.",
  "mnd7:10.11_0": "Api ca dhammadesanaṁ upādāya dhammadesanaṁ sāvento evamāha—",
  "mnd7:10.12_0": "viveke sikkhissāmaseti.",
  "mnd7:11.1_0": "Tenāha thero tissametteyyo—",
  "mnd7:12.1_0": "“Methunamanuyuttassa,",
  "mnd7:12.2_0": "(iccāyasmā tisso metteyyo)",
  "mnd7:12.3_0": "Vighātaṁ brūhi mārisa;",
  "mnd7:12.4_0": "Sutvāna tava sāsanaṁ,",
  "mnd7:12.5_0": "Viveke sikkhissāmase”ti.",
  "mnd7:13.1_0": "Methunamanuyuttassa,",
  "mnd7:13.2_0": "(metteyyāti bhagavā)",
  "mnd7:13.3_0": "Mussate vāpi sāsanaṁ;",
  "mnd7:13.4_0": "Micchā ca paṭipajjati,",
  "mnd7:13.5_0": "Etaṁ tasmiṁ anāriyaṁ.",
  "mnd7:14.1_0": "Methunamanuyuttassāti.",
  "mnd7:14.2_0": "Methunadhammo nāma yo so asaddhammo gāmadhammo vasaladhammo duṭṭhullo odakantiko rahasso dvayaṁdvayasamāpatti.",
  "mnd7:14.3_0": "Kiṅkāraṇā vuccati methunadhammo?",
  "mnd7:14.4_0": "Ubhinnaṁ rattānaṁ sārattānaṁ avassutānaṁ pariyuṭṭhitānaṁ pariyādinnacittānaṁ ubhinnaṁ sadisānaṁ dhammoti—",
  "mnd7:14.5_0": "taṅkāraṇā vuccati methunadhammo.",
  "mnd7:14.6_0": "Yathā ubho kalahakārakā methunakāti vuccanti,",
  "mnd7:14.6_1": "ubho bhaṇḍanakārakā methunakāti vuccanti,",
  "mnd7:14.6_2": "ubho bhassakārakā methunakāti vuccanti,",
  "mnd7:14.6_3": "ubho vivādakārakā methunakāti vuccanti,",
  "mnd7:14.6_4": "ubho adhikaraṇakārakā methunakāti vuccanti,",
  "mnd7:14.6_5": "ubho vādino methunakāti vuccanti,",
  "mnd7:14.6_6": "ubho sallāpakā methunakāti vuccanti;",
  "mnd7:14.7_0": "evamevaṁ ubhinnaṁ rattānaṁ sārattānaṁ avassutānaṁ pariyuṭṭhitānaṁ pariyādinnacittānaṁ ubhinnaṁ sadisānaṁ dhammoti—",
  "mnd7:14.8_0": "taṅkāraṇā vuccati methunadhammo.",
  "mnd7:15.1_0": "Methunamanuyuttassāti.",
  "mnd7:15.2_0": "Methunadhamme yuttassa payuttassa āyuttassa samāyuttassa taccaritassa tabbahulassa taggarukassa tanninnassa",
  "mnd7:15.2_1": "tappoṇassa tappabbhārassa tadadhimuttassa tadadhipateyyassāti—",
  "mnd7:15.3_0": "methunamanuyuttassa.",
  "mnd7:16.1_0": "Metteyyāti bhagavā taṁ theraṁ gottena ālapati.",
  "mnd7:16.2_0": "Bhagavāti gāravādhivacanaṁ.",
  "mnd7:16.3_0": "Api ca bhaggarāgoti bhagavā,",
  "mnd7:16.4_0": "bhaggadosoti bhagavā,",
  "mnd7:16.5_0": "bhaggamohoti bhagavā,",
  "mnd7:16.6_0": "bhaggamānoti bhagavā,",
  "mnd7:16.7_0": "bhaggadiṭṭhīti bhagavā,",
  "mnd7:16.8_0": "bhaggakaṇḍakoti bhagavā,",
  "mnd7:16.9_0": "bhaggakilesoti bhagavā,",
  "mnd7:16.10_0": "bhaji vibhaji pavibhaji dhammaratananti bhagavā,",
  "mnd7:16.11_0": "bhavānaṁ antakaroti bhagavā,",
  "mnd7:16.12_0": "bhāvitakāyo bhāvitasīlo bhāvitacitto bhāvitapaññoti bhagavā,",
  "mnd7:16.13_0": "bhaji vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni paṭisallānasāruppānīti bhagavā,",
  "mnd7:16.14_0": "bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā,",
  "mnd7:16.15_0": "bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā,",
  "mnd7:16.16_0": "bhāgī vā bhagavā catunnaṁ jhānānaṁ catunnaṁ appamaññānaṁ catunnaṁ arūpasamāpattīnanti bhagavā,",
  "mnd7:16.17_0": "bhāgī vā bhagavā aṭṭhannaṁ vimokkhānaṁ aṭṭhannaṁ abhibhāyatanānaṁ navannaṁ anupubbavihārasamāpattīnanti bhagavā,",
  "mnd7:16.18_0": "bhāgī vā bhagavā dasannaṁ saññābhāvanānaṁ dasannaṁ kasiṇasamāpattīnaṁ ānāpānassatisamādhissa asubhasamāpattiyāti bhagavā,",
  "mnd7:16.19_0": "bhāgī vā bhagavā catunnaṁ satipaṭṭhānānaṁ catunnaṁ sammappadhānānaṁ catunnaṁ iddhipādānaṁ pañcannaṁ indriyānaṁ",
  "mnd7:16.19_1": "pañcannaṁ balānaṁ sattannaṁ bojjhaṅgānaṁ ariyassa aṭṭhaṅgikassa maggassāti bhagavā,",
  "mnd7:16.20_0": "bhāgī vā bhagavā dasannaṁ tathāgatabalānaṁ catunnaṁ vesārajjānaṁ catunnaṁ paṭisambhidānaṁ channaṁ abhiññānaṁ channaṁ buddhadhammānanti bhagavā.",
  "mnd7:16.21_0": "Bhagavāti netaṁ nāmaṁ mātarā kataṁ,",
  "mnd7:16.21_1": "na pitarā kataṁ,",
  "mnd7:16.21_2": "na bhātarā kataṁ,",
  "mnd7:16.21_3": "na bhaginiyā kataṁ,",
  "mnd7:16.21_4": "na mittāmaccehi kataṁ,",
  "mnd7:16.21_5": "na ñātisālohitehi kataṁ na samaṇabrāhmaṇehi kataṁ,",
  "mnd7:16.21_6": "na devatāhi kataṁ.",
  "mnd7:16.22_0": "Vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇassa paṭilābhā sacchikā paññatti yadidaṁ bhagavāti—",
  "mnd7:16.23_0": "metteyyāti bhagavā.",
  "mnd7:17.1_0": "Mussate vāpi sāsananti.",
  "mnd7:17.2_0": "Dvīhi kāraṇehi sāsanaṁ mussati—",
  "mnd7:17.3_0": "pariyattisāsanampi mussati, paṭipattisāsanampi mussati.",
  "mnd7:17.4_0": "Katamaṁ pariyattisāsanaṁ?",
  "mnd7:17.5_0": "Yaṁ tassa pariyāpuṭaṁ—",
  "mnd7:17.6_0": "suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallaṁ—",
  "mnd7:17.7_0": "idaṁ pariyattisāsanaṁ.",
  "mnd7:17.8_0": "Tampi mussati sammussati pamussati sampamussati paribāhiro hotīti—",
  "mnd7:17.9_0": "evampi mussate vāpi sāsanaṁ.",
  "mnd7:18.1_0": "Katamaṁ paṭipattisāsanaṁ?",
  "mnd7:18.2_0": "Sammāpaṭipadā anulomapaṭipadā apaccanīkapaṭipadā anvatthapaṭipadā dhammānudhammapaṭipadā sīlesu paripūrakāritā",
  "mnd7:18.2_1": "indriyesu guttadvāratā bhojane mattaññutā jāgariyānuyogo satisampajaññaṁ cattāro satipaṭṭhānā cattāro",
  "mnd7:18.2_2": "sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—",
  "mnd7:18.3_0": "idaṁ paṭipattisāsanaṁ.",
  "mnd7:18.4_0": "Tampi mussati sammussati pamussati sampamussati paribāhiro hotīti.",
  "mnd7:18.5_0": "Evampi mussate vāpi sāsanaṁ.",
  "mnd7:19.1_0": "Micchā ca paṭipajjatīti.",
  "mnd7:19.2_0": "Pāṇampi hanati,",
  "mnd7:19.2_1": "adinnampi ādiyati,",
  "mnd7:19.2_2": "sandhimpi chindati,",
  "mnd7:19.2_3": "nillopampi harati,",
  "mnd7:19.2_4": "ekāgārikampi karoti,",
  "mnd7:19.2_5": "paripanthepi tiṭṭhati,",
  "mnd7:19.2_6": "paradārampi gacchati,",
  "mnd7:19.2_7": "musāpi bhaṇatīti—",
  "mnd7:19.3_0": "micchā ca paṭipajjati.",
  "mnd7:20.1_0": "Etaṁ tasmiṁ anāriyanti.",
  "mnd7:20.2_0": "Etaṁ tasmiṁ puggale anariyadhammo bāladhammo mūḷhadhammo aññāṇadhammo amarāvikkhepadhammo,",
  "mnd7:20.2_1": "yadidaṁ micchāpaṭipadāti—",
  "mnd7:20.3_0": "etaṁ tasmiṁ anāriyaṁ.",
  "mnd7:21.1_0": "Tenāha bhagavā—",
  "mnd7:22.1_0": "“Methunamanuyuttassa,",
  "mnd7:22.2_0": "(metteyyāti bhagavā)",
  "mnd7:22.3_0": "Mussate vāpi sāsanaṁ;",
  "mnd7:22.4_0": "Micchā ca paṭipajjati,",
  "mnd7:22.5_0": "Etaṁ tasmiṁ anāriyan”ti.",
  "mnd7:23.1_0": "Eko pubbe caritvāna,",
  "mnd7:23.2_0": "methunaṁ yo nisevati;",
  "mnd7:23.3_0": "Yānaṁ bhantaṁva taṁ loke,",
  "mnd7:23.4_0": "hīnamāhu puthujjanaṁ.",
  "mnd7:24.1_0": "Eko pubbe caritvānāti.",
  "mnd7:24.2_0": "Dvīhi kāraṇehi eko pubbe caritvāna—",
  "mnd7:24.3_0": "pabbajjāsaṅkhātena vā gaṇāvavassaggaṭṭhena vā.",
  "mnd7:24.4_0": "Kathaṁ pabbajjāsaṅkhātena eko pubbe caritvāna?",
  "mnd7:24.5_0": "Sabbaṁ gharāvāsapalibodhaṁ chinditvā puttadārapalibodhaṁ chinditvā ñātipalibodhaṁ chinditvā mittāmaccapalibodhaṁ",
  "mnd7:24.5_1": "chinditvā sannidhipalibodhaṁ chinditvā kesamassuṁ ohāretvā kāsāyāni vatthāni acchādetvā agārasmā anagāriyaṁ",
  "mnd7:24.5_2": "pabbajitvā akiñcanabhāvaṁ upagantvā eko carati viharati iriyati vattati pāleti yapeti yāpeti.",
  "mnd7:24.6_0": "Evaṁ pabbajjāsaṅkhātena eko pubbe caritvāna.",
  "mnd7:25.1_0": "Kathaṁ gaṇāvavassaggaṭṭhena eko pubbe caritvāna?",
  "mnd7:25.2_0": "So evaṁ pabbajito samāno eko araññavanapatthāni pantāni senāsanāni paṭisevati appasaddāni appanigghosāni",
  "mnd7:25.2_1": "vijanavātāni manussarāhasseyyakāni paṭisallānasāruppāni.",
  "mnd7:25.3_0": "So eko gacchati,",
  "mnd7:25.3_1": "eko tiṭṭhati,",
  "mnd7:25.3_2": "eko nisīdati,",
  "mnd7:25.3_3": "eko seyyaṁ kappeti,",
  "mnd7:25.3_4": "eko gāmaṁ piṇḍāya pavisati,",
  "mnd7:25.3_5": "eko paṭikkamati,",
  "mnd7:25.3_6": "eko raho nisīdati,",
  "mnd7:25.3_7": "eko caṅkamaṁ adhiṭṭhāti,",
  "mnd7:25.3_8": "eko carati viharati iriyati vattati pāleti yapeti yāpeti.",
  "mnd7:25.4_0": "Evaṁ gaṇāvavassaggaṭṭhena eko pubbe caritvāna.",
  "mnd7:26.1_0": "Methunaṁ yo nisevatīti.",
  "mnd7:26.2_0": "Methunadhammo nāma yo so asaddhammo …pe…",
  "mnd7:26.3_0": "taṅkāraṇā vuccati methunadhammo.",
  "mnd7:26.4_0": "Methunaṁ yo nisevatīti.",
  "mnd7:26.5_0": "Yo aparena samayena buddhaṁ dhammaṁ saṅghaṁ sikkhaṁ paccakkhāya hīnāyāvattitvā methunaṁ dhammaṁ sevati nisevati saṁsevati paṭisevatīti—",
  "mnd7:26.6_0": "methunaṁ yo nisevati.",
  "mnd7:27.1_0": "Yānaṁ bhantaṁva taṁ loketi.",
  "mnd7:27.2_0": "Yānanti hatthiyānaṁ assayānaṁ goyānaṁ ajayānaṁ meṇḍayānaṁ oṭṭhayānaṁ kharayānaṁ bhantaṁ adantaṁ akāritaṁ avinītaṁ uppathaṁ gaṇhāti,",
  "mnd7:27.2_1": "visamaṁ khāṇumpi pāsāṇampi abhiruhati,",
  "mnd7:27.2_2": "yānampi ārohanakampi bhañjati,",
  "mnd7:27.2_3": "papātepi papatati.",
  "mnd7:27.3_0": "Yathā taṁ bhantaṁ yānaṁ adantaṁ akāritaṁ avinītaṁ uppathaṁ gaṇhāti;",
  "mnd7:27.4_0": "evamevaṁ so vibbhantako bhantayānapaṭibhāgo uppathaṁ gaṇhāti,",
  "mnd7:27.4_1": "micchādiṭṭhiṁ gaṇhāti …pe…",
  "mnd7:27.4_2": "micchāsamādhiṁ gaṇhāti.",
  "mnd7:27.5_0": "Yathā taṁ bhantaṁ yānaṁ adantaṁ akāritaṁ avinītaṁ visamaṁ khāṇumpi pāsāṇampi abhiruhati;",
  "mnd7:27.6_0": "evamevaṁ so vibbhantako bhantayānapaṭibhāgo visamaṁ kāyakammaṁ abhiruhati,",
  "mnd7:27.6_1": "visamaṁ vacīkammaṁ abhiruhati,",
  "mnd7:27.6_2": "visamaṁ manokammaṁ abhiruhati,",
  "mnd7:27.6_3": "visamaṁ pāṇātipātaṁ abhiruhati,",
  "mnd7:27.6_4": "visamaṁ adinnādānaṁ abhiruhati,",
  "mnd7:27.6_5": "visamaṁ kāmesumicchācāraṁ abhiruhati,",
  "mnd7:27.6_6": "visamaṁ musāvādaṁ abhiruhati,",
  "mnd7:27.6_7": "visamaṁ pisuṇavācaṁ abhiruhati,",
  "mnd7:27.6_8": "visamaṁ pharusavācaṁ abhiruhati,",
  "mnd7:27.6_9": "visamaṁ samphappalāpaṁ abhiruhati,",
  "mnd7:27.6_10": "visamaṁ abhijjhaṁ abhiruhati,",
  "mnd7:27.6_11": "visamaṁ byāpādaṁ abhiruhati,",
  "mnd7:27.6_12": "visamaṁ micchādiṭṭhiṁ abhiruhati,",
  "mnd7:27.6_13": "visame saṅkhāre abhiruhati,",
  "mnd7:27.6_14": "visame pañca kāmaguṇe abhiruhati,",
  "mnd7:27.6_15": "visame nīvaraṇe abhiruhati.",
  "mnd7:27.7_0": "Yathā taṁ bhantaṁ yānaṁ adantaṁ akāritaṁ avinītaṁ yānampi ārohanakampi bhañjati;",
  "mnd7:27.8_0": "evamevaṁ so vibbhantako bhantayānapaṭibhāgo niraye attānaṁ bhañjati,",
  "mnd7:27.8_1": "tiracchānayoniyaṁ attānaṁ bhañjati,",
  "mnd7:27.8_2": "pettivisaye attānaṁ bhañjati,",
  "mnd7:27.8_3": "manussaloke attānaṁ bhañjati,",
  "mnd7:27.8_4": "devaloke attānaṁ bhañjati.",
  "mnd7:27.9_0": "Yathā taṁ bhantaṁ yānaṁ adantaṁ akāritaṁ avinītaṁ papāte papatati;",
  "mnd7:27.10_0": "evamevaṁ so vibbhantako bhantayānapaṭibhāgo jātipapātampi papatati,",
  "mnd7:27.10_1": "jarāpapātampi papatati,",
  "mnd7:27.10_2": "byādhipapātampi papatati,",
  "mnd7:27.10_3": "maraṇapapātampi papatati,",
  "mnd7:27.10_4": "sokaparidevadukkhadomanassupāyāsapapātampi papatati.",
  "mnd7:27.11_0": "Loketi apāyaloke manussaloketi—",
  "mnd7:27.12_0": "yānaṁ bhantaṁva taṁ loke.",
  "mnd7:28.1_0": "Hīnamāhu puthujjananti.",
  "mnd7:28.2_0": "Puthujjanāti kenaṭṭhena puthujjanā?",
  "mnd7:28.3_0": "Puthu kilese janentīti puthujjanā,",
  "mnd7:28.3_1": "puthu avihatasakkāyadiṭṭhikāti puthujjanā,",
  "mnd7:28.3_2": "puthu satthārānaṁ mukhullokikāti puthujjanā,",
  "mnd7:28.3_3": "puthu sabbagatīhi avuṭṭhitāti puthujjanā,",
  "mnd7:28.3_4": "puthu nānābhisaṅkhāre abhisaṅkharontīti puthujjanā,",
  "mnd7:28.3_5": "puthu nānāoghehi vuyhantīti puthujjanā,",
  "mnd7:28.3_6": "puthu nānāsantāpehi santapantīti puthujjanā,",
  "mnd7:28.3_7": "puthu nānāpariḷāhehi paridayhantīti puthujjanā,",
  "mnd7:28.3_8": "puthu pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhāti puthujjanā,",
  "mnd7:28.3_9": "puthu pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā.",
  "mnd7:28.4_0": "Hīnamāhu puthujjananti.",
  "mnd7:28.5_0": "Puthujjanaṁ hīnaṁ nihīnaṁ omakaṁ lāmakaṁ chatukkaṁ parittanti evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd7:28.6_0": "hīnamāhu puthujjanaṁ.",
  "mnd7:29.1_0": "Tenāha bhagavā—",
  "mnd7:30.1_0": "“Eko pubbe caritvāna,",
  "mnd7:30.2_0": "methunaṁ yo nisevati;",
  "mnd7:30.3_0": "Yānaṁ bhantaṁva taṁ loke,",
  "mnd7:30.4_0": "hīnamāhu puthujjanan”ti.",
  "mnd7:31.1_0": "Yaso kitti ca yā pubbe,",
  "mnd7:31.2_0": "hāyate vāpi tassa sā;",
  "mnd7:31.3_0": "Etampi disvā sikkhetha,",
  "mnd7:31.4_0": "methunaṁ vippahātave.",
  "mnd7:32.1_0": "Yaso kitti ca yā pubbe, hāyate vāpi tassa sāti.",
  "mnd7:32.2_0": "Katamo yaso?",
  "mnd7:32.3_0": "Idhekacco pubbe samaṇabhāve sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ—",
  "mnd7:32.4_0": "ayaṁ yaso.",
  "mnd7:32.5_0": "Katamā kitti?",
  "mnd7:32.6_0": "Idhekacco pubbe samaṇabhāve kittivaṇṇagato hoti paṇḍito viyatto medhāvī bahussuto cittakathī kalyāṇapaṭibhāno—",
  "mnd7:32.7_0": "suttantikoti vā vinayadharoti vā dhammakathikoti vā āraññikoti vā piṇḍapātikoti vā paṁsukūlikoti vā tecīvarikoti",
  "mnd7:32.7_1": "vā sapadānacārikoti vā khalupacchābhattikoti vā nesajjikoti vā yathāsanthatikoti vā",
  "mnd7:32.8_0": "paṭhamassa jhānassa lābhīti vā dutiyassa jhānassa lābhīti vā tatiyassa jhānassa lābhīti vā catutthassa",
  "mnd7:32.8_1": "jhānassa lābhīti vā ākāsānañcāyatanasamāpattiyā lābhīti vā viññāṇañcāyatanasamāpattiyā lābhīti vā ākiñcaññāyatanasamāpattiyā",
  "mnd7:32.8_2": "lābhīti vā nevasaññānāsaññāyatanasamāpattiyā lābhīti vā,",
  "mnd7:32.8_3": "ayaṁ kittīti—",
  "mnd7:32.9_0": "yaso kitti ca yā pubbe.",
  "mnd7:33.1_0": "Hāyate vāpi tassa sāti.",
  "mnd7:33.2_0": "Tassa aparena samayena buddhaṁ dhammaṁ saṅghaṁ sikkhaṁ paccakkhāya hīnāyāvattassa so ca yaso sā ca kitti",
  "mnd7:33.2_1": "hāyati parihāyati paridhaṁsati paripatati antaradhāyati vippalujjatīti—",
  "mnd7:33.3_0": "yaso kitti ca yā pubbe hāyate vāpi tassa sā.",
  "mnd7:34.1_0": "Etampi disvā sikkhetha methunaṁ vippahātaveti.",
  "mnd7:34.2_0": "Etanti pubbe samaṇabhāve yaso kitti ca,",
  "mnd7:34.2_1": "aparabhāge buddhaṁ dhammaṁ saṅghaṁ sikkhaṁ paccakkhāya hīnāyāvattassa ayaso ca akitti ca;",
  "mnd7:34.3_0": "etaṁ sampattiṁ vipattiṁ.",
  "mnd7:34.4_0": "Disvāti passitvā tulayitvā tīrayitvā vibhāvayitvā vibhūtaṁ katvāti—",
  "mnd7:34.5_0": "etampi disvā.",
  "mnd7:34.6_0": "Sikkhethāti tisso sikkhā—",
  "mnd7:34.7_0": "adhisīlasikkhā, adhicittasikkhā, adhipaññāsikkhā.",
  "mnd7:34.8_0": "Katamā adhisīlasikkhā?",
  "mnd7:34.9_0": "Idha bhikkhu sīlavā hoti,",
  "mnd7:34.9_1": "pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī,",
  "mnd7:34.9_2": "samādāya sikkhati sikkhāpadesu.",
  "mnd7:34.10_0": "Khuddako sīlakkhandho, mahanto sīlakkhandho.",
  "mnd7:34.11_0": "Sīlaṁ patiṭṭhā ādi caraṇaṁ saṁyamo saṁvaro mukhaṁ pamukhaṁ kusalānaṁ dhammānaṁ samāpattiyā—",
  "mnd7:34.12_0": "ayaṁ adhisīlasikkhā.",
  "mnd7:35.1_0": "Katamā adhicittasikkhā?",
  "mnd7:35.2_0": "Idha bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati …pe…",
  "mnd7:35.3_0": "dutiyaṁ jhānaṁ …",
  "mnd7:35.4_0": "tatiyaṁ jhānaṁ …",
  "mnd7:35.5_0": "catutthaṁ jhānaṁ upasampajja viharati—",
  "mnd7:35.6_0": "ayaṁ adhicittasikkhā.",
  "mnd7:36.1_0": "Katamā adhipaññāsikkhā?",
  "mnd7:36.2_0": "Idha bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.",
  "mnd7:36.3_0": "So idaṁ dukkhanti yathābhūtaṁ pajānāti,",
  "mnd7:36.3_1": "ayaṁ dukkhasamudayoti yathābhūtaṁ pajānāti,",
  "mnd7:36.3_2": "ayaṁ dukkhanirodhoti yathābhūtaṁ pajānāti,",
  "mnd7:36.3_3": "ayaṁ dukkhanirodhagāminī paṭipadāti yathābhūtaṁ pajānāti,",
  "mnd7:36.4_0": "ime āsavāti yathābhūtaṁ pajānāti,",
  "mnd7:36.4_1": "ayaṁ āsavasamudayoti yathābhūtaṁ pajānāti,",
  "mnd7:36.4_2": "ayaṁ āsavanirodhoti yathābhūtaṁ pajānāti,",
  "mnd7:36.4_3": "ayaṁ āsavanirodhagāminī paṭipadāti yathābhūtaṁ pajānāti—",
  "mnd7:36.5_0": "ayaṁ adhipaññāsikkhā.",
  "mnd7:36.6_0": "Methunadhammo nāma yo so asaddhammo …pe…",
  "mnd7:36.7_0": "taṅkāraṇā vuccati methunadhammo.",
  "mnd7:37.1_0": "Etampi disvā sikkhetha, methunaṁ vippahātaveti.",
  "mnd7:37.2_0": "Methunadhammassa pahānāya vūpasamāya paṭinissaggāya paṭipassaddhiyā adhisīlampi sikkheyya,",
  "mnd7:37.2_1": "adhicittampi sikkheyya,",
  "mnd7:37.2_2": "adhipaññampi sikkheyya.",
  "mnd7:37.3_0": "Imā tisso sikkhāyo āvajjanto sikkheyya,",
  "mnd7:37.3_1": "jānanto sikkheyya,",
  "mnd7:37.3_2": "passanto sikkheyya,",
  "mnd7:37.3_3": "paccavekkhanto sikkheyya,",
  "mnd7:37.3_4": "cittaṁ adhiṭṭhahanto sikkheyya,",
  "mnd7:37.3_5": "saddhāya adhimuccanto sikkheyya,",
  "mnd7:37.3_6": "vīriyaṁ paggaṇhanto sikkheyya,",
  "mnd7:37.3_7": "satiṁ upaṭṭhapento sikkheyya,",
  "mnd7:37.3_8": "cittaṁ samādahanto sikkheyya,",
  "mnd7:37.3_9": "paññāya pajānanto sikkheyya,",
  "mnd7:37.3_10": "abhiññeyyaṁ abhijānanto sikkheyya,",
  "mnd7:37.3_11": "pariññeyyaṁ parijānanto sikkheyya,",
  "mnd7:37.3_12": "pahātabbaṁ pajahanto sikkheyya,",
  "mnd7:37.3_13": "bhāvetabbaṁ bhāvento sikkheyya,",
  "mnd7:37.3_14": "sacchikātabbaṁ sacchikaronto sikkheyya ācareyya samācareyya samādāya vatteyyāti—",
  "mnd7:37.4_0": "etampi disvā sikkhetha, methunaṁ vippahātave.",
  "mnd7:38.1_0": "Tenāha bhagavā—",
  "mnd7:39.1_0": "“Yaso kitti ca yā pubbe,",
  "mnd7:39.2_0": "hāyate vāpi tassa sā;",
  "mnd7:39.3_0": "Etampi disvā sikkhetha,",
  "mnd7:39.4_0": "methunaṁ vippahātave”ti.",
  "mnd7:40.1_0": "Saṅkappehi pareto so,",
  "mnd7:40.2_0": "kapaṇo viya jhāyati;",
  "mnd7:40.3_0": "Sutvā paresaṁ nigghosaṁ,",
  "mnd7:40.4_0": "maṅku hoti tathāvidho.",
  "mnd7:41.1_0": "Saṅkappehi pareto so, kapaṇo viya jhāyatīti.",
  "mnd7:41.2_0": "Kāmasaṅkappena byāpādasaṅkappena vihiṁsāsaṅkappena diṭṭhisaṅkappena phuṭṭho pareto samohito samannāgato",
  "mnd7:41.2_1": "pihito kapaṇo viya mando viya momūho viya jhāyati pajjhāyati nijjhāyati apajjhāyati.",
  "mnd7:41.3_0": "Yathā ulūko rukkhasākhāyaṁ mūsikaṁ magayamāno jhāyati pajjhāyati nijjhāyati apajjhāyati,",
  "mnd7:41.3_1": "yathā kotthu nadītīre macche magayamāno jhāyati pajjhāyati nijjhāyati apajjhāyati,",
  "mnd7:41.3_2": "yathā biḷāro sandhisamalasaṅkaṭire mūsikaṁ magayamāno jhāyati pajjhāyati nijjhāyati apajjhāyati,",
  "mnd7:41.3_3": "yathā gadrabho vahacchinno sandhisamalasaṅkaṭire jhāyati pajjhāyati nijjhāyati apajjhāyati;",
  "mnd7:41.4_0": "evamevaṁ so vibbhantako kāmasaṅkappena byāpādasaṅkappena vihiṁsāsaṅkappena diṭṭhisaṅkappena phuṭṭho pareto",
  "mnd7:41.4_1": "samohito samannāgato pihito kapaṇo viya mando viya momūho viya jhāyati pajjhāyati nijjhāyati apajjhāyatīti—",
  "mnd7:41.5_0": "saṅkappehi pareto so kapaṇo viya jhāyati.",
  "mnd7:42.1_0": "Sutvā paresaṁ nigghosaṁ, maṅku hoti tathāvidhoti.",
  "mnd7:42.2_0": "Paresanti upajjhāyā vā ācariyā vā samānupajjhāyakā vā samānācariyakā vā mittā vā sandiṭṭhā vā sambhattā vā sahāyā vā codenti—",
  "mnd7:42.3_0": "“tassa te, āvuso, alābhā,",
  "mnd7:42.3_1": "tassa te dulladdhaṁ,",
  "mnd7:42.3_2": "yaṁ tvaṁ evarūpaṁ uḷāraṁ satthāraṁ labhitvā evaṁ svākkhāte dhammavinaye pabbajitvā evarūpaṁ ariyagaṇaṁ",
  "mnd7:42.3_3": "labhitvā hīnassa methunadhammassa kāraṇā buddhaṁ dhammaṁ saṅghaṁ sikkhaṁ paccakkhāya hīnāyāvattosi.",
  "mnd7:42.4_0": "Saddhāpi nāma te nāhosi kusalesu dhammesu,",
  "mnd7:42.4_1": "hirīpi nāma te nāhosi kusalesu dhammesu,",
  "mnd7:42.4_2": "ottappampi nāma te nāhosi kusalesu dhammesu,",
  "mnd7:42.4_3": "vīriyampi nāma te nāhosi kusalesu dhammesu,",
  "mnd7:42.4_4": "satipi nāma te nāhosi kusalesu dhammesu,",
  "mnd7:42.4_5": "paññāpi nāma te nāhosi kusalesu dhammesū”ti.",
  "mnd7:42.5_0": "Tesaṁ vacanaṁ byappathaṁ desanaṁ anusāsanaṁ anusiṭṭhiṁ sutvā suṇitvā uggahetvā upadhārayitvā upalakkhayitvā maṅku hoti,",
  "mnd7:42.5_1": "pīḷito ghaṭṭito byādhito domanassito hoti.",
  "mnd7:42.6_0": "Tathāvidhoti tathāvidho tādiso tassaṇṭhito tappakāro tappaṭibhāgo.",
  "mnd7:42.7_0": "Yo so vibbhantakoti—",
  "mnd7:42.8_0": "sutvā paresaṁ nigghosaṁ maṅku hoti tathāvidho.",
  "mnd7:43.1_0": "Tenāha bhagavā—",
  "mnd7:44.1_0": "“Saṅkappehi pareto so,",
  "mnd7:44.2_0": "kapaṇo viya jhāyati;",
  "mnd7:44.3_0": "Sutvā paresaṁ nigghosaṁ,",
  "mnd7:44.4_0": "maṅku hoti tathāvidho”ti.",
  "mnd7:45.1_0": "Atha satthāni kurute,",
  "mnd7:45.2_0": "paravādehi codito;",
  "mnd7:45.3_0": "Esa khvassa mahāgedho,",
  "mnd7:45.4_0": "mosavajjaṁ pagāhati.",
  "mnd7:46.1_0": "Atha satthāni kurute, paravādehi coditoti.",
  "mnd7:46.2_0": "Athāti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—",
  "mnd7:46.3_0": "athāti.",
  "mnd7:46.4_0": "Satthānīti tīṇi satthāni—",
  "mnd7:46.5_0": "kāyasatthaṁ, vacīsatthaṁ, manosatthaṁ.",
  "mnd7:46.6_0": "Tividhaṁ kāyaduccaritaṁ kāyasatthaṁ,",
  "mnd7:46.6_1": "catubbidhaṁ vacīduccaritaṁ vacīsatthaṁ,",
  "mnd7:46.6_2": "tividhaṁ manoduccaritaṁ manosatthaṁ.",
  "mnd7:46.7_0": "Paravādehi coditoti.",
  "mnd7:46.8_0": "Upajjhāyehi vā ācariyehi vā samānupajjhāyakehi vā samānācariyakehi vā mittehi vā sandiṭṭhehi vā sambhattehi",
  "mnd7:46.8_1": "vā sahāyehi vā codito sampajānamusā bhāsati.",
  "mnd7:46.9_0": "“Abhirato ahaṁ, bhante, ahosiṁ pabbajjāya.",
  "mnd7:46.10_0": "Mātā me posetabbā, tenamhi vibbhanto”ti bhaṇati.",
  "mnd7:46.11_0": "“Pitā me posetabbo, tenamhi vibbhanto”ti bhaṇati.",
  "mnd7:46.12_0": "“Bhātā me posetabbo …",
  "mnd7:46.13_0": "bhaginī me posetabbā …",
  "mnd7:46.14_0": "putto me posetabbo …",
  "mnd7:46.15_0": "dhītā me posetabbā …",
  "mnd7:46.16_0": "mittā me posetabbā …",
  "mnd7:46.17_0": "amaccā me posetabbā …",
  "mnd7:46.18_0": "ñātakā me posetabbā …",
  "mnd7:46.19_0": "sālohitā me posetabbā, tenamhi vibbhanto”ti bhaṇati.",
  "mnd7:46.20_0": "Vacīsatthaṁ karoti saṅkaroti janeti sañjaneti nibbatteti abhinibbattetīti—",
  "mnd7:46.21_0": "atha satthāni kurute, paravādehi codito.",
  "mnd7:47.1_0": "Esa khvassa mahāgedhoti.",
  "mnd7:47.2_0": "Eso tassa mahāgedho mahāvanaṁ mahāgahanaṁ mahākantāro mahāvisamo mahākuṭilo mahāpaṅko mahāpalipo mahāpalibodho mahābandhanaṁ,",
  "mnd7:47.2_1": "yadidaṁ sampajānamusāvādoti—",
  "mnd7:47.3_0": "esa khvassa mahāgedho.",
  "mnd7:48.1_0": "Mosavajjaṁ pagāhatīti.",
  "mnd7:48.2_0": "Mosavajjaṁ vuccati musāvādo.",
  "mnd7:48.3_0": "Idhekacco sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho—",
  "mnd7:48.4_0": "“ehambho purisa, yaṁ jānāsi taṁ vadehī”ti,",
  "mnd7:48.5_0": "so ajānaṁ vā āha—“jānāmī”ti,",
  "mnd7:48.6_0": "jānaṁ vā āha—“na jānāmī”ti,",
  "mnd7:48.7_0": "apassaṁ vā āha—“passāmī”ti,",
  "mnd7:48.8_0": "passaṁ vā āha—“na passāmī”ti.",
  "mnd7:48.9_0": "Iti attahetu vā parahetu vā āmisakiñcikkhahetu vā sampajānamusā bhāsati—",
  "mnd7:48.10_0": "idaṁ vuccati mosavajjaṁ.",
  "mnd7:49.1_0": "Api ca tīhākārehi musāvādo hoti.",
  "mnd7:49.2_0": "Pubbevassa hoti—",
  "mnd7:49.3_0": "“musā bhaṇissan”ti, bhaṇantassa hoti—",
  "mnd7:49.4_0": "“musā bhaṇāmī”ti, bhaṇitassa hoti—",
  "mnd7:49.5_0": "“musā mayā bhaṇitan”ti.",
  "mnd7:49.6_0": "Imehi tīhākārehi musāvādo hoti.",
  "mnd7:49.7_0": "Api ca catūhākārehi musāvādo hoti.",
  "mnd7:49.8_0": "Pubbevassa hoti—",
  "mnd7:49.9_0": "“musā bhaṇissan”ti, bhaṇantassa hoti—",
  "mnd7:49.10_0": "“musā bhaṇāmī”ti, bhaṇitassa hoti—",
  "mnd7:49.11_0": "“musā mayā bhaṇitan”ti, vinidhāya diṭṭhiṁ.",
  "mnd7:49.12_0": "Imehi catūhākārehi musāvādo hoti.",
  "mnd7:49.13_0": "Api ca pañcahākārehi …",
  "mnd7:49.14_0": "chahākārehi …",
  "mnd7:49.15_0": "sattahākārehi …",
  "mnd7:49.16_0": "aṭṭhahākārehi musāvādo hoti.",
  "mnd7:49.17_0": "Pubbevassa hoti—",
  "mnd7:49.18_0": "“musā bhaṇissan”ti, bhaṇantassa hoti—",
  "mnd7:49.19_0": "“musā bhaṇāmī”ti, bhaṇitassa hoti—",
  "mnd7:49.20_0": "“musā mayā bhaṇitan”ti,",
  "mnd7:49.20_1": "vinidhāya diṭṭhiṁ,",
  "mnd7:49.20_2": "vinidhāya khantiṁ,",
  "mnd7:49.20_3": "vinidhāya ruciṁ,",
  "mnd7:49.20_4": "vinidhāya saññaṁ,",
  "mnd7:49.20_5": "vinidhāya bhāvaṁ.",
  "mnd7:49.21_0": "Imehi aṭṭhahākārehi musāvādo hoti.",
  "mnd7:49.22_0": "Mosavajjaṁ pagāhatīti.",
  "mnd7:49.23_0": "Mosavajjaṁ pagāhati ogāhati ajjhogāhati pavisatīti—",
  "mnd7:49.24_0": "mosavajjaṁ pagāhati.",
  "mnd7:50.1_0": "Tenāha bhagavā—",
  "mnd7:51.1_0": "“Atha satthāni kurute,",
  "mnd7:51.2_0": "paravādehi codito;",
  "mnd7:51.3_0": "Esa khvassa mahāgedho,",
  "mnd7:51.4_0": "mosavajjaṁ pagāhatī”ti.",
  "mnd7:52.1_0": "Paṇḍitoti samaññāto,",
  "mnd7:52.2_0": "ekacariyaṁ adhiṭṭhito;",
  "mnd7:52.3_0": "Sa cāpi methune yutto,",
  "mnd7:52.4_0": "mandova parikissati.",
  "mnd7:53.1_0": "Paṇḍitoti samaññātoti.",
  "mnd7:53.2_0": "Idhekacco pubbe samaṇabhāve kitti vaṇṇagato hoti—",
  "mnd7:53.3_0": "“paṇḍito viyatto medhāvī bahussuto cittakathī kalyāṇapaṭibhāno suttantikoti vā vinayadharoti vā dhammakathikoti vā …pe…",
  "mnd7:53.4_0": "nevasaññānāsaññāyatanasamāpattiyā lābhī”ti vā.",
  "mnd7:53.5_0": "Evaṁ ñāto hoti paññāto samaññāto hotīti—",
  "mnd7:53.6_0": "paṇḍitoti samaññāto.",
  "mnd7:54.1_0": "Ekaccariyaṁ adhiṭṭhitoti.",
  "mnd7:54.2_0": "Dvīhi kāraṇehi ekaccariyaṁ adhiṭṭhito—",
  "mnd7:54.3_0": "pabbajjāsaṅkhātena vā gaṇāvavassaggaṭṭhena vā.",
  "mnd7:54.4_0": "Kathaṁ pabbajjāsaṅkhātena ekacariyaṁ adhiṭṭhito?",
  "mnd7:54.5_0": "Sabbaṁ gharāvāsapalibodhaṁ chinditvā …pe…",
  "mnd7:54.6_0": "evaṁ pabbajjāsaṅkhātena ekaccariyaṁ adhiṭṭhito.",
  "mnd7:54.7_0": "Kathaṁ gaṇāvavassaggaṭṭhena ekacariyaṁ adhiṭṭhito?",
  "mnd7:54.8_0": "So evaṁ pabbajito samāno eko araññavanapatthāni pantāni …pe…",
  "mnd7:54.9_0": "evaṁ gaṇāvavassaggaṭṭhena ekacariyaṁ adhiṭṭhitoti—",
  "mnd7:54.10_0": "ekacariyaṁ adhiṭṭhito.",
  "mnd7:55.1_0": "Sa cāpi methune yuttoti.",
  "mnd7:55.2_0": "Methunadhammo nāma yo so asaddhammo gāmadhammo …pe…",
  "mnd7:55.3_0": "taṅkāraṇā vuccati methunadhammo.",
  "mnd7:55.4_0": "Sa cāpi methune yuttoti.",
  "mnd7:55.5_0": "So aparena samayena buddhaṁ dhammaṁ saṅghaṁ sikkhaṁ paccakkhāya hīnāyāvattitvā methunadhamme yutto payutto āyutto samāyuttoti—",
  "mnd7:55.6_0": "sa cāpi methune yutto.",
  "mnd7:56.1_0": "Mandova parikissatīti.",
  "mnd7:56.2_0": "Kapaṇo viya mando viya momūho viya kissati parikissati parikilissati.",
  "mnd7:56.3_0": "Pāṇampi hanati,",
  "mnd7:56.3_1": "adinnampi ādiyati,",
  "mnd7:56.3_2": "sandhimpi chindati,",
  "mnd7:56.3_3": "nillopampi harati,",
  "mnd7:56.3_4": "ekāgārikampi karoti,",
  "mnd7:56.3_5": "paripanthepi tiṭṭhati,",
  "mnd7:56.3_6": "paradārampi gacchati,",
  "mnd7:56.3_7": "musāpi bhaṇati.",
  "mnd7:56.4_0": "Evampi kissati parikissati parikilissati.",
  "mnd7:56.5_0": "Tamenaṁ rājāno gahetvā vividhā kammakāraṇā kārenti—",
  "mnd7:56.6_0": "kasāhipi tāḷenti,",
  "mnd7:56.6_1": "vettehipi tāḷenti,",
  "mnd7:56.6_2": "addhadaṇḍakehipi tāḷenti,",
  "mnd7:56.6_3": "hatthampi chindanti,",
  "mnd7:56.6_4": "pādampi chindanti,",
  "mnd7:56.6_5": "hatthapādampi chindanti,",
  "mnd7:56.6_6": "kaṇṇampi chindanti,",
  "mnd7:56.6_7": "nāsampi chindanti,",
  "mnd7:56.6_8": "kaṇṇanāsampi chindanti,",
  "mnd7:56.6_9": "bilaṅgathālikampi karonti,",
  "mnd7:56.6_10": "saṅkhamuṇḍikampi karonti,",
  "mnd7:56.6_11": "rāhumukhampi karonti,",
  "mnd7:56.6_12": "jotimālikampi karonti,",
  "mnd7:56.6_13": "hatthapajjotikampi karonti,",
  "mnd7:56.6_14": "erakavattikampi karonti,",
  "mnd7:56.6_15": "cīrakavāsikampi karonti,",
  "mnd7:56.6_16": "eṇeyyakampi karonti,",
  "mnd7:56.6_17": "baḷisamaṁsikampi karonti,",
  "mnd7:56.6_18": "kahāpaṇikampi karonti,",
  "mnd7:56.6_19": "khārāpatacchikampi karonti,",
  "mnd7:56.6_20": "palighaparivattikampi karonti,",
  "mnd7:56.6_21": "palālapīṭhakampi karonti,",
  "mnd7:56.6_22": "tattenapi telena osiñcanti,",
  "mnd7:56.6_23": "sunakhehipi khādāpenti,",
  "mnd7:56.6_24": "jīvantampi sūle uttāsenti,",
  "mnd7:56.6_25": "asināpi sīsaṁ chindanti.",
  "mnd7:56.7_0": "Evampi kissati parikissati parikilissati.",
  "mnd7:57.1_0": "Atha vā kāmataṇhāya abhibhūto pariyādinnacitto bhoge pariyesanto nāvāya mahāsamuddaṁ pakkhandati,",
  "mnd7:57.1_1": "sītassa purakkhato uṇhassa purakkhato ḍaṁsamakasavātātapasarīsapasamphassehi pīḷiyamāno khuppipāsāya miyyamāno tigumbaṁ gacchati,",
  "mnd7:57.1_2": "takkolaṁ gacchati,",
  "mnd7:57.1_3": "takkasīlaṁ gacchati,",
  "mnd7:57.1_4": "kālamukhaṁ gacchati,",
  "mnd7:57.1_5": "purapūraṁ gacchati,",
  "mnd7:57.1_6": "vesuṅgaṁ gacchati,",
  "mnd7:57.1_7": "verāpathaṁ gacchati,",
  "mnd7:57.1_8": "javaṁ gacchati,",
  "mnd7:57.1_9": "tāmaliṁ gacchati,",
  "mnd7:57.1_10": "vaṅgaṁ gacchati,",
  "mnd7:57.1_11": "eḷabandhanaṁ gacchati,",
  "mnd7:57.1_12": "suvaṇṇakūṭaṁ gacchati,",
  "mnd7:57.1_13": "suvaṇṇabhūmiṁ gacchati,",
  "mnd7:57.1_14": "tambapāṇiṁ gacchati,",
  "mnd7:57.1_15": "suppārakaṁ gacchati,",
  "mnd7:57.1_16": "bhārukacchaṁ gacchati,",
  "mnd7:57.1_17": "suraṭṭhaṁ gacchati,",
  "mnd7:57.1_18": "bhaṅgalokaṁ gacchati,",
  "mnd7:57.1_19": "bhaṅgaṇaṁ gacchati,",
  "mnd7:57.1_20": "paramabhaṅgaṇaṁ gacchati,",
  "mnd7:57.1_21": "yonaṁ gacchati,",
  "mnd7:57.1_22": "paramayonaṁ gacchati,",
  "mnd7:57.1_23": "vinakaṁ gacchati,",
  "mnd7:57.1_24": "mūlapadaṁ gacchati,",
  "mnd7:57.1_25": "marukantāraṁ gacchati,",
  "mnd7:57.1_26": "jaṇṇupathaṁ gacchati,",
  "mnd7:57.1_27": "ajapathaṁ gacchati,",
  "mnd7:57.1_28": "meṇḍapathaṁ gacchati,",
  "mnd7:57.1_29": "saṅkupathaṁ gacchati,",
  "mnd7:57.1_30": "chattapathaṁ gacchati,",
  "mnd7:57.1_31": "vaṁsapathaṁ gacchati,",
  "mnd7:57.1_32": "sakuṇapathaṁ gacchati,",
  "mnd7:57.1_33": "mūsikapathaṁ gacchati,",
  "mnd7:57.1_34": "daripathaṁ gacchati,",
  "mnd7:57.1_35": "vettācāraṁ gacchati.",
  "mnd7:57.2_0": "Evampi kissati parikissati parikilissati.",
  "mnd7:58.1_0": "Gavesanto na vindati, alābhamūlakampi dukkhaṁ domanassaṁ paṭisaṁvedeti.",
  "mnd7:58.2_0": "Evampi kissati parikissati parikilissati.",
  "mnd7:59.1_0": "Gavesanto vindati, laddhāpi ārakkhamūlakampi dukkhaṁ domanassaṁ paṭisaṁvedeti—",
  "mnd7:59.2_0": "“kinti me bhoge neva rājāno hareyyuṁ,",
  "mnd7:59.2_1": "na corā hareyyuṁ,",
  "mnd7:59.2_2": "na aggi daheyya,",
  "mnd7:59.2_3": "na udakaṁ vaheyya,",
  "mnd7:59.2_4": "na apiyā dāyādā hareyyun”ti.",
  "mnd7:59.3_0": "Tassa evaṁ ārakkhato gopayato te bhogā vippalujjanti.",
  "mnd7:59.4_0": "So vippayogamūlakampi dukkhaṁ domanassaṁ paṭisaṁvedeti.",
  "mnd7:59.5_0": "Evampi kissati parikissati parikilissatīti—",
  "mnd7:59.6_0": "sa cāpi methune yutto, mandova parikissati.",
  "mnd7:60.1_0": "Tenāha bhagavā—",
  "mnd7:61.1_0": "“Paṇḍitoti samaññāto,",
  "mnd7:61.2_0": "ekacariyaṁ adhiṭṭhito;",
  "mnd7:61.3_0": "Sa cāpi methune yutto,",
  "mnd7:61.4_0": "mandova parikissatī”ti.",
  "mnd7:62.1_0": "Etamādīnavaṁ ñatvā,",
  "mnd7:62.2_0": "Muni pubbāpare idha;",
  "mnd7:62.3_0": "Ekacariyaṁ daḷhaṁ kayirā,",
  "mnd7:62.4_0": "Na nisevetha methunaṁ.",
  "mnd7:63.1_0": "Etamādīnavaṁ ñatvā, muni pubbāpare idhāti.",
  "mnd7:63.2_0": "Etanti pubbe samaṇabhāve yaso ca kitti ca,",
  "mnd7:63.2_1": "aparabhāge buddhaṁ dhammaṁ saṅghaṁ sikkhaṁ paccakkhāya hīnāyāvattassa ayaso ca akitti ca;",
  "mnd7:63.3_0": "etaṁ sampattiṁ vipattiñca.",
  "mnd7:63.4_0": "Ñatvāti jānitvā tulayitvā tīrayitvā vibhāvayitvā vibhūtaṁ katvā.",
  "mnd7:63.5_0": "Munīti.",
  "mnd7:63.6_0": "Monaṁ vuccati ñāṇaṁ.",
  "mnd7:63.7_0": "Yā paññā pajānanā …pe… saṅgajālamaticca so muni.",
  "mnd7:63.8_0": "Idhāti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme imasmiṁ vinaye imasmiṁ",
  "mnd7:63.8_1": "dhammavinaye imasmiṁ pāvacane imasmiṁ brahmacariye imasmiṁ satthusāsane imasmiṁ attabhāve imasmiṁ manussaloketi—",
  "mnd7:63.9_0": "etamādīnavaṁ ñatvā muni pubbāpare idha.",
  "mnd7:64.1_0": "Ekacariyaṁ daḷhaṁ kayirāti.",
  "mnd7:64.2_0": "Dvīhi kāraṇehi ekacariyaṁ daḷhaṁ kareyya—",
  "mnd7:64.3_0": "pabbajjāsaṅkhātena vā gaṇāvavassaggaṭṭhena vā.",
  "mnd7:64.4_0": "Kathaṁ pabbajjāsaṅkhātena ekacariyaṁ daḷhaṁ kareyya?",
  "mnd7:64.5_0": "Sabbaṁ gharāvāsapalibodhaṁ chinditvā puttadārapalibodhaṁ chinditvā ñātipalibodhaṁ chinditvā mittāmaccapalibodhaṁ",
  "mnd7:64.5_1": "chinditvā sannidhipalibodhaṁ chinditvā kesamassuṁ ohāretvā kāsāyāni vatthāni acchādetvā agārasmā anagāriyaṁ",
  "mnd7:64.5_2": "pabbajitvā akiñcanabhāvaṁ upagantvā eko careyya vihareyya iriyeyya vatteyya pāleyya yapeyya yāpeyya.",
  "mnd7:64.6_0": "Evaṁ pabbajjāsaṅkhātena ekacariyaṁ daḷhaṁ kareyya.",
  "mnd7:65.1_0": "Kathaṁ gaṇāvavassaggaṭṭhena ekacariyaṁ daḷhaṁ kareyya?",
  "mnd7:65.2_0": "So evaṁ pabbajito samāno eko araññavanapatthāni pantāni senāsanāni paṭiseveyya appasaddāni appanigghosāni",
  "mnd7:65.2_1": "vijanavātāni manussarāhasseyyakāni paṭisallānasāruppāni.",
  "mnd7:65.3_0": "So eko gaccheyya,",
  "mnd7:65.3_1": "eko tiṭṭheyya,",
  "mnd7:65.3_2": "eko nisīdeyya,",
  "mnd7:65.3_3": "eko seyyaṁ kappeyya,",
  "mnd7:65.3_4": "eko gāmaṁ piṇḍāya paviseyya,",
  "mnd7:65.3_5": "eko paṭikkameyya,",
  "mnd7:65.3_6": "eko raho nisīdeyya,",
  "mnd7:65.3_7": "eko caṅkamaṁ adhiṭṭheyya,",
  "mnd7:65.3_8": "eko careyya vihareyya iriyeyya vatteyya pāleyya yapeyya yāpeyya.",
  "mnd7:65.4_0": "Evaṁ gaṇāvavassaggaṭṭhena ekacariyaṁ daḷhaṁ kareyyāti—",
  "mnd7:65.5_0": "ekacariyaṁ daḷhaṁ kareyya,",
  "mnd7:65.5_1": "thiraṁ kareyya,",
  "mnd7:65.5_2": "daḷhaṁ samādāno assa,",
  "mnd7:65.5_3": "avaṭṭhitasamādāno assa kusalesu dhammesūti—",
  "mnd7:65.6_0": "ekacariyaṁ daḷhaṁ kayirā.",
  "mnd7:66.1_0": "Na nisevetha methunanti.",
  "mnd7:66.2_0": "Methunadhammo nāma yo so asaddhammo gāmadhammo …pe…",
  "mnd7:66.3_0": "taṅkāraṇā vuccati methunadhammo.",
  "mnd7:66.4_0": "Methunadhammaṁ na seveyya na niseveyya na saṁseveyya na paṭiseveyya na careyya na samācareyya na samādāya vatteyyāti—",
  "mnd7:66.5_0": "na nisevetha methunaṁ.",
  "mnd7:67.1_0": "Tenāha bhagavā—",
  "mnd7:68.1_0": "“Etamādīnavaṁ ñatvā,",
  "mnd7:68.2_0": "Muni pubbāpare idha;",
  "mnd7:68.3_0": "Ekacariyaṁ daḷhaṁ kayirā,",
  "mnd7:68.4_0": "Na nisevetha methunan”ti.",
  "mnd7:69.1_0": "Vivekaññeva sikkhetha,",
  "mnd7:69.2_0": "etaṁ ariyānamuttamaṁ;",
  "mnd7:69.3_0": "Na tena seṭṭho maññetha,",
  "mnd7:69.4_0": "sa ve nibbānasantike.",
  "mnd7:70.1_0": "Vivekaññeva sikkhethāti.",
  "mnd7:70.2_0": "Vivekoti tayo vivekā—",
  "mnd7:70.3_0": "kāyaviveko, cittaviveko, upadhiviveko.",
  "mnd7:70.4_0": "Katamo kāyaviveko …pe…",
  "mnd7:70.5_0": "ayaṁ upadhiviveko.",
  "mnd7:70.6_0": "Kāyaviveko ca vivekaṭṭhakāyānaṁ nekkhammābhiratānaṁ.",
  "mnd7:70.7_0": "Cittaviveko ca parisuddhacittānaṁ paramavodānappattānaṁ.",
  "mnd7:70.8_0": "Upadhiviveko ca nirūpadhīnaṁ puggalānaṁ visaṅkhāragatānaṁ.",
  "mnd7:70.9_0": "Sikkhāti tisso sikkhā—",
  "mnd7:70.10_0": "adhisīlasikkhā, adhicittasikkhā, adhipaññāsikkhā …pe…",
  "mnd7:70.11_0": "ayaṁ adhipaññāsikkhā.",
  "mnd7:70.12_0": "Vivekaññeva sikkhethāti vivekaññeva sikkheyya ācareyya samācareyya samādāya vatteyyāti—",
  "mnd7:70.13_0": "vivekaññeva sikkhetha.",
  "mnd7:71.1_0": "Etaṁ ariyānamuttamanti.",
  "mnd7:71.2_0": "Ariyā vuccanti buddhā ca buddhasāvakā ca paccekabuddhā ca.",
  "mnd7:71.3_0": "Ariyānaṁ etaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ yadidaṁ vivekacariyāti—",
  "mnd7:71.4_0": "etaṁ ariyānamuttamaṁ.",
  "mnd7:72.1_0": "Na tena seṭṭho maññethāti.",
  "mnd7:72.2_0": "Kāyavivekacariyāya unnatiṁ na kareyya,",
  "mnd7:72.2_1": "unnamaṁ na kareyya,",
  "mnd7:72.2_2": "mānaṁ na kareyya,",
  "mnd7:72.2_3": "thāmaṁ na kareyya,",
  "mnd7:72.2_4": "thambhaṁ na kareyya,",
  "mnd7:72.2_5": "na tena mānaṁ janeyya,",
  "mnd7:72.2_6": "na tena thaddho assa patthaddho paggahitasiroti—",
  "mnd7:72.3_0": "tena seṭṭho na maññetha.",
  "mnd7:73.1_0": "Sa ve nibbānasantiketi.",
  "mnd7:73.2_0": "So nibbānassa santike sāmantā āsanne avidūre upakaṭṭheti—",
  "mnd7:73.3_0": "sa ve nibbānasantike.",
  "mnd7:74.1_0": "Tenāha bhagavā—",
  "mnd7:75.1_0": "“Vivekaññeva sikkhetha,",
  "mnd7:75.2_0": "etaṁ ariyānamuttamaṁ;",
  "mnd7:75.3_0": "Na tena seṭṭho maññetha,",
  "mnd7:75.4_0": "sa ve nibbānasantike”ti.",
  "mnd7:76.1_0": "Rittassa munino carato,",
  "mnd7:76.2_0": "kāmesu anapekkhino;",
  "mnd7:76.3_0": "Oghatiṇṇassa pihayanti,",
  "mnd7:76.4_0": "kāmesu gadhitā pajā.",
  "mnd7:77.1_0": "Rittassa munino caratoti.",
  "mnd7:77.2_0": "Rittassa vivittassa pavivittassa, kāyaduccaritena rittassa vivittassa pavivittassa.",
  "mnd7:77.3_0": "Vacīduccaritena …pe…",
  "mnd7:77.4_0": "manoduccaritena …",
  "mnd7:77.5_0": "rāgena …",
  "mnd7:77.6_0": "dosena …",
  "mnd7:77.7_0": "mohena …",
  "mnd7:77.8_0": "kodhena …",
  "mnd7:77.9_0": "upanāhena …",
  "mnd7:77.10_0": "makkhena …",
  "mnd7:77.11_0": "paḷāsena …",
  "mnd7:77.12_0": "issāya …",
  "mnd7:77.13_0": "macchariyena …",
  "mnd7:77.14_0": "māyāya …",
  "mnd7:77.15_0": "sāṭheyyena …",
  "mnd7:77.16_0": "thambhena …",
  "mnd7:77.17_0": "sārambhena …",
  "mnd7:77.18_0": "mānena …",
  "mnd7:77.19_0": "atimānena …",
  "mnd7:77.20_0": "madena …",
  "mnd7:77.21_0": "pamādena …",
  "mnd7:77.22_0": "sabbakilesehi …",
  "mnd7:77.23_0": "sabbaduccaritehi …",
  "mnd7:77.24_0": "sabbadarathehi …",
  "mnd7:77.25_0": "sabbapariḷāhehi …",
  "mnd7:77.26_0": "sabbasantāpehi …",
  "mnd7:77.27_0": "sabbākusalābhisaṅkhārehi rittassa vivittassa pavivittassa.",
  "mnd7:77.28_0": "Muninoti.",
  "mnd7:77.29_0": "Monaṁ vuccati ñāṇaṁ …pe… saṅgajālamaticca so muni.",
  "mnd7:77.30_0": "Caratoti carato viharato iriyato vattato pālayato yapayato yāpayatoti—",
  "mnd7:77.31_0": "rittassa munino carato.",
  "mnd7:78.1_0": "Kāmesu anapekkhinoti.",
  "mnd7:78.2_0": "Kāmāti uddānato dve kāmā—",
  "mnd7:78.3_0": "vatthukāmā ca kilesakāmā ca …pe…",
  "mnd7:78.4_0": "ime vuccanti vatthukāmā …pe…",
  "mnd7:78.5_0": "ime vuccanti kilesakāmā.",
  "mnd7:78.6_0": "Vatthukāme parijānitvā kilesakāme pahāya pajahitvā vinodetvā byantiṁ karitvā anabhāvaṁ gametvā kāmesu",
  "mnd7:78.6_1": "anapekkhamāno cattakāmo vantakāmo muttakāmo pahīnakāmo paṭinissaṭṭhakāmo,",
  "mnd7:78.6_2": "vītarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharatīti—",
  "mnd7:78.7_0": "kāmesu anapekkhino.",
  "mnd7:79.1_0": "Oghatiṇṇassa pihayanti, kāmesu gadhitā pajāti.",
  "mnd7:79.2_0": "Pajāti sattādhivacanaṁ pajā kāmesu rattā giddhā gadhitā mucchitā ajjhosannā laggā laggitā palibuddhā.",
  "mnd7:79.3_0": "Te kāmoghaṁ tiṇṇassa bhavoghaṁ tiṇṇassa diṭṭhoghaṁ tiṇṇassa avijjoghaṁ tiṇṇassa sabbasaṅkhārapathaṁ tiṇṇassa",
  "mnd7:79.3_1": "uttiṇṇassa nittiṇṇassa atikkantassa samatikkantassa vītivattassa pāraṅgatassa pāraṁ pattassa antaṁ gatassa",
  "mnd7:79.3_2": "antaṁ pattassa koṭiṁ gatassa koṭiṁ pattassa pariyantaṁ gatassa pariyantaṁ pattassa vosānaṁ gatassa vosānaṁ",
  "mnd7:79.3_3": "pattassa tāṇaṁ gatassa tāṇaṁ pattassa leṇaṁ gatassa leṇaṁ pattassa saraṇaṁ gatassa saraṇaṁ pattassa abhayaṁ",
  "mnd7:79.3_4": "gatassa abhayaṁ pattassa accutaṁ gatassa accutaṁ pattassa amataṁ gatassa amataṁ pattassa nibbānaṁ gatassa",
  "mnd7:79.3_5": "nibbānaṁ pattassa icchanti sādiyanti patthayanti pihayanti abhijappanti.",
  "mnd7:79.4_0": "Yathā iṇāyikā ānaṇyaṁ patthenti pihayanti,",
  "mnd7:79.4_1": "yathā ābādhikā ārogyaṁ patthenti pihayanti,",
  "mnd7:79.4_2": "yathā bandhanabaddhā bandhanamokkhaṁ patthenti pihayanti,",
  "mnd7:79.4_3": "yathā dāsā bhujissaṁ patthenti pihayanti,",
  "mnd7:79.4_4": "yathā kantāraddhānapakkhandā khemantabhūmiṁ patthenti pihayanti;",
  "mnd7:79.5_0": "evamevaṁ pajā kāmesu rattā giddhā gadhitā mucchitā ajjhosannā laggā laggitā palibuddhā te kāmoghaṁ tiṇṇassa bhavoghaṁ tiṇṇassa …pe…",
  "mnd7:79.6_0": "nibbānaṁ gatassa nibbānaṁ pattassa icchanti sādiyanti patthayanti pihayanti abhijappantīti—",
  "mnd7:79.7_0": "oghatiṇṇassa pihayanti, kāmesu gadhitā pajā.",
  "mnd7:80.1_0": "Tenāha bhagavā—",
  "mnd7:81.1_0": "“Rittassa munino carato,",
  "mnd7:81.2_0": "kāmesu anapekkhino;",
  "mnd7:81.3_0": "Oghatiṇṇassa pihayanti,",
  "mnd7:81.4_0": "kāmesu gadhitā pajā”ti.",
  "mnd7:82.1_0": "Tissametteyyasuttaniddeso sattamo."
}