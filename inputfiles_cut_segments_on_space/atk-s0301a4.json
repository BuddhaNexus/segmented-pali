{
  "atk-s0301a4:0": "4. Mārasaṁyuttaṁ",
  "atk-s0301a4:1": "1. Paṭhamavaggo",
  "atk-s0301a4:2": "1. Tapokammasuttavaṇṇanā",
  "atk-s0301a4:3_0": "137. Mārasaṁyuttassa paṭhame uruvelāyaṁ viharatīti paṭividdhasabbaññutaññāṇo uruvelagāmaṁ",
  "atk-s0301a4:3_1": "upanissāya viharati. Paṭhamābhisambuddhoti abhisambuddho hutvā paṭhamaṁ antosattāhasmiṁyeva.",
  "atk-s0301a4:3_2": "Dukkarakārikāyāti chabbassāni katāya dukkarakārikāya. Māro pāpimāti attano visayaṁ",
  "atk-s0301a4:3_3": "atikkamituṁ paṭipanne satte māretīti māro. Pāpe niyojeti, sayaṁ vā pāpe niyuttoti",
  "atk-s0301a4:3_4": "pāpimā. Aññānipissa kaṇho, adhipati, vasavattī, antako, namuci, pamattabandhūtiādīni",
  "atk-s0301a4:3_5": "bahūni nāmāni, idha pana nāmadvayameva gahitaṁ. Upasaṅkamīti – “ayaṁ samaṇo gotamo",
  "atk-s0301a4:3_6": "‘muttosmī’ti maññati, amuttabhāvamassa kathessāmī”ti cintetvā upasaṅkami.",
  "atk-s0301a4:4_0": "Tapokammā apakkammāti tapokammato apakkamitvā. Aparaddhoti “dūre tvaṁ suddhimaggā”ti",
  "atk-s0301a4:4_1": "vadati. Amaraṁ tapanti amaratapaṁ amarabhāvatthāya kataṁ lūkhatapaṁ, attakilamathānuyogo.",
  "atk-s0301a4:4_2": "Sabbānatthāvahaṁ hotīti, “sabbaṁ tapaṁ mayhaṁ atthāvahaṁ na bhavatī”ti ñatvā. Phiyārittaṁva",
  "atk-s0301a4:4_3": "dhammanīti araññe thale phiyārittaṁ viya. Idaṁ vuttaṁ hoti – yathā araññe thale nāvaṁ",
  "atk-s0301a4:4_4": "ṭhapetvā bhaṇḍassa pūretvā mahājanā abhirūhitvā phiyārittaṁ gahetvā saṁkaḍḍheyyuṁ",
  "atk-s0301a4:4_5": "ceva uppīleyyuṁ ca, so mahājanassa vāyāmo ekaṅguladvaṅgulamattampi nāvāya gamanaṁ",
  "atk-s0301a4:4_6": "asādhento niratthako bhaveyya na anatthāvaho, evameva ahaṁ ‘sabbaṁ amaraṁ tapaṁ anatthāvahaṁ",
  "atk-s0301a4:4_7": "hotī’ti ñatvā vissajjesinti.",
  "atk-s0301a4:5_0": "Idāni taṁ amaraṁ tapaṁ pahāya yena maggena buddho jāto, taṁ dassento sīlantiādimāha.",
  "atk-s0301a4:5_1": "Tattha sīlanti vacanena sammāvācākammantājīvā gahitā, samādhinā sammāvāyāmasatisamādhayo,",
  "atk-s0301a4:5_2": "paññāya sammādiṭṭhisaṅkappā. Maggaṁ bodhāya bhāvayanti imaṁ aṭṭhaṅgikameva ariyamaggaṁ",
  "atk-s0301a4:5_3": "bodhatthāya bhāvayanto. Ettha ca bodhāyāti maggatthāya. Yathā hi yāgutthāya yāgumeva",
  "atk-s0301a4:5_4": "pacanti, pūvatthāya pūvameva pacanti, na aññaṁ kiñci karonti, evaṁ maggameva maggatthāya",
  "atk-s0301a4:5_5": "bhāveti. Tenāha “maggaṁ bodhāya bhāvaya”nti. Paramaṁ suddhinti arahattaṁ. Nihatoti",
  "atk-s0301a4:5_6": "tvaṁ mayā nihato parājito. Paṭhamaṁ.",
  "atk-s0301a4:6": "2. Hatthirājavaṇṇasuttavaṇṇanā",
  "atk-s0301a4:7_0": "138. Dutiye rattandhakāratimisāyanti rattiṁ andhabhāvakārake mahātame caturaṅge tamasi.",
  "atk-s0301a4:7_1": "Abbhokāse nisinno hotīti gandhakuṭito nikkhamitvā caṅkamanakoṭiyaṁ pāsāṇaphalake",
  "atk-s0301a4:7_2": "mahācīvaraṁ sīse ṭhapetvā padhānaṁ pariggaṇhamāno nisinno hoti.",
  "atk-s0301a4:8_0": "Nanu ca tathāgatassa abhāvito vā maggo, appahīnā vā kilesā, appaṭividdhaṁ vā akuppaṁ,",
  "atk-s0301a4:8_1": "asacchikato vā nirodho natthi, kasmā evamakāsīti? Anāgate kulaputtānaṁ aṅkusatthaṁ.",
  "atk-s0301a4:8_2": "“Anāgate hi kulaputtā mayā gatamaggaṁ āvajjitvā abbhokāsavāsaṁ vasitabbaṁ maññamānā",
  "atk-s0301a4:8_3": "padhānakammaṁ karissantī”ti sampassamāno satthā evamakāsi. Mahāti mahanto. Ariṭṭhakoti",
  "atk-s0301a4:8_4": "kāḷako. Maṇīti pāsāṇo. Evamassa sīsaṁ hotīti evarūpaṁ tassa kāḷavaṇṇaṁ kūṭāgārappamāṇaṁ",
  "atk-s0301a4:8_5": "mahāpāsāṇasadisaṁ sīsaṁ hoti.",
  "atk-s0301a4:9_0": "Subhāsubhanti dīghamaddhānaṁ saṁsaranto sundarāsundaraṁ vaṇṇaṁ katvā āgatosīti vadati.",
  "atk-s0301a4:9_1": "Atha vā saṁsaranti saṁsaranto āgacchanto. Dīghamaddhānanti vasavattiṭṭhānato yāva",
  "atk-s0301a4:9_2": "uruvelāya dīghamaggaṁ, pure bodhāya vā chabbassāni dukkarakārikasamayasaṅkhātaṁ dīghakālaṁ.",
  "atk-s0301a4:9_3": "Vaṇṇaṁ katvā subhāsubhanti sundarañca asundarañca nānappakāraṁ vaṇṇaṁ katvā anekavāraṁ",
  "atk-s0301a4:9_4": "mama santikaṁ āgatosīti attho. So kira vaṇṇo nāma natthi, yena vaṇṇena māro vibhiṁsakatthāya",
  "atk-s0301a4:9_5": "bhagavato santikaṁ na āgatapubbo. Tena taṁ bhagavā evamāha. Alaṁ te tenāti alaṁ tuyhaṁ",
  "atk-s0301a4:9_6": "etena māravibhiṁsākāradassanabyāpārena. Dutiyaṁ.",
  "atk-s0301a4:10": "3. Subhasuttavaṇṇanā",
  "atk-s0301a4:11": "139. Tatiye susaṁvutāti supihitā. Na te māravasānugāti, māra, te tuyhaṁ vasānugā na honti. Na te mārassa baddhagūti te tuyhaṁ mārassa baddhacarā sissā antevāsikā na honti. Tatiyaṁ.",
  "atk-s0301a4:12": "4. Paṭhamamārapāsasuttavaṇṇanā",
  "atk-s0301a4:13_0": "140. Catutthe yoniso manasikārāti upāyamanasikārena. Yoniso sammappadhānāti upāyavīriyena",
  "atk-s0301a4:13_1": "kāraṇavīriyena. Vimuttīti arahattaphalavimutti. Ajjhabhāsīti “ayaṁ attanā vīriyaṁ",
  "atk-s0301a4:13_2": "katvā arahattaṁ patvāpi na tussati, idāni aññesampi ‘pāpuṇāthā’ti ussāhaṁ karoti,",
  "atk-s0301a4:13_3": "paṭibāhessāmi na”nti cintetvā abhāsi.",
  "atk-s0301a4:14_0": "Mārapāsenāti kilesapāsena. Ye dibbā ye ca mānusāti ye dibbā kāmaguṇasaṅkhātā mānusā",
  "atk-s0301a4:14_1": "kāmaguṇasaṅkhātā ca mārapāsā nāma atthi, sabbehi tehi tvaṁ baddhoti vadati. Mārabandhanabaddhoti",
  "atk-s0301a4:14_2": "mārabandhanena baddho, mārabandhane vā baddho. Na me samaṇa mokkhasīti samaṇa tvaṁ",
  "atk-s0301a4:14_3": "mama visayato na muccissasi. Catutthaṁ.",
  "atk-s0301a4:15": "5. Dutiyamārapāsasuttavaṇṇanā",
  "atk-s0301a4:16_0": "141. Pañcame muttāhanti mutto ahaṁ. Purimaṁ suttaṁ antovasse vuttaṁ, idaṁ pana pavāretvā",
  "atk-s0301a4:16_1": "vuṭṭhavassakāle. Cārikanti anupubbagamanacārikaṁ. (Pavāretvā) divase divase yojanaparamaṁ",
  "atk-s0301a4:16_2": "gacchantā carathāti vadati. Mā ekena dveti ekamaggena dve janā mā agamittha. Evañhi",
  "atk-s0301a4:16_3": "gatesu ekasmiṁ dhammaṁ desente, ekena tuṇhībhūtena ṭhātabbaṁ hoti. Tasmā evamāha.",
  "atk-s0301a4:17_0": "Ādikalyāṇanti ādimhi kalyāṇaṁ sundaraṁ bhaddakaṁ. Tathā majjhapariyosānesu. Ādimajjhapariyosānañca",
  "atk-s0301a4:17_1": "nāmetaṁ sāsanassa ca desanāya ca vasena duvidhaṁ. Tattha sāsanassa sīlaṁ ādi, samathavipassanāmaggā",
  "atk-s0301a4:17_2": "majjhaṁ, phalanibbānāni pariyosānaṁ. Sīlasamādhayo vā ādi, vipassanāmaggā majjhaṁ,",
  "atk-s0301a4:17_3": "phalanibbānāni pariyosānaṁ. Sīlasamādhivipassanā vā ādi, maggo majjhaṁ, phalanibbānāni",
  "atk-s0301a4:17_4": "pariyosānaṁ. Desanāya pana catuppadikāya gāthāya tāva paṭhamapādo ādi, dutiyatatiyā",
  "atk-s0301a4:17_5": "majjhaṁ, catuttho pariyosānaṁ. Pañcapadachappadānaṁ paṭhamapādo ādi, avasānapādo",
  "atk-s0301a4:17_6": "pariyosānaṁ, avasesā majjhaṁ. Ekānusandhikasuttassa nidānaṁ ādi, “idamavocā”ti pariyosānaṁ,",
  "atk-s0301a4:17_7": "sesaṁ majjhaṁ. Anekānusandhikassa majjhe bahūpi anusandhi majjhameva, nidānaṁ ādi,",
  "atk-s0301a4:17_8": "“idamavocā”ti pariyosānaṁ.",
  "atk-s0301a4:18_0": "Sātthanti sātthakaṁ katvā desetha. Sabyañjananti byañjanehi ceva padehi ca paripūraṁ",
  "atk-s0301a4:18_1": "katvā desetha. Kevalaparipuṇṇanti sakalaparipuṇṇaṁ. Parisuddhanti nirupakkilesaṁ.",
  "atk-s0301a4:18_2": "Brahmacariyanti sikkhattayasaṅgahaṁ sāsanabrahmacariyaṁ. Pakāsethāti āvikarotha.",
  "atk-s0301a4:19_0": "Apparajakkhajātikāti paññācakkhumhi appakilesarajasabhāvā, dukūlasāṇiyā paṭicchannā",
  "atk-s0301a4:19_1": "viya catuppadikagāthāpariyosāne arahattaṁ pattuṁ samatthā santīti attho. Assavanatāti",
  "atk-s0301a4:19_2": "assavanatāya. Parihāyantīti alābhaparihāniyā dhammato parihāyanti. Senānigamoti paṭhamakappikānaṁ",
  "atk-s0301a4:19_3": "senāya niviṭṭhokāse patiṭṭhitagāmo, sujātāya vā pitu senānī nāma nigamo. Tenupasaṅkamissāmīti",
  "atk-s0301a4:19_4": "nāhaṁ tumhe uyyojetvā pariveṇādīni kāretvā upaṭṭhākādīhi paricariyamāno viharissāmi,",
  "atk-s0301a4:19_5": "tiṇṇaṁ pana jaṭilānaṁ aḍḍhuḍḍhāni pāṭihāriyasahassāni dassetvā dhammameva desetuṁ",
  "atk-s0301a4:19_6": "upasaṅkamissāmīti. Tenupasaṅkamīti, “ayaṁ samaṇo gotamo mahāyuddhaṁ vicārento viya,",
  "atk-s0301a4:19_7": "‘mā ekena dve agamittha, dhammaṁ desethā’ti saṭṭhi jane uyyojeti, imasmiṁ pana ekasmimpi",
  "atk-s0301a4:19_8": "dhammaṁ desente mayhaṁ cittassādaṁ natthi, evaṁ bahūsu desentesu kuto bhavissati,",
  "atk-s0301a4:19_9": "paṭibāhāmi na”nti cintetvā upasaṅkami. Pañcamaṁ.",
  "atk-s0301a4:20": "6. Sappasuttavaṇṇanā",
  "atk-s0301a4:21_0": "142. Chaṭṭhe soṇḍikākilañjanti surākārakānaṁ piṭṭhapattharaṇakakilañjaṁ. Kosalikā",
  "atk-s0301a4:21_1": "kaṁsapātīti kosalarañño rathacakkappamāṇā paribhogapāti. Gaḷagaḷāyanteti gajjante.",
  "atk-s0301a4:21_2": "Kammāragaggariyāti kammāruddhanapaṇāḷiyā. Dhamamānāyāti bhastavātena pūriyamānāya.",
  "atk-s0301a4:21_3": "Iti viditvāti – “samaṇo gotamo padhānamanuyutto sukhena nisinno, ghaṭṭayissāmi na”nti",
  "atk-s0301a4:21_4": "vuttappakāraṁ attabhāvaṁ māpetvā niyāmabhūmiyaṁ ito cito ca sañcarantaṁ vijjulatālokena",
  "atk-s0301a4:21_5": "disvā, “ko nu kho eso satto”ti? Āvajjento, “māro aya”nti evaṁ viditvā.",
  "atk-s0301a4:22_0": "Suññagehānīti suññāgārāni. Seyyāti seyyatthāya. Ṭhassāmi caṅkamissāmi nisīdissāmi",
  "atk-s0301a4:22_1": "nipajjissāmīti etadatthāya yo suññāgārāni sevatīti attho. So muni attasaññatoti so",
  "atk-s0301a4:22_2": "buddhamuni hatthapādakukkuccābhāvena saṁyatattabhāvo. Vossajja careyya tattha soti",
  "atk-s0301a4:22_3": "so tasmiṁ attabhāve ālayaṁ nikantiṁ vossajjitvā pahāya careyya. Patirūpaṁ hi tathāvidhassa",
  "atk-s0301a4:22_4": "tanti tādisassa taṁsaṇṭhitassa buddhamunino taṁ attabhāve nikantiṁ vossajjitvā caraṇaṁ",
  "atk-s0301a4:22_5": "nāma patirūpaṁ yuttaṁ anucchavikaṁ.",
  "atk-s0301a4:23_0": "Carakāti sīhabyagghādikā sañcaraṇasattā. Bheravāti saviññāṇakaaviññāṇakabheravā.",
  "atk-s0301a4:23_1": "Tattha saviññāṇakā sīhabyagghādayo, aviññāṇakā rattibhāge khāṇuvammikādayo. Tepi",
  "atk-s0301a4:23_2": "hi tasmiṁ kāle yakkhā viya upaṭṭhahanti, rajjuvalliyādīni sabbāni sappā viya upaṭṭhahanti.",
  "atk-s0301a4:23_3": "Tatthāti tesu bheravesu suññāgāragato buddhamuni lomacalanamattakampi na karoti.",
  "atk-s0301a4:24_0": "Idāni aṭṭhānaparikappaṁ dassento nabhaṁ phaleyyātiādimāha. Tattha phaleyyāti kākapadaṁ",
  "atk-s0301a4:24_1": "viya hīrahīraso phaleyya. Caleyyāti pokkharapatte vātāhato udakabindu viya caleyya.",
  "atk-s0301a4:24_2": "Sallampi ce urasi pakappayeyyunti tikhiṇasattisallaṁ cepi urasmiṁ cāreyeyyuṁ. Upadhīsūti",
  "atk-s0301a4:24_3": "khandhūpadhīsu. Tāṇaṁ na karontīti tikhiṇe salle urasmiṁ cāriyamāne bhayena gumbantarakandarādīni",
  "atk-s0301a4:24_4": "pavisantā tāṇaṁ karonti nāma. Buddhā pana samucchinnasabbabhayā evarūpaṁ tāṇaṁ nāma",
  "atk-s0301a4:24_5": "na karonti. Chaṭṭhaṁ.",
  "atk-s0301a4:25": "7. Supatisuttavaṇṇanā",
  "atk-s0301a4:26_0": "143. Sattame pāde pakkhāletvāti utugāhāpanatthaṁ dhovitvā. Buddhānaṁ pana sarīre",
  "atk-s0301a4:26_1": "rajojallaṁ na upalimpati, udakampi pokkharapatte pakkhittaṁ viya vivaṭṭitvā gacchati.",
  "atk-s0301a4:26_2": "Apica kho dhotapādake gehe pāde dhovitvā pavisanaṁ pabbajitānaṁ vattaṁ. Tattha buddhānaṁ",
  "atk-s0301a4:26_3": "vattabhedo nāma natthi, vattasīse pana ṭhatvā dhovanti. Sace hi tathāgato neva nhāyeyya,",
  "atk-s0301a4:26_4": "na pāde dhoveyya, “nāyaṁ manusso”ti vadeyyuṁ. Tasmā manussakiriyaṁ amuñcanto dhovati.",
  "atk-s0301a4:26_5": "Sato sampajānoti soppapariggāhakena satisampajaññena samannāgato. Upasaṅkamīti samaṇo",
  "atk-s0301a4:26_6": "gotamo sabbarattiṁ abbhokāse caṅkamitvā gandhakuṭiṁ pavisitvā niddāyati, ativiya",
  "atk-s0301a4:26_7": "sukhasayito bhavissati, ghaṭṭayissāmi nanti cintetvā upasaṅkami.",
  "atk-s0301a4:27_0": "Kiṁ soppasīti kiṁ supasi, kiṁ soppaṁ nāmidaṁ tavāti vadati. Kiṁ nu soppasīti kasmā",
  "atk-s0301a4:27_1": "nu supasi? Dubbhago viyāti mato viya, visaññī viya ca. Suññamagāranti suññaṁ me gharaṁ",
  "atk-s0301a4:27_2": "laddhanti soppasīti vadati. Sūriye uggateti sūriyamhi uṭṭhite. Idāni hi aññe bhikkhū",
  "atk-s0301a4:27_3": "sammajjanti, pānīyaṁ upaṭṭhapenti, bhikkhācāragamanasajjā bhavanti, tvaṁ kasmā soppasiyeva.",
  "atk-s0301a4:28_0": "Jālinīti tayo bhave ajjhottharitvā ṭhitena “ajjhattikassupādāya aṭṭhārasataṇhāvicaritānī”tiādinā",
  "atk-s0301a4:28_1": "tena tena attano koṭṭhāsabhūtena jālena jālinī. Visattikāti rūpādīsu tattha tattha",
  "atk-s0301a4:28_2": "visattatāya visamūlatāya visaparibhogatāya ca visattikā. Kuhiñci netaveti katthaci",
  "atk-s0301a4:28_3": "netuṁ. Sabbūpadhi parikkhayāti sabbesaṁ khandhakilesābhisaṅkhārakāmaguṇabhedānaṁ",
  "atk-s0301a4:28_4": "upadhīnaṁ parikkhayā. Kiṁ tavettha, mārāti, māra, tuyhaṁ kiṁ ettha? Kasmā tvaṁ uṇhayāguyaṁ",
  "atk-s0301a4:28_5": "nilīyituṁ asakkontī khuddakamakkhikā viya antanteneva ujjhāyanto āhiṇḍasīti. Sattamaṁ.",
  "atk-s0301a4:29": "8. Nandatisuttavaṇṇanā",
  "atk-s0301a4:30": "144. Aṭṭhamaṁ devatāsaṁyutte vuttatthameva. Aṭṭhamaṁ.",
  "atk-s0301a4:31": "9. Paṭhamaāyusuttavaṇṇanā",
  "atk-s0301a4:32_0": "145. Navame appaṁ vā bhiyyoti bhiyyo jīvanto aparaṁ vassasataṁ jīvituṁ na sakkoti,",
  "atk-s0301a4:32_1": "paṇṇāsaṁ vā saṭṭhi vā vassāni jīvati. Ajjhabhāsīti samaṇo gotamo “manussānaṁ appamāyū”ti",
  "atk-s0301a4:32_2": "katheti, dīghabhāvamassa kathessāmīti paccanīkasātatāya abhibhavitvā abhāsi.",
  "atk-s0301a4:33_0": "Nanaṁ hīḷeti taṁ āyuṁ “appakamida”nti na hīḷeyya. Khīramatto vāti yathā daharo kumāro",
  "atk-s0301a4:33_1": "uttānaseyyako khīraṁ pivitvā dukūlacumbaṭake nipanno asaññī viya niddāyati, kassaci",
  "atk-s0301a4:33_2": "āyuṁ appaṁ vā dīghaṁ vāti na cinteti, evaṁ sappuriso. Careyyādittasīso vāti āyuṁ",
  "atk-s0301a4:33_3": "parittanti ñatvā pajjalitasīso viya careyya. Navamaṁ.",
  "atk-s0301a4:34": "10. Dutiyaāyusuttavaṇṇanā",
  "atk-s0301a4:35": "146. Dasame nemīva rathakubbaranti yathā divasaṁ gacchantassa rathassa cakkanemi kubbaraṁ anupariyāyati na vijahati, evaṁ āyu anupariyāyatīti. Dasamaṁ.",
  "atk-s0301a4:36": "Paṭhamo vaggo.",
  "atk-s0301a4:37": "2. Dutiyavaggo",
  "atk-s0301a4:38": "1. Pāsāṇasuttavaṇṇanā",
  "atk-s0301a4:39_0": "147. Dutiyavaggassa paṭhame nisinnoti pubbe vuttanayeneva padhānaṁ pariggaṇhanto",
  "atk-s0301a4:39_1": "nisinno. Māropissa sukhanisinnabhāvaṁ ñatvā ghaṭṭayissāmīti upasaṅkamanto. Padālesīti",
  "atk-s0301a4:39_2": "pabbatapiṭṭhe ṭhatvā pavijjhi. Pāsāṇā nirantarā aññamaññaṁ abhihanantā patanti. Kevalanti",
  "atk-s0301a4:39_3": "sakalaṁ. Sabbanti tasseva vevacanaṁ. Paṭhamaṁ.",
  "atk-s0301a4:40": "2. Kinnusīhasuttavaṇṇanā",
  "atk-s0301a4:41_0": "148. Dutiye vicakkhukammāyāti parisāya paññācakkhuṁ vināsetukamyatāya. Buddhānaṁ",
  "atk-s0301a4:41_1": "panesa paññācakkhuṁ vināsetuṁ na sakkoti, parisāya bheravārammaṇaṁ sāvento vā dassento",
  "atk-s0301a4:41_2": "vā sakkoti. Vijitāvī nu maññasīti kiṁ nu tvaṁ “vijitavijayo aha”nti maññasi? Mā evaṁ",
  "atk-s0301a4:41_3": "maññi, natthi te jayo. Parisāsūti, aṭṭhasu parisāsu. Balappattāti dasabalappattā. Dutiyaṁ.",
  "atk-s0301a4:42": "3. Sakalikasuttavaṇṇanā",
  "atk-s0301a4:43_0": "149. Tatiye mandiyā nūti mandabhāvena momūhabhāvena. Udāhu kāveyyamattoti udāhu yathā",
  "atk-s0301a4:43_1": "kavi kabbaṁ cintento tena kabbakaraṇena matto sayati, evaṁ sayasi. Sampacurāti bahavo.",
  "atk-s0301a4:43_2": "Kimidaṁ soppase vāti kasmā idaṁ soppaṁ soppasiyeva? Atthaṁ sameccāti atthaṁ samāgantvā",
  "atk-s0301a4:43_3": "pāpuṇitvā. Mayhaṁ hi asaṅgaho nāma saṅgahavipanno vā attho natthi. Sallanti tikhiṇaṁ",
  "atk-s0301a4:43_4": "sattisallaṁ. Jaggaṁ na saṅketi yathā ekacco sīhapathādīsu jagganto saṅkati, tathā",
  "atk-s0301a4:43_5": "ahaṁ jaggantopi na saṅkāmi. Napi bhemi sottunti yathā ekacco sīhapathādīsuyeva supituṁ",
  "atk-s0301a4:43_6": "bhāyati, evaṁ ahaṁ supitumpi na bhāyāmi. Nānutapanti māmanti yathā ācariyassa vā",
  "atk-s0301a4:43_7": "antevāsikassa vā aphāsuke jāte uddesaparipucchāya ṭhitattā antevāsiṁ rattindivā atikkamantā",
  "atk-s0301a4:43_8": "anutapanti, evaṁ maṁ nānutapanti. Na hi mayhaṁ kiñci apariniṭṭhitakammaṁ nāma atthi.",
  "atk-s0301a4:43_9": "Tenevāha hāniṁ na passāmi kuhiñci loketi. Tatiyaṁ.",
  "atk-s0301a4:44": "4. Patirūpasuttavaṇṇanā",
  "atk-s0301a4:45_0": "150. Catutthe anurodhavirodhesūti rāgapaṭighesu. Mā sajjittho tadācaranti evaṁ dhammakathaṁ",
  "atk-s0301a4:45_1": "ācaranto mā laggi. Dhammakathaṁ kathentassa hi ekacce sādhukāraṁ dadanti, tesu rāgo",
  "atk-s0301a4:45_2": "uppajjati. Ekacce asakkaccaṁ suṇanti, tesu paṭigho uppajjati. Iti dhammakathiko anurodhavirodhesu",
  "atk-s0301a4:45_3": "sajjati nāma. Tvaṁ evaṁ mā sajjitthoti vadati. Yadaññamanusāsatīti yaṁ aññaṁ anusāsati,",
  "atk-s0301a4:45_4": "taṁ. Sambuddho hitānukampī hitena anupakampati. Yasmā ca hitānukampī, tasmā anurodhavirodhehi",
  "atk-s0301a4:45_5": "vippamutto tathāgatoti. Catutthaṁ.",
  "atk-s0301a4:46": "5. Mānasasuttavaṇṇanā",
  "atk-s0301a4:47": "151. Pañcame ākāse carantepi bandhatīti antalikkhacaro. Pāsoti rāgapāso. Mānasoti manasampayutto. Pañcamaṁ.",
  "atk-s0301a4:48": "6. Pattasuttavaṇṇanā",
  "atk-s0301a4:49_0": "152. Chaṭṭhe pañcannaṁ upādānakkhandhānaṁ upādāyāti pañca upādānakkhandhe ādiyitvā,",
  "atk-s0301a4:49_1": "sabhāvasāmaññalakkhaṇavasena nānappakārato vibhajitvā dassento. Sandassetīti khandhānaṁ",
  "atk-s0301a4:49_2": "sabhāvalakkhaṇādīni dasseti. Samādapetīti gaṇhāpeti. Samuttejetīti samādānamhi ussāhaṁ",
  "atk-s0301a4:49_3": "janeti. Sampahaṁsetīti paṭividdhaguṇena vodāpeti jotāpeti. Aṭṭhiṁ katvāti atthikaṁ",
  "atk-s0301a4:49_4": "katvā, “ayaṁ no adhigantabbo attho”ti evaṁ sallakkhetvā tāya desanāya atthikā hutvā.",
  "atk-s0301a4:49_5": "Manasi katvāti citte ṭhapetvā. Sabbacetaso samannāharitvāti sabbena tena kammakārakacittena",
  "atk-s0301a4:49_6": "samannāharitvā. Ohitasotāti ṭhapitāsotā. Abbhokāse nikkhittāti otāpanatthāya ṭhapitā.",
  "atk-s0301a4:50_0": "Rūpaṁ vedayitaṁ saññānti, ete rūpādayo tayo khandhā. Yañca saṅkhatanti iminā saṅkhārakkhandho",
  "atk-s0301a4:50_1": "gahito. Evaṁ tattha virajjatīti “eso ahaṁ na homi, etaṁ mayhaṁ na hotī”ti passanto",
  "atk-s0301a4:50_2": "evaṁ tesu khandhesu virajjati. Khemattanti khemībhūtaṁ attabhāvaṁ. Iminā phalakkhaṇaṁ",
  "atk-s0301a4:50_3": "dasseti. Anvesanti bhavayonigatiṭhitisattāvāsasaṅkhātesu sabbaṭṭhānesu pariyesamānā.",
  "atk-s0301a4:50_4": "Nājjhagāti na passīti. Chaṭṭhaṁ.",
  "atk-s0301a4:51": "7. Chaphassāyatanasuttavaṇṇanā",
  "atk-s0301a4:52_0": "153. Sattame phassāyatanānanti sañjātisamosaraṇaṭṭhena chadvārikassa phassassa āyatanānaṁ.",
  "atk-s0301a4:52_1": "Bhayabheravaṁ saddanti meghadundubhiasanipātasaddasadisaṁ bhayajanakaṁ saddaṁ. Pathavī",
  "atk-s0301a4:52_2": "maññe undrīyatīti ayaṁ mahāpathavī paṭapaṭasaddaṁ kurumānā viya ahosi. Ettha loko",
  "atk-s0301a4:52_3": "vimucchitoti etesu chasu ārammaṇesu loko adhimucchito. Māradheyyanti mārassa ṭhānabhūtaṁ",
  "atk-s0301a4:52_4": "tebhūmakavaṭṭaṁ. Sattamaṁ.",
  "atk-s0301a4:53": "8. Piṇḍasuttavaṇṇanā",
  "atk-s0301a4:54_0": "154. Aṭṭhame pāhunakāni bhavantīti tathārūpe nakkhatte tattha tattha pesetabbāni",
  "atk-s0301a4:54_1": "pāhunakāni bhavanti, āgantukapaṇṇākāradānāni vā. Sayaṁcaraṇadivase samavayajātigottā",
  "atk-s0301a4:54_2": "kumārakā tato tato sannipatanti. Kumārikāyopi attano attano vibhavānurūpena alaṅkatā",
  "atk-s0301a4:54_3": "tahaṁ tahaṁ vicaranti. Tatra kumārikāyopi yathārucikānaṁ kumārakānaṁ paṇṇākāraṁ pesenti,",
  "atk-s0301a4:54_4": "kumārakāpi kumārikānaṁ aññasmiṁ asati antamaso mālāguḷenapi parikkhipanti. Anvāviṭṭhāti",
  "atk-s0301a4:54_5": "anu āviṭṭhā. Taṁdivasaṁ kira pañcasatā kumārikāyo uyyānakīḷaṁ gacchantiyo paṭipathe",
  "atk-s0301a4:54_6": "satthāraṁ disvā chaṇapūvaṁ dadeyyuṁ. Satthā tāsaṁ dānānumodanatthaṁ pakiṇṇakadhammadesanaṁ",
  "atk-s0301a4:54_7": "deseyya, desanāpariyosāne sabbāpi sotāpattiphale patiṭṭhaheyyuṁ. Māro tāsaṁ sampattiyā",
  "atk-s0301a4:54_8": "antarāyaṁ karissāmīti anvāvisi. Pāḷiyaṁ pana mā samaṇo gotamo piṇḍamalatthāti ettakaṁyeva vuttanti.",
  "atk-s0301a4:55_0": "Kiṁ pana satthā mārāvaṭṭanaṁ ajānitvā paviṭṭhoti? Āma ajānitvā. Kasmā? Anāvajjanatāya.",
  "atk-s0301a4:55_1": "Buddhānañhi – “asukaṭṭhāne bhattaṁ labhissāma, na labhissāmā”ti āvajjanaṁ na ananucchavikaṁ.",
  "atk-s0301a4:55_2": "Paviṭṭho pana manussānaṁ upacārabhedaṁ disvā, “kiṁ ida”nti? Āvajjento ñatvā, “āmisatthaṁ",
  "atk-s0301a4:55_3": "mārāvaṭṭanaṁ bhindituṁ ananucchavika”nti abhinditvāva nikkhanto.",
  "atk-s0301a4:56_0": "Upasaṅkamīti amittavijayena viya tuṭṭho sakalagāme kaṭacchumattampi bhattaṁ alabhitvā",
  "atk-s0301a4:56_1": "gāmato nikkhamantaṁ bhagavantaṁ gāmiyamanussavesena upasaṅkami. Tathāhaṁ karissāmīti",
  "atk-s0301a4:56_2": "idaṁ so musā bhāsati. Evaṁ kirassa ahosi – “mayā evaṁ vutte puna pavisissati, atha",
  "atk-s0301a4:56_3": "naṁ gāmadārakā ‘sakalagāme caritvā kaṭacchubhikkhampi alabhitvā gāmato nikkhamma",
  "atk-s0301a4:56_4": "puna paviṭṭhosī’tiādīni vatvā uppaṇḍessantī”ti. Bhagavā pana – “sacāyaṁ maṁ evaṁ",
  "atk-s0301a4:56_5": "viheṭhessati muddhamasseva sattadhā phalissatī”ti tasmiṁ anukampāya apavisitvā gāthādvayamāha.",
  "atk-s0301a4:57_0": "Tattha pasavīti janesi nipphādesi. Āsajjāti āsādetvā ghaṭṭetvā. Na me pāpaṁ vipaccatīti",
  "atk-s0301a4:57_1": "mama pāpaṁ na paccati. Nipphalaṁ etanti kiṁ nu tvaṁ evaṁ maññasi? Mā evaṁ maññi,",
  "atk-s0301a4:57_2": "atthi tayā katassa pāpassa phalanti dīpeti. Kiñcananti maddituṁ samatthaṁ rāgakiñcanādi",
  "atk-s0301a4:57_3": "kilesajātaṁ. Ābhassarā yathāti yathā ābhassarā devā sappītikajjhānena yāpentā pītibhakkhā",
  "atk-s0301a4:57_4": "nāma honti, evaṁ bhavissāmāti. Aṭṭhamaṁ.",
  "atk-s0301a4:58": "9. Kassakasuttavaṇṇanā",
  "atk-s0301a4:59_0": "155. Navame nibbānapaṭisaṁyuttāyāti nibbānaṁ apadisitvā pavattāya. Haṭahaṭakesoti",
  "atk-s0301a4:59_1": "purimakese pacchato, pacchimakese purato vāmapassakese dakkhiṇato, dakkhiṇapassakese",
  "atk-s0301a4:59_2": "vāmato pharitvā pharitvā vippakiṇṇakeso. Mama cakkhusamphassaviññāṇāyatananti cakkhuviññāṇena",
  "atk-s0301a4:59_3": "sampayutto cakkhusamphassopi viññāṇāyatanampi mamevāti. Ettha ca cakkhusamphassena",
  "atk-s0301a4:59_4": "viññāṇasampayuttakā dhammā gahitā, viññāṇāyatanena sabbānipi cakkhudvāre uppannāni",
  "atk-s0301a4:59_5": "āvajjanādiviññāṇāni. Sotadvārādīsupi eseva nayo. Manodvāre pana manoti sāvajjanakaṁ",
  "atk-s0301a4:59_6": "bhavaṅgacittaṁ. Dhammāti ārammaṇadhammā. Manosamphassoti sāvajjanena bhavaṅgena sampayuttaphasso.",
  "atk-s0301a4:59_7": "Viññāṇāyatananti javanacittaṁ tadārammaṇampi vaṭṭati.",
  "atk-s0301a4:60": "Taveva pāpima, cakkhūti yaṁ loke timirakācādīhi upaddutaṁ anekarogāyatanaṁ upakkavipakkaṁ antamaso kāṇacakkhupi, sabbaṁ taṁ taveva bhavatu. Rūpādīsupi eseva nayo.",
  "atk-s0301a4:61_0": "Yaṁ vadantīti yaṁ bhaṇḍakaṁ “mama ida”nti vadanti. Ye vadanti mamanti cāti ye ca",
  "atk-s0301a4:61_1": "puggalā “mama”nti vadanti. Ettha ce te mano atthīti etesu ca ṭhānesu yadi cittaṁ",
  "atk-s0301a4:61_2": "atthi. Na me samaṇa mokkhasīti samaṇa mayhaṁ visayato na muccissasi. Yaṁ vadantīti",
  "atk-s0301a4:61_3": "yaṁ bhaṇḍakaṁ vadanti, na taṁ mayhaṁ. Ye vadantīti yepi puggalā evaṁ vadanti, na",
  "atk-s0301a4:61_4": "te ahaṁ. Na me maggampi dakkhasīti bhavayonigatiādīsu mayhaṁ gatamaggampi na passasi. Navamaṁ.",
  "atk-s0301a4:62": "10. Rajjasuttavaṇṇanā",
  "atk-s0301a4:63_0": "156. Dasame ahanaṁ aghātayanti ahanantena aghātayantena. Ajinaṁ ajāpayanti parassa",
  "atk-s0301a4:63_1": "dhanajāniṁ akarontena akārāpentena. Asocaṁ asocāpayanti asocantena asocāpayantena.",
  "atk-s0301a4:63_2": "Iti bhagavā adhammikarājūnaṁ rajje vijite daṇḍakarapīḷite manusse disvā kāruññavasena",
  "atk-s0301a4:63_3": "evaṁ cintesi. Upasaṅkamīti “samaṇo gotamo ‘sakkā nu kho rajjaṁ kāretu’nti cintesi,",
  "atk-s0301a4:63_4": "rajjaṁ kāretukāmo bhavissati, rajjañca nāmetaṁ pamādaṭṭhānaṁ, rajjaṁ kārente sakkā",
  "atk-s0301a4:63_5": "otāraṁ labhituṁ, gacchāmi ussāhamassa janessāmī”ti cintetvā upasaṅkami. Iddhipādāti",
  "atk-s0301a4:63_6": "ijjhanakakoṭṭhāsā. Bhāvitāti vaḍḍhitā. Bahulīkatāti punappunaṁ katā. Yānīkatāti yuttayānaṁ",
  "atk-s0301a4:63_7": "viya katā. Vatthukatāti patiṭṭhaṭṭhenavatthukatā. Anuṭṭhitāti avijahitā niccānubaddhā.",
  "atk-s0301a4:63_8": "Paricitāti sātaccakiriyāya suparicitā katā issāsassa avirādhitavedhihattho viya.",
  "atk-s0301a4:63_9": "Susamāraddhāti suṭṭhu samāraddhā paripuṇṇabhāvanā. Adhimucceyyāti cinteyya.",
  "atk-s0301a4:64_0": "Pabbatassāti pabbato bhaveyya. Dvittāvāti tiṭṭhatu eko pabbato, dvikkhattumpi tāva",
  "atk-s0301a4:64_1": "mahanto suvaṇṇapabbato ekassa nālaṁ, na pariyattoti attho. Iti vidvā samañcareti",
  "atk-s0301a4:64_2": "evaṁ jānanto samaṁ careyya. Yatonidānanti dukkhaṁ nāma pañcakāmaguṇanidānaṁ, taṁ",
  "atk-s0301a4:64_3": "yatonidānaṁ hoti, evaṁ yo adakkhi. Kathaṁ nameyyāti so jantu tesu dukkhassa nidānabhūtesu",
  "atk-s0301a4:64_4": "kāmesu kena kāraṇena nameyya. Upadhiṁ viditvāti kāmaguṇaupadhiṁ “saṅgo eso, lagganameta”nti",
  "atk-s0301a4:64_5": "evaṁ viditvā. Tasseva jantu vinayāya sikkheti tasseva upadhissa vinayāya sikkheyya. Dasamaṁ.",
  "atk-s0301a4:65": "Dutiyo vaggo.",
  "atk-s0301a4:66": "3. Tatiyavaggo",
  "atk-s0301a4:67": "1. Sambahulasuttavaṇṇanā",
  "atk-s0301a4:68_0": "157. Tatiyavaggassa paṭhame jaṭaṇḍuvenāti jaṭācumbaṭakena. Ajinakkhipanivatthoti",
  "atk-s0301a4:68_1": "sakhuraṁ ajinacammaṁ ekaṁ nivattho ekaṁ pāruto. Udumbaradaṇḍanti appicchabhāvappakāsanatthaṁ",
  "atk-s0301a4:68_2": "īsakaṁ vaṅkaṁ udumbaradaṇḍaṁ gahetvā. Etadavocāti loke brāhmaṇassa vacanaṁ nāma sussūsanti,",
  "atk-s0301a4:68_3": "brāhmaṇesupi pabbajitassa, pabbajitesupi mahallakassāti mahallakabrāhmaṇassa pabbajitavesaṁ",
  "atk-s0301a4:68_4": "gahetvā padhānabhūmiyaṁ kammaṁ karonte te bhikkhū upasaṅkamitvā hatthaṁ ukkhipitvā",
  "atk-s0301a4:68_5": "etaṁ “daharā bhavanto”tiādivacanaṁ avoca. Okampetvāti hanukena uraṁ paharanto adhonataṁ",
  "atk-s0301a4:68_6": "katvā. Jivhaṁ nillāletvāti kabaramahājivhaṁ nīharitvā uddhamadho ubhayapassesu ca",
  "atk-s0301a4:68_7": "lāletvā. Tivisākhanti tisākhaṁ. Nalāṭikanti bhakuṭiṁ, nalāṭe uṭṭhitaṁ valittayanti",
  "atk-s0301a4:68_8": "attho. Pakkāmīti tumhe jānantānaṁ vacanaṁ akatvā attanova tele paccissathāti vatvā",
  "atk-s0301a4:68_9": "ekaṁ maggaṁ gahetvā gato. Paṭhamaṁ.",
  "atk-s0301a4:69": "2. Samiddhisuttavaṇṇanā",
  "atk-s0301a4:70_0": "158. Dutiye lābhā vata me, suladdhaṁ vata meti evarūpassa satthu ceva dhammassa ca",
  "atk-s0301a4:70_1": "sabrahmacārīnañca laddhattā mayhaṁ lābhā mayhaṁ suladdhanti. So kirāyasmā pacchā",
  "atk-s0301a4:70_2": "mūlakammaṭṭhānaṁ sammasitvā “arahattaṁ gahessāmī”ti pāsādikaṁ tāva kammaṭṭhānaṁ gahetvā",
  "atk-s0301a4:70_3": "buddhadhammasaṅghaguṇe āvajjetvā cittakallataṁ uppādetvā cittaṁ hāsetvā tosetvā nisinno.",
  "atk-s0301a4:70_4": "Tenassa evamahosi. Upasaṅkamīti “ayaṁ samiddhi bhikkhu pāsādikaṁ kammaṭṭhānaṁ gahetvā",
  "atk-s0301a4:70_5": "nisinnasadiso, yāva mūlakammaṭṭhānaṁ gahetvā arahattaṁ na gaṇhāti, tāvassa antarāyaṁ",
  "atk-s0301a4:70_6": "karissāmī”ti upasaṅkami. Gaccha tvanti satthā sakalajambudīpaṁ olokento “tasmiṁyeva",
  "atk-s0301a4:70_7": "ṭhāne tassa kammaṭṭhānaṁ sappāyaṁ bhavissatī”ti addasa, tasmā evamāha. Satipaññā",
  "atk-s0301a4:70_8": "ca me buddhāti mayā sati ca paññā ca ñātā. Karassu rūpānīti bahūnipi vibhiṁsakārahāni",
  "atk-s0301a4:70_9": "rūpāni karassu. Neva maṁ byādhayissasīti maṁ neva vedhayissasi na kampassesi. Dutiyaṁ.",
  "atk-s0301a4:71": "3. Godhikasuttavaṇṇanā",
  "atk-s0301a4:72_0": "159. Tatiye isigilipasseti isigilissa nāma pabbatassa passe. Kāḷasilāyanti kāḷavaṇṇāya",
  "atk-s0301a4:72_1": "silāyaṁ. Sāmayikaṁ cetovimuttinti appitappitakkhaṇe paccanīkadhammehi vimuccati,",
  "atk-s0301a4:72_2": "ārammaṇe ca adhimuccatīti lokiyasamāpatti sāmayikā cetovimutti nāma. Phusīti paṭilabhi.",
  "atk-s0301a4:72_3": "Parihāyīti kasmā yāva chaṭṭhaṁ parihāyi? Sābādhattā. Therassa kira vātapittasemhavasena",
  "atk-s0301a4:72_4": "anusāyiko ābādho atthi, tena samādhissa sappāye upakārakadhamme pūretuṁ na sakkoti,",
  "atk-s0301a4:72_5": "appitappitāya samāpattiyā parihāyati.",
  "atk-s0301a4:73_0": "Yaṁnūnāhaṁ satthaṁ āhareyyanti so kira cintesi, yasmā parihīnajjhānassa kālaṅkaroto",
  "atk-s0301a4:73_1": "anibaddhā gati hoti, aparihīnajjhānassa nibaddhā gati hoti, brahmaloke nibbattati,",
  "atk-s0301a4:73_2": "tasmā satthaṁ āharitukāmo ahosi. Upasaṅkamīti – “ayaṁ samaṇo satthaṁ āharitukāmo,",
  "atk-s0301a4:73_3": "satthāharaṇañca nāmetaṁ kāye ca jīvite ca anapekkhassa hoti. Yo evaṁ kāye ca jīvite",
  "atk-s0301a4:73_4": "ca anapekkho hoti, so mūlakammaṭṭhānaṁ sammasitvā arahattampi gahetuṁ samattho hoti,",
  "atk-s0301a4:73_5": "mayā pana paṭibāhitopi esa na oramissati, satthārā paṭibāhito oramissatī”ti therassa",
  "atk-s0301a4:73_6": "atthakāmo viya hutvā yena bhagavā tenupasaṅkami.",
  "atk-s0301a4:74_0": "Jalāti jalamānā. Pāde vandāmi cakkhumāti pañcahi cakkhūhi cakkhumā tava pāde vandāmi.",
  "atk-s0301a4:74_1": "Jutindharāti ānubhāvadharā. Appattamānasoti appattaarahatto. Sekhoti sīlādīni sikkhamāno",
  "atk-s0301a4:74_2": "sakaraṇīyo. Jane sutāti jane vissutā. Satthaṁ āharitaṁ hotīti thero kira “kiṁ mayhaṁ",
  "atk-s0301a4:74_3": "iminā jīvitenā”ti? Uttāno nipajjitvā satthena galanāḷiṁ chindi, dukkhā vedanā uppajjiṁsu.",
  "atk-s0301a4:74_4": "Thero vedanaṁ vikkhambhetvā taṁyeva vedanaṁ pariggahetvā satiṁ upaṭṭhapetvā mūlakammaṭṭhānaṁ",
  "atk-s0301a4:74_5": "sammasanto arahattaṁ patvā samasīsī hutvā parinibbāyi. Samasīsī nāma tividho hoti",
  "atk-s0301a4:74_6": "iriyāpathasamasīsī, rogasamasīsī, jīvitasamasīsīti.",
  "atk-s0301a4:75_0": "Tattha yo ṭhānādīsu iriyāpathesu aññataraṁ adhiṭṭhāya – “imaṁ akopetvāva arahattaṁ",
  "atk-s0301a4:75_1": "pāpuṇissāmī”ti vipassanaṁ paṭṭhapeti, athassa arahattappatti ca iriyāpathakopanañca",
  "atk-s0301a4:75_2": "ekappahāreneva hoti. Ayaṁ iriyāpathasamasīsī nāma. Yo pana cakkhurogādīsu aññatarasmiṁ",
  "atk-s0301a4:75_3": "sati – “ito anuṭṭhitova arahattaṁ pāpuṇissāmī”ti vipassanaṁ paṭṭhapeti, athassa arahattappatti",
  "atk-s0301a4:75_4": "ca rogato vuṭṭhānañca ekappahāreneva hoti. Ayaṁ rogasamasīsī nāma. Keci pana tasmiṁyeva",
  "atk-s0301a4:75_5": "iriyāpathe tasmiñca roge parinibbānavasenettha samasīsitaṁ paññāpenti. Yassa pana",
  "atk-s0301a4:75_6": "āsavakkhayo ca jīvitakkhayo ca ekappahāreneva hoti. Ayaṁ jīvitasamasīsī nāma. Vuttampi",
  "atk-s0301a4:75_7": "cetaṁ – “yassa puggalassa apubbaṁ acarimaṁ āsavapariyādānañca hoti jīvitapariyādānañca,",
  "atk-s0301a4:75_8": "ayaṁ vuccati puggalo samasīsī”ti.",
  "atk-s0301a4:76_0": "Ettha ca pavattisīsaṁ kilesasīsanti dve sīsāni. Tattha pavattisīsaṁ nāma jīvitindriyaṁ,",
  "atk-s0301a4:76_1": "kilesasīsaṁ nāma avijjā. Tesu jīvitindriyaṁ cuticittaṁ khepeti, avijjā maggacittaṁ.",
  "atk-s0301a4:76_2": "Dvinnaṁ cittānaṁ ekato uppādo natthi. Maggānantaraṁ pana phalaṁ, phalānantaraṁ bhavaṅgaṁ,",
  "atk-s0301a4:76_3": "bhavaṅgato vuṭṭhāya paccavekkhaṇaṁ, taṁ paripuṇṇaṁ vā hoti aparipuṇṇaṁ vā. Tikhiṇena",
  "atk-s0301a4:76_4": "asinā sīse chijjantepi hi eko vā dve vā paccavekkhaṇavārā avassaṁ uppajjantiyeva,",
  "atk-s0301a4:76_5": "cittānaṁ pana lahuparivattitāya āsavakkhayo ca jīvitapariyādānañca ekakkhaṇe viya paññāyati.",
  "atk-s0301a4:77": "Samūlaṁ taṇhamabbuyhāti avijjāmūlena samūlakaṁ taṇhaṁ arahattamaggena uppāṭetvā. Parinibbutoti anupādisesanibbānena parinibbuto.",
  "atk-s0301a4:78_0": "Vivattakkhandhanti parivattakkhandhaṁ. Semānanti uttānaṁ hutvā sayitaṁ hoti. Thero",
  "atk-s0301a4:78_1": "pana kiñcāpi uttānako sayito, tathāpissa dakkhiṇena passena paricitasayanattā sīsaṁ",
  "atk-s0301a4:78_2": "dakkhiṇatova parivattitvā ṭhitaṁ. Dhūmāyitattanti dhūmāyitabhāvaṁ. Tasmiṁ hi khaṇe",
  "atk-s0301a4:78_3": "dhūmavalāhakā viya timiravalāhakā viya ca uṭṭhahiṁsu. Viññāṇaṁ samanvesatīti paṭisandhicittaṁ",
  "atk-s0301a4:78_4": "pariyesati. Appatiṭṭhitenāti paṭisandhiviññāṇena appatiṭṭhitena, appatiṭṭhitakāraṇāti",
  "atk-s0301a4:78_5": "attho. Beluvapaṇḍuvīṇanti beluvapakkaṁ viya paṇḍuvaṇṇaṁ suvaṇṇamahāvīṇaṁ. Ādāyāti",
  "atk-s0301a4:78_6": "kacche ṭhapetvā. Upasaṅkamīti “godhikattherassa nibbattaṭṭhānaṁ na jānāmi, samaṇaṁ",
  "atk-s0301a4:78_7": "gotamaṁ pucchitvā nikkaṅkho bhavissāmī”ti khuddakadārakavaṇṇī hutvā upasaṅkami. Nādhigacchāmīti",
  "atk-s0301a4:78_8": "na passāmi. Sokaparetassāti sokena phuṭṭhassa. Abhassathāti pādapiṭṭhiyaṁ patitā. Tatiyaṁ.",
  "atk-s0301a4:79": "4. Sattavassānubandhasuttavaṇṇanā",
  "atk-s0301a4:80_0": "160. Catutthe satta vassānīti pure bodhiyā chabbassāni, bodhito pacchā ekaṁ vassaṁ.",
  "atk-s0301a4:80_1": "Otārāpekkhoti “sace samaṇassa gotamassa kāyadvārādīsu kiñcideva ananucchavikaṁ passāmi,",
  "atk-s0301a4:80_2": "codessāmi na”nti evaṁ vivaraṁ apekkhamāno. Alabhamānoti rathareṇumattampi avakkhalitaṁ apassanto. Tenāha –",
  "atk-s0301a4:81": "“Satta vassāni bhagavantaṁ, anubandhiṁ padāpadaṁ;",
  "atk-s0301a4:82": "Otāraṁ nādhigacchissaṁ, sambuddhassa satīmato”ti. ;",
  "atk-s0301a4:83": "Upasaṅkamīti “ajja samaṇaṁ gotamaṁ atigahetvā gamissāmī”ti upasaṅkami.",
  "atk-s0301a4:84_0": "Jhāyasīti jhāyanto avajjhāyanto nisinnosīti vadati. Vittaṁ nu jīnoti sataṁ vā sahassaṁ",
  "atk-s0301a4:84_1": "vā jitosi nu. Āguṁ nu gāmasminti, kiṁ nu antogāme pamāṇātikkantaṁ pāpakammaṁ akāsi,",
  "atk-s0301a4:84_2": "yena aññesaṁ mukhaṁ oloketuṁ avisahanto araññe vicarasi? Sakkhinti mittabhāvaṁ.",
  "atk-s0301a4:85_0": "Palikhāyāti khaṇitvā. Bhavalobhajappanti bhavalobhasaṅkhātaṁ taṇhaṁ. Anāsavo jhāyāmīti",
  "atk-s0301a4:85_1": "nittaṇho hutvā dvīhi jhānehi jhāyāmi. Pamattabandhūti māraṁ ālapati. So hi yekeci",
  "atk-s0301a4:85_2": "loke pamattā, tesaṁ bandhu.",
  "atk-s0301a4:86_0": "Sace maggaṁ anubuddhanti yadi tayā maggo anubuddho. Apehīti apayāhi. Amaccudheyyanti",
  "atk-s0301a4:86_1": "maccuno anokāsabhūtaṁ nibbānaṁ. Pāragāminoti yepi pāraṁ gatā, tepi pāragāmino. Yepi",
  "atk-s0301a4:86_2": "pāraṁ gacchissanti, yepi pāraṁ gantukāmā, tepi pāragāmino.",
  "atk-s0301a4:87_0": "Visūkāyikānīti māravisūkāni. Visevitānīti viruddhasevitāni, “appamāyu manussānaṁ,",
  "atk-s0301a4:87_1": "accayanti ahorattā”ti vutte. “Dīghamāyu manussānaṁ, nāccayanti ahorattā”tiādīni paṭilomakāraṇāni.",
  "atk-s0301a4:87_2": "Vipphanditānīti, tamhi tamhi kāle hatthirājavaṇṇasappavaṇṇādidassanāni. Nibbejanīyāti ukkaṇṭhanīyā.",
  "atk-s0301a4:88_0": "Anupariyagātiādīsu kiñcāpi atītavacanaṁ kataṁ, attho pana vikappavasena veditabbo.",
  "atk-s0301a4:88_1": "Idaṁ vuttaṁ hoti – yathā medavaṇṇaṁ pāsāṇaṁ vāyaso disvā – “api nāmettha muduṁ vindeyyāma,",
  "atk-s0301a4:88_2": "api assādo siyā”ti anuparigaccheyya, atha so tattha assādaṁ alabhitvāva vāyaso etto",
  "atk-s0301a4:88_3": "apakkameyya, tato pāsāṇā apagaccheyya, evaṁ mayampi so kāko viya selaṁ gotamaṁ āsajja",
  "atk-s0301a4:88_4": "assādaṁ vā santhavaṁ vā alabhantā gotamā nibbinditvā apagacchāma. Catutthaṁ.",
  "atk-s0301a4:89": "5. Māradhītusuttavaṇṇanā",
  "atk-s0301a4:90_0": "161. Pañcame abhāsitvāti ettha a-kāro nipātamattaṁ, bhāsitvāti attho. Abhāsayitvātipi",
  "atk-s0301a4:90_1": "pāṭho. Upasaṅkamiṁsūti “gopālakadārakaṁ viya daṇḍakena bhūmiṁ lekhaṁ datvā ativiya",
  "atk-s0301a4:90_2": "dummano hutvā nisinno. ‘Kinnu kho kāraṇa’nti? Pucchitvā, jānissāmā”ti upasaṅkamiṁsu.",
  "atk-s0301a4:91_0": "Socasīti cintesi. Āraññamiva kuñjaranti yathā araññato pesitagaṇikārahatthiniyo āraññakaṁ",
  "atk-s0301a4:91_1": "kuñjaraṁ itthikuttadassanena palobhetvā bandhitvā ānayanti, evaṁ ānayissāma. Māradheyyanti tebhūmakavaṭṭaṁ.",
  "atk-s0301a4:92_0": "Upasaṅkamiṁsūti – “tumhe thokaṁ adhivāsetha, mayaṁ taṁ ānessāmā”ti pitaraṁ samassāsetvā",
  "atk-s0301a4:92_1": "upasaṅkamiṁsu. Uccāvacāti nānāvidhā. Ekasataṁ ekasatanti ekekaṁ sataṁ sataṁ katvā.",
  "atk-s0301a4:92_2": "Kumārivaṇṇasatanti iminā nayena kumāriattabhāvānaṁ sataṁ.",
  "atk-s0301a4:93_0": "Atthassapattiṁ hadayassa santinti, dvīhipi padehi arahattameva kathesi. Senanti kilesasenaṁ.",
  "atk-s0301a4:93_1": "Sā hi piyarūpasātarūpā nāma. Ekāhaṁ jhāyanti eko ahaṁ jhāyanto. Sukhamanubodhinti",
  "atk-s0301a4:93_2": "arahattasukhaṁ anubujjhiṁ. Idaṁ vuttaṁ hoti – piyarūpaṁ sātarūpaṁ senaṁ jinitvā ahaṁ",
  "atk-s0301a4:93_3": "eko jhāyanto “atthassa pattiṁ hadayassa santi”nti saṅkhaṁ gataṁ arahattasukhaṁ anubujjhiṁ.",
  "atk-s0301a4:93_4": "Tasmā janena mittasanthavaṁ na karomi, teneva ca me kāraṇena kenaci saddhiṁ sakkhī na sampajjatīti.",
  "atk-s0301a4:94_0": "Kathaṁvihārībahuloti katamena vihārena bahulaṁ viharanto. Aladdhāti alabhitvā. Yoti",
  "atk-s0301a4:94_1": "nipātamattaṁ. Idaṁ vuttaṁ hoti – katamena jhānena bahulaṁ jhāyantaṁ taṁ puggalaṁ",
  "atk-s0301a4:94_2": "kāmasaññā alabhitvāva paribāhirā hontīti.",
  "atk-s0301a4:95_0": "Passaddhakāyoti catutthajjhānena assāsapassāsakāyassa passaddhattā passaddhakāyo.",
  "atk-s0301a4:95_1": "Suvimuttacittoti arahattaphalavimuttiyā suṭṭhu vimuttacitto. Asaṅkharānoti tayo kammābhisaṅkhāre",
  "atk-s0301a4:95_2": "anabhisaṅkharonto. Anokoti anālayo. Aññāya dhammanti catusaccadhammaṁ jānitvā. Avitakkajhāyīti",
  "atk-s0301a4:95_3": "avitakkena catutthajjhānena jhāyanto. Na kuppatītiādīsu dosena na kuppati, rāgena",
  "atk-s0301a4:95_4": "na sarati, mohena na thīno. Imesu tīsu mūlakilesesu gahitesu diyaḍḍhakilesasahassaṁ",
  "atk-s0301a4:95_5": "gahitameva hoti. Paṭhamapadena vā byāpādanīvaraṇaṁ gahitaṁ, dutiyena kāmacchandanīvaraṇaṁ,",
  "atk-s0301a4:95_6": "tatiyena thinaṁ ādiṁ katvā sesanīvaraṇāni. Iti iminā nīvaraṇappahānena khīṇāsavaṁ dasseti.",
  "atk-s0301a4:96_0": "Pañcoghatiṇṇoti pañcadvārikaṁ kilesoghaṁ tiṇṇo. Chaṭṭhanti manodvārikampi chaṭṭhaṁ",
  "atk-s0301a4:96_1": "kilesoghaṁ atari. Pañcoghaggahaṇena vā pañcorambhāgiyāni saṁyojanāni, chaṭṭhaggahaṇena",
  "atk-s0301a4:96_2": "pañcuddhambhāgiyāni veditabbāni. Gaṇasaṅghacārīti gaṇe ca saṅghe ca caratīti satthā",
  "atk-s0301a4:96_3": "gaṇasaṅghacārī nāma. Addhā carissantīti aññepi saddhā bahujanā ekaṁsena carissanti.",
  "atk-s0301a4:96_4": "Ayanti ayaṁ satthā. Anokoti anālayo.",
  "atk-s0301a4:97": "Acchejjanessatīti acchinditvā nayissati, maccurājassa hatthato acchinditvā nibbānapāraṁ nayissatīti vuttaṁ hoti. Nayamānānanti nayamānesu.",
  "atk-s0301a4:98_0": "Selaṁva sirasūhacca, pātāle gādhamesathāti mahantaṁ kūṭāgārappamāṇaṁ silaṁ sīse ṭhapetvā",
  "atk-s0301a4:98_1": "pātāle patiṭṭhagavesanaṁ viya. Khāṇuṁva urasāsajjāti urasi khāṇuṁ paharitvā viya.",
  "atk-s0301a4:98_2": "Apethāti apagacchatha. Imasmiṁ ṭhāne saṅgītikārā “idamavocā”ti desanaṁ niṭṭhapetvā",
  "atk-s0301a4:98_3": "daddallamānāti gāthaṁ āhaṁsu. Tattha daddallamānāti ativiya jalamānā sobhamānā. Āgañchunti",
  "atk-s0301a4:98_4": "āgatā. Panudīti nīhari. Tūlaṁ bhaṭṭhaṁva mālutoti yathā phalato bhaṭṭhaṁ simbalitūlaṁ",
  "atk-s0301a4:98_5": "vā poṭakitūlaṁ vā vāto panudati nīharati, evaṁ panudīti. Pañcamaṁ.",
  "atk-s0301a4:99": "Tatiyo vaggo.",
  "atk-s0301a4:100": "Iti sāratthappakāsiniyā",
  "atk-s0301a4:101": "Saṁyuttanikāya-aṭṭhakathāya",
  "atk-s0301a4:102": "Mārasaṁyuttavaṇṇanā niṭṭhitā."
}