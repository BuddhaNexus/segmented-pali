{
  "tha-ap134:0.1": "Therāpadāna ",
  "tha-ap134:0.2": "Sobhitavagga ",
  "tha-ap134:0.3": "2. Sudassanattheraapadāna ",
  "tha-ap134:1.1": "“Vinatā nadiyā tīre, ",
  "tha-ap134:1.2": "pilakkhu phalito ahu; ",
  "tha-ap134:1.3": "Tāhaṁ rukkhaṁ gavesanto, ",
  "tha-ap134:1.4": "addasaṁ lokanāyakaṁ. ",
  "tha-ap134:2.1": "Ketakaṁ pupphitaṁ disvā, ",
  "tha-ap134:2.2": "vaṇṭe chetvānahaṁ tadā; ",
  "tha-ap134:2.3": "Buddhassa abhiropesiṁ, ",
  "tha-ap134:2.4": "sikhino lokabandhuno. ",
  "tha-ap134:3.1": "Yena ñāṇena pattosi, ",
  "tha-ap134:3.2": "accutaṁ amataṁ padaṁ; ",
  "tha-ap134:3.3": "Taṁ ñāṇaṁ abhipūjemi, ",
  "tha-ap134:3.4": "buddhaseṭṭha mahāmuni. ",
  "tha-ap134:4.1": "Ñāṇamhi pūjaṁ katvāna, ",
  "tha-ap134:4.2": "pilakkhumaddasaṁ ahaṁ; ",
  "tha-ap134:4.3": "Paṭiladdhomhi taṁ paññaṁ, ",
  "tha-ap134:4.4": "ñāṇapūjāyidaṁ phalaṁ. ",
  "tha-ap134:5.1": "Ekattiṁse ito kappe, ",
  "tha-ap134:5.2": "yaṁ pupphamabhiropayiṁ; ",
  "tha-ap134:5.3": "Duggatiṁ nābhijānāmi, ",
  "tha-ap134:5.4": "ñāṇapūjāyidaṁ phalaṁ. ",
  "tha-ap134:6.1": "Ito terasakappamhi, ",
  "tha-ap134:6.2": "dvādasāsuṁ phaluggatā; ",
  "tha-ap134:6.3": "Sattaratanasampannā, ",
  "tha-ap134:6.4": "cakkavattī mahapphalā. ",
  "tha-ap134:7.1": "Paṭisambhidā catasso, ",
  "tha-ap134:7.2": "…pe… ",
  "tha-ap134:7.3": "kataṁ buddhassa sāsanaṁ”. ",
  "tha-ap134:8.1": "Itthaṁ sudaṁ āyasmā sudassano thero imā gāthāyo abhāsitthāti. ",
  "tha-ap134:9.1": "Sudassanattherassāpadānaṁ dutiyaṁ. "
}