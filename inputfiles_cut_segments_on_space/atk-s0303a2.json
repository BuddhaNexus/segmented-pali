{
  "atk-s0303a2:0": "3. Diṭṭhisaṁyuttaṁ",
  "atk-s0303a2:1": "1. Sotāpattivaggo",
  "atk-s0303a2:2": "1. Vātasuttavaṇṇanā",
  "atk-s0303a2:3_0": "206. Diṭṭhisaṁyutte na vātā vāyantītiādīsu evaṁ kira tesaṁ diṭṭhi – “yepi ete rukkhasākhādīni",
  "atk-s0303a2:3_1": "bhañjantā vātā vāyanti, na ete vātā, vātaleso nāmeso, vāto pana esikatthambho viya",
  "atk-s0303a2:3_2": "pabbatakūṭaṁ viya ca ṭhito. Tathā yāpi etā tiṇakaṭṭhādīni vahantiyo nadiyo sandanti,",
  "atk-s0303a2:3_3": "na ettha udakaṁ sandaki, udakaleso nāmesa, udakaṁ pana esikatthambho viya pabbatakūṭaṁ",
  "atk-s0303a2:3_4": "viya ca ṭhitaṁ. Yāpimā gabbhiniyo vijāyantīti ca vuccanti, kiñcāpi tā milātudarā",
  "atk-s0303a2:3_5": "honti, gabbho pana na nikkhamati, gabbhaleso nāmeso, gabbho pana esikatthambho viya",
  "atk-s0303a2:3_6": "pabbatakūṭaṁ viya ca ṭhito. Yepi ete candimasūriyā udenti vā apenti vā, neva te udenti",
  "atk-s0303a2:3_7": "na apenti, candimasūriyaleso nāmesa, candimasūriyā pana esikatthambho viya pabbatakūṭaṁ viya ca ṭhitā”ti.",
  "atk-s0303a2:4": "2-4. Etaṁmamasuttādivaṇṇanā",
  "atk-s0303a2:5_0": "207-209.Diṭṭhantiādīsu diṭṭhaṁ rūpāyatanaṁ. Sutaṁ saddāyatanaṁ. Mutaṁ gandhāyatanaṁ",
  "atk-s0303a2:5_1": "rasāyatanaṁ phoṭṭhabbāyatanaṁ. Tañhi patvā gahetabbato mutanti ca vuttaṁ. Avasesāni",
  "atk-s0303a2:5_2": "sattāyatanāni viññātaṁ nāma. Pattanti pariyesitvā vā apariyesitvā vā pattaṁ. Pariyesitanti",
  "atk-s0303a2:5_3": "pattaṁ vā apattaṁ vā pariyesitaṁ. Anuvicaritaṁ manasāti cittena anusañcaritaṁ. Lokasmiñhi",
  "atk-s0303a2:5_4": "pariyesitvā pattampi atthi, pariyesitvā nopattampi, apariyesitvā pattampi, apariyesitvā",
  "atk-s0303a2:5_5": "nopattampi. Tattha pariyesitvā pattaṁ pattaṁ nāma, pariyesitvā nopattaṁ pariyesitaṁ",
  "atk-s0303a2:5_6": "nāma. Apariyesitvā pattañca apariyesitvā nopattañca manasānuvicaritaṁ nāma. Atha",
  "atk-s0303a2:5_7": "vā pariyesitvā pattampi apariyesitvā pattampi pattaṭṭhena pattaṁ nāma, pariyesitvā",
  "atk-s0303a2:5_8": "nopattameva pariyesitaṁ nāma, apariyesitvā nopattaṁ manasānuvicaritaṁ nāma. Sabbaṁ",
  "atk-s0303a2:5_9": "vā etaṁ manasā anuvicaritameva.",
  "atk-s0303a2:6": "5. Natthidinnasuttavaṇṇanā",
  "atk-s0303a2:7_0": "210.Natthidinnantiādīsu natthi dinnanti dinnassa phalābhāvaṁ sandhāya vadanti. Yiṭṭhaṁ",
  "atk-s0303a2:7_1": "vuccati mahāyāgo. Hutanti paheṇakasakkāro adhippeto. Tampi ubhayaṁ phalābhāvameva",
  "atk-s0303a2:7_2": "sandhāya paṭikkhipanti. Sukatadukkaṭānanti sukatadukkatānaṁ, kusalākusalānanti attho.",
  "atk-s0303a2:7_3": "Phalaṁ vipākoti yaṁ phalanti vā vipākoti vā vuccati, taṁ natthīti vadanti. Natthi",
  "atk-s0303a2:7_4": "ayaṁ lokoti paraloke ṭhitassa ayaṁ loko natthi. Natthi paro lokoti idha loke ṭhitassapi",
  "atk-s0303a2:7_5": "paro loko natthi, sabbe tattha tattheva ucchijjantīti dassenti. Natthi mātā natthi",
  "atk-s0303a2:7_6": "pitāti tesu sammāpaṭipattimicchāpaṭipattīnaṁ phalābhāvavasena vadanti. Natthi sattā",
  "atk-s0303a2:7_7": "opapātikāti cavitvā uppajjanakasattā nāma natthīti vadanti. Natthi loke samaṇabrāhmaṇāti",
  "atk-s0303a2:7_8": "loke sammāpaṭipannā samaṇabrāhmaṇā nāma natthīti vadanti.",
  "atk-s0303a2:8_0": "Cātumahābhūtikoti catumahābhūtamayo. Pathavī pathavīkāyanti ajjhattikā pathavīdhātu",
  "atk-s0303a2:8_1": "bāhiraṁ pathavīdhātuṁ. Anupetīti anuyāti. Anupagacchatīti tasseva vevacanaṁ, anugacchatītipi",
  "atk-s0303a2:8_2": "attho. Ubhayenāpi upeti upagacchatīti dassenti. Āpādīsupi eseva nayo. Indriyānīti",
  "atk-s0303a2:8_3": "manacchaṭṭhāni indriyāni. Saṅkamantīti ākāsaṁ pakkhandanti. Āsandipañcamāti nipannamañcena",
  "atk-s0303a2:8_4": "pañcamā, mañco ceva, cattāro mañcapāde gahetvā ṭhitā cattāro purisā cāti attho. Yāva",
  "atk-s0303a2:8_5": "āḷāhanāti yāva susānā. Padānīti “ayaṁ evaṁ sīlavā ahosi, evaṁ dussīlo”tiādinā nayena",
  "atk-s0303a2:8_6": "pavattāni guṇāguṇapadāni. Sarīrameva vā ettha padānīti adhippetaṁ. Kāpotakānīti kapotakavaṇṇāni,",
  "atk-s0303a2:8_7": "pārāvatapakkhavaṇṇānīti attho. Bhassantāti bhasmantā. Ayameva vā pāḷi. Āhutiyoti",
  "atk-s0303a2:8_8": "yaṁ paheṇakasakkārādibhedaṁ dinnadānaṁ, sabbaṁ taṁ chārikāvasānameva hoti, na tato",
  "atk-s0303a2:8_9": "paraṁ phaladāyakaṁ hutvā gacchatīti attho. Dattupaññattanti dattūhi bālamanussehi",
  "atk-s0303a2:8_10": "paññattaṁ. Idaṁ vuttaṁ hoti – bālehi abuddhīhi paññattamidaṁ dānaṁ, na paṇḍitehi.",
  "atk-s0303a2:8_11": "Bālā denti, paṇḍitā gaṇhantīti dassenti.",
  "atk-s0303a2:9": "6. Karotosuttavaṇṇanā",
  "atk-s0303a2:10_0": "211.Karototi sahatthā karontassa. Kārayatoti āṇattiyā kārentassa. Chindatoti paresaṁ",
  "atk-s0303a2:10_1": "hatthādīni chindantassa. Chedāpayatoti parehi chedāpentassa. Pacatoti daṇḍena pīḷentassa.",
  "atk-s0303a2:10_2": "Pacāpayatoti parehi daṇḍādinā pīḷāpentassa. Socato socāpayatoti parassa bhaṇḍaharaṇādīhi",
  "atk-s0303a2:10_3": "sokaṁ sayaṁ karontassāpi parehi kārentassāpi. Kilamato kilamāpayatoti āhārupacchedabandhanāgārapavesanādīhi",
  "atk-s0303a2:10_4": "sayaṁ kilamentassapi parehi kilamāpentassapi. Phandato phandāpayatoti paraṁ phandantaṁ",
  "atk-s0303a2:10_5": "phandanakāle sayampi phandato parempi phandāpayato. Pāṇamatipātayatoti pāṇaṁ hanantassapi",
  "atk-s0303a2:10_6": "hanāpentassapi. Evaṁ sabbattha karaṇakārāpanavaseneva attho veditabbo.",
  "atk-s0303a2:11_0": "Sandhinti gharasandhiṁ. Nillopanti mahāvilopaṁ. Ekāgārikanti ekameva gharaṁ parivāretvā",
  "atk-s0303a2:11_1": "vilumpanaṁ. Paripanthe tiṭṭhatoti āgatāgatānaṁ acchindanatthaṁ magge tiṭṭhato. Karoto",
  "atk-s0303a2:11_2": "na karīyati pāpanti yaṁkiñci pāpaṁ karomīti saññāya karotopi pāpaṁ na karīyati, natthi",
  "atk-s0303a2:11_3": "pāpaṁ. Sattā pana karomāti evaṁsaññino hontīti dīpenti. Khurapariyantenāti khuraneminā,",
  "atk-s0303a2:11_4": "khuradhārasadisapariyantena vā. Ekamaṁsakhalanti ekamaṁsarāsiṁ. Puñjanti tasseva",
  "atk-s0303a2:11_5": "vevacanaṁ. Tatonidānanti ekamaṁsakhalakaraṇanidānaṁ.",
  "atk-s0303a2:12_0": "Dakkhiṇanti dakkhiṇatīre manussā kakkhaḷā dāruṇā, te sandhāya hanantotiādi vuttaṁ.",
  "atk-s0303a2:12_1": "Uttaranti uttaratīre saddhā honti pasannā buddhamāmakā dhammamāmakā saṅghamāmakā,",
  "atk-s0303a2:12_2": "te sandhāya dadantotiādi vuttaṁ. Tattha yajantoti mahāyāgaṁ karonto. Damenāti indriyadamena",
  "atk-s0303a2:12_3": "uposathakammena. Saṁyamenāti sīlasaṁyamena. Saccavajjenāti saccavacanena. Āgamoti",
  "atk-s0303a2:12_4": "āgamanaṁ, pavattīti attho. Sabbathāpi pāpapuññānaṁ kiriyameva paṭikkhipanti.",
  "atk-s0303a2:13": "7. Hetusuttavaṇṇanā",
  "atk-s0303a2:14_0": "212.Natthihetu natthi paccayoti ettha paccayoti hetuvevacanameva. Ubhayenāpi vijjamānameva",
  "atk-s0303a2:14_1": "kāyaduccaritādīnaṁ saṁkilesapaccayaṁ, kāyasucaritādīnañca visuddhipaccayaṁ paṭikkhipanti.",
  "atk-s0303a2:14_2": "Natthi balanti yamhi attano bale patiṭṭhitā ime sattā devattampi mārattampi brahmattampi",
  "atk-s0303a2:14_3": "sāvakabodhimpi paccekabodhimpi sabbaññutampi pāpuṇanti, taṁ balaṁ paṭikkhipanti.",
  "atk-s0303a2:14_4": "Natthi vīriyantiādīni sabbāni aññamaññavevacanāneva. “Idaṁ no vīriyena, idaṁ purisathāmena,",
  "atk-s0303a2:14_5": "idaṁ purisaparakkamena patta”nti, evaṁ pavattavacanapaṭikkhepakaraṇavasena panetāni visuṁ ādiyanti.",
  "atk-s0303a2:15_0": "Sabbe sattāti oṭṭhagoṇagadrabhādayo anavasese pariggaṇhanti. Sabbe pāṇāti ekindriyo",
  "atk-s0303a2:15_1": "pāṇo, dvindriyo pāṇotiādivasena vadanti. Sabbe bhūtāti aṇḍakosavatthikosesu bhūte",
  "atk-s0303a2:15_2": "sandhāya vadanti. Sabbe jīvāti sāliyavagodhumādayo sandhāya vadanti. Tesu hi te viruhanabhāvena",
  "atk-s0303a2:15_3": "jīvasaññino. Avasā abalā avīriyāti tesaṁ attano vaso vā balaṁ vā vīriyaṁ vā natthi.",
  "atk-s0303a2:15_4": "Niyatisaṅgatibhāvapariṇatāti ettha niyatīti niyatatā. Saṅgatīti channaṁ abhijātīnaṁ",
  "atk-s0303a2:15_5": "tattha tattha gamanaṁ. Bhāvoti sabhāvoyeva. Evaṁ niyatiyā ca saṅgatiyā ca bhāvena",
  "atk-s0303a2:15_6": "ca pariṇatā nānappakārataṁ pattā. Yena hi yathā bhavitabbaṁ, so tatheva bhavati.",
  "atk-s0303a2:15_7": "Yena na bhavitabbaṁ, so na bhavatīti dassenti. Chasvevābhijātīsūti chasu eva abhijātīsu",
  "atk-s0303a2:15_8": "ṭhatvā sukhañca dukkhañca paṭisaṁvedenti, aññā sukhadukkhabhūmi natthīti dassenti.",
  "atk-s0303a2:16": "8-10. Mahādiṭṭhisuttādivaṇṇanā",
  "atk-s0303a2:17_0": "213-215.Akaṭāti akatā. Akaṭavidhāti akatavidhānā, “evaṁ karohī”ti kenaci kāritāpi",
  "atk-s0303a2:17_1": "na hontīti attho. Animmitāti iddhiyāpi na nimmitā. Animmātāti animmāpitā. “Animmitabbā”tipi",
  "atk-s0303a2:17_2": "pāṭho, na nimmitabbāti attho. Vañjhāti vañjhapasuvañjhatālādayo viya aphalā kassaci",
  "atk-s0303a2:17_3": "ajanakā. Pabbatakūṭaṁ viya ṭhitāti kūṭaṭṭhā. Esikaṭṭhāyino viya hutvā ṭhitāti esikaṭṭhāyiṭṭhitā,",
  "atk-s0303a2:17_4": "yathā sunikhāto esikatthambho niccalo tiṭṭhati, evaṁ ṭhitāti attho. Naiñjantīti esikatthambho",
  "atk-s0303a2:17_5": "viya ṭhitattā na calanti. Na vipariṇamantīti pakatiṁ na vijahanti. Na aññamaññaṁ",
  "atk-s0303a2:17_6": "byābādhentīti aññamaññaṁ na upahananti. Nālanti na samatthā. Pathavīkāyotiādīsu pathavīyeva",
  "atk-s0303a2:17_7": "pathavīkāyo, pathavīsamūho vā. Sattannaṁtveva kāyānanti yathā muggarāsiādīsu pahaṭaṁ",
  "atk-s0303a2:17_8": "satthaṁ muggarāsiādīnaṁ antareneva pavisati, evaṁ sattannaṁ kāyānaṁ antarena chiddena",
  "atk-s0303a2:17_9": "vivarena satthaṁ pavisati. Tattha “ahaṁ imaṁ jīvitā voropemī”ti kevalaṁ saññāmattameva hotīti dassenti.",
  "atk-s0303a2:18_0": "Yonipamukhasatasahassānīti pamukhayonīnaṁ uttamayonīnaṁ cuddasasatasahassāni aññāni",
  "atk-s0303a2:18_1": "ca saṭṭhisatāni aññāni ca chasatāni pañca ca kammuno satānīti pañcakammasatāni cāti",
  "atk-s0303a2:18_2": "kevalaṁ takkamattakena niratthakadiṭṭhiṁ dīpenti. Pañca ca kammāni tīṇi ca kammānītiādīsupi",
  "atk-s0303a2:18_3": "eseva nayo. Keci panāhu “pañca kammānīti pañcindriyavasena gaṇhanti, tīṇīti kāyakammādivasenā”ti.",
  "atk-s0303a2:18_4": "Kamme ca aḍḍhakamme cāti ettha panassa kāyakammavacīkammāni kammanti laddhi, manokammaṁ",
  "atk-s0303a2:18_5": "upaḍḍhakammanti. Dvaṭṭhipaṭipadāti dvāsaṭṭhipaṭipadāti vadanti. Dvaṭṭhantarakappāti",
  "atk-s0303a2:18_6": "ekasmiṁ kappe catusaṭṭhi antarakappā nāma honti, ayaṁ pana aññe dve ajānanto evamāha.",
  "atk-s0303a2:19_0": "Chaḷābhijātiyoti kaṇhābhijāti nīlābhijāti lohitābhijāti haliddābhijāti sukkābhijāti",
  "atk-s0303a2:19_1": "paramasukkābhijātīti imā cha abhijātiyo vadanti. Tattha orabbhikā sūkarikā sākuṇikā",
  "atk-s0303a2:19_2": "māgavikā luddā macchaghātakā corā coraghātakā bandhanāgārikā, ye vā panaññepi keci",
  "atk-s0303a2:19_3": "kurūrakammantā, ayaṁ kaṇhābhijātīti vadanti. Bhikkhū nīlābhijātīti vadanti. Te kira",
  "atk-s0303a2:19_4": "catūsu paccayesu kaṇṭake pakkhipitvā khādanti, “bhikkhū ca kaṇṭakavuttikā”ti ayaṁ",
  "atk-s0303a2:19_5": "hissa pāḷi eva. Atha vā kaṇṭakavuttikā eva nāma eke pabbajitāti vadanti. Lohitābhijāti",
  "atk-s0303a2:19_6": "nāma nigaṇṭhā ekasāṭakāti vadanti. Ime kira purimehi dvīhi paṇḍaratarā. Gihī odātavasanā",
  "atk-s0303a2:19_7": "acelakasāvakā haliddābhijātīti vadanti. Evaṁ attano paccayadāyake nigaṇṭhehipi jeṭṭhakatare",
  "atk-s0303a2:19_8": "karonti. Ājīvakā ājīviniyo ayaṁ sukkābhijātīti vadanti. Te kira purimehi catūhi paṇḍaratarā.",
  "atk-s0303a2:19_9": "Nando vaccho, kiso saṁkicco, makkhali gosālo paramasukkābhijātīti vadanti. Te kira",
  "atk-s0303a2:19_10": "sabbehi paṇḍaratarā.",
  "atk-s0303a2:20_0": "Aṭṭhapurisabhūmiyoti mandabhūmi khiḍḍābhūmi vīmaṁsakabhūmi ujugatabhūmi sekhabhūmi",
  "atk-s0303a2:20_1": "samaṇabhūmi jānanabhūmi pannabhūmīti imā aṭṭha purisabhūmiyoti vadanti. Tattha jātadivasato",
  "atk-s0303a2:20_2": "paṭṭhāya satta divase sambādhaṭṭhānato nikkhantattā sattā mandā honti momūhā, ayaṁ",
  "atk-s0303a2:20_3": "mandabhūmīti vadanti. Ye pana duggatito āgatā honti, te abhiṇhaṁ rodanti ceva viravanti",
  "atk-s0303a2:20_4": "ca, sugatito āgatā taṁ anussaritvā anussaritvā hasanti, ayaṁ khiḍḍābhūmi nāma. Mātāpitūnaṁ",
  "atk-s0303a2:20_5": "hatthaṁ vā pādaṁ vā mañcaṁ vā pīṭhaṁ vā gahetvā bhūmiyaṁ padanikkhipanaṁ vīmaṁsakabhūmi",
  "atk-s0303a2:20_6": "nāma. Padasā gantuṁ samatthakālo ujugatabhūmi nāma. Sippāni sikkhanakālo sekhabhūmi",
  "atk-s0303a2:20_7": "nāma. Gharā nikkhamma pabbajanakālo samaṇabhūmi nāma. Ācariyaṁ sevitvā jānanakālo",
  "atk-s0303a2:20_8": "jānanabhūmi nāma. “Bhikkhu ca pannako jino na kiñci āhā”ti evaṁ alābhiṁ samaṇaṁ pannabhūmīti vadanti.",
  "atk-s0303a2:21_0": "Ekūnapaññāsaājīvakasateti ekūnapaññāsa ājīvavuttisatāni. Paribbājakasateti paribbājakapabbajjāsatāni.",
  "atk-s0303a2:21_1": "Nāgavāsasateti nāgamaṇḍalasatāni. Vīse indriyasateti vīsa indriyasatāni. Tiṁse nirayasateti",
  "atk-s0303a2:21_2": "tiṁsa nirayasatāni. Rajodhātuyoti rajaokiraṇaṭṭhānāni. Hatthapiṭṭhipādapiṭṭhādīni",
  "atk-s0303a2:21_3": "sandhāya vadati. Satta saññīgabbhāti oṭṭhagoṇagadrabhaajapasumigamahiṁse sandhāya",
  "atk-s0303a2:21_4": "vadati. Satta asaññīgabbhāti sāliyavagodhumamuggakaṅguvarakakudrūsake sandhāya vadati.",
  "atk-s0303a2:21_5": "Nigaṇṭhigabbhāti gaṇṭhimhi jātagabbhā, ucchuveḷunaḷādayo sandhāya vadati. Satta devāti",
  "atk-s0303a2:21_6": "bahū devā, so pana sattāti vadati. Manussāpi anantā, so sattāti vadati. Satta pesācāti",
  "atk-s0303a2:21_7": "pisācā mahantamahantā, sattāti vadati. Sarāti mahāsarā. Kaṇṇamuṇḍa-rathakāra-anotatta-sīhappapāta-chaddanta-mucalinda-kuṇāladahe gahetvā vadati.",
  "atk-s0303a2:22_0": "Pavuṭāti gaṇṭhikā. Papātāti mahāpapātā. Papātasatānīti khuddakapapātasatāni. Supināti",
  "atk-s0303a2:22_1": "mahāsupinā. Supinasatānīti khuddakasupinasatāni. Mahākappinoti mahākappānaṁ. Ettha",
  "atk-s0303a2:22_2": "ekamhā mahāsarā vassasate vassasate kusaggena ekaṁ udakabinduṁ nīharitvā sattakkhattuṁ",
  "atk-s0303a2:22_3": "tamhi sare nirudake kate eko mahākappoti vadati. Evarūpānaṁ mahākappānaṁ caturāsītisatasahassāni",
  "atk-s0303a2:22_4": "khepetvā bāle ca paṇḍite ca dukkhassantaṁ karontīti ayamassa laddhi. Paṇḍitopi kira",
  "atk-s0303a2:22_5": "antarāvisujjhituṁ na sakkoti, bālopi tato uddhaṁ na gacchati.",
  "atk-s0303a2:23_0": "Sīlenavāti acelakasīlena vā aññena vā yena kenaci. Vatenāti tādiseneva vatena. Tapenāti",
  "atk-s0303a2:23_1": "tapokammena. Aparipakkaṁ paripāceti nāma yo “ahaṁ paṇḍito”ti antarā visujjhati. Paripakkaṁ",
  "atk-s0303a2:23_2": "phussa phussa byantīkaroti nāma yo “ahaṁ bālo”ti vuttaparimāṇakālaṁ atikkamitvā yāti.",
  "atk-s0303a2:23_3": "Hevaṁ natthīti evaṁ natthi. Tañhi ubhayampi na sakkā kātunti dīpeti. Doṇamiteti doṇena",
  "atk-s0303a2:23_4": "mitaṁ viya. Sukhadukkheti sukhadukkhaṁ. Pariyantakateti vuttaparimāṇena kālena katapariyanto.",
  "atk-s0303a2:23_5": "Natthi hāyanavaḍḍhaneti natthi hāyanavaḍḍhanāni, na saṁsāro paṇḍitassa hāyati, na",
  "atk-s0303a2:23_6": "bālassa vaḍḍhatīti attho. Ukkaṁsāvakaṁseti ukkaṁsāvakaṁsā. Hāyanavaḍḍhanānamevetaṁ",
  "atk-s0303a2:23_7": "vevacanaṁ. Idāni tamatthaṁ upamāya sādhento seyyathāpi nāmātiādimāha. Tattha suttaguḷeti",
  "atk-s0303a2:23_8": "veṭhetvā katasuttaguḷe. Nibbeṭhiyamānameva paletīti pabbate vā rukkhagge vā ṭhatvā",
  "atk-s0303a2:23_9": "khittaṁ suttappamāṇena nibbeṭhiyamānameva gacchati, sutte khīṇe tattheva tiṭṭhati,",
  "atk-s0303a2:23_10": "na gacchati evameva bālā ca paṇḍitā ca kālavasena nibbeṭhiyamānā sukhadukkhaṁ palenti,",
  "atk-s0303a2:23_11": "yathāvuttena kālena atikkamantīti dasseti.",
  "atk-s0303a2:24": "11-18. Antavāsuttādivaṇṇanā",
  "atk-s0303a2:25_0": "216-223.Antavā lokoti ekato vaḍḍhitanimittaṁ lokoti gāhena vā takkena vā uppannadiṭṭhi.",
  "atk-s0303a2:25_1": "Anantavāti sabbato vaḍḍhitaṁ appamāṇanimittaṁ lokoti gāhena vā takkena vā uppannadiṭṭhi.",
  "atk-s0303a2:25_2": "Taṁ jīvaṁ taṁ sarīranti jīvañca sarīrañca ekamevāti uppannadiṭṭhi. Sesaṁ sabbattha",
  "atk-s0303a2:25_3": "uttānamevāti. Imāni tāva sotāpattimaggavasena aṭṭhārasa veyyākaraṇāni ekaṁ gamanaṁ.",
  "atk-s0303a2:26": "2. Dutiyagamanādivaggavaṇṇanā",
  "atk-s0303a2:27": "224-301. Dutiyaṁ gamanaṁ dukkhavasena vuttaṁ. Tatrāpi aṭṭhāraseva veyyākaraṇāni, tato parāni “rūpī attā hotī”tiādīni aṭṭha veyyākaraṇāni, tehi saddhiṁ taṁ dutiyapeyyāloti vutto.",
  "atk-s0303a2:28_0": "Tattha rūpīti ārammaṇameva “attā”ti gahitadiṭṭhi. Arūpīti jhānaṁ “attā”ti gahitadiṭṭhi.",
  "atk-s0303a2:28_1": "Rūpī ca arūpī cāti ārammaṇañca jhānañca “attā”ti gahitadiṭṭhi. Neva rūpī nārūpīti",
  "atk-s0303a2:28_2": "takkamattena gahitadiṭṭhi. Ekantasukhīti lābhītakkījātissarānaṁ uppannadiṭṭhi. Jhānalābhinopi",
  "atk-s0303a2:28_3": "hi atīte ekantasukhaṁ attabhāvaṁ manasikaroto evaṁ diṭṭhi uppajjati. Takkinopi “yathā",
  "atk-s0303a2:28_4": "etarahi ahaṁ ekantasukhī, evaṁ samparāyepi bhavissāmī”ti uppajjati. Jātissarassapi",
  "atk-s0303a2:28_5": "sattaṭṭhabhave sukhitabhāvaṁ passantassa evaṁ uppajjati, ekantadukkhītiādīsupi eseva nayo.",
  "atk-s0303a2:29": "Tatiyapeyyālo aniccadukkhavasena tehiyeva chabbīsatiyā suttehi vutto, catutthapeyyālo tiparivaṭṭavasenāti.",
  "atk-s0303a2:30": "Diṭṭhisaṁyuttavaṇṇanā niṭṭhitā."
}