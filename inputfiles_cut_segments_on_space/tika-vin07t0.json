{
  "tika-vin07t0:0": " Namo tassa bhagavato arahato sammāsambuddhassa",
  "tika-vin07t0:1": "Vinayapiṭake",
  "tika-vin07t0:2": "Vimativinodanī-ṭīkā (paṭhamo bhāgo)",
  "tika-vin07t0:3": "Ganthārambhakathā",
  "tika-vin07t0:4": "Karuṇāpuṇṇahadayaṁ , sugataṁ hitadāyakaṁ;",
  "tika-vin07t0:5": "Natvā dhammañca vimalaṁ, saṅghañca guṇasampadaṁ.",
  "tika-vin07t0:6": "Vaṇṇanā nipuṇāhesuṁ, vinayaṭṭhakathāya yā;",
  "tika-vin07t0:7": "Pubbakehi katā nekā, nānānayasamākulā.",
  "tika-vin07t0:8": "Tattha kāci suvitthiṇṇā, dukkhogāhā ca ganthato;",
  "tika-vin07t0:9": "Viraddhā atthato cāpi, saddato cāpi katthaci.",
  "tika-vin07t0:10": "Kāci katthaci apuṇṇā, kāci sammohakārinī;",
  "tika-vin07t0:11": "Tasmā tāhi samādāya, sāraṁ saṅkheparūpato.",
  "tika-vin07t0:12": "Līnatthañca pakāsento, viraddhañca visodhayaṁ;",
  "tika-vin07t0:13": "Upaṭṭhitanayañcāpi, tattha tattha pakāsayaṁ.",
  "tika-vin07t0:14": "Vinaye vimatiṁ chetuṁ, bhikkhūnaṁ lahuvuttinaṁ;",
  "tika-vin07t0:15": "Saṅkhepena likhissāmi, tassā līnatthavaṇṇanaṁ.",
  "tika-vin07t0:16": "Ganthārambhakathāvaṇṇanā",
  "tika-vin07t0:17_0": "Vinayasaṁvaṇṇanārambhe ratanattayaṁ namassitukāmo tassa visiṭṭhaguṇayogasandassanatthaṁ",
  "tika-vin07t0:17_1": "yo kappakoṭīhipītiādimāha. Visiṭṭhaguṇayogena hi vandanārahabhāvo, vandanārahe ca",
  "tika-vin07t0:17_2": "katā vandanā yathādhippetamatthaṁ sādheti . Ettha ca saṁvaṇṇanārambhe ratanattayapaṇāmakaraṇappayojanaṁ",
  "tika-vin07t0:17_3": "tattha tattha bahudhā papañcenti ācariyā, mayaṁ pana idhādhippetameva payojanaṁ dassayissāma.",
  "tika-vin07t0:17_4": "Tasmā saṁvaṇṇanārambhe ratanattayapaṇāmakaraṇaṁ yathāpaṭiññātasaṁvaṇṇanāya anantarāyena",
  "tika-vin07t0:17_5": "parisamāpanatthanti veditabbaṁ. Tathā hi vuttaṁ ‘‘tassānubhāvena hatantarāyo’’ti.",
  "tika-vin07t0:17_6": "Ratanattayapaṇāmakaraṇena hi rāgādidosavigamato paññādiguṇapāṭavato āyuādivaḍḍhanato",
  "tika-vin07t0:17_7": "puññātisayabhāvādito ca hoteva yathāpaṭiññātasaṁvaṇṇanāya anantarāyena parisamāpanaṁ.",
  "tika-vin07t0:18_0": "Tattha paṭhamaṁ tāva bhagavato vandanaṁ kattukāmo ‘‘yo kappakoṭīhipi…pe… tassā’’ti",
  "tika-vin07t0:18_1": "āha. Imissā pana vinayadesanāya karuṇāppadhānañāṇasamuṭṭhitatāya karuṇāppadhānameva",
  "tika-vin07t0:18_2": "thomanaṁ āraddhaṁ. Esā hi ācariyassa pakati, yadidaṁ ārambhānurūpathomanā. Karuṇāggahaṇena",
  "tika-vin07t0:18_3": "cettha aparimeyyappabhāvā sabbepi buddhaguṇā nayato saṅgahitāti daṭṭhabbā taṁmūlakattā",
  "tika-vin07t0:18_4": "sesabuddhaguṇānaṁ. Tattha yoti imassa aniyamavacanassa nāthoti iminā sambandho. Kappakoṭīhipi",
  "tika-vin07t0:18_5": "appameyyaṁ kālanti kappakoṭigaṇanāvasenapi ‘‘ettakā kappakoṭiyo’’ti pametuṁ asakkuṇeyyaṁ",
  "tika-vin07t0:18_6": "kālaṁ. Api-saddena pageva vassagaṇanāyāti dasseti. Appameyyaṁ kālanti ca accantasaṁyoge",
  "tika-vin07t0:18_7": "upayogavacanaṁ, tena kappakoṭigaṇanāvasena paricchinditumasakkuṇeyyamapi, asaṅkhyeyyavasena",
  "tika-vin07t0:18_8": "pana paricchinditabbato salakkhaṁ caturasaṅkhyeyyakappakālaṁ accantameva nirantaraṁ",
  "tika-vin07t0:18_9": "pañcamahāpaaccāgādiatidukkarāni karonto khedaṁ kāyikaṁ parissamaṁ pattoti dasseti.",
  "tika-vin07t0:19_0": "Lokahitāyāti sattalokassa hitāya. Nāthatīti nātho, veneyyānaṁ hitasukhaṁ āsīsatīti",
  "tika-vin07t0:19_1": "attho. Atha vā nāthati veneyyagate kilese upatāpeti, nāthati vā yācati veneyye attano",
  "tika-vin07t0:19_2": "hitakaraṇe yācitvāpi niyojetīti nātho, lokapaṭisaraṇo lokasāmī lokanāyakoti vuttaṁ",
  "tika-vin07t0:19_3": "hoti. Mahākāruṇikassāti yo karuṇāya kampitahadayattā lokahitatthaṁ atidukkarakiriyāya",
  "tika-vin07t0:19_4": "anekappakāraṁ tādisaṁ dukkhaṁ anubhavitvā āgato, tassa mahākāruṇikassāti attho. Tattha",
  "tika-vin07t0:19_5": "kiratīti karuṇā, paradukkhaṁ vikkhipati apanetīti attho. Dukkhitesu vā kiriyati pasāriyatīti",
  "tika-vin07t0:19_6": "karuṇā. Atha vā kiṇātīti karuṇā, paradukkhe sati kāruṇikaṁ hiṁsati vibādheti, vināseti",
  "tika-vin07t0:19_7": "vā parassa dukkhanti attho. Paradukkhe sati sādhūnaṁ kampanaṁ hadayakhedaṁ karotīti",
  "tika-vin07t0:19_8": "vā karuṇā. Atha vā kamiti sukhaṁ, taṁ rundhatīti karuṇā. Esā hi paradukkhāpanayanakāmatālakkhaṇā",
  "tika-vin07t0:19_9": "attasukhanirapekkhatāya kāruṇikānaṁ sukhaṁ rundhati vibādheti. Karuṇāya niyutto kāruṇiko,",
  "tika-vin07t0:19_10": "mahanto kāruṇiko mahākāruṇiko, tassa namo atthūti pāṭhaseso.",
  "tika-vin07t0:20_0": "Evaṁ karuṇāmukhena saṅkhepato sakalasabbaññuguṇehi bhagavantaṁ thometvā idāni saddhammaṁ",
  "tika-vin07t0:20_1": "thometuṁ asambudhantiādimāha. Tattha buddhanisevitaṁ yaṁ asambudhaṁ jīvaloko bhavā",
  "tika-vin07t0:20_2": "bhavaṁ gacchati, tassa dhammavarassa namoti sambandho. Tattha asambudhanti asambujjhanto,",
  "tika-vin07t0:20_3": "yathāsabhāvaṁ appaṭivijjhanatoti vuttaṁ hoti. Hetuattho hettha antapaccayo. Yanti",
  "tika-vin07t0:20_4": "aniyamato sapariyattiko navalokuttaradhammo kammabhāvena niddiṭṭho. Buddhanisevitanti",
  "tika-vin07t0:20_5": "tasseva visesanaṁ, sammāsambuddhena, paccekabuddhasāvakabuddhehipi vā gocarāsevanabhāvanāsevanāhi",
  "tika-vin07t0:20_6": "yathārahaṁ nisevitaṁ, ajahitanti attho. Tattha pariyattiphalanibbānāni gocarāsevanavaseneva",
  "tika-vin07t0:20_7": "nisevitāni, maggo pana bhāvanāsevanavasenāpi paccavekkhaṇañāṇādivasena gocarāsevanavasenāpi",
  "tika-vin07t0:20_8": "nisevito. Bhavābhavanti bhavato bhavaṁ. Atha vā hīnapaṇītādivasena khuddakaṁ mahantañca",
  "tika-vin07t0:20_9": "bhavanti attho. Vuḍḍhatthopi hi a-kāro dissati asekkhā dhammātiādīsu (dha. sa. tikamātikā",
  "tika-vin07t0:20_10": "11) viya. Atha vā bhavoti vuḍḍhi, abhavoti hāni. Bhavoti vā sassatadiṭṭhi, abhavoti",
  "tika-vin07t0:20_11": "ucchedadiṭṭhi . Vuttappakāro bhavo ca abhavo ca bhavābhavo, taṁ bhavābhavaṁ. Gacchatīti",
  "tika-vin07t0:20_12": "upagacchati. Jīvalokoti sattaloko. Avijjādikilesajālaviddhaṁsinoti dhammavisesanaṁ.",
  "tika-vin07t0:20_13": "Tattha na vidati dhammānaṁ yathāsabhāvaṁ na vijānātīti avijjā, aññāṇaṁ. Sā ādi yesaṁ",
  "tika-vin07t0:20_14": "taṇhādīnaṁ, teyeva kilissanti etehi sattāti kilesā, teyeva ca sattānaṁ vibādhanaṭṭhena",
  "tika-vin07t0:20_15": "jālasadisāti jālaṁ, taṁ viddhaṁseti sabbaso vināseti sīlenāti avijjādikilesajālaviddhaṁsī, tassa.",
  "tika-vin07t0:21_0": "Nanu cettha sapariyattiko navalokuttaradhammo adhippeto, tattha ca maggoyeva kilese",
  "tika-vin07t0:21_1": "viddhaṁseti, netareti ce? Vuccate – maggassāpi nibbānamāgamma kilesaviddhaṁsanato",
  "tika-vin07t0:21_2": "nibbānampi kilese viddhaṁseti nāma, maggassa kilesaviddhaṁsanakiccaṁ phalena niṭṭhitanti",
  "tika-vin07t0:21_3": "phalampi ‘‘kilesaviddhaṁsī’’ti vuccati, pariyattidhammopi kilesaviddhaṁsanassa upanissayapaccayattā",
  "tika-vin07t0:21_4": "‘‘kilesaviddhaṁsī’’ti vattuṁ arahatīti na koci doso. Dhammavarassa tassāti pubbe",
  "tika-vin07t0:21_5": "aniyamitassa niyāmakavacanaṁ. Tattha yathānusiṭṭhaṁ paṭipajjamāne catūsu apāyesu",
  "tika-vin07t0:21_6": "saṁsāradukkhe ca apatamāne dhāretīti dhammo. Vuttappakāro dhammo eva attano uttaritarābhāvena",
  "tika-vin07t0:21_7": "varo pavaro anuttaroti dhammavaro, tassa dhammavarassa namo atthūti attho.",
  "tika-vin07t0:22_0": "Evaṁ saṅkhepanayeneva sabbadhammaguṇehi saddhammaṁ thometvā idāni ariyasaṅghaṁ thometuṁ",
  "tika-vin07t0:22_1": "guṇehītiādimāha. Tattha guṇehi yo yutto, tamariyasaṅghaṁ namāmīti sambandho. Sīlādayo",
  "tika-vin07t0:22_2": "guṇā cettha lokiyalokuttarā adhippetā. ‘‘Vimuttivimuttiñāṇa’’nti vattabbe ekadesasarūpekasesanayena",
  "tika-vin07t0:22_3": "‘‘vimuttiñāṇa’’nti vuttaṁ, ādisaddapariyāyena pabhutisaddena vā vimuttiggahaṇaṁ veditabbaṁ.",
  "tika-vin07t0:22_4": "Tattha vimuttīti phalaṁ. Vimuttiñāṇanti paccavekkhaṇañāṇaṁ. Pabhuti-saddena chaḷabhiññācatupaṭisambhidādayo",
  "tika-vin07t0:22_5": "guṇā saṅgahitāti daṭṭhabbā. Kusalatthikānaṁ janānaṁ puññātisayavuḍḍhiyā khettasadisattā",
  "tika-vin07t0:22_6": "khettanti āha ‘‘khettaṁ janānaṁ kusalatthikāna’’nti. Khittaṁ bījaṁ mahapphalabhāvakaraṇena",
  "tika-vin07t0:22_7": "tāyatīti hi khettaṁ. Ariyasaṅghanti ettha ārakattā kilesehi, anaye na iriyanato,",
  "tika-vin07t0:22_8": "aye ca iriyanato, sadevakena lokena ‘‘saraṇa’’nti araṇīyato upagantabbato, upagatānañca",
  "tika-vin07t0:22_9": "tadatthasiddhito ariyā, aṭṭha ariyapuggalā, ariyānaṁ saṅgho samūhoti ariyasaṅgho, taṁ ariyasaṅghaṁ.",
  "tika-vin07t0:23_0": "Idāni ratanattayapaṇāmajanitaṁ kusalābhisandaṁ yathādhippete payojane niyojetvā attanā",
  "tika-vin07t0:23_1": "saṁvaṇṇiyamānassa vinayassa sakalasāsanamūlabhāvadassanamukhena saṁvaṇṇanākaraṇassāpi",
  "tika-vin07t0:23_2": "sāsanamūlataṁ dassetuṁ iccevamiccādigāthādvayamāha. Puññābhisandanti puññoghaṁ, puññappavāhaṁ",
  "tika-vin07t0:23_3": "puññarāsinti attho. Tassānubhāvenāti tassa yathāvuttassa puññappavāhassa ānubhāvena",
  "tika-vin07t0:23_4": "balena hatantarāyo vinayaṁ vaṇṇayissanti sambandho.",
  "tika-vin07t0:24_0": "Aṭṭhitassa susaṇṭhitassa bhagavato sāsanaṁ yasmiṁ ṭhite patiṭṭhitaṁ hotīti yojetabbaṁ.",
  "tika-vin07t0:24_1": "Tattha yasminti yasmiṁ vinayapiṭake. Ṭhiteti pāḷito ca atthato ca anūnaṁ hutvā lajjīpuggalesu",
  "tika-vin07t0:24_2": "pavattanaṭṭhena ṭhite. Sāsananti sikkhattayasaṅgahitaṁ sāsanaṁ. Aṭṭhitassāti kāmasukhallikattakilamathānuyogasaṅkhāte",
  "tika-vin07t0:24_3": "antadvaye aṭṭhitassa, ‘‘parinibbutassapi bhagavato’’tipi vadanti. Susaṇṭhitassāti",
  "tika-vin07t0:24_4": "antadvayavirahitāya majjhimāya paṭipadāya suṭṭhu ṭhitassa. Amissanti bhāvanapuṁsakaniddeso,",
  "tika-vin07t0:24_5": "nikāyantaraladdhīhi asammissaṁ katvā anākulaṁ katvā vaṇṇayissanti vuttaṁ hoti. Nissāya",
  "tika-vin07t0:24_6": "pubbācariyānubhāvanti pubbācariyehi saṁvaṇṇitaṁ aṭṭhakathaṁ nissāya, na attano balenāti adhippāyo.",
  "tika-vin07t0:25_0": "Atha porāṇaṭṭhakathāsu vijjamānāsu puna vinayasaṁvaṇṇanā kiṁpayojanāti? Āha kāmañcātiādi.",
  "tika-vin07t0:25_1": "Tattha kāmanti ekantena, yathicchakaṁ vā, sabbasoti vuttaṁ hoti, tassa saṁvaṇṇitoyaṁ",
  "tika-vin07t0:25_2": "vinayoti iminā sambandho. Pubbācariyāsabhehīti mahākassapattherādayo pubbācariyā",
  "tika-vin07t0:25_3": "eva akampiyaṭṭhena uttamaṭṭhena ca āsabhā, tehi pubbācariyavarehīti vuttaṁ hoti.",
  "tika-vin07t0:25_4": "Kīdisā pana te pubbācariyāti? Āha ñāṇambūtiādi. Aggamaggañāṇasaṅkhātena ambunā salilena",
  "tika-vin07t0:25_5": "niddhotāni nissesato āyatiṁ anuppattidhammatāpādanena dhotāni visodhitāni rāgādīni",
  "tika-vin07t0:25_6": "tīṇi malāni kāmāsavādayo ca cattāro āsavā yehi te ñāṇambuniddhotamalāsavā, tehi khīṇāsavehīti",
  "tika-vin07t0:25_7": "attho. Khīṇāsavabhāvepi na ete sukkhavipassakāti āha ‘‘visuddhavijjāpaṭisambhidehī’’ti.",
  "tika-vin07t0:25_8": "Tattha vijjāti tisso vijjā, aṭṭha vijjā vā. Paṭisambhidāppattesupi mahākassapattherādīnaṁ",
  "tika-vin07t0:25_9": "uccinitvā gahitatāya tesaṁ saddhammasaṁvaṇṇane sāmatthiyaṁ sātisayanti dassento āha",
  "tika-vin07t0:25_10": "‘‘saddhammasaṁvaṇṇanakovidehī’’ti.",
  "tika-vin07t0:26_0": "Kilesajātaṁ, parikkhārabāhullaṁ vā sallikhati tanuṁ karotīti sallekho, appicchatādiguṇasamūho,",
  "tika-vin07t0:26_1": "idha pana khīṇāsavādhikārattā parikkhārabāhullassa sallikhanavaseneva attho gahetabbo.",
  "tika-vin07t0:26_2": "Sallekhena nibbattaṁ sallekhiyaṁ, tasmiṁ sallekhiye, dhutaṅgapariharaṇādisallekhapaapattiyanti",
  "tika-vin07t0:26_3": "vuttaṁ hoti. Nosulabhūpamehīti sallekhapaṭipattiyā ‘‘asukasadisā’’ti natthi sulabhā",
  "tika-vin07t0:26_4": "upamā etesanti nosulabhūpamā, tehi. Mahāvihārassāti iminā nikāyantaraṁ paṭikkhipati",
  "tika-vin07t0:26_5": ". Vihārasīsena hettha tattha nivāsīnañceva tehi samaladdhikānañca sabbesaṁ bhikkhūnaṁ",
  "tika-vin07t0:26_6": "gahaṇaṁ daṭṭhabbaṁ. Tasmā tesaṁ mahāvihāravāsīnaṁ diṭṭhisīlavisuddhiyā pabhavattena",
  "tika-vin07t0:26_7": "saññāṇabhūtattā dhammasaṅgāhakā mahākassapattherādayo ‘‘mahāvihārassa dhajūpamā’’ti",
  "tika-vin07t0:26_8": "vuttā, tehi ayaṁ vinayo saṁvaṇṇito sammā anūnaṁ katvā vaṇṇito. Kathanti āha ‘‘cittehi",
  "tika-vin07t0:26_9": "nayehī’’ti. Vicittehi nayehi sambuddhavaranvayehi sabbaññubuddhavaraṁ anugatehi,",
  "tika-vin07t0:26_10": "bhagavato adhippāyānugatehi nayehīti vuttaṁ hoti.",
  "tika-vin07t0:27_0": "Evaṁ porāṇaṭṭhakathāya anūnabhāvaṁ dassetvā idāni attano saṁvaṇṇanāya payojanavisesaṁ",
  "tika-vin07t0:27_1": "ajjhesakañca dassetuṁ saṁvaṇṇanātiādimāha. Tattha saṅkhatattāti racitattā. Na kañci",
  "tika-vin07t0:27_2": "atthaṁ abhisambhuṇātīti na kañci atthaṁ sādheti.",
  "tika-vin07t0:28_0": "Saṁvaṇṇanaṁ tañcātiādinā attano saṁvaṇṇanāya karaṇappakāraṁ dasseti. Tattha tañca",
  "tika-vin07t0:28_1": "idāni vuccamānaṁ saṁvaṇṇanaṁ samārabhanto sakalāyapi mahāaṭṭhakathāya idha gahetabbato",
  "tika-vin07t0:28_2": "mahāaṭṭhakathaṁ tassā idāni vuccamānāya saṁvaṇṇanāya sarīraṁ katvā mahāpaccariyaṁ",
  "tika-vin07t0:28_3": "yo vinicchayo vutto, tatheva kurundīnāmādīsu vissutāsu aṭṭhakathāsu yo vinicchayo",
  "tika-vin07t0:28_4": "vutto, tatopi vinicchayato yuttamatthaṁ apariccajanto antogadhattheravādaṁ katvā",
  "tika-vin07t0:28_5": "saṁvaṇṇanaṁ sammā samārabhissanti padatthasambandho veditabbo. Ettha ca attho kathīyati",
  "tika-vin07t0:28_6": "etāyāti aṭṭhakathā ttha-kārassa ṭṭha-kāraṁ katvā. Mahāpaccariyanti mahāpaccarīnāmikaṁ.",
  "tika-vin07t0:28_7": "Ettha ca paccarīti uḷumpaṁ vuccati, tasmiṁ nisīditvā katattā tameva nāmaṁ jātaṁ.",
  "tika-vin07t0:28_8": "‘‘Kurundīvallivihāro nāma atthi, tattha katattā ‘kurundī’ti nāmaṁ jāta’’nti vadanti.",
  "tika-vin07t0:28_9": "Ādisaddena andhakaṭṭhakathaṁ saṅkhepaṭṭhakathañca saṅgaṇhāti.",
  "tika-vin07t0:29_0": "Yuttamatthanti mahāaṭṭhakathānayena, catubbidhavinayayuttiyā vā yuttamatthaṁ. ‘‘Aṭṭhakathaṁyeva",
  "tika-vin07t0:29_1": "gahetvā saṁvaṇṇanaṁ karissāmī’’ti vutte aṭṭhakathāsu vuttattheravādānaṁ bāhirabhāvo",
  "tika-vin07t0:29_2": "siyāti tepi antokattukāmo ‘‘antogadhatheravāda’’nti āha, theravādepi antokatvāti vuttaṁ hoti.",
  "tika-vin07t0:30_0": "Taṁ meti gāthāya sotūhi paṭipajjitabbavidhiṁ dasseti. Tattha dhammappadīpassāti dhammo",
  "tika-vin07t0:30_1": "eva mohandhakāraviddhaṁsanato padīpasadisattā padīpo assāti dhammappadīpo, bhagavā,",
  "tika-vin07t0:30_2": "tassa. Patimānayantāti pūjentā manasā garuṁ karontā nisāmentu suṇantu.",
  "tika-vin07t0:31_0": "Buddhenātiādinā attano saṁvaṇṇanāya āgamanasuddhidassanamukhena pamāṇabhāvaṁ dassetvā",
  "tika-vin07t0:31_1": "anusikkhitabbataṁ dasseti. Tattha yatheva buddhena yo dhammo vinayo ca vutto, so",
  "tika-vin07t0:31_2": "tassa buddhassa yehi puttehi mahākassapattherādīhi tatheva ñāto, tesaṁ buddhaputtānaṁ",
  "tika-vin07t0:31_3": "matimaccajantā sīhaḷaṭṭhakathācariyā yasmā pure aṭṭhakathā akaṁsūti sambandho veditabbo.",
  "tika-vin07t0:31_4": "Tattha dhammoti suttābhidhamme saṅgaṇhāti. Vinayoti sakalaṁ vinayapiṭakaṁ. Vuttoti",
  "tika-vin07t0:31_5": "pāḷito ca atthato ca buddhena bhagavatā vutto. Na hi bhagavatā abyākataṁ nāma tantipadaṁ",
  "tika-vin07t0:31_6": "atthi, tattha tattha bhagavatā pavattitapakiṇṇakadesanāyeva hi aṭṭhakathā. Tatheva",
  "tika-vin07t0:31_7": "ñātoti yatheva buddhena vutto, tatheva ekapadampi ekakkharampi avināsetvā adhippāyañca",
  "tika-vin07t0:31_8": "avikopetvā ñāto viditoti attho. Tesaṁ matimaccajantāti tesaṁ buddhaputtānaṁ matisaṅkhātaṁ",
  "tika-vin07t0:31_9": "theraparamparāya uggahetvā ābhataṁ abbocchinnaṁ pāḷivaṇṇanāvasena ceva pāḷimuttakavasena",
  "tika-vin07t0:31_10": "ca pavattaṁ sabbaṁ aṭṭhakathāvinicchayaṁ apariccajantā. Aṭṭhakathā akaṁsūti mahāaṭṭhakathāmahāpaccariādikā",
  "tika-vin07t0:31_11": "sīhaḷaṭṭhakathāyo akaṁsu. ‘‘Aṭṭhakathāmakaṁsū’’tipi pāṭho, tatthāpi soyevattho.",
  "tika-vin07t0:32_0": "Tasmāti yasmā tesaṁ buddhaputtānaṁ adhippāyaṁ avikopetvā pure aṭṭhakathā akaṁsu,",
  "tika-vin07t0:32_1": "tasmā. Yaṁ aṭṭhakathāsu vuttaṁ, taṁ sabbampi pamāṇanti yojanā. Hīti nipātamattaṁ",
  "tika-vin07t0:32_2": "hetuatthassa tasmāti imināyeva pakāsitattā, avadhāraṇattho vā, pamāṇamevāti. Yadi",
  "tika-vin07t0:32_3": "aṭṭhakathāsu vuttaṁ sabbampi pamāṇaṁ, evaṁ sati tattha pamādalekhāpi pamāṇaṁ siyāti",
  "tika-vin07t0:32_4": "āha ‘‘vajjayitvāna pamādalekha’’nti, aparāparaṁ likhantehi pamādena satiṁ apaccupaṭṭhapetvā",
  "tika-vin07t0:32_5": "aññattha likhitabbaṁ aññattha likhanādivasena pavattitā pamādalekhā nāma, sā ca samantapāsādikāyaṁ",
  "tika-vin07t0:32_6": "tattha tattha sayameva āvibhavissati. Puna yasmāti padassa sambandhadassanavasena",
  "tika-vin07t0:32_7": "ayaṁ atthayojanā – yasmā aṭṭhakathāsu vuttaṁ idha imasmiṁ sāsane sikkhāsu sagāravānaṁ",
  "tika-vin07t0:32_8": "paṇḍitānaṁ pamāṇameva, yasmā ca ayaṁ vaṇṇanāpi bhāsantarapariccāgādimattavisiṭṭhatāya",
  "tika-vin07t0:32_9": "atthato abhinnā, tato eva pamāṇabhūtāva hessati, tasmā anusikkhitabbāti.",
  "tika-vin07t0:33_0": "Tatoti tāhi aṭṭhakathāhi. Bhāsantarameva hitvāti sīhaḷabhāsaṁyeva apanetvā. Vitthāramaggañca",
  "tika-vin07t0:33_1": "samāsayitvāti porāṇaṭṭhakathāsu yathāṭhāne vattabbampi padatthavinicchayādikaṁ ativitthiṇṇena",
  "tika-vin07t0:33_2": "vacanakkamena ceva vuttameva atthanayaṁ appamattakavisesena punappunaṁ kathanena",
  "tika-vin07t0:33_3": "ca tattha tattha papañcitaṁ tādisaṁ vitthāramaggaṁ pahāya sallahukena atthaviññāpakena",
  "tika-vin07t0:33_4": "padakkamena ceva vuttanayasadisaṁ vattabbaṁ atidisitvā ca saṅkhepanayeneva vaṇṇayissāmāti",
  "tika-vin07t0:33_5": "adhippāyo. Sāratthadīpaniyaṁ pana vinayaṭīkāyaṁ ‘‘porāṇaṭṭhakathāsu upari vuccamānampi",
  "tika-vin07t0:33_6": "ānetvā tattha tattha papañcitaṁ ñatticatutthena kammena…pe… upasampannoti bhikkhūti",
  "tika-vin07t0:33_7": "ettha apalokanādīnaṁ catunnampi kammānaṁ vitthārakathā viya tādisaṁ vitthāramaggaṁ",
  "tika-vin07t0:33_8": "saṅkhipitvā’’ti vuttaṁ, taṁ tantikkamaṁ kañci avokkamitvāti ettheva vattuṁ yuttaṁ.",
  "tika-vin07t0:33_9": "Aññattha pāḷiyā vattabbaṁ aññattha kathanañhi tantikkamaṁ vokkamitvā kathanaṁ nāma.",
  "tika-vin07t0:33_10": "Tathā hi vuttaṁ ‘‘tatheva vaṇṇituṁ yuttarūpaṁ hutvā anukkamena āgataṁ pāḷiṁ pariccajitvā",
  "tika-vin07t0:33_11": "saṁvaṇṇanato sīhaḷaṭṭhakathāsu ayuttaṭṭhāne vaṇṇitaṁ yathāṭhāneyeva vaṇṇanato ca",
  "tika-vin07t0:33_12": "vuttaṁ ‘tantikkamaṁ kañci avokkamitvā’’’ti. Tasmā yathāvuttanayeneva attho gahetabbo.",
  "tika-vin07t0:33_13": "Kathaṁ pana vitthāramaggassa saṅkhipane vinicchayo na hīyatīti? Āha ‘‘vinicchayaṁ",
  "tika-vin07t0:33_14": "sabbamasesayitvā’’ti. Saṅkhipantopi punappunaṁ vacanādimeva saṅkhipanto, vinicchayaṁ",
  "tika-vin07t0:33_15": "pana aṭṭhakathāsu sabbāsupi vuttaṁ sabbampi asesayitvā, kiñcimattampi aparihāpetvāti",
  "tika-vin07t0:33_16": "vuttaṁ hoti. Tantikkamaṁ kañci avokkamitvāti kañci pāḷikkamaṁ anatikkamitvā, anukkameneva",
  "tika-vin07t0:33_17": "pāḷiṁ vaṇṇayissāmāti attho.",
  "tika-vin07t0:34_0": "Suttantikānaṁ vacanānamatthanti verañjakaṇḍādīsu āgatānaṁ jhānakathādīnaṁ suttantavacanānaṁ",
  "tika-vin07t0:34_1": "sīhaḷaṭṭhakathāsu ‘‘suttantikānaṁ bhāro’’ti vatvā avaṇṇitabbaṭṭhānaṁ atthaṁ taṁtaṁsuttānurūpaṁ",
  "tika-vin07t0:34_2": "sabbaso paridīpayissāmāti adhippāyo. Hessatīti bhavissati, karīyissatīti vā attho.",
  "tika-vin07t0:34_3": "Ettha ca paṭhamasmiṁ atthavikappe ‘‘bhāsantarapariccāgādikaṁ catubbidhaṁ kiccaṁ nipphādetvā",
  "tika-vin07t0:34_4": "suttantikānaṁ vacanānamatthaṁ paridīpayantī ayaṁ vaṇṇanā bhavissatī’’ti vaṇṇanāvasena",
  "tika-vin07t0:34_5": "samānakattukatā veditabbā. Pacchimasmiṁ atthavikappe pana ‘‘heṭṭhā vuttabhāsantarapariccāgādikaṁ",
  "tika-vin07t0:34_6": "katvā suttantikānaṁ vacanānamatthaṁ paridīpayantī ayaṁ vaṇṇanā amhehi karīyissatī’’ti",
  "tika-vin07t0:34_7": "evaṁ ācariyavasena samānakattukatā veditabbā.",
  "tika-vin07t0:35": "Ganthārambhakathāvaṇṇanānayo niṭṭhito.",
  "tika-vin07t0:36": "Bāhiranidānakathā",
  "tika-vin07t0:37_0": "Idāni saṁvaravinayapahānavinayādīsu bahūsu vinayesu attanā ‘‘taṁ vaṇṇayissaṁ vinaya’’nti",
  "tika-vin07t0:37_1": "evaṁ saṁvaṇṇetabbabhāvena paṭiññātaṁ vinayaṁ dassento āha tatthātiādi. Tattha tatthāti",
  "tika-vin07t0:37_2": "yathāvuttāsu gāthāsu. Tāva-saddo paṭhamanti imasmiṁ atthe daṭṭhabbo, tena paṭhamaṁ",
  "tika-vin07t0:37_3": "vinayaṁ vavatthapetvā pacchā tassa vaṇṇanaṁ karissāmāti dīpeti. Vavatthapetabboti",
  "tika-vin07t0:37_4": "niyametabbo. Tenetaṁ vuccatīti yasmā vavatthapetabbo, tena hetunā etaṁ vinayo nāmātiādikaṁ",
  "tika-vin07t0:37_5": "niyāmakavacanaṁ vuccatīti attho. Assāti vinayassa. Mātikāti uddeso. So hi niddesapadānaṁ",
  "tika-vin07t0:37_6": "jananīṭhāne ṭhitattā mātā viyāti ‘‘mātikā’’ti vuccati.",
  "tika-vin07t0:38_0": "Idāni saṁvaṇṇetabbamatthaṁ mātikaṁ paṭṭhapetvā dassento āha vuttaṁ yenātiādi. Idaṁ",
  "tika-vin07t0:38_1": "vuttaṁ hoti – etaṁ tena samayena buddho bhagavā verañjāyaṁ viharatītiādinidānavacanapaṭimaṇḍitaṁ",
  "tika-vin07t0:38_2": "vinayapiṭakaṁ yena puggalena vuttaṁ, yasmiṁ kāle vuttaṁ, yasmā kāraṇā vuttaṁ, yena",
  "tika-vin07t0:38_3": "dhāritaṁ, yena ca ābhataṁ, yesu patiṭṭhitaṁ, etaṁ yathāvuttavidhānaṁ vatvā tato tena",
  "tika-vin07t0:38_4": "samayenātiādipāṭhassa atthaṁ anekappakārato dassento vinayassa atthavaṇṇanaṁ karissāmīti.",
  "tika-vin07t0:39_0": "Ettha ca vuttaṁ yena yadā yasmāti idaṁ vacanaṁ tena samayena buddho bhagavātiādinidānavacanamattaṁ",
  "tika-vin07t0:39_1": "apekkhitvā vattukāmopi visuṁ avatvā ‘‘nidānena ādikalyāṇaṁ, idamavocāti nigamanena",
  "tika-vin07t0:39_2": "pariyosānakalyāṇa’’nti vacanato nidānanigamanānipi satthudesanāya anuvidhānattā tadantogadhānevāti",
  "tika-vin07t0:39_3": "nidānassāpi vinayapāḷiyaṁyeva antogadhattā vuttaṁ yena yadā yasmāti idampi vinayapiṭakasambandhaṁyeva",
  "tika-vin07t0:39_4": "katvā mātikaṁ ṭhapeti. Mātikāya hi etanti vuttaṁ vinayapiṭakaṁyeva sāmaññato sabbattha",
  "tika-vin07t0:39_5": "sambandhamupagacchati.",
  "tika-vin07t0:40_0": "Idāni pana taṁ visuṁ nīharitvā dassento tattha vuttaṁ yenātiādimāha. Tatthāti tesu",
  "tika-vin07t0:40_1": "mātikāpadesu. Idanti tena samayenātiādinidānavacanaṁ. Hi-saddo yasmāti attho daṭṭhabbo,",
  "tika-vin07t0:40_2": "yasmā buddhassa bhagavato attapaccakkhavacanaṁ na hoti, tasmāti vuttaṁ hoti. Attapaccakkhavacanaṁ",
  "tika-vin07t0:40_3": "na hotīti attanā paccakkhaṁ katvā vuttavacanaṁ na hoti. Atha vā attano paccakkhakāle",
  "tika-vin07t0:40_4": "dharamānakāle vuttavacanaṁ na hoti. Tadubhayenāpi bhagavato vuttavacanaṁ na hotīti attho.",
  "tika-vin07t0:41": "Paṭhamamahāsaṅgītikathāvaṇṇanā",
  "tika-vin07t0:42_0": "Paṭhamamahāsaṅgīti nāma cesāti ettha ca-saddo vattabbasampiṇḍanattho, upaññāsattho",
  "tika-vin07t0:42_1": "vā, upaññāsoti ca vākyārambho vuccati. Esā hi ganthakārānaṁ pakati, yadidaṁ kiñci",
  "tika-vin07t0:42_2": "vatvā puna aparaṁ vattumārabhantānaṁ ca-saddappayogo. Yathāpaccayaṁ tattha tattha",
  "tika-vin07t0:42_3": "desitattā vippakiṇṇānaṁ dhammavinayānaṁ sabhāgatthavasena saṅgahetvā gāyanaṁ kathanaṁ",
  "tika-vin07t0:42_4": "saṅgīti, mahāvisayattā pūjanīyattā ca mahatī saṅgīti mahāsaṅgīti. Dutiyādiṁ upādāya",
  "tika-vin07t0:42_5": "cesā ‘‘paṭhamamahāsaṅgītī’’ti vuttā. Nidadāti desanaṁ desakālādivasena aviditaṁ viditaṁ",
  "tika-vin07t0:42_6": "katvā nidassetīti nidānaṁ, tattha kosallatthaṁ.",
  "tika-vin07t0:43_0": "Veneyyānaṁ maggaphaluppattihetubhūtāva kiriyā nippariyāyena buddhakiccanti āha ‘‘dhammacakkappavattanañhi",
  "tika-vin07t0:43_1": "ādiṁ katvā’’ti. Tattha satipaṭṭhānādidhammo eva pavattanaṭṭhena cakkanti dhammacakkaṁ,",
  "tika-vin07t0:43_2": "cakkanti vā āṇā, taṁ dhammato anapetattā dhammacakkaṁ, dhammena ñāyena cakkantipi",
  "tika-vin07t0:43_3": "dhammacakkaṁ. Katabuddhakicceti niṭṭhitabuddhakicce bhagavati lokanātheti sambandho.",
  "tika-vin07t0:43_4": "Kusinārāyanti samīpatthe etaṁ bhummavacanaṁ. Upavattane mallānaṁ sālavaneti tassa",
  "tika-vin07t0:43_5": "nagarassa upavattanabhūtaṁ mallarājūnaṁ sālavanuyyānaṁ dasseti. Tattha nagaraṁ pavisantā",
  "tika-vin07t0:43_6": "uyyānato upecca vattanti gacchanti etenāti ‘‘upavattana’’nti uyyānassa ca nagarassa",
  "tika-vin07t0:43_7": "ca majjhe sālavanaṁ vuccati. Kusinārāya hi dakkhiṇapacchimadisāya taṁ uyyānaṁ hoti,",
  "tika-vin07t0:43_8": "tato uyyānato sālavanarājivirājito maggo pācīnābhimukho gantvā nagarassa dakkhiṇadvārābhimukho",
  "tika-vin07t0:43_9": "uttarena nivatto, tena maggena manussā nagaraṁ pavisanti, tasmā taṁ ‘‘upavattana’’nti",
  "tika-vin07t0:43_10": "vuccati. Tattha kira upavattane aññamaññasaṁsaṭṭhaviṭapānaṁ sampannachāyānaṁ sālapantīnamantare",
  "tika-vin07t0:43_11": "bhagavato parinibbānamañco paññatto, taṁ sandhāya vuttaṁ ‘‘yamakasālānamantare’’ti.",
  "tika-vin07t0:43_12": "Upādīyati kammakilesehīti upādi, vipākakkhandhā kaṭattā ca rūpaṁ. Tadeva kammakilesehi",
  "tika-vin07t0:43_13": "sammā appahīnatāya seso, natthi ettha upādisesoti anupādisesā, nibbānadhātu, tāya.",
  "tika-vin07t0:43_14": "Itthambhūtalakkhaṇe cāyaṁ karaṇaniddeso. Parinibbāneti nimittatthe bhummaṁ, parinibbānahetu",
  "tika-vin07t0:43_15": "tasmiṁ ṭhāne sannipatitānanti attho. Saṅghassa thero jeṭṭho saṅghatthero. Ettha ca",
  "tika-vin07t0:43_16": "saṅghasaddassa bhikkhusatasahassasaddasāpekkhattepi gamakattā therasaddena samāso",
  "tika-vin07t0:43_17": "yathā devadattassa garukulanti. Āyasmā mahākassapo dhammavinayasaṅgāyanatthaṁ bhikkhūnaṁ",
  "tika-vin07t0:43_18": "ussāhaṁ janesīti sambandho.",
  "tika-vin07t0:44_0": "Tathā ussāhaṁ jananassa kāraṇamāha sattāhaparinibbutetiādi. Satta ahāni samāhaṭāni",
  "tika-vin07t0:44_1": "sattāhaṁ, sattāhaṁ parinibbutassa assāti sattāhaparinibbuto, sattāhaparinibbute subhaddena",
  "tika-vin07t0:44_2": "vuḍḍhapabbajitena vuttavacanamanussarantoti sambandho. Alaṁ, āvusotiādinā tena vuttavacanaṁ",
  "tika-vin07t0:44_3": "dasseti. Tattha alanti paṭikkhepavacanaṁ. Tena mahāsamaṇenāti nissakke karaṇavacanaṁ,",
  "tika-vin07t0:44_4": "tato mahāsamaṇato suṭṭhu muttā mayanti attho, upaddutā ca homa tadāti adhippāyo,",
  "tika-vin07t0:44_5": "homāti vā atītatthe vattamānavacanaṁ, ahumhāti attho. Ṭhānaṁ kho panetaṁ vijjatīti",
  "tika-vin07t0:44_6": "tiṭṭhati ettha phalaṁ tadāyattavuttitāyāti ṭhānaṁ, hetu. Khoti avadhāraṇe, etaṁ kāraṇaṁ",
  "tika-vin07t0:44_7": "vijjateva, no na vijjatīti attho. Kiṁ taṁ kāraṇanti? Āha yaṁ pāpabhikkhūtiādi. Ettha",
  "tika-vin07t0:44_8": "yanti nipātamattaṁ, kāraṇaniddeso vā, yena kāraṇena antaradhāpeyyuṁ, tadetaṁ kāraṇaṁ",
  "tika-vin07t0:44_9": "vijjatīti attho. Atīto atikkanto satthā ettha, etassāti vā atītasatthukaṁ, pāvacanaṁ.",
  "tika-vin07t0:44_10": "Padhānaṁ vacanaṁ pāvacanaṁ, dhammavinayanti vuttaṁ hoti. Pakkhaṁ labhitvāti alajjīpakkhaṁ",
  "tika-vin07t0:44_11": "labhitvā. Na cirassevāti na cireneva. Yāva ca dhammavinayo tiṭṭhatīti yattakaṁ kālaṁ",
  "tika-vin07t0:44_12": "dhammo ca vinayo ca lajjīpuggalesu tiṭṭhati.",
  "tika-vin07t0:45_0": "Vuttañhetaṁ bhagavatāti parinibbānamañce nipannena bhagavatā vuttanti attho. Desito",
  "tika-vin07t0:45_1": "paññattoti suttābhidhammapiṭakasaṅgahitassa dhammassa ceva vinayapiṭakasaṅgahitassa",
  "tika-vin07t0:45_2": "vinayassa ca atisajjanaṁ pabodhanaṁ desanā. Tasseva pakārato ñāpanaṁ asaṅkarato ṭhapanaṁ",
  "tika-vin07t0:45_3": "paññāpanaṁ. So vo mamaccayena satthāti so dhammavinayo tumhākaṁ mamaccayena satthā",
  "tika-vin07t0:45_4": "mayi parinibbute satthukiccaṁ sādhessati. Sāsananti pariyattipaṭipattipaṭivedhavasena",
  "tika-vin07t0:45_5": "tividhaṁ sāsanaṁ, nippariyāyato pana sattattiṁsa bodhipakkhiyadhammā. Addhaniyanti",
  "tika-vin07t0:45_6": "addhānakkhamaṁ, tadeva ciraṭṭhitikaṁ assa bhaveyyāti sambandho.",
  "tika-vin07t0:46_0": "Idāni sammāsambuddhena attano kataṁ anuggahavisesaṁ vibhāvento āha yañcāhaṁ bhagavatātiādi.",
  "tika-vin07t0:46_1": "Tattha yañcāhanti etassa anuggahitoti etena sambandho. Tattha yanti yasmā, yena kāraṇenāti",
  "tika-vin07t0:46_2": "vuttaṁ hoti. Kiriyāparāmasanaṁ vā etaṁ, tena anuggahitoti ettha anuggahaṇaṁ parāmasati.",
  "tika-vin07t0:46_3": "Dhāressasītiādikaṁ bhagavatā mahākassapattherena saddhiṁ cīvaraparivattanaṁ kātukāmena",
  "tika-vin07t0:46_4": "vuttavacanaṁ. Dhāressasi pana me tvaṁ kassapāti ‘‘kassapa, tvaṁ imāni paribhogajiṇṇāni",
  "tika-vin07t0:46_5": "paṁsukūlāni pārupituṁ sakkhissasī’’ti vadati, tañca kho na kāyabalaṁ sandhāya, paṭipattipūraṇaṁ",
  "tika-vin07t0:46_6": "pana sandhāya evamāha. Sāṇāni paṁsukūlānīti matakaḷevaraṁ paliveṭhetvā chaḍḍitāni",
  "tika-vin07t0:46_7": "tumbamatte kimayo papphoṭetvā gahitāni sāṇavākamayāni paṁsukūlacīvarāni. Rathikādīnaṁ",
  "tika-vin07t0:46_8": "yattha katthaci paṁsūnaṁ upari ṭhitattā abbhuggataṭṭhena tesu kūlamivāti paṁsukūlaṁ.",
  "tika-vin07t0:46_9": "Atha vā paṁsu viya kucchitabhāvaṁ ulati gacchatīti paṁsukūlanti paṁsukūlasaddassa",
  "tika-vin07t0:46_10": "attho daṭṭhabbo. Nibbasanānīti niṭṭhitavasanakiccāni, paribhogajiṇṇānīti attho. Ekameva",
  "tika-vin07t0:46_11": "taṁ cīvaraṁ anekāvayavattā bahuvacanaṁ kataṁ. Sādhāraṇaparibhogenāti attanā samānaparibhogena,",
  "tika-vin07t0:46_12": "sādhāraṇaparibhogena ca samasamaṭṭhapanena ca anuggahitoti sambandho.",
  "tika-vin07t0:47_0": "Idāni navānupubbavihārachaḷabhiññāppabhede uttarimanussadhamme attanā samasamaṭṭhapanatthāya",
  "tika-vin07t0:47_1": "bhagavatā vuttaṁ kassapasaṁyutte (saṁ. ni. 2.152) āgataṁ pāḷiṁ peyyālamukhena ādiggahaṇena",
  "tika-vin07t0:47_2": "ca saṅkhipitvā dassento āha ahaṁ, bhikkhavetiādi. Tattha yāvade ākaṅkhāmīti yāvadeva",
  "tika-vin07t0:47_3": "ākaṅkhāmi, yattakaṁ kālaṁ icchāmīti attho, ‘‘yāvadevā’’tipi pāṭho. Navānupubbavihārachaḷabhiññāppabhedeti",
  "tika-vin07t0:47_4": "ettha navānupubbavihāro nāma anupaṭipāṭiyā samāpajjitabbabhāvato evaṁsaññitā nirodhasamāpattiyā",
  "tika-vin07t0:47_5": "saha aṭṭha rūpārūpasamāpattiyo. Chaḷabhiññā nāma āsavakkhayañāṇena saddhiṁ pañcābhiññāyo.",
  "tika-vin07t0:47_6": "Attanā samasamaṭṭhapanenāti ‘‘ahaṁ yattakaṁ kālaṁ yattake samāpattivihāre abhiññāyo",
  "tika-vin07t0:47_7": "ca vaḷañjemi, tathā kassapopī’’ti evaṁ yathāvuttauttarimanussadhamme attanā samasamaṁ",
  "tika-vin07t0:47_8": "katvā ṭhapanena, idañca uttarimanussadhammasāmaññena therassa pasaṁsāmattena vuttaṁ,",
  "tika-vin07t0:47_9": "na bhagavatā saddhiṁ sabbathā samatāya. Bhagavato hi guṇavisesaṁ upādāya sāvakā paccekabuddhā",
  "tika-vin07t0:47_10": "ca kalampi kalabhāgampi na upenti, tassa kimaññaṁ āṇaṇyaṁ bhavissati aññatra dhammavinayasaṅgāyanāti",
  "tika-vin07t0:47_11": "adhippāyo. Tattha tassāti tassa anuggahassa, tassa meti vā attho gahetabbo. Potthakesu",
  "tika-vin07t0:47_12": "hi kesuci ‘‘tassa me’’ti pāṭho dissati. Āṇaṇyaṁ aṇaṇabhāvo. Sakakavacaissariyānuppadānenāti",
  "tika-vin07t0:47_13": "ettha cīvarassa nidassanavasena kavacasseva gahaṇaṁ kataṁ, samāpattiyā nidassanavasena issariyaṁ gahitaṁ.",
  "tika-vin07t0:48_0": "Idāni yathāvuttamatthaṁ pāḷiyā vibhāvento āha yathāhātiādi. Tattha ekamidāhanti ettha",
  "tika-vin07t0:48_1": "idanti nipātamattaṁ. Ekaṁ samayanti ekasmiṁ samayeti attho. Pāvāyāti pāvānagarato.",
  "tika-vin07t0:48_2": "Addhānamaggappaṭipannoti dīghamaggappaṭipanno. Dīghapariyāyo hettha addhānasaddo.",
  "tika-vin07t0:48_3": "Sabbaṁ subhaddakaṇḍaṁ vitthārato veditabbanti pañcasatikakkhandhake āgataṁ subhaddakaṇḍaṁ",
  "tika-vin07t0:48_4": "idha ānetvā vitthāretabbaṁ.",
  "tika-vin07t0:49_0": "Tato paranti subhaddakaṇḍato paraṁ. Sabbaṁ subhaddakaṇḍaṁ vitthārato veditabbanti",
  "tika-vin07t0:49_1": "iminā ‘‘yaṁ na icchissāma, na taṁ karissāmā’’ti etaṁ pariyantaṁ subhaddakaṇḍapāḷiṁ",
  "tika-vin07t0:49_2": "dassetvā idāni avasesaṁ ussāhajananappakārappavattaṁ pāḷimeva dassento handa mayaṁ",
  "tika-vin07t0:49_3": "āvusotiādimāha. Tattha pure adhammo dippatīti ettha ‘‘adhammo nāma dasakusalakammapathapaṭipakkhabhūto",
  "tika-vin07t0:49_4": "adhammo’’ti sāratthadīpaniyaṁ (sārattha. ṭī. 1.paṭhamamahāsaṅgītikathāvaṇṇanā) vuttaṁ.",
  "tika-vin07t0:49_5": "Dhammasaṅgahaṇatthaṁ ussāhajananappasaṅgattā pana dhammavinayānaṁ asaṅgāyanahetudosagaṇo",
  "tika-vin07t0:49_6": "sambhavati, so eva ettha adhammo dippati tappaṭipakkho dhammo ca paṭibāhīyatīti vattabbaṁ.",
  "tika-vin07t0:49_7": "Api ca ‘‘adhammavādino balavanto honti dhammavādino dubbalā hontī’’ti vuccamānattā",
  "tika-vin07t0:49_8": "yena adhammena te subhaddavajjiputtakādayo adhammavādino, yena ca dhammena itare",
  "tika-vin07t0:49_9": "dhammavādinova honti. Teyeva idha ‘‘adhammo’’ ‘‘dhammo’’ti ca vattabbā. Tasmā sīlavipattiādihetuko",
  "tika-vin07t0:49_10": "pāpicchatādidosagaṇo adhammo, tappaṭipakkho sīlasampadādihetuko appicchatādiguṇasamūho",
  "tika-vin07t0:49_11": "dhammoti ca gahetabbaṁ. Pure dippatīti api nāma dippati. Atha vā yāva adhammo dhammaṁ",
  "tika-vin07t0:49_12": "paṭibāhituṁ samattho hoti, tato puretaramevāti attho. Dippatīti dippissati. Puresaddayogena",
  "tika-vin07t0:49_13": "hi anāgatatthe ayaṁ vattamānappayogo, yathā purā vassati devoti. Avinayoti pahānavinayādīnaṁ",
  "tika-vin07t0:49_14": "paṭipakkhabhūto avinayo.",
  "tika-vin07t0:50_0": "Tena hīti uyyojanatthe nipāto. Sakalanavaṅgasatthusāsanapariyattidhareti sakalaṁ",
  "tika-vin07t0:50_1": "suttageyyādinavaṅgaṁ ettha, etassa vā atthīti sakalanavaṅgaṁ, satthusāsanaṁ. Atthakāmena",
  "tika-vin07t0:50_2": "pariyāpuṇitabbato diṭṭhadhammikādipurisatthapariyattibhāvato ca ‘‘pariyattī’’ti tīṇi",
  "tika-vin07t0:50_3": "piṭakāni vuccanti, taṁ sakalanavaṅgasatthusāsanasaṅkhātaṁ pariyattiṁ dhārentīti sakalanavaṅgasatthusāsanapaayattidharā,",
  "tika-vin07t0:50_4": "tādiseti attho. Samathabhāvanāsinehābhāvena sukkhā lūkhā asiniddhā vipassanā etesanti",
  "tika-vin07t0:50_5": "sukkhavipassakā. Tipiṭakasabbapariyattippabhedadhareti tiṇṇaṁ piṭakānaṁ samāhāro",
  "tika-vin07t0:50_6": "tipiṭakaṁ, tadeva navaṅgādivasena anekabhedabhinnaṁ sabbaṁ pariyattippabhedaṁ dhārentīti",
  "tika-vin07t0:50_7": "tipiṭakasabbapariyattippabhedadharā.",
  "tika-vin07t0:51_0": "Kissa panāti kasmā pana. Sikkhatīti sekkho. Tamevāha ‘‘sakaraṇīyo’’ti. Uparimaggattayakiccassa",
  "tika-vin07t0:51_1": "apariyositattā sakiccoti attho. Assāti anena. Bahukārattāti bahupakārattā. Assāti",
  "tika-vin07t0:51_2": "bhaveyya. Ativiya vissatthoti ativiya vissāsiko. Nanti ānandattheraṁ ovadatīti sambandho.",
  "tika-vin07t0:51_3": "Ānandattherassa kadāci asaññatāya navakāya saddhivihārikaparisāya janapadacārikācaraṇaṁ,",
  "tika-vin07t0:51_4": "tesañca saddhivihārikānaṁ ekakkhaṇe uppabbajjanañca paṭicca mahākassapatthero taṁ",
  "tika-vin07t0:51_5": "niggaṇhanto evamāha ‘‘na vāyaṁ kumārako mattamaññāsī’’ti. Ettha ca vā-saddo padapūraṇo,",
  "tika-vin07t0:51_6": "ayaṁ kumāro attano pamāṇaṁ na paṭijānātīti theraṁ tajjento āha. Tatrāti evaṁ sati.",
  "tika-vin07t0:52_0": "Kiñcāpi sekkhoti idaṁ na sekkhānaṁ agatigamanasabbhāvena vuttaṁ, asekkhānaññeva pana",
  "tika-vin07t0:52_1": "uccinitvā gahitattāti daṭṭhabbaṁ. Tasmā ‘‘kiñcāpi sekkho, tathāpi thero āyasmantampi",
  "tika-vin07t0:52_2": "ānandaṁ uccinatū’’ti evamettha sambandho veditabbo, na pana kiñcāpi sekkho, tathāpi",
  "tika-vin07t0:52_3": "abhabbo agatiṁ gantunti yojetabbaṁ. Abhabbotiādi panassa sabhāvakathanaṁ. Tattha",
  "tika-vin07t0:52_4": "chandāti chandena sinehena. Agatiṁ gantunti akattabbaṁ kātuṁ. Pariyattoti adhīto uggahito.",
  "tika-vin07t0:53_0": "Rājagahaṁkho mahāgocaranti ettha gāvo caranti etthāti gocaro, gunnaṁ gocaraṭṭhānaṁ.",
  "tika-vin07t0:53_1": "Gocaro viyāti gocaro, bhikkhācaraṇaṭṭhānaṁ. So mahanto assāti mahāgocaraṁ, rājagahaṁ.",
  "tika-vin07t0:53_2": "Ukkoṭeyyāti nivāreyya.",
  "tika-vin07t0:54_0": "Sattasu sādhukīḷanadivasesūti ettha saṁvegavatthuṁ kittetvā kittetvā sādhukaṁ eva",
  "tika-vin07t0:54_1": "pūjāvasena kīḷanato sādhukīḷanaṁ. Upakaṭṭhāti āsannā. Vassaṁ upaneti upagacchati",
  "tika-vin07t0:54_2": "etthāti vassūpanāyikā.",
  "tika-vin07t0:55_0": "Tatra sudanti tassaṁ sāvatthiyaṁ, sudanti nipātamattaṁ. Ussannadhātukanti upacitapittasemhādidhātukaṁ.",
  "tika-vin07t0:55_1": "Samassāsetunti santappetuṁ. Dutiyadivaseti jetavanavihāraṁ paviṭṭhadivasato dutiyadivaseti",
  "tika-vin07t0:55_2": "vadanti. Viriccati etenāti virecanaṁ. Osadhaparibhāvitaṁ khīrameva virecananti khīravirecanaṁ.",
  "tika-vin07t0:55_3": "Yaṁ sandhāyāti yaṁ bhesajjapānaṁ sandhāya vuttaṁ. Bhesajjamattāti appamattakaṁ bhesajjaṁ.",
  "tika-vin07t0:55_4": "Appattho hi ayaṁ mattā-saddo mattā sukhapariccāgātiādīsu (dha. pa. 290) viya.",
  "tika-vin07t0:56": "Khaṇḍaphullappaṭisaṅkharaṇanti ettha khaṇḍanti chinnaṁ, phullanti bhinnaṁ, tesaṁ paṭisaṅkharaṇaṁ abhinavakaraṇaṁ.",
  "tika-vin07t0:57_0": "Paricchedavasena vediyati dissatīti pariveṇaṁ. Tatthāti tesu vihāresu khaṇḍaphullappaṭisaṅkharaṇanti",
  "tika-vin07t0:57_1": "sambandho. Paṭhamaṁ māsanti vassānassa paṭhamaṁ māsaṁ, accantasaṁyoge cetaṁ upayogavacanaṁ.",
  "tika-vin07t0:57_2": "Senāsanavattānaṁ bahūnaṁ paññattattā, senāsanakkhandhake (cūḷava. 294 ādayo) senāsanapaṭibaddhānaṁ",
  "tika-vin07t0:57_3": "bahūnaṁ kammānaṁ vihitattā ‘‘bhagavatā…pe… vaṇṇita’’nti vuttaṁ.",
  "tika-vin07t0:58_0": "Dutiyadivaseti ‘‘khaṇḍaphullappaṭisaṅkharaṇaṁ karomā’’ti cintitadivasato dutiyadivase.",
  "tika-vin07t0:58_1": "Vassūpanāyikadivaseyeva te evaṁ cintesuṁ. Siriyā niketanamivāti siriyā nivāsanaṭṭhānaṁ",
  "tika-vin07t0:58_2": "viya. Ekasmiṁ pānīyatitthe sannipatantā pakkhino viya sabbesaṁ janānaṁ cakkhūni maṇḍapeyeva",
  "tika-vin07t0:58_3": "nipatantīti vuttaṁ ‘ekanipātatitthamiva ca devamanussanayanavihaṅgāna’’nti. Lokarāmaṇeyyakanti",
  "tika-vin07t0:58_4": "loke ramaṇīyabhāvaṁ, ramaṇaṁ arahatīti vā lokarāmaṇeyyakaṁ . Daṭṭhabbasāramaṇḍanti",
  "tika-vin07t0:58_5": "daṭṭhabbesu sāraṁ daṭṭhabbasāraṁ, tato vippasannanti daṭṭhabbasāramaṇḍaṁ. Atha vā",
  "tika-vin07t0:58_6": "daṭṭhabbo sārabhūto visiṭṭhataro maṇḍo maṇḍanaṁ alaṅkāro etassāti daṭṭhabbasāramaṇḍo,",
  "tika-vin07t0:58_7": "maṇḍapo. Maṇḍaṁ sūriyarasmiṁ pāti nivāretīti maṇḍapo. Vividhāni kusumadāmāni ceva",
  "tika-vin07t0:58_8": "muttolambakāni ca viniggalantaṁ vamentaṁ nikkhāmentamiva cāru sobhanaṁ vitānaṁ etthāti",
  "tika-vin07t0:58_9": "vividhakusumadāmolambakaviniggalantacāruvitāno. Nānāpupphūpahāravicittasupariniṭṭhitabhūmikammattā",
  "tika-vin07t0:58_10": "eva ‘‘ratanavicittamaṇikoṭṭimatalamivā’’ti vuttaṁ. Ettha ca maṇiyo koṭṭetvā katatalaṁ",
  "tika-vin07t0:58_11": "maṇikoṭṭimatalaṁ nāma, tamivāti vuttaṁ hoti. Āsanārahanti nisīdanārahaṁ. Dantakhacitanti dantehi khacitaṁ.",
  "tika-vin07t0:59": "Āvajjesīti upanāmesi. Anupādāyāti taṇhādiṭṭhivasena kañci dhammaṁ aggahetvā. Kathādosoti kathāya asaccaṁ nāma natthi.",
  "tika-vin07t0:60_0": "Yathāvuḍḍhanti vuḍḍhapaṭipāṭiṁ anatikkamitvā. Eketi majjhimabhāṇakānaṁyeva eke. Pubbe",
  "tika-vin07t0:60_1": "vuttampi hi sabbaṁ majjhimabhāṇakā vadantiyevāti veditabbaṁ. Dīghabhāṇakā pana ‘‘padasāva",
  "tika-vin07t0:60_2": "thero sannipātamāgato’’ti vadanti. Tesu keci ‘‘ākāsenā’’ti, ‘‘te sabbepi tathā tathā",
  "tika-vin07t0:60_3": "āgatadivasānampi atthitāya ekamekaṁ gahetvā tathā tathā vadiṁsū’’ti vadanti.",
  "tika-vin07t0:61_0": "Kaṁ dhuraṁ katvāti kaṁ jeṭṭhakaṁ katvā. Bījaniṁ gahetvāti ettha bījanīgahaṇaṁ parisāya",
  "tika-vin07t0:61_1": "dhammakathikānaṁ hatthakukkuccavinodanamukhavikārapaṭicchādanatthaṁ dhammatāvasena",
  "tika-vin07t0:61_2": "āciṇṇanti veditabbaṁ. Teneva hi accantasaññatappattā buddhāpi sāvakāpi dhammakathikānaṁ",
  "tika-vin07t0:61_3": "dhammatādassanatthameva cittabījaniṁ gaṇhanti. Paṭhamaṁ, āvuso upāli, pārājikaṁ kattha",
  "tika-vin07t0:61_4": "paññattanti ettha kathaṁ saṅgītiyā pubbe paṭhamabhāvo siddhoti? Pātimokkhuddesānukkamādinā",
  "tika-vin07t0:61_5": "pubbe paṭhamabhāvassa siddhattā. Yebhuyyena hi tīṇi piṭakāni bhagavato dharamānakāleyeva",
  "tika-vin07t0:61_6": "iminā anukkamena sajjhāyitāni, teneva kamena pacchāpi saṅgītāni visesato vinayābhidhammapiṭakānīti",
  "tika-vin07t0:61_7": "daṭṭhabbaṁ. Kismiṁ vatthusminti nimittatthe bhummaṁ. Antarā ca, bhante, rājagahaṁ",
  "tika-vin07t0:61_8": "antarā ca nāḷandanti rājagahassa ca nāḷandāya ca antarā, vivare majjheti attho. Antarā-saddena",
  "tika-vin07t0:61_9": "pana yuttattā upayogavacanaṁ kataṁ. Rājāgāraketi rañño kīḷanatthāya kate agārake.",
  "tika-vin07t0:61_10": "Ambalaṭṭhikāyanti rañño evaṁnāmakaṁ uyyānaṁ. Kena saddhinti idha kasmā vuttanti?",
  "tika-vin07t0:61_11": "Yasmā panetaṁ na bhagavatā eva vuttaṁ, raññāpi kiñci kiñci vuttamatthi, tasmā ‘‘kamārabbhā’’ti",
  "tika-vin07t0:61_12": "avatvā evaṁ vuttanti daṭṭhabbaṁ. Vedehiputtenāti ayaṁ kosalarañño dhītāya putto,",
  "tika-vin07t0:61_13": "na videharañño dhītāya. Yasmā mātā panassa paṇḍitā, tasmā sā vedena ñāṇena īhati",
  "tika-vin07t0:61_14": "ghaṭati vāyamatīti ‘‘vedehī’’ti pākaṭanāmā jātāti veditabbā.",
  "tika-vin07t0:62_0": "Evaṁ nimittapayojanakāladesadesakakārakakaraṇappakārehi paṭhamamahāsaṅgītiṁ dassetvā",
  "tika-vin07t0:62_1": "idāni tattha vavatthāpitesu dhammavinayesu nānappakārakosallatthaṁ ekavidhādibhede",
  "tika-vin07t0:62_2": "dassetuṁ tadetaṁ sabbampītiādimāha. Tattha anuttaraṁ sammāsambodhinti ettha anāvaraṇañāṇapadaṭṭhānaṁ",
  "tika-vin07t0:62_3": "maggañāṇaṁ, maggañāṇapadaṭṭhānañca anāvaraṇañāṇaṁ ‘‘sammāsambodhī’’ti vuccati. Paccavekkhantena",
  "tika-vin07t0:62_4": "vāti udānādivasena pavattadhammaṁ sandhāyāha. Vimuttirasanti arahattaphalassādaṁ,",
  "tika-vin07t0:62_5": "vimuttisampattikaṁ vā aggaphalanipphādanato, vimuttikiccaṁ vā kilesānaṁ accantavimuttisampādanato.",
  "tika-vin07t0:62_6": "Avasesaṁ buddhavacanaṁ dhammoti ettha yadipi dhammo eva vinayopi pariyattiyādibhāvato,",
  "tika-vin07t0:62_7": "tathāpi vinayasaddasannidhānena bhinnādhikaraṇabhāvena payutto dhamma-saddo vinayatantivirahitaṁ",
  "tika-vin07t0:62_8": "tantiṁ dīpeti, yathā puññañāṇasambhāro gobalibaddantiādi.",
  "tika-vin07t0:63_0": "Anekajātisaṁsāranti imissā gāthāya ayaṁ saṅkhepattho – ahaṁ imassa attabhāvagehassa",
  "tika-vin07t0:63_1": "kārakaṁ taṇhāvaḍḍhakiṁ gavesanto yena ñāṇena taṁ daṭṭhuṁ sakkā, taṁ bodhiñāṇaṁ anibbisaṁ",
  "tika-vin07t0:63_2": "alabhanto eva abhinīhārato pabhuti ettakaṁ kālaṁ anekajātisatasahassasaṅkhyaṁ imaṁ",
  "tika-vin07t0:63_3": "saṁsāravaṭṭaṁ sandhāvissaṁ saṁsariṁ, yasmā jarābyādhimaraṇamissatāya jāti nāmesā",
  "tika-vin07t0:63_4": "punappunaṁ upagantuṁ dukkhā, na ca sā tasmiṁ adiṭṭhe nivattati, tasmā taṁ gavesanto",
  "tika-vin07t0:63_5": "sandhāvissanti attho. Diṭṭhosīti idāni mayā sabbaññutaññāṇaṁ paṭivijjhantena diṭṭho",
  "tika-vin07t0:63_6": "asi. Puna gehanti puna imaṁ attabhāvasaṅkhātaṁ mama gehaṁ. Na kāhasīti na karissasi.",
  "tika-vin07t0:63_7": "Kāraṇamāha sabbā tetiādi. Tava sabbā avasesakilesaphāsukā mayā bhaggā. Imassa tayā",
  "tika-vin07t0:63_8": "katassa attabhāvagehassa avijjāsaṅkhātaṁ kūṭaṁ kaṇṇikamaṇḍalaṁ visaṅkhataṁ viddhaṁsitaṁ.",
  "tika-vin07t0:63_9": "Visaṅkhāraṁ nibbānaṁ ārammaṇakaraṇavasena gataṁ mama cittaṁ. Ahañca taṇhānaṁ khayasaṅkhātaṁ",
  "tika-vin07t0:63_10": "arahattamaggaphalaṁ ajjhagā pattosmīti attho. Keci pana ‘‘visaṅkhāragataṁ cittameva",
  "tika-vin07t0:63_11": "taṇhānaṁ khayaṁ ajjhagā’’ti evampi atthaṁ vadanti.",
  "tika-vin07t0:64_0": "Kecīti khandhakabhāṇakā. Pāṭipadadivaseti idaṁ paccavekkhantassa uppannāti etena",
  "tika-vin07t0:64_1": "sambandhitabbaṁ, na sabbaññubhāvappattassāti etena. Somanassamayañāṇenāti somanassasampayuttañāṇena.",
  "tika-vin07t0:64_2": "Āmantayāmīti nivedayāmi, bodhemīti attho. Antareti antarāḷe, vemajjheti attho.",
  "tika-vin07t0:65_0": "Suttantapiṭakanti yathā kammameva kammantaṁ, evaṁ suttameva suttantanti veditabbaṁ.",
  "tika-vin07t0:65_1": "Asaṅgītanti saṅgītikkhandhaka (cūḷava. 437 ādayo) kathāvatthuppakaraṇādikaṁ. Soḷasahi",
  "tika-vin07t0:65_2": "vārehi upalakkhitattā ‘‘soḷasa parivārā’’ti vuttaṁ. Tathā hi parivārapāḷiyaṁ (pari.",
  "tika-vin07t0:65_3": "1 ādayo) paṭhamaṁ pārājikaṁ kattha paññattantiādinā vuttaṁ. Paññattivāro kathāpattivāro",
  "tika-vin07t0:65_4": "vipattivāro saṅgahavāro samuṭṭhānavāro adhikaraṇavāro samathavāro samuccayavāroti",
  "tika-vin07t0:65_5": "ime aṭṭha vārā, tadanantaraṁ ‘‘methunaṁ dhammaṁ paṭisevanapaccayā pārājikaṁ kattha",
  "tika-vin07t0:65_6": "paññatta’’nti (pari. 188) evaṁ paccayamattavisesena puna vuttā teyeva aṭṭha vārā",
  "tika-vin07t0:65_7": "cāti imesaṁ soḷasannaṁ vārānaṁ vasena bhikkhuvibhaṅgassa ca bhikkhunīvibhaṅgassa",
  "tika-vin07t0:65_8": "ca pakāsitattā soḷasahi vārehi upalakkhito parivāro ‘‘soḷasaparivāro’’ti vuttoti veditabbo.",
  "tika-vin07t0:66_0": "Daḷhīkammasithilakaraṇappayojanāti idaṁ lokavajjapaṇṇattivajjesu yathākkamaṁ yojetabbaṁ.",
  "tika-vin07t0:66_1": "Saññamavelaṁ abhibhavitvā pavatto ācāro ajjhācāro, vītikkamo. Tenāti vividhanayattādihetunā.",
  "tika-vin07t0:66_2": "Etanti vividhavisesanayattātiādigāthāvacanaṁ. Etassāti vinayassa.",
  "tika-vin07t0:67_0": "Itaraṁ panāti suttaṁ. Attatthaparatthādibhedeti ettha ādi-saddena diṭṭhadhammikasamparāyikatthe",
  "tika-vin07t0:67_1": "lokiyalokuttarādiatthe ca saṅgaṇhāti. Veneyajjhāsayānulomena vuttattāti vinayaṁ viya",
  "tika-vin07t0:67_2": "issarabhāvato āṇāpatiṭṭhāpanavasena adesetvā veneyyānaṁ ajjhāsayānulomena caritānurūpaṁ",
  "tika-vin07t0:67_3": "vuttattā. Anupubbasikkhādivasena adesetvā veneyyānaṁ kālantare abhinibbattiṁ dassento",
  "tika-vin07t0:67_4": "āha ‘‘sassamiva phala’’nti. Upāyasamaṅgīnaṁyeva nippajjanabhāvaṁ dassento ‘‘dhenu",
  "tika-vin07t0:67_5": "viya khīra’’nti āha. Na hi dhenuṁ visāṇādīsu, akāle vā avijātaṁ vā dohanto khīraṁ paṭilabhati.",
  "tika-vin07t0:68_0": "Yanti yasmā. Etthāti abhidhamme. Abhidhammeti supinantena sukkavissaṭṭhiyā anāpattibhāvepi",
  "tika-vin07t0:68_1": "akusalacetanā upalabbhatītiādinā vinayapaññattiyā saṅkaravirahite dhamme, ‘‘pubbāparavirodhābhāvato",
  "tika-vin07t0:68_2": "saṅkaravirahite dhamme’’tipi vadanti. Ārammaṇādīhīti ārammaṇasampayuttakammadvārapaṭipadādīhi.",
  "tika-vin07t0:68_3": "Lakkhaṇīyattāti sañjānitabbattā. Yaṁ panettha avisiṭṭhanti ettha vinayapiṭakantiādīsu",
  "tika-vin07t0:68_4": "tīsu saddesu yaṁ avisiṭṭhaṁ samānaṁ, taṁ piṭakasaddanti attho. Mā piṭakasampadānenāti",
  "tika-vin07t0:68_5": "pāḷisampadānavasena mā gaṇhitthāti vuttaṁ hoti. Yathāvuttenāti evaṁ duvidhatthenātiādinā vuttappakārena.",
  "tika-vin07t0:69_0": "Desanāsāsanakathābhedanti ettha desanābhedaṁ sāsanabhedaṁ kathābhedanti bhedasaddo",
  "tika-vin07t0:69_1": "paccekaṁ yojetabbo. Bhedanti ca nānattanti attho. Tesūti piṭakesu. Sikkhā ca pahānāni",
  "tika-vin07t0:69_2": "ca gambhīrabhāvo ca sikkhāpahānagambhīrabhāvo, tañca yathārahaṁ paridīpayeti attho.",
  "tika-vin07t0:69_3": "Pariyattibhedanti pariyāpuṇanabhedaṁ vibhāvayeti sambandho. Yahiṁ yasmiṁ vinayādike",
  "tika-vin07t0:69_4": "yaṁ sampattiñca vipattiñca yathā pāpuṇāti, tampi sabbaṁ vibhāvayeti sambandho. Atha",
  "tika-vin07t0:69_5": "vā yaṁ pariyattibhedaṁ sampattiṁ vipattiñca yahiṁ yathā pāpuṇāti, tampi sabbaṁ vibhāvayeti",
  "tika-vin07t0:69_6": "yojetabbaṁ. Paridīpanā vibhāvanā cāti heṭṭhā gāthāsu vuttassa anurūpato vuttaṁ, atthato pana ekameva.",
  "tika-vin07t0:70_0": "Āṇārahenāti āṇaṁ paṇetuṁ arahatīti āṇāraho, bhagavā sammāsambuddhattā. So hi mahākāruṇikatāya",
  "tika-vin07t0:70_1": "ca aviparītato desakabhāvena pamāṇavacanattā ca āṇaṁ paṇetuṁ arahati. Vohāraparamatthānampi",
  "tika-vin07t0:70_2": "sambhavato āha ‘‘āṇābāhullato’’ti. Ito paresupi eseva nayo. Paṭhamanti vinayapiṭakaṁ.",
  "tika-vin07t0:70_3": "Pacurāparādhā seyyasakattherādayo. Te hi dosabāhullato ‘‘pacurāparādhā’’ti vuttā",
  "tika-vin07t0:70_4": ". Pacuro bahuko bahulo aparādho doso vītikkamo yesante pacurāparādhā. Anekajjhāsayātiādīsu",
  "tika-vin07t0:70_5": "āsayova ajjhāsayo, so ca atthato diṭṭhi ñāṇañca. Cariyāti rāgacariyādikā cha mūlacariyā.",
  "tika-vin07t0:70_6": "Atha vā cariyāti caritaṁ, taṁ sucaritaduccaritavasena duvidhaṁ. Adhimutti nāma sattānaṁ",
  "tika-vin07t0:70_7": "pubbaparicayavasena abhiruci, sā duvidhā hīnapaṇītabhedena. Yathānulomanti ajjhāsayādīnaṁ",
  "tika-vin07t0:70_8": "anurūpaṁ. Yathādhammanti dhammasabhāvānurūpaṁ.",
  "tika-vin07t0:71_0": "Saṁvarāsaṁvaroti ettha khuddako mahanto ca saṁvaroti attho. Vuḍḍhiattho hettha a-kāro.",
  "tika-vin07t0:71_1": "Diṭṭhiviniveṭhanāti diṭṭhiyā vimocanaṁ. Suttantapāḷiyaṁ vivicceva kāmehītiādinā (dī.",
  "tika-vin07t0:71_2": "ni. 1.226; saṁ. ni. 2.152) samādhidesanābāhullato suttantapiṭake ‘‘adhicittasikkhā’’ti",
  "tika-vin07t0:71_3": "vuttaṁ. Vītikkamappahānaṁ kilesānanti saṁkilesadhammānaṁ, kammakilesānaṁ vā yo kāyavacīdvārehi",
  "tika-vin07t0:71_4": "vītikkamo, tassa pahānaṁ. Anusayavasena santānamanuvattantā kilesā pariyuṭṭhitāpi",
  "tika-vin07t0:71_5": "sīlabhedavasena vītikkamituṁ na labhantīti āha ‘‘vītikkamapaṭipakkhattā sīlassā’’ti.",
  "tika-vin07t0:71_6": "Pariyuṭṭhānappahānanti okāsadānavasena citte kusalappavattiṁ pariyādiyitvā samuppattivasena",
  "tika-vin07t0:71_7": "ṭhānaṁ pariyuṭṭhānaṁ, tassa pahānaṁ. Anusayappahānanti ariyamaggena appahīnabhāvena",
  "tika-vin07t0:71_8": "santāne kāraṇalābhe uppajjanārahā thāmagatā kāmarāgādayo satta kilesā santāne anu",
  "tika-vin07t0:71_9": "anu sayanato anusayā nāma, tesaṁ pahānaṁ.",
  "tika-vin07t0:72_0": "Tadaṅgappahānanti tena tena dānasīlādikusalaṅgena tassa tassa akusalaṅgassa pahānaṁ",
  "tika-vin07t0:72_1": "tadaṅgappahānaṁ. Duccaritasaṁkilesassa pahānanti kāyavacīduccaritameva yattha uppajjati,",
  "tika-vin07t0:72_2": "taṁ santānaṁ sammā kileseti upatāpetīti saṁkileso, tassa tadaṅgavasena pahānaṁ. Samādhissa",
  "tika-vin07t0:72_3": "kāmacchandapaṭipakkhattā suttantapiṭake taṇhāsaṁkilesassa pahānaṁ vuttaṁ. Attādisuññasabhāvadhammappakāsanato",
  "tika-vin07t0:72_4": "abhidhammapiṭake diṭṭhisaṁkilesassa pahānaṁ vuttaṁ.",
  "tika-vin07t0:73_0": "Ekamekasmiñcetthāti ettha etesu tīsu piṭakesu ekekasmiṁ piṭaketi attho. Dhammoti",
  "tika-vin07t0:73_1": "pāḷīti ettha dhammassa sīlādivisiṭṭhatthayogato, buddhānaṁ sabhāvaniruttibhāvato",
  "tika-vin07t0:73_2": "ca pakaṭṭhānaṁ ukkaṭṭhānaṁ vacanappabandhānaṁ āḷi pantīti pāḷi, pariyattidhammo.",
  "tika-vin07t0:73_3": "Sammutiparamatthabhedassa atthassa anurūpavācakabhāvena paramatthasaddesu ekantena",
  "tika-vin07t0:73_4": "bhagavatā manasā vavatthāpito nāmapaññattippabandho pāḷidhammo nāma. Desanāya dhammassa",
  "tika-vin07t0:73_5": "ca ko visesoti ce? Yathāvuttanayena manasā vavatthāpitadhammassa paresaṁ bodhanabhāvena",
  "tika-vin07t0:73_6": "atisajjanā vācāya pakāsanā ‘‘desanā’’ti veditabbā. Tenāha – ‘‘desanāti tassā manasā",
  "tika-vin07t0:73_7": "vavatthāpitāya pāḷiyā desanā’’ti. Tadubhayampi pana paramatthato saddo eva paramatthavinimuttāya",
  "tika-vin07t0:73_8": "sammutiyā abhāvā. Imameva nayaṁ gahetvā keci ācariyā ‘‘dhammo ca desanā ca paramatthato",
  "tika-vin07t0:73_9": "saddo evā’’ti voharanti, tepi anupavajjāyeva. Yathā ‘‘kāmāvacarapaṭisandhivipākā",
  "tika-vin07t0:73_10": "parittārammaṇā’’ti vuccanti, evaṁsampadamidaṁ daṭṭhabbaṁ. Na hi ‘‘kāmāvacarapaṭisandhivipākā",
  "tika-vin07t0:73_11": "nibbattitaparamatthavisayāyevā’’ti sakkā vattuṁ itthipurisādiākāraparivitakkapubbakānaṁ",
  "tika-vin07t0:73_12": "rāgādiakusalānaṁ mettādikusalānañca ārammaṇaṁ gahetvāpi samuppajjanato. Paramatthadhammamūlakattā",
  "tika-vin07t0:73_13": "panassa parikappassa paramatthavisayatā sakkā paññapetuṁ, evamidhāpīti daṭṭhabbaṁ.",
  "tika-vin07t0:73_14": "Tīsupi cetesu ete dhammatthadesanāpaṭivedhā gambhīrāti sambandho. Ettha ca piṭakāvayavānaṁ",
  "tika-vin07t0:73_15": "dhammādīnaṁ vuccamāno gambhīrabhāvo taṁsamudāyassa piṭakassāpi vutto yevāti daṭṭhabbo.",
  "tika-vin07t0:73_16": "Dukkhena ogayhanti, dukkho vā ogāho ogāhanaṁ antopavisanametesūti dukkhogāhā. Etthāti",
  "tika-vin07t0:73_17": "etesu piṭakesu, niddhāraṇe cetaṁ bhummavacanaṁ.",
  "tika-vin07t0:74_0": "Hetuno phalaṁ hetuphalaṁ. Dhammābhilāpoti atthabyañjanako aviparītābhilāpo. Visayato",
  "tika-vin07t0:74_1": "asammohato cāti lokiyalokuttarānaṁ yathākkamaṁ avabodhappakāradassanaṁ, etassa avabodhoti",
  "tika-vin07t0:74_2": "iminā sambandho. Lokiyo hi dhammatthādiṁ ālambitvāva pavattanato visayato avabodhoti",
  "tika-vin07t0:74_3": "vuccati. Lokuttaro pana nibbānārammaṇatāya taṁ anālambamānopi tabbisayamohaviddhaṁsanena",
  "tika-vin07t0:74_4": "dhammādīsu pavattanato asammohato avabodhoti vuccati. Atthānurūpaṁ dhammesūti kāriyānurūpaṁ",
  "tika-vin07t0:74_5": "kāraṇesūti attho. Paññattipathānurūpaṁ paññattīsūti chabbidhanāmapaññattiyā patho",
  "tika-vin07t0:74_6": "paññattipatho, tassa anurūpaṁ paññattīsūti attho.",
  "tika-vin07t0:75_0": "Dhammajātanti kāraṇappabhedo kāraṇameva vā. Atthajātanti kāriyappabhedo, kāriyameva",
  "tika-vin07t0:75_1": "vā. Yā cāyaṁ desanāti sambandho. Yo cetthāti etāsu dhammatthadesanāsu yo paṭivedhoti",
  "tika-vin07t0:75_2": "attho. Etthāti etesu tīsu piṭakesu.",
  "tika-vin07t0:76_0": "Alagaddūpamāti ettha alagaddasaddena alagaddaggahaṇaṁ vuccati vīṇāvādanaṁ vīṇātiādīsu",
  "tika-vin07t0:76_1": "viya, gahaṇañcettha yathā ḍaṁsati, tathā duggahaṇaṁ daṭṭhabbaṁ, itaraggahaṇe virodhābhāvā.",
  "tika-vin07t0:76_2": "Tasmā alagaddassa gahaṇaṁ upamā etissāti alagaddūpamā. Alagaddoti cettha āsiviso",
  "tika-vin07t0:76_3": "vuccati. So hi alaṁ pariyatto, jīvitaharaṇasamattho vā visasaṅkhāto gado assāti ‘‘alaṁgado’’ti",
  "tika-vin07t0:76_4": "vattabbe ‘‘alagaddo’’ti vuccati.",
  "tika-vin07t0:77_0": "Vaṭṭato nissaraṇaṁ attho payojanaṁ etissāti nissaraṇatthā. Bhaṇḍāgāriko viyāti bhaṇḍāgāriko,",
  "tika-vin07t0:77_1": "dhammaratanānupālako, tassa atthanirapekkhassa pariyatti bhaṇḍāgārikapariyatti. Duggahitānīti",
  "tika-vin07t0:77_2": "duṭṭhu gahitāni. Tenāha ‘‘upārambhādihetu pariyāpuṭā’’ti. Ettha ca upārambho nāma",
  "tika-vin07t0:77_3": "pariyattiṁ nissāya paravambhanaṁ. Ādi-saddena itivādappamokkhalābhasakkārādiṁ saṅgaṇhāti.",
  "tika-vin07t0:77_4": "Yaṁ sandhāyāti yaṁ pariyattiduggahaṇaṁ sandhāya. Vuttanti alagaddūpamasutte (ma.",
  "tika-vin07t0:77_5": "ni. 1.238) vuttaṁ. Tañcassa atthaṁ nānubhontīti tañca assa dhammassa sīlaparipūraṇādisaṅkhātaṁ",
  "tika-vin07t0:77_6": "atthaṁ ete duggahitagāhino nānubhonti na vindanti. Paṭividdhākuppoti paṭividdhaarahattaphalo.",
  "tika-vin07t0:78_0": "Idāni tīsu piṭakesu yathārahaṁ sampattivipattiyo niddhāretvā dassento āha vinaye",
  "tika-vin07t0:78_1": "panātiādi. Tattha tāsaṁyevāti avadhāraṇaṁ chaḷabhiññācatupaṭisambhidānaṁ vinaye pabhedavacanābhāvaṁ",
  "tika-vin07t0:78_2": "sandhāya vuttaṁ. Verañjakaṇḍe (pārā. 12) hi tisso vijjāva vibhattā. Dutiye tāsaṁyevāti",
  "tika-vin07t0:78_3": "avadhāraṇaṁ catasso paṭisambhidā apekkhitvā kataṁ tissannampi vijjānaṁ chasu abhiññāsu",
  "tika-vin07t0:78_4": "antopaviṭṭhattā. Tāsañcāti ettha ca-saddena sesānampi tattha atthibhāvaṁ dīpeti.",
  "tika-vin07t0:78_5": "Abhidhammapiṭake hi tisso vijjā cha abhiññā catasso paṭisambhidā ca vuttā eva. Paṭisambhidānaṁ",
  "tika-vin07t0:78_6": "tattheva sammā vibhattabhāvaṁ dīpetuṁ tatthevāti avadhāraṇaṁ kataṁ. Upādinnaphassoti",
  "tika-vin07t0:78_7": "maggena maggapaṭipādanaphasso. Tesanti tesaṁ piṭakānaṁ. Etanti etaṁ buddhavacanaṁ.",
  "tika-vin07t0:79_0": "Catuttiṁsevasuttantāti gāthāya ayamatthayojanā – yassa nikāyassa suttagaṇanato catuttiṁseva",
  "tika-vin07t0:79_1": "suttantā vaggasaṅgahavasena tayo vaggā yassa saṅgahassāti tivaggo saṅgaho, esa paṭhamo",
  "tika-vin07t0:79_2": "nikāyo idha dīghanikāyoti. Anulomikoti apaccanīko, atthānulomanato anvatthanāmoti",
  "tika-vin07t0:79_3": "vuttaṁ hoti. Ekanikāyampīti ekasamūhampi. Evaṁ cittanti evaṁ vicittaṁ. Yathayidanti",
  "tika-vin07t0:79_4": "yathā ime. Poṇikacikkhallikā khattiyā, tesaṁ nivāso ‘‘poṇikanikāyo cikkhallikanikāyo’’ti",
  "tika-vin07t0:79_5": "vuccati. Pañcadasavaggapariggahoti pañcadasahi vaggehi pariggahito. Suttantānaṁ sahassāni",
  "tika-vin07t0:79_6": "satta suttasatāni cāti pāṭhe suttantānaṁ sattasahassāni satta suttasatāni cāti yojetabbaṁ.",
  "tika-vin07t0:79_7": "Katthaci pana ‘‘satta suttasahassāni, satta suttasatāni cā’’ti pāṭho. Pubbe nidassitāti",
  "tika-vin07t0:79_8": "suttantapiṭakaniddese nidassitā.",
  "tika-vin07t0:80_0": "Vedanti ñāṇaṁ. Tuṭṭhinti pītiṁ. Dhammakkhandhavasenāti dhammarāsivasena. Dvāsītisahassāni",
  "tika-vin07t0:80_1": "buddhato gaṇhinti sambandho. Dve sahassāni bhikkhutoti dhammasenāpatiādīnaṁ bhikkhūnaṁ",
  "tika-vin07t0:80_2": "santikā tehiyeva desitāni dve sahassāni gaṇhiṁ. Meti mama hadaye, iti ānandatthero",
  "tika-vin07t0:80_3": "attānaṁ niddisati. Ye dhammā mama hadaye pavattino, te caturāsītisahassānīti yojanā.",
  "tika-vin07t0:80_4": "Idañca bhagavato dharamānakāle uggahitadhammakkhandhavasena vuttaṁ, parinibbute pana",
  "tika-vin07t0:80_5": "bhagavati ānandattherena desitānaṁ subhasutta(daī. ni. 1.444 ādayo) gopakamoggallānasuttānaṁ",
  "tika-vin07t0:80_6": "(ma. ni. 3.79 ādayo), tatiyasaṅgītiyaṁ moggaliputtatissattherena kathitakathāvatthuppakaraṇassa",
  "tika-vin07t0:80_7": "ca vasena dhammakkhandhānaṁ caturāsītisahassatopi adhikatā veditabbā.",
  "tika-vin07t0:81_0": "Ekānusandhikaṁ suttanti satipaṭṭhānādi (dī. ni. 2.372 ādayo; ma. ni. 1.105 ādayo).",
  "tika-vin07t0:81_1": "Anekānusandhikanti parinibbānasuttādi (dī. ni. 2.134 ādayo). Tañhi nānāṭhānesu nānādhammadesanānaṁ",
  "tika-vin07t0:81_2": "vasena pavattaṁ. Tikadukabhājanaṁ dhammasaṅgaṇiyaṁ nikkhepakaṇḍa(dha. sa. 985 ādayo)",
  "tika-vin07t0:81_3": "aṭṭhakathākaṇḍavasena (dha. sa. 1384 ādayo) gahetabbaṁ. Cittavārabhājananti idaṁ",
  "tika-vin07t0:81_4": "cittuppādakaṇḍavasena (dha. sa. 1 ādayo) vuttaṁ. Atthi vatthūtiādīsu vatthu nāma",
  "tika-vin07t0:81_5": "sudinnakaṇḍādi (pārā. 24 ādayo). Mātikāti sikkhāpadaṁ. Antarāpattīti sikkhāpadantaresu",
  "tika-vin07t0:81_6": "aññasmiṁ vatthusmiṁ paññattā āpatti. Tikacchedoti tikapācittiyāditikaparicchedo .",
  "tika-vin07t0:81_7": "Buddhavacanaṁ saṅgahitanti sambandho. Assāti buddhavacanassa. Saṅgītipariyosāne sādhukāraṁ",
  "tika-vin07t0:81_8": "dadamānā viyāti sambandho. Accharaṁ paharituṁ yuttāni acchariyāni, pupphavassacelukkhepādīni.",
  "tika-vin07t0:81_9": "Yā ‘‘pañcasatā’’ti ca ‘‘therikā’’ti ca pavuccati, ayaṁ paṭhamamahāsaṅgīti nāmāti sambandho.",
  "tika-vin07t0:82": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t0:83": "Paṭhamamahāsaṅgītikathāvaṇṇanānayo niṭṭhito.",
  "tika-vin07t0:84": "Dutiyasaṅgītikathāvaṇṇanā",
  "tika-vin07t0:85_0": "Evaṁ paṭhamamahāsaṅgītiṁ dassetvā yadatthaṁ sā idha dassitā, taṁ nigamanavasena dassento",
  "tika-vin07t0:85_1": "imissātiādimāha. Tatrāyaṁ ācariyaparamparāti tasmiṁ jambudīpe ayaṁ ācariyānaṁ paveṇī",
  "tika-vin07t0:85_2": "paṭipāṭi. Vijitāvinoti vijitasabbakilesapaṭipakkhattā vijitavanto. Jambusirivhayeti",
  "tika-vin07t0:85_3": "jambusadiso sirimanto avhayo nāmaṁ yassa dīpassa, tasmiṁ jambudīpeti vuttaṁ hoti.",
  "tika-vin07t0:85_4": "Mahantena hi jamburukkhena abhilakkhitattā dīpopi ‘‘jambū’’ti vuccati. Acchijjamānaṁ",
  "tika-vin07t0:85_5": "avinassamānaṁ katvā. Vinayavaṁsantiādīhi tīhi vinayapāḷiyeva kathitā pariyāyavacanattā",
  "tika-vin07t0:85_6": "tesaṁ. Pakataññutanti veyyattiyaṁ, paṭubhāvanti vuttaṁ hoti. Dhuraggāhoti padhānaggāhī,",
  "tika-vin07t0:85_7": "sabbesaṁ pāmokkho hutvā gaṇhīti vuttaṁ hoti. Bhikkhūnaṁ samudāyo samūho bhikkhusamudāyo.",
  "tika-vin07t0:86_0": "Yadāti nibbāyiṁsūti sambandho. Jotayitvā ca sabbadhīti tameva saddhammaṁ sabbattha",
  "tika-vin07t0:86_1": "pakāsayitvā. Jutimantoti paññājutiyā yuttā, tejavanto vā, mahānubhāvāti attho. Nibbāyiṁsūti",
  "tika-vin07t0:86_2": "anupādisesāya nibbānadhātuyā nibbāyiṁsu. Anālayāti asaṅgā.",
  "tika-vin07t0:87_0": "Athāti pacchā, yadā parinibbāyiṁsu, tato paranti attho. Kappati siṅgīloṇakappoti",
  "tika-vin07t0:87_1": "ettha kappa-saddo vikappattho, tena siṅgīloṇavikappopi kappati. Idampi pakkhantaraṁ",
  "tika-vin07t0:87_2": "kappatīti attho, evaṁ sabbattha. Tattha siṅgena loṇaṁ pariharitvā aloṇakapiṇḍapātena",
  "tika-vin07t0:87_3": "saddhiṁ bhuñjituṁ kappati , sannidhiṁ na karotīti adhippāyo. Kappati dvaṅgulakappoti",
  "tika-vin07t0:87_4": "dvaṅgulaṁ atikkantāya chāyāya vikāle bhojanaṁ bhuñjituṁ kappatīti attho. Kappati",
  "tika-vin07t0:87_5": "gāmantarakappoti ‘‘gāmantaraṁ gamissāmī’’ti pavāritena anatirittabhojanaṁ bhuñjituṁ",
  "tika-vin07t0:87_6": "kappatīti attho. Kappati āvāsakappoti ekasīmāya nānāsenāsanesu visuṁ visuṁ uposathādīni",
  "tika-vin07t0:87_7": "saṅghakammāni kātuṁ vaṭṭatīti attho. Kappati anumatikappoti ‘‘anāgatānaṁ āgatakāle",
  "tika-vin07t0:87_8": "anumatiṁ gahessāmā’’ti tesu anāgatesuyeva vaggena saṅghena kammaṁ katvā pacchā anumatiṁ",
  "tika-vin07t0:87_9": "gahetuṁ kappati, vaggakammaṁ na hotīti adhippāyo. Kappati āciṇṇakappoti ācariyupajjhāyehi",
  "tika-vin07t0:87_10": "āciṇṇo kappatīti attho. So pana ekacco kappati dhammiko, ekacco na kappati adhammikoti",
  "tika-vin07t0:87_11": "veditabbo. Kappati amathitakappoti yaṁ khīraṁ khīrabhāvaṁ vijahitaṁ dadhibhāvaṁ asampattaṁ,",
  "tika-vin07t0:87_12": "taṁ bhuttāvinā pavāritena anatirittaṁ bhuñjituṁ kappatīti attho. Kappati jaḷogiṁ",
  "tika-vin07t0:87_13": "pātunti ettha jaḷogīti taruṇasurā, yaṁ majjasambhāraṁ ekato kataṁ majjabhāvamasampattaṁ,",
  "tika-vin07t0:87_14": "taṁ pātuṁ vaṭṭatīti adhippāyo. Jātarūparajatanti ettha sarasato vikāraṁ anāpajjitvā",
  "tika-vin07t0:87_15": "sabbadā jātarūpameva hotīti jātaṁ rūpaṁ etassāti jātarūpaṁ, suvaṇṇaṁ. Dhavalasabhāvatāya",
  "tika-vin07t0:87_16": "rājatīti rajataṁ, rūpiyaṁ. Susunāgaputtoti susunāgassa putto. Kākaṇḍakaputtoti kākaṇḍakassa",
  "tika-vin07t0:87_17": "brāhmaṇassa putto. Vajjīsūti janapadanāmattā bahuvacanaṁ kataṁ.",
  "tika-vin07t0:88_0": "Tadahuposatheti ettha tadahūti tasmiṁ ahani. Upavasanti etthāti uposatho, upavasantīti",
  "tika-vin07t0:88_1": "ca sīlasamādānena vā anasanādinā vā upetā hutvā vasantīti attho. Kaṁsapātinti suvaṇṇapātiṁ.",
  "tika-vin07t0:88_2": "Māsakarūpanti māsako eva. Sabbaṁ tāva vattabbanti iminā sattasatikakkhandhake (cūḷava.",
  "tika-vin07t0:88_3": "446 ādayo) āgatā sabbāpi pāḷi idha ānetvā vattabbāti dasseti. Saṅgāyitasadisameva",
  "tika-vin07t0:88_4": "saṅgāyiṁsūti sambandho.",
  "tika-vin07t0:89_0": "Sā panāyaṁ saṅgītīti sambandho. Tesūti tesu saṅgītikārakesu theresu. Vissutā ete",
  "tika-vin07t0:89_1": "saddhivihārikā ñeyyāti sambandho. Sāṇasambhūtoti sāṇadesavāsī sambhūtatthero. Dutiyo",
  "tika-vin07t0:89_2": "saṅgahoti sambandhitabbaṁ. Pannabhārāti patitakkhandhabhārā.",
  "tika-vin07t0:90_0": "Abbudanti upaddavaṁ vadanti. ‘‘Bhagavato vacanaṁ thenetvā attano vacanassa dīpanato",
  "tika-vin07t0:90_1": "abbudanti corakamma’’nti eke. Idanti vakkhamānanidassanaṁ. Sandissamānā mukhā sammukhā.",
  "tika-vin07t0:90_2": "Bhāvitamagganti uppāditajjhānaṁ. Sādhu sappurisāti ettha sādhūti āyācanatthe nipāto,",
  "tika-vin07t0:90_3": "taṁ yācāmīti attho. Haṭṭhapahaṭṭhoti punappunaṁ santuṭṭho. Udaggudaggoti sarīravikāruppādanapītivasena",
  "tika-vin07t0:90_4": "udaggudaggo, pītimā hi puggalo kāyacittānaṁ uggatattā ‘‘udaggudaggo’’ti vuccati.",
  "tika-vin07t0:91_0": "Tena kho pana samayenāti yasmiṁ samaye dutiyaṁ saṅgītiṁ akariṁsu, tasmiṁ samayeti",
  "tika-vin07t0:91_1": "attho. Taṁ adhikaraṇaṁ na sampāpuṇiṁsūti taṁ vajjiputtakehi uppāditaṁ adhikaraṇaṁ",
  "tika-vin07t0:91_2": "vinicchinituṁ na sampāpuṇiṁsu nāgamiṁsu. No ahuvatthāti sambandho. Yāvatāyukaṁ ṭhatvā",
  "tika-vin07t0:91_3": "parinibbutāti sambandho. Kiṁ pana katvā therā parinibbutāti? Āha dutiyaṁ saṅgahaṁ",
  "tika-vin07t0:91_4": "katvātiādi. Aniccatāvasanti aniccatādhīnataṁ. Jamminti lāmakaṁ. Durabhisambhavaṁ",
  "tika-vin07t0:91_5": "anabhibhavanīyaṁ atikkamituṁ asakkuṇeyyaṁ aniccataṁ evaṁ ñatvāti sambandho.",
  "tika-vin07t0:92": "Dutiyasaṅgītikathāvaṇṇanānayo niṭṭhito.",
  "tika-vin07t0:93": "Tatiyasaṅgītikathāvaṇṇanā",
  "tika-vin07t0:94_0": "Sattavassānīti accantasaṁyoge upayogavacanaṁ. Aticchathāti atikkamitvā icchatha,",
  "tika-vin07t0:94_1": "ito aññattha gantvā bhikkhaṁ pariyesathāti attho. Bhattavissaggakaraṇatthāyāti bhattassa",
  "tika-vin07t0:94_2": "ajjhoharaṇakiccatthāya, bhuñjanatthāyāti attho. ‘‘Soḷasavasso’’ti uddeso kathanaṁ",
  "tika-vin07t0:94_3": "assa atthīti soḷasavassuddesiko, ‘‘soḷasavassiko’’ti attho.",
  "tika-vin07t0:95_0": "Tīsu vedesūtiādīsu iruvedayajuvedasāmavedasaṅkhātesu tīsu vedesu. Tayo eva kira vedā",
  "tika-vin07t0:95_1": "aṭṭhakādīhi dhammikehi isīhi lokassa saggamaggavibhāvanatthāya katā. Teneva hi te",
  "tika-vin07t0:95_2": "tehi vuccanti. Āthabbaṇavedo pana pacchā adhammikehi brāhmaṇehi pāṇavadhādiatthāya",
  "tika-vin07t0:95_3": "kato. Purimesu ca tīsu vedesu teheva dhammikasākhāyo apanetvā yāgavadhādidīpikā adhammikasākhā",
  "tika-vin07t0:95_4": "pakkhittāti veditabbā. Nighaṇḍūti rukkhādīnaṁ vevacanappakāsakaṁ pariyāyanāmānurūpaṁ",
  "tika-vin07t0:95_5": "satthaṁ. Tañhi loke ‘‘nighaṇḍū’’ti vuccati. Keṭubhanti kiṭati gameti kiriyādivibhāganti",
  "tika-vin07t0:95_6": "keṭubhaṁ, kiriyākappavikappo kavīnaṁ upakārasatthaṁ. Ettha ca kiriyākappavikappoti",
  "tika-vin07t0:95_7": "vacībhedādilakkhaṇā kiriyā kappīyati vikappīyati etenāti kiriyākappo, so pana vaṇṇapadabandhapadatthādivibhāgato",
  "tika-vin07t0:95_8": "bahuvikappoti ‘‘kiriyākappavikappo’’ti vuccati. Idañca mūlakiriyākappaganthaṁ sandhāya",
  "tika-vin07t0:95_9": "vuttaṁ. Saha nighaṇḍunā keṭubhena ca sanighaṇḍukeṭubhā, tayo vedā, tesu sanighaṇḍukeṭubhesu.",
  "tika-vin07t0:95_10": "Ṭhānakaraṇādivibhāgato ca nibbacanavibhāgato ca akkharā pabhedīyanti etenāti akkharappabhedo,",
  "tika-vin07t0:95_11": "sikkhā ca nirutti ca. Saha akkharappabhedenāti sākkharappabhedā, tesu sākkharappabhedesu.",
  "tika-vin07t0:95_12": "Āthabbaṇavedaṁ catutthaṁ katvā ‘‘itiha āsa itiha āsā’’ti īdisavacanapaṭisaṁyutto",
  "tika-vin07t0:95_13": "porāṇakathāsaṅkhāto itihāso pañcamo etesanti itihāsapañcamā, tayo vedā, tesu itihāsapañcamesu.",
  "tika-vin07t0:96_0": "Yassa cittantiādi pañhadvayaṁ khīṇāsavānaṁ cuticittassa uppādakkhaṇaṁ sandhāya vuttaṁ.",
  "tika-vin07t0:96_1": "Tattha paṭhamapañhe uppajjatīti uppādakkhaṇasamaṅgitāya uppajjati. Na nirujjhatīti",
  "tika-vin07t0:96_2": "nirodhakkhaṇaṁ appattatāya na nirujjhati. Tassa cittanti tassa puggalassa taṁ cittaṁ",
  "tika-vin07t0:96_3": "kiṁ nirujjhissati āyatiñca nuppajjissatīti pucchā, tassā ca vibhajjabyākaraṇīyatāya",
  "tika-vin07t0:96_4": "evamettha vissajjanaṁ veditabbaṁ. Arahato pacchimacittassa uppādakkhaṇe tassa cittaṁ",
  "tika-vin07t0:96_5": "uppajjati, na nirujjhati, āyatiñca nuppajjissati, avassameva nirodhakkhaṇaṁ patvā",
  "tika-vin07t0:96_6": "nirujjhissati, tato appaṭisandhikattā aññaṁ nuppajjissati. Ṭhapetvā pana pacchimacittasamaṅgiṁ",
  "tika-vin07t0:96_7": "khīṇāsavaṁ itaresaṁ uppādakkhaṇasamaṅgicittaṁ uppādakkhaṇasamaṅgitāya uppajjati bhaṅgaṁ",
  "tika-vin07t0:96_8": "appattatāya na nirujjhati, bhaṅgaṁ pana patvā nirujjhissateva, aññaṁ pana tasmiṁ",
  "tika-vin07t0:96_9": "vā aññasmiṁ vā attabhāve uppajjissati ceva nirujjhissati cāti. Yassa vā panātiādi",
  "tika-vin07t0:96_10": "dutiyapañhe pana nirujjhissati nuppajjissatīti yassa cittaṁ uppādakkhaṇasamaṅgitāya",
  "tika-vin07t0:96_11": "bhaṅgakkhaṇaṁ patvā nirujjhissati appaṭisandhikatāya nuppajjissati, tassa khīṇāsavassa",
  "tika-vin07t0:96_12": "taṁ cittaṁ kiṁ uppajjati na nirujjhatīti pucchā, tassā ekaṁsabyākaraṇīyatāya ‘‘āmantā’’ti",
  "tika-vin07t0:96_13": "vissajjanaṁ veditabbaṁ. Uddhaṁ vā adho vā harituṁ asakkontoti uparimapade vā heṭṭhimapadaṁ",
  "tika-vin07t0:96_14": "heṭṭhimapade vā uparimapadaṁ atthato samannāharituṁ ghaṭetuṁ pubbenāparaṁ yojetvā",
  "tika-vin07t0:96_15": "atthaṁ paricchindituṁ asakkontoti attho.",
  "tika-vin07t0:97_0": "Sotāpannānaṁ sīlesu paripūrakāritāya samādinnasīlato natthi parihānīti āha ‘‘abhabbo",
  "tika-vin07t0:97_1": "dāni sāsanato nivattitu’’nti. Vaḍḍhetvāti uparimaggatthāya kammaṭṭhānaṁ vaḍḍhetvā.",
  "tika-vin07t0:97_2": "Dante punanti visodhenti etenāti dantaponaṁ vuccati dantakaṭṭhaṁ. Abhinavānaṁ āgantukānaṁ",
  "tika-vin07t0:97_3": "lajjīsabhāvaṁ khantimettādiguṇasamaṅgitañca katipāhaṁ suṭṭhu vīmaṁsitvāva hatthakammādisampaṭicchanaṁ",
  "tika-vin07t0:97_4": "saṅgahakaraṇañca yuttanti sāmaṇerassa ceva aññesañca bhikkhūnaṁ diṭṭhānugatiṁ āpajjantānaṁ",
  "tika-vin07t0:97_5": "ñāpanatthaṁ thero tassa bhabbarūpataṁ abhiññāya ñatvāpi puna sammajjanādiṁ akāsi.",
  "tika-vin07t0:97_6": "‘‘Tassa cittadamanattha’’ntipi vadanti. Buddhavacanaṁ paṭṭhapesīti buddhavacanaṁ",
  "tika-vin07t0:97_7": "uggaṇhāpetuṁ ārabhi. Sakalavinayācārapaṭipatti upasampannānameva vihitāti tappariyāpuṇanamapi",
  "tika-vin07t0:97_8": "tesaññeva anurūpanti āha ‘‘ṭhapetvā vinayapiṭaka’’nti. Tassa citte ṭhapitampi buddhavacanaṁ",
  "tika-vin07t0:97_9": "saṅgopanatthāya niyyātitabhāvaṁ dassetuṁ ‘‘hatthe patiṭṭhāpetvā’’ti vuttaṁ.",
  "tika-vin07t0:98_0": "Ekarajjābhisekanti sakalajambudīpe ekādhipaccavasena kariyamānaṁ abhisekaṁ. Rājiddhiyoti",
  "tika-vin07t0:98_1": "rājānubhāvānugatappabhāvā. Yatoti yato soḷasaghaṭato. Devatā eva divase divase āharantīti",
  "tika-vin07t0:98_2": "sambandho. Devasikanti divase divase. Agadāmalakanti appakeneva sarīrasodhanādisamatthaṁ",
  "tika-vin07t0:98_3": "sabbadosaharaṁ osadhāmalakaṁ. Chaddantadahatoti chaddantadahasamīpe ṭhitadevavimānato,",
  "tika-vin07t0:98_4": "kapparukkhato vā, tattha tādisā kapparukkhavisesā santi, tato vā āharantīti attho.",
  "tika-vin07t0:98_5": "Asuttamayikanti suttehi abaddhaṁ dibbasumanapuppheheva kataṁ sumanapupphapaṭaṁ. Uṭṭhitassa",
  "tika-vin07t0:98_6": "sālinoti sayaṁjātasālino, samudāyāpekkhañcettha ekavacanaṁ, sālīnanti attho. Nava",
  "tika-vin07t0:98_7": "vāhasahassānīti ettha catasso muṭṭhiyo eko kuḍuvo, cattāro kuḍuvā eko pattho, cattāro",
  "tika-vin07t0:98_8": "patthā eko āḷhako, cattāro āḷhakā ekaṁ doṇaṁ, cattāri doṇāni ekā mānikā , catasso",
  "tika-vin07t0:98_9": "mānikā ekā khārī, vīsati khārikā eko vāho, tadeva ‘‘ekaṁ sakaṭa’’nti suttanipātaṭṭhakathādīsu",
  "tika-vin07t0:98_10": "(su. ni. aṭṭha. 2.kokālikasuttavaṇṇanā) vuttaṁ. Nitthusakaṇe karontīti thusakuṇḍakarahite",
  "tika-vin07t0:98_11": "karonti. Tena nimmitaṁ buddharūpaṁ passantoti sambandho. Puññappabhāvanibbattaggahaṇaṁ",
  "tika-vin07t0:98_12": "nāgarājanimmitānaṁ puññappabhāvanibbattehi sadisatāya kataṁ. Vimalaketumālāti ettha",
  "tika-vin07t0:98_13": "ketumālā nāma sīsato nikkhamitvā uparimuddhani puñjo hutvā dissamānarasmirāsīti vadanti.",
  "tika-vin07t0:99_0": "Bāhirakapāsaṇḍanti bāhirakappaveditaṁ samayavādaṁ. Pariggaṇhīti vīmaṁsamāno pariggahesi.",
  "tika-vin07t0:99_1": "Bhaddapīṭhakesūti vettamayapīṭhesu. Sāroti guṇasāro. Sīhapañjareti mahāvātapānasamīpe.",
  "tika-vin07t0:99_2": "Kilesavipphandarahitacittatāya dantaṁ. Niccaṁ paccupaṭṭhitasatārakkhatāya guttaṁ.",
  "tika-vin07t0:99_3": "Khuraggeyevāti kesoropanāvasāne. Ativiya sobhatīti sambandho. Vāṇijako ahosīti madhuvāṇijako ahosi.",
  "tika-vin07t0:100_0": "Pubbe va sannivāsenāti pubbe vā pubbajātiyaṁ vā sahavāsenāti attho. Paccuppannahitena",
  "tika-vin07t0:100_1": "vāti vattamānabhave hitacaraṇena vā. Evaṁ imehi dvīhi kāraṇehi taṁ sinehasaṅkhātaṁ",
  "tika-vin07t0:100_2": "pemaṁ jāyate. Kiṁ viyāti? Āha ‘‘uppalaṁ va yathodake’’ti. Uppalaṁ vāti rassakato",
  "tika-vin07t0:100_3": "vā-saddo avuttasampiṇḍanattho. Yathā-saddo upamāyaṁ. Idaṁ vuttaṁ hoti – yathā uppalañca",
  "tika-vin07t0:100_4": "sesañca padumādi udake jāyamānaṁ dve kāraṇāni nissāya jāyati udakañceva kalalañca,",
  "tika-vin07t0:100_5": "evaṁ pemampīti (jā. aṭṭha. 2.2.174).",
  "tika-vin07t0:101_0": "Dhuvabhattānīti niccabhattāni. Vajjāvajjanti khuddakaṁ mahantañca vajjaṁ. Moggaliputtatissattherassa",
  "tika-vin07t0:101_1": "bhāramakāsīti therassa mahānubhāvataṁ, tadā sāsanakiccassa nāyakabhāvena saṅghapariṇāyakatañca",
  "tika-vin07t0:101_2": "rañño ñāpetuṁ saṅgho tassa bhāramakāsīti veditabbaṁ, na aññesaṁ ajānanatāya. Sāsanassa",
  "tika-vin07t0:101_3": "dāyādoti sāsanassa abbhantaro ñātako homi na homīti attho. Ye sāsane pabbajituṁ puttadhītaro",
  "tika-vin07t0:101_4": "pariccajanti, te buddhasāsane sālohitañātakā nāma honti, sakalasāsanadhāraṇe samatthānaṁ",
  "tika-vin07t0:101_5": "attano orasaputtānaṁ pariccattattā na paccayamattadāyakāti imamatthaṁ sandhāya thero",
  "tika-vin07t0:101_6": "‘‘na kho, mahārāja, ettāvatā sāsanassa dāyādo hotī’’ti āha. Kathañcarahīti ettha",
  "tika-vin07t0:101_7": "carahīti nipāto akkhantiṁ dīpeti. Tissakumārassāti rañño ekamātukassa kaniṭṭhassa.",
  "tika-vin07t0:101_8": "Sakkhasīti sakkhissasi. Sikkhāya patiṭṭhāpesunti pāṇātipātā veramaṇiādīsu vikālabhojanā",
  "tika-vin07t0:101_9": "veramaṇipariyosānāsu chasu sikkhāsu pāṇātipātā veramaṇiṁ dve vassāni avītikkamma",
  "tika-vin07t0:101_10": "samādānaṁ samādiyāmītiādinā (pāci. 1079) samādānavasena sikkhāsammutidānānantaraṁ",
  "tika-vin07t0:101_11": "sikkhāya patiṭṭhāpesuṁ. Cha vassāni abhisekassa assāti chavassābhiseko.",
  "tika-vin07t0:102_0": "Sabbaṁtheravādanti dve saṅgītiyo āruḷhā pāḷi. Sā hi mahāsaṅghikādibhinnaladdhikāhi",
  "tika-vin07t0:102_1": "vivecetuṁ ‘‘theravādo’’ti vuttā. Ayañhi vibhajjavādo mahākassapattherādīhi asaṅkarato",
  "tika-vin07t0:102_2": "rakkhito ānīto cāti ‘‘theravādo’’ti vuccati, ‘‘satheravāda’’ntipi likhanti. Tattha",
  "tika-vin07t0:102_3": "‘‘aṭṭhakathāsu āgatatheravādasahitaṁ sāṭṭhakathaṁ tipiṭakasaṅgahitaṁ buddhavacana’’nti",
  "tika-vin07t0:102_4": "ānetvā yojetabbaṁ. Tejodhātuṁ samāpajjitvāti tejokasiṇārammaṇaṁ jhānaṁ samāpajjitvā.",
  "tika-vin07t0:103_0": "Sabhāyanti nagaramajjhe vinicchayasālāyaṁ. Diṭṭhigatānīti diṭṭhiyova. Na kho panetaṁ",
  "tika-vin07t0:103_1": "sakkā imesaṁ majjhe vasantena vūpasametunti tesañhi majjhe vasanto tesuyeva antogadhattā",
  "tika-vin07t0:103_2": "ādeyyavacano na hoti, tasmā evaṁ cintesi. Ahogaṅgapabbatanti evaṁnāmakaṁ pabbataṁ.",
  "tika-vin07t0:103_3": "‘‘Adhogaṅgāpabbata’’ntipi likhanti, taṁ na sundaraṁ. Pañcātapena tappentīti catūsu",
  "tika-vin07t0:103_4": "ṭhānesu aggiṁ jāletvā majjhe ṭhatvā sūriyamaṇḍalaṁ ullokentā sūriyātapena tappenti.",
  "tika-vin07t0:103_5": "Ādiccaṁ anuparivattantīti udayakālato pabhuti sūriyaṁ olokayamānā yāva atthaṅgamanā",
  "tika-vin07t0:103_6": "sūriyābhimukhāva parivattanti. Vobhindissāmāti paggaṇhiṁsūti vināsessāmāti ussāhamakaṁsu.",
  "tika-vin07t0:104_0": "Vissaṭṭhoti maraṇasaṅkārahito, nibbhayoti attho. Migavaṁ nikkhamitvāti araññe vicaritvā",
  "tika-vin07t0:104_1": "migamāraṇakīḷā migavaṁ, taṁ uddissa nikkhamitvā migavadhatthaṁ nikkhamitvāti attho.",
  "tika-vin07t0:104_2": "Ahināgādito visesanatthaṁ ‘‘hatthināgenā’’ti vuttaṁ. Tassa passantassevāti anādare",
  "tika-vin07t0:104_3": "sāmivacanaṁ, tasmiṁ passanteyevāti attho. Ākāse uppatitvāti ettha ayaṁ vikubbaniddhi",
  "tika-vin07t0:104_4": "na hotīti gihissāpi imaṁ iddhiṁ dassesi adhiṭṭhāniddhiyā appaṭikkhittattā. Pakativaṇṇañhi",
  "tika-vin07t0:104_5": "vijahitvā nāgavaṇṇādidassanaṁ vikubbaniddhi. Chaṇavesanti ussavavesaṁ. Padhānagharanti",
  "tika-vin07t0:104_6": "bhāvanānuyogavasena vīriyārambhassa anurūpaṁ vivittasenāsanaṁ. Sopīti rañño bhāgineyyaṁ sandhāya vuttaṁ.",
  "tika-vin07t0:105_0": "Kusalādhippāyoti manāpajjhāsayo. Dveḷhakajātoti saṁsayamāpanno. Ekekaṁ bhikkhusahassaparivāranti",
  "tika-vin07t0:105_1": "ettha ‘‘gaṇhitvā āgacchathā’’ti āṇākārena vuttepi therā bhikkhū sāsanahitattā gatā.",
  "tika-vin07t0:105_2": "Kappiyasāsanañhetaṁ, na gihīnaṁ gihikammapaṭisaṁyuttaṁ. Thero nāgacchīti kiñcāpi",
  "tika-vin07t0:105_3": "‘‘rājā pakkosatī’’ti vuttepi dhammakammatthāya āgantuṁ vaṭṭati, dvikkhattuṁ pana",
  "tika-vin07t0:105_4": "pesitepi ‘‘ananurūpā yācanā’’ti nāgato, ‘‘mahānubhāvo thero yathānusiṭṭhaṁ paṭipattiko",
  "tika-vin07t0:105_5": "pamāṇabhūto’’ti rañño ceva ubhayapakkhikānañca attani bahumānuppādanavasena uddhaṁ",
  "tika-vin07t0:105_6": "kattabbakammasiddhiṁ ākaṅkhanto asāruppavacanalesena nāgacchi. Ekato saṅghaṭitā nāvā",
  "tika-vin07t0:105_7": "nāvāsaṅghāṭaṁ. Sāsanapaccatthikānaṁ bahubhāvato āha ‘‘ārakkhaṁ saṁvidhāyā’’ti. Yanti",
  "tika-vin07t0:105_8": "yasmā. Abbāhiṁsūti ākaḍḍhiṁsu. Bāhiratoti uyyānassa bāhirato. Passantānaṁ atidukkarabhāvena",
  "tika-vin07t0:105_9": "upaṭṭhānaṁ sandhāya ‘‘padesapathavīkampanaṁ dukkara’’nti āha. Adhiṭṭhāne panettha",
  "tika-vin07t0:105_10": "visuṁ dukkaratā nāma natthi.",
  "tika-vin07t0:106_0": "Dīpakatittiroti sākuṇikehi samajātikānaṁ gahaṇatthāya posetvā sikkhetvā pāsaṭṭhāne",
  "tika-vin07t0:106_1": "ṭhapanakatittiro. Na paṭicca kammaṁ phusatīti gāthāya yadi tava pāpakiriyāya mano",
  "tika-vin07t0:106_2": "nappadussati, luddena taṁ nissāya katampi pāpakammaṁ taṁ na phusati. Pāpakiriyāya",
  "tika-vin07t0:106_3": "hi appossukkassa nirālayassa bhadrassa sato tava taṁ pāpaṁ na upalimpati, tava cittaṁ",
  "tika-vin07t0:106_4": "na allīyatīti attho.",
  "tika-vin07t0:107_0": "Kiṁ vadati sīlenāti kiṁvādī. Atha vā ko katamo vādo kiṁvādo, so etassa atthīti kiṁvādī.",
  "tika-vin07t0:107_1": "Attānañca lokañca sassatoti vādo etesanti sassatavādino. Sattesu saṅkhāresu vā ekaccaṁ",
  "tika-vin07t0:107_2": "sassatanti pavatto vādo ekaccasassato, tasmiṁ niyuttā ekaccasassatikā. ‘‘Anto, ananto,",
  "tika-vin07t0:107_3": "antānanto, nevanto nānanto’’ti evaṁ antānantaṁ ārabbha pavattā cattāro vādā antānantā,",
  "tika-vin07t0:107_4": "tesu niyuttā antānantikā. Na marati na upacchijjatīti amarā, evantipi me no, tathātipi",
  "tika-vin07t0:107_5": "me notiādinā (dī. ni. 1.62) pavattā diṭṭhi ceva vācā ca, tassā vikkhepo etesanti",
  "tika-vin07t0:107_6": "amarāvikkhepikā. Atha vā amarā nāma macchajāti duggahā hoti, tassā amarāya viya vikkhepo",
  "tika-vin07t0:107_7": "etesanti amarāvikkhepikā. Adhicca yadicchakaṁ yaṁ kiñci kāraṇaṁ anapekkhitvā samuppanno",
  "tika-vin07t0:107_8": "attā ca loko cāti vāde niyuttā adhiccasamuppannikā. Saññī attāti vādo yesante saññīvādā.",
  "tika-vin07t0:107_9": "Evaṁ asaññīvādā nevasaññīnāsaññīvādāti etthāpi. ‘‘Kāyassa bhedā satto ucchijjatī’’ti",
  "tika-vin07t0:107_10": "(dī. ni. 1.85-86) evaṁ ucchedaṁ vadantīti ucchedavādā. Diṭṭhadhammoti paccakkho yathāsakaṁ",
  "tika-vin07t0:107_11": "attabhāvo, tasmiṁyeva yathākāmaṁ pañcakāmaguṇaparibhogena nibbānaṁ dukkhūpasamaṁ",
  "tika-vin07t0:107_12": "vadantīti diṭṭhadhammanibbānavādā. Vibhajitvā vādo etassāti vibhajjavādī, bhagavā.",
  "tika-vin07t0:107_13": "Sabbaṁ ekarūpena avatvā yathādhammaṁ vibhajitvā nijjaṭaṁ nigumbaṁ katvā yathā diṭṭhisandehādayo",
  "tika-vin07t0:107_14": "vigacchanti, sammutiparamatthā ca dhammā asaṅkarā paṭibhanti, evaṁ ekantavibhajanasīloti",
  "tika-vin07t0:107_15": "vuttaṁ hoti. Parappavādaṁ maddamānoti tasmiṁ kāle uppannaṁ, āyatiṁ uppajjanakañca",
  "tika-vin07t0:107_16": "sabbaṁ paravādaṁ kathāvatthumātikāvivaraṇamukhena nimmaddanaṁ karontoti attho.",
  "tika-vin07t0:108": "Tatiyasaṅgītikathāvaṇṇanānayo niṭṭhito.",
  "tika-vin07t0:109": "Ācariyaparamparakathāvaṇṇanā",
  "tika-vin07t0:110_0": "Kenābhatanti imaṁ pañhaṁ vissajjentena jambudīpe tāva yāva tatiyasaṅgīti, tāva dassetvā",
  "tika-vin07t0:110_1": "idāni sīhaḷadīpe ācariyaparamparaṁ dassetuṁ tatiyasaṅgahato pana uddhantiādi āraddhaṁ.",
  "tika-vin07t0:110_2": "Imaṁ dīpanti tambapaṇṇidīpaṁ. Tasmiṁ dīpe nisīditvā ācariyena aṭṭhakathāya katattā",
  "tika-vin07t0:110_3": "‘‘imaṁ dīpa’’nti vuttaṁ. Kañci kālanti accantasaṁyoge upayogavacanaṁ, kismiñci kāleti",
  "tika-vin07t0:110_4": "attho. Porāṇāti sīhaḷadīpe sīhaḷaṭṭhakathākārakā. Bhaddanāmoti bhaddasālatthero.",
  "tika-vin07t0:110_5": "Āguṁ pāpaṁ na karontīti nāgā. Vinayapiṭakaṁ vācayiṁsūti sambandho. Tambapaṇṇiyāti",
  "tika-vin07t0:110_6": "bhummavacanaṁ. Nikāye pañcāti vinayābhidhammānaṁ visuṁ gahitattā tabbinimuttā pañca",
  "tika-vin07t0:110_7": "nikāyā gahetabbā. Pakaraṇeti abhidhammapakaraṇe vācesunti yojanā. Tīṇi piṭakāni svāgatāni",
  "tika-vin07t0:110_8": "assāti ‘‘tepiṭako’’ti vattabbe ‘‘tipeṭako’’ti chandānurakkhaṇatthaṁ vuttaṁ. Tārakarājāti",
  "tika-vin07t0:110_9": "candimā. Pupphanāmoti ettha mahāpadumatthero sumanatthero ca ñātabboti dvikkhattuṁ",
  "tika-vin07t0:110_10": "‘‘pupphanāmo’’ti vuttaṁ.",
  "tika-vin07t0:111_0": "Vanavāsinti vanavāsīraṭṭhaṁ. Karakavassanti himapātanakavassaṁ, karakadhārāsadisaṁ",
  "tika-vin07t0:111_1": "vā vassaṁ. Harāpetvāti udakoghena harāpetvā. Chinnabhinnapaṭadharoti satthakena chinnaṁ",
  "tika-vin07t0:111_2": "raṅgena bhinnaṁ paṭaṁ dhāraṇako. Bhaṇḍūti muṇḍako. Makkhaṁ asahamānoti therassa ānubhāvaṁ",
  "tika-vin07t0:111_3": "paṭicca attano uppannaṁ paresaṁ guṇamakkhanalakkhaṇaṁ makkhaṁ tathā pavattaṁ kodhaṁ",
  "tika-vin07t0:111_4": "asahamāno. Asaniyo phalantīti gajjantā patanti. Me mama bhayabheravaṁ janetuṁ paṭibalo",
  "tika-vin07t0:111_5": "na assa na bhaveyyāti yojanā. Aññadatthūti ekaṁsena. Kasmīragandhārāti kasmīragandhāraraṭṭhavāsino.",
  "tika-vin07t0:111_6": "Isivātapaṭivātāti bhikkhūnaṁ cīvaracalanakāyacalanehi sañjanitavātehi parito samantato",
  "tika-vin07t0:111_7": "bījayamānā ahesuṁ. Dhammacakkhunti heṭṭhāmaggattaye ñāṇaṁ. Anamataggiyanti anamataggasaṁyuttaṁ",
  "tika-vin07t0:111_8": "(saṁ. ni. 2.124 ādayo). Samadhikānīti sādhikāni. Pañca raṭṭhānīti pañca cinaraṭṭhāni.",
  "tika-vin07t0:111_9": "Vegasāti vegena. Samantato rakkhaṁ ṭhapesīti tesaṁ appavesanatthāya adhiṭṭhānavasena",
  "tika-vin07t0:111_10": "rakkhaṁ ṭhapesi. Aḍḍhuḍḍhāni sahassānīti aḍḍhena catutthāni aḍḍhuḍḍhāni, atirekapañcasatāni",
  "tika-vin07t0:111_11": "tīṇi sahassānīti attho. Diyaḍḍhasahassanti aḍḍhena dutiyaṁ diyaḍḍhaṁ, atirekapañcasatikaṁ",
  "tika-vin07t0:111_12": "sahassanti attho. Niddhametvānāti palāpetvā.",
  "tika-vin07t0:112_0": "Rājagahanagaraparivattakenāti rājagahanagaraṁ parivattetvā tato bahi taṁ padakkhiṇaṁ",
  "tika-vin07t0:112_1": "katvā gatamaggena, gamanena vā. Āropesīti paṭipādesi. Paḷināti ākāsaṁ pakkhandiṁsu.",
  "tika-vin07t0:112_2": "Naguttameti cetiyagirimāha. Puratoti pācīnadisābhāge. Puraseṭṭhassāti seṭṭhassa anurādhapurassa.",
  "tika-vin07t0:112_3": "Silakūṭamhīti evaṁnāmake pabbatakūṭe. Sīhakumārassa puttoti ettha ‘‘kaliṅgarājadhītu",
  "tika-vin07t0:112_4": "kucchismiṁ sīhassa jāto sīhakumāro’’ti vadanti. Jeṭṭhamāsassa puṇṇamiyaṁ jeṭṭhanakkhattaṁ",
  "tika-vin07t0:112_5": "vā mūlanakkhattaṁ vā hotīti āha ‘‘jeṭṭhamūlanakkhattaṁ nāma hotī’’ti. Migānaṁ vānato",
  "tika-vin07t0:112_6": "hiṁsanato bādhanato migavaṁ, migavijjhanakīḷā. Rohitamigarūpanti gokaṇṇamigavesaṁ.",
  "tika-vin07t0:112_7": "Rathayaṭṭhippamāṇāti rathapatodappamāṇā. Ekā latāyaṭṭhi nāmāti ekā rajatamayā kañcanalatāya",
  "tika-vin07t0:112_8": "paṭimaṇḍitattā evaṁ laddhanāmā. Pupphayaṭṭhiyaṁ nīlādīni pupphāni, sakuṇayaṭṭhiyaṁ",
  "tika-vin07t0:112_9": "nānappakārā migapakkhino vicittakammakatā viya khāyantīti daṭṭhabbaṁ. Rājakakudhabhaṇḍānīti",
  "tika-vin07t0:112_10": "rājārahauttamabhaṇḍāni. Saṅkhanti dakkhiṇāvaṭṭaṁ abhisekasaṅkhaṁ. Vaḍḍhamānanti alaṅkāracuṇṇaṁ,",
  "tika-vin07t0:112_11": "‘‘nahānacuṇṇa’’nti keci. Vaṭaṁsakanti kaṇṇapiḷandhanaṁ vaṭaṁsakanti vuttaṁ hoti.",
  "tika-vin07t0:112_12": "Nandiyāvaṭṭanti nandiyāvaṭṭapupphākārena maṅgalatthaṁ suvaṇṇena kataṁ. Kaññanti khattiyakumāriṁ.",
  "tika-vin07t0:112_13": "Hatthapuñchananti pītavaṇṇaṁ mahagghahatthapuñchanavatthaṁ. Aruṇavaṇṇamattikanti",
  "tika-vin07t0:112_14": "nāgabhavanasambhavaṁ. Vatthakoṭikanti vatthayugameva. Nāgamāhaṭanti nāgehi āhaṭaṁ.",
  "tika-vin07t0:112_15": "Amatosadhanti evaṁnāmikā guḷikajāti. Amatasadisakiccattā evaṁ vuccati. Bhūmattharaṇasaṅkhepenāti",
  "tika-vin07t0:112_16": "bhūmattharaṇākārena. Uppātapāṭhakāti nimittapāṭhakā. Alaṁ gacchāmāti ‘‘purassa accāsannattā",
  "tika-vin07t0:112_17": "sāruppaṁ na hotī’’ti paṭikkhipanto āha. Aḍḍhanavamānaṁ pāṇasahassānanti (a. ni. 6.53)",
  "tika-vin07t0:112_18": "pañcasatādhikānaṁ aṭṭhannaṁ pāṇasahassānaṁ. Appamādasuttanti aṅguttaranikāye mahāappamādasuttaṁ,",
  "tika-vin07t0:112_19": "rājovādasuttanti vuttaṁ hoti.",
  "tika-vin07t0:113_0": "Mahaccāti mahatā. Upasaṅkamantoti ativiya kilantarūpo hutvā upasaṅkamīti attho. Tumhe",
  "tika-vin07t0:113_1": "jānanatthanti sambandho. Pañcapaṇṇāsāyāti ettha ‘‘catupaññāsāyāti vattabbaṁ. Evañhi",
  "tika-vin07t0:113_2": "sati upari vuccamānaṁ dvāsaṭṭhi arahantoti vacanaṁ sametī’’ti sāratthadīpaniyaṁ (sārattha.",
  "tika-vin07t0:113_3": "ṭī. 1.ācariyaparamparakathāvaṇṇanā) vuttaṁ. Dasabhātikasamākulanti muṭasivassa puttehi",
  "tika-vin07t0:113_4": "devānaṁpiyatissādīhi dasahi bhātikehi samākiṇṇaṁ. Ciradiṭṭho sammāsambuddhoti dhātuyo",
  "tika-vin07t0:113_5": "sandhāyāha. Sabbatāḷāvacareti sabbāni turiyabhaṇḍāni, taṁsahacarite vā vādake. Upaṭṭhāpetvāti",
  "tika-vin07t0:113_6": "upahārakārāpanavasena sannipātetvā. Vaḍḍhamānakacchāyāyāti pacchābhattaṁ. Pokkharavassanti",
  "tika-vin07t0:113_7": "pokkharapatte viya atemitukāmānaṁ upari atemetvā pavattanakavassaṁ. Mahāvīroti satthuvohārena",
  "tika-vin07t0:113_8": "dhātu eva vuttā. Pacchimadisābhimukhova hutvā apasakkantoti ettha puratthābhimukho",
  "tika-vin07t0:113_9": "ṭhitova piṭṭhito apasakkanena pacchimadisāya gacchanto tādisopasaṅkamanaṁ sandhāya",
  "tika-vin07t0:113_10": "‘‘pacchimadisābhimukho’’ti vutto. ‘‘Mahejavatthu nāma evaṁnāmakaṁ devaṭṭhāna’’nti vadanti.",
  "tika-vin07t0:114_0": "Pajjarakenāti amanussasamuṭṭhāpitena pajjarakarogena. Devoti megho. Anuppavecchīti",
  "tika-vin07t0:114_1": "vimucci. Vivādo hotīti ettha kiriyākālamapekkhitvā vattamānappayogo daṭṭhabbo. Evaṁ",
  "tika-vin07t0:114_2": "īdisesu sabbattha. Tadetanti ṭhānaṁ tiṭṭhatīti sambandho. ‘‘Channaṁ vaṇṇānaṁ sambandhabhūtānaṁ",
  "tika-vin07t0:114_3": "raṁsiyo cā’’ti ajjhāharitabbaṁ, ‘‘channaṁ vaṇṇānaṁ udakadhārā cā’’ti evampettha sambandhaṁ",
  "tika-vin07t0:114_4": "vadanti. Parinibbutepi bhagavati tassānubhāvena evarūpaṁ pāṭihāriyaṁ ahosi evāti",
  "tika-vin07t0:114_5": "dassetuṁ evaṁ acintiyātiādigāthamāha. Rakkhaṁ karontoti attanā upāyena palāpitānaṁ",
  "tika-vin07t0:114_6": "yakkhānaṁ puna appavisanatthāya parittānaṁ karonto. Āvijjīti pariyāyi.",
  "tika-vin07t0:115_0": "Raññobhātāti rañño kaniṭṭhabhātā. Anuḷādevī nāma rañño jeṭṭhabhātu jāyā. Sarasaraṁsijālavissajjanakenāti",
  "tika-vin07t0:115_1": "siniddhatāya rasavantaṁ ojavantaṁ raṁsijālaṁ vissajjentena. Ekadivasena agamāsīti",
  "tika-vin07t0:115_2": "sambandho. Appesīti lekhasāsanaṁ patiṭṭhāpesi. Udikkhatīti apekkhati pattheti. Bhāriyanti",
  "tika-vin07t0:115_3": "garukaṁ, anatikkamanīyanti attho. Maṁ paṭimānetīti maṁ udikkhati. Kammāravaṇṇanti",
  "tika-vin07t0:115_4": "rañño pakatisuvaṇṇakāravaṇṇaṁ. Tihatthavikkhambhanti tihatthavitthāraṁ. Sakalajambudīparajjenāti",
  "tika-vin07t0:115_5": "ettha rañño idanti rajjaṁ, sakalajambudīpato uppajjanakaāyo ceva āṇādayo ca, tena",
  "tika-vin07t0:115_6": "pūjemīti attho, na sakalapathavīpāsādādivatthunā tassa sattāhaṁ demītiādinā kālaparicchedaṁ",
  "tika-vin07t0:115_7": "katvā dātuṁ ayuttattā. Evañhi dento tāvakālikaṁ deti nāma vatthupariccāgalakkhaṇattā",
  "tika-vin07t0:115_8": "dānassa, pathavādivatthupariccāgena ca puna gahaṇassa ayuttattā. Niyamitakāle pana",
  "tika-vin07t0:115_9": "āyādayo pariccattā evāti tato paraṁ apariccattattā gahetuṁ vaṭṭati. Tasmā vuttanayenettha",
  "tika-vin07t0:115_10": "ito parampi āyādidānavaseneva rajjadānaṁ veditabbaṁ. Pupphuḷakā hutvāti ketakīpārohaṅkurā",
  "tika-vin07t0:115_11": "viya udakapupphuḷakākārā hutvā. Gavakkhajālasadisanti bhāvanapuṁsakaṁ, vātapānesu",
  "tika-vin07t0:115_12": "jālākārena ṭhapitadārupaṭasadisanti attho, gavakkhena ca suttādimayajālena ca sadisanti vā attho.",
  "tika-vin07t0:116_0": "Devadundubhiyoti ettha devoti megho, tassa acchasukkhatāya ākāsamiva khāyamānassa",
  "tika-vin07t0:116_1": "animittagajjitaṁ devadundubhi nāma, yaṁ ‘‘ākāsadundubhī’’tipi vadanti. Phaliṁsūti",
  "tika-vin07t0:116_2": "thaniṁsu. Pabbatānaṁnaccehīti pathavīkampena ito cito ca bhamantānaṁ pabbatānaṁ naccehi.",
  "tika-vin07t0:116_3": "Vimhayajātā yakkhā ‘‘hi’’ntisaddaṁ nicchārentīti āha ‘‘yakkhānaṁ hiṅkārehī’’ti. Sakasakapaṭibhānehīti",
  "tika-vin07t0:116_4": "attano attano sippakosallehi. Abhisekaṁ datvāti anotattadahodakena abhisekaṁ datvā.",
  "tika-vin07t0:117_0": "Devatākulānīti mahābodhiṁ parivāretvā ṭhitanāgayakkhādidevatākulāni datvāti sambandho.",
  "tika-vin07t0:117_1": "Gopakarājakammino tathā ‘‘taracchā’’ti vadanti. Iminā parivārenāti sahatthe karaṇavacanaṁ,",
  "tika-vin07t0:117_2": "iminā parivārena sahāti attho. Tāmalittinti evaṁnāmakaṁ samuddatīre paṭṭanaṁ. Idamassa",
  "tika-vin07t0:117_3": "tatiyanti suvaṇṇakaṭāhe patiṭṭhitasākhābodhiyā rajjasampadānaṁ sandhāya vuttaṁ. Tato",
  "tika-vin07t0:117_4": "pana pubbe ekavāraṁ rajjasampadānaṁ acchinnāya sākhāya mahābodhiyā eva kataṁ, tena",
  "tika-vin07t0:117_5": "saddhiṁ catukkhattuṁ rājā rajjena pūjesi. Rajjena pūjitadivasesu kira sakaladīpato",
  "tika-vin07t0:117_6": "uppannaṁ āyaṁ gahetvā mahābodhimeva pūjesi.",
  "tika-vin07t0:118_0": "Paṭhamapāṭipadadivaseti sukkapakkhapāṭipadadivase. Tañhi kaṇhapakkhapāṭipadadivasaṁ",
  "tika-vin07t0:118_1": "apekkhitvā ‘‘paṭhamapāṭipadadivasa’’nti vuttaṁ, idañca tasmiṁ tambapaṇṇidīpe vohāraṁ",
  "tika-vin07t0:118_2": "gahetvā vuttaṁ, idha pana puṇṇamito paṭṭhāya yāva aparā puṇṇamī, tāva eko māsoti",
  "tika-vin07t0:118_3": "vohāro. Tasmā iminā vohārena ‘‘dutiyapāṭipadadivase’’ti vattabbaṁ siyā kaṇhapakkhapāṭipadassa",
  "tika-vin07t0:118_4": "idha paṭhamapāṭipadattā. Gacchati vatareti ettha areti khede. Samantāyojananti accantasaṁyoge",
  "tika-vin07t0:118_5": "upayogavacanaṁ, yojanappamāṇe padese sabbatthāti attho. Supaṇṇarūpenāti mahābodhiṁ",
  "tika-vin07t0:118_6": "balakkārena gahetvā nāgabhavanaṁ netukāmāni nāgarājakulāni iddhiyā gahitena garuḷarūpena",
  "tika-vin07t0:118_7": "santāseti. Taṁ vibhūtiṁ passitvāti devatādīhi karīyamānaṁ pūjāmahattaṁ, mahābodhiyā",
  "tika-vin07t0:118_8": "ca ānubhāvamahattaṁ disvā sayampi tathā pūjetukāmā theriṁ yācitvāti yojanā. Samuddasālavatthusminti",
  "tika-vin07t0:118_9": "yasmiṁ padese ṭhatvā rājā samudde āgacchantaṁ bodhiṁ therānubhāvena addasa, yattha",
  "tika-vin07t0:118_10": "ca pacchā samuddassa diṭṭhaṭṭhānanti pakāsetuṁ samuddasālaṁ nāma sālaṁ akaṁsu, tasmiṁ",
  "tika-vin07t0:118_11": "samuddasālāya vatthubhūte padese. Therassāti mahāmahindattherassa. Pupphaagghiyānīti",
  "tika-vin07t0:118_12": "kūṭāgārasadisāni pupphacetiyāni. Āgato vatareti ettha areti pamode. Aṭṭhahi amaccakulehi",
  "tika-vin07t0:118_13": "aṭṭhahi brāhmaṇakulehi cāti soḷasahi jātisampannakulehi. Rajjaṁ vicāresīti rajjaṁ",
  "tika-vin07t0:118_14": "vicāretuṁ vissajjesi. Rājavatthudvārakoṭṭhakaṭṭhāneti rājuyyānassa dvārakoṭṭhakaṭṭhāne.",
  "tika-vin07t0:118_15": "Anupubbavipassananti udayabbayādianupubbavipassanaṁ. ‘‘Saha bodhipatiṭṭhānenā’’ti",
  "tika-vin07t0:118_16": "karaṇavacanena vattabbe vibhattipariṇāmena ‘‘saha bodhipatiṭṭhānā’’ti nissakkavacanaṁ",
  "tika-vin07t0:118_17": "kataṁ. Sati hi sahasaddappayoge karaṇavacaneneva bhavitabbaṁ. Dassiṁsūti paññāyiṁsu.",
  "tika-vin07t0:118_18": "Mahāāsanaṭṭhāneti pubbapasse mahāsilāsanena patiṭṭhitaṭṭhāne. Pūjetvā vandīti āgāminaṁ",
  "tika-vin07t0:118_19": "mahācetiyaṁ vandi. Purime pana mahāvihāraṭṭhāne pūjāmattasseva katattā anāgate saṅghassapi",
  "tika-vin07t0:118_20": "navakatā avanditabbatā ca pakāsitāti veditabbā. Anāgate pana metteyyādibuddhā paccekabuddhā",
  "tika-vin07t0:118_21": "ca buddhabhāvakkhaṇaṁ uddissa vanditabbāva sabhāvena visiṭṭhapuggalattāti gahetabbaṁ.",
  "tika-vin07t0:119_0": "Mahāariṭṭhoti pañcapaññāsāya bhātukehi saddhiṁ cetiyagirimhi pabbajitaṁ sandhāya",
  "tika-vin07t0:119_1": "vuttaṁ. Meghavaṇṇābhayaamaccassa pariveṇaṭṭhāneti meghavaṇṇaabhayassa rañño amaccena",
  "tika-vin07t0:119_2": "kattabbassa pariveṇassa vatthubhūte ṭhāne. Maṅgalanimittabhāvena ākāse samuppanno",
  "tika-vin07t0:119_3": "manoharasaddo ākāsassa ravo viya hotīti vuttaṁ ‘‘ākāsaṁ mahāviravaṁ ravī’’ti. Na",
  "tika-vin07t0:119_4": "hi ākāso nāma koci dhammo atthi, yo saddaṁ samuṭṭhāpeyya, ākāsagatautuvisesasamuṭṭhitova",
  "tika-vin07t0:119_5": "so saddoti gahetabbo. Paṭhamakattikapavāraṇadivase…pe… vinayapiṭakaṁ pakāsesīti idaṁ",
  "tika-vin07t0:119_6": "vinayaṁ vācetuṁ āraddhadivasaṁ sandhāya vuttaṁ. Anusiṭṭhikarānanti anusāsanīkarānaṁ.",
  "tika-vin07t0:119_7": "Rājinoti upayogatthe sāmivacanaṁ, devānaṁpiyatissarājānanti attho. Aññepīti mahindādīhi",
  "tika-vin07t0:119_8": "aṭṭhasaṭṭhimahātherehi aññepi, tesaṁ sarūpaṁ dassento āha tesaṁ therānantiādi. Tattha",
  "tika-vin07t0:119_9": "tesaṁ therānaṁ antevāsikāti mahindattherādīnaṁ aṭṭhasaṭṭhimahātherānaṁ ariṭṭhādayo",
  "tika-vin07t0:119_10": "antevāsikā ca mahāariṭṭhattherassa antevāsikā tissadattakāḷasumanādayo cāti yojetabbaṁ.",
  "tika-vin07t0:119_11": "Antevāsikānaṁ antevāsikāti ubhayattha vuttaantevāsikānaṁ antevāsikaparamparā cāti",
  "tika-vin07t0:119_12": "attho. Pubbe vuttappakārāti mahindo iṭṭiyo uttiyotiādigāthāhi (pārā. aṭṭha. 1.tatiyasaṅgītikathā)",
  "tika-vin07t0:119_13": "pakāsitā ācariyaparamparā.",
  "tika-vin07t0:120_0": "Na paggharatīti na gaḷati, na pamussatīti attho. Satigatidhitimantesūti ettha satīti",
  "tika-vin07t0:120_1": "uggahadhāraṇe sati. Gatīti saddatthavibhāgaggahaṇe ñāṇaṁ. Dhitīti uggahapariharaṇādīsu",
  "tika-vin07t0:120_2": "vīriyaṁ. Kukkuccakesūti ‘‘kappati na kappatī’’ti vīmaṁsakukkuccakārīsu. Mātāpituṭṭhāniyoti",
  "tika-vin07t0:120_3": "vatvā tamevatthaṁ samatthetuṁ āha tadāyattāhītiādi. Vinayapariyattiṁ nissāyāti vinayapiṭakapariyāpuṇanaṁ",
  "tika-vin07t0:120_4": "nissāya. Attano sīlakkhandho suguttoti lajjino vinayadhāraṇassa alajjiaññāṇatādīhi",
  "tika-vin07t0:120_5": "chahi ākārehi āpattiyā anāpajjanato attano sīlakkhandho khaṇḍādidosavirahito sugutto",
  "tika-vin07t0:120_6": "surakkhito hoti. Kukkuccapakatānanti kappiyākappiyaṁ nissāya uppannena kukkuccena",
  "tika-vin07t0:120_7": "pakatānaṁ upaddutānaṁ abhibhūtānaṁ yathāvinayaṁ kukkuccaṁ vinodetvā suddhante patiṭṭhāpanena",
  "tika-vin07t0:120_8": "paṭisaraṇaṁ hoti. Vigato sārado bhayametassāti visārado. ‘‘Evaṁ kathentassa doso",
  "tika-vin07t0:120_9": "evaṁ na doso’’ti ñatvāva kathanato nibbhayova saṅghamajjhe voharati. Paccatthiketi",
  "tika-vin07t0:120_10": "attapaccatthike ceva vajjiputtakādisāsanapaccatthike ca. Sahadhammenāti sakāraṇena",
  "tika-vin07t0:120_11": "vacanena sikkhāpadaṁ dassetvā yathā te asaddhammaṁ patiṭṭhāpetuṁ na sakkonti, evaṁ",
  "tika-vin07t0:120_12": "suniggahitaṁ katvā niggaṇhāti. Saddhammaṭṭhitiyāti pariyattipaṭipattipaṭivedhasaṅkhātassa",
  "tika-vin07t0:120_13": "tividhassāpi saddhammassa ṭhitiyā, pavattiyāti attho.",
  "tika-vin07t0:121_0": "Vinayo saṁvaratthāyātiādīsu vinayapariyāpuṇanaṁ vinayo, vinayapaññatti vā kāyavacīdvārasaṁvaratthāya.",
  "tika-vin07t0:121_1": "Avippaṭisāroti katākataṁ nissāya vippaṭisārābhāvo santāpābhāvo. Pāmojjaṁ taruṇapīti.",
  "tika-vin07t0:121_2": "Pīti nāma balavapīti. Passaddhīti kāyacittapassaddhi. Yathābhūtañāṇadassananti sappaccayanāmarūpapariggaho.",
  "tika-vin07t0:121_3": "Nibbidāti vipassanā. Virāgoti ariyamaggo. Vimuttīti aggaphalaṁ. Vimuttiñāṇadassananti",
  "tika-vin07t0:121_4": "paccavekkhaṇañāṇaṁ. Anupādāti kañci dhammaṁ anupādiyitvā pariccajitvā. Parinibbānatthāyāti",
  "tika-vin07t0:121_5": "paccavekkhaṇañāṇe anuppanne antarā parinibbānābhāvena taṁparinibbānatthāyāti paccayattena",
  "tika-vin07t0:121_6": "vuttaṁ anantarādipaccayattā. Etadatthā kathāti ayaṁ vinayakathā nāma etassa anupādāparinibbānassa",
  "tika-vin07t0:121_7": "atthāyāti attho. Mantanāti vinayamantanāyeva, bhikkhūnaṁ ‘‘evaṁ karissāma, evaṁ na",
  "tika-vin07t0:121_8": "karissāmā’’ti vinayapaṭibaddhamantanā. Upanisāti upanisīdati ettha phalanti upanisā,",
  "tika-vin07t0:121_9": "kāraṇaṁ. Vinayo saṁvaratthāyātiādikāraṇaparamparāpi etadatthāti attho. Sotāvadhānanti",
  "tika-vin07t0:121_10": "imissā paramparapaccayakathāya attānaṁ samanatthāya sotāvadhānaṁ, tampi etamatthaṁ.",
  "tika-vin07t0:121_11": "Yadidanti nipāto. Yo ayaṁ catūhi upādānehi anupādiyitvā cittassa arahattamaggasaṅkhāto,",
  "tika-vin07t0:121_12": "tapphalasaṅkhāto vā vimokkho, sopi etadatthāya anupādāparinibbānatthāya. Atha vā",
  "tika-vin07t0:121_13": "yo ayaṁ kañci dhammaṁ anupādācittassa vimokkho vimuccanaṁ vigamo parinibbānaṁ etadatthā",
  "tika-vin07t0:121_14": "kathāti evaṁ upasaṁharaṇavasena yojetumpi vaṭṭati maggaphalavimokkhassa pubbe vuttattā.",
  "tika-vin07t0:121_15": "Āyogoti uggahaṇādivasena punappunaṁ abhiyogo.",
  "tika-vin07t0:122": "Ācariyaparamparakathāvaṇṇanānayo niṭṭhito.",
  "tika-vin07t0:123": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t0:124": "Bāhiranidānakathāvaṇṇanānayo niṭṭhito."
}