{
  "tika-abh08t45:0": "21. Ekavīsatimo paricchedo",
  "tika-abh08t45:1": "Paṭipadāñāṇadassanavisuddhiniddesavaṇṇanā",
  "tika-abh08t45:2_0": "1298.Aṭṭhañāṇavasenevāti udayabbayañāṇādīnaṁ aṭṭhannaṁ ñāṇānaṁ vasena. Vipassanācārassa",
  "tika-abh08t45:2_1": "matthakappattiyā saṅkhārupekkhāñāṇaṁ sikhāpattā vipassanā. Sikhāpatti panassā udayabbayañāṇādīnaṁ",
  "tika-abh08t45:2_2": "aṭṭhañāṇānaṁ vasenāti āha ‘‘aṭṭhañāṇavasenā’’ti. Navamanti saccānulomikañāṇaṁ. Iti",
  "tika-abh08t45:2_3": "udayabbayādīni aṭṭha, idañca navamañāṇaṁ paṭipadāñāṇadassananti pavuccati. Paṭipajjati",
  "tika-abh08t45:2_4": "etāya ariyamaggoti paṭipadā, udayabbayādīnaṁ jānanaṭṭhena, paccakkhato dassanaṭṭhena",
  "tika-abh08t45:2_5": "ñāṇadassanañcāti katvā.",
  "tika-abh08t45:3_0": "1299. Tāni pana ñāṇāni sarūpato dassetuṁ ‘‘aṭṭha ñāṇānī’’tiādi vuttaṁ. Tattha udayabbayānupassanāñāṇaṁ",
  "tika-abh08t45:3_1": "kiñcāpi tīraṇapariññāya patiṭṭhaṁ, tathāpi yathāvuttaṭṭhena paṭipadāñāṇadassanampi",
  "tika-abh08t45:3_2": "hotiyevāti tampi idha vuttaṁ. Itarattha pana uppannamattaṁ appaguṇaṁ sandhāya vuttaṁ.",
  "tika-abh08t45:3_3": "Appaguṇañhi niccasaññādipahānasiddhiyā pahānapariññāya adhiṭṭhānabhūtaṁ. Yato tadadhigamena",
  "tika-abh08t45:3_4": "aṭṭhārasasu mahāvipassanāsu ekaccā adhigatāva honti. Na hi udayabbayānaṁ paccakkhato",
  "tika-abh08t45:3_5": "paṭivedhena vinā sāmaññākārānaṁ tīraṇamattena sātisayaṁ paṭipakkhappahānaṁ sambhavati.",
  "tika-abh08t45:3_6": "Asati ca paṭipakkhappahāne kuto ñāṇādīnaṁ vajiramiva avihatavegatā tikhiṇavisadāditā",
  "tika-abh08t45:3_7": "vā, tasmā paguṇabhāvappattaṁ udayabbayañāṇaṁ pahānapariññāpakkhiyameva daṭṭhabbaṁ.",
  "tika-abh08t45:4_0": "1300-2.Bhaṅgeti saṅkhārānaṁ bhaṅge. Yathābhūtadassāvī bhāyati etasmāti bhayaṁ, tebhūmakadhammā,",
  "tika-abh08t45:4_1": "tesu bhayato upatiṭṭhantesu bhāyitabbākāraggāhiñāṇaṁ bhayeñāṇaṁ. Tathā hetaṁ ‘‘bhayatupaṭṭhānañāṇa’’nti",
  "tika-abh08t45:4_2": "vuccati. Muccituṁ icchatīti muccitukamyaṁ, cittaṁ, puggalo vā, tassa bhāvo muccitukamyatā,",
  "tika-abh08t45:4_3": "taṁ pana ñāṇamevāti āha ‘‘ñāṇaṁ muccitukamyatā’’ti. Puna paṭisaṅkhānākārena pavattaṁ",
  "tika-abh08t45:4_4": "ñāṇaṁ paṭisaṅkhānupassanāñāṇaṁ. Nirapekkhatāya saṅkhārānaṁ upekkhanavasena pavattaṁ",
  "tika-abh08t45:4_5": "ñāṇaṁ saṅkhārupekkhāñāṇaṁ. Gāthābandhatthaṁ pana visandhiniddeso. Oḷārikoḷārikassa",
  "tika-abh08t45:4_6": "saccapaṭicchādakatamassa vigamanena saccapaṭivedhānukūlattā saccānulomikaṁ. Taṁ pana",
  "tika-abh08t45:4_7": "idanti āha ‘‘saccānulomañāṇanti, anulomaṁ pavuccatī’’ti.",
  "tika-abh08t45:5_0": "1303. Nanu ca udayabbayañāṇassa pageva siddhattā kimatthaṁ puna tatthāpi abhiyogoti",
  "tika-abh08t45:5_1": "ce? Aniccādilakkhaṇasallakkhaṇatthaṁ. Udayabbayañāṇañhi heṭṭhā dasahi upakkilesehi",
  "tika-abh08t45:5_2": "upakkiliṭṭhaṁ hutvā yāthāvasarasato tilakkhaṇaṁ sallakkhetuṁ nāsakkhi, upakkilesavinimuttaṁ",
  "tika-abh08t45:5_3": "pana sakkoti, tasmā lakkhaṇasallakkhaṇatthaṁ puna tattheva yogo kātabbo. Lakkhaṇāni",
  "tika-abh08t45:5_4": "cassa udayabbayādīnaṁ amanasikārā, santatiiriyāpathaghanachannatāya ca nopaṭṭhahanti,",
  "tika-abh08t45:5_5": "tasmā udayabbayaṁ manasi katvā santatiṁ ugghāṭetvā aniccalakkhaṇaṁ, abhiṇhapīḷanaṁ",
  "tika-abh08t45:5_6": "pariggahetvā iriyāpathaṁ ugghāṭetvā dukkhalakkhaṇaṁ, dhātuyo vinibbhujitvā ghanavinibbhogaṁ",
  "tika-abh08t45:5_7": "katvā anattalakkhaṇañca sallakkhetvā ‘‘aniccā dukkhā anattā’’ti saṅkhārā punappunaṁ",
  "tika-abh08t45:5_8": "sammasitabbā. Tassevaṁ tulayato tīrayato yadā saṅkhāragataṁ attano lahuupaṭṭhānena,",
  "tika-abh08t45:5_9": "ñāṇassa ca tikkhatāya tirohituppādādibhedaṁ bhijjamānameva upaṭṭhāti, bhaṅgeyeva",
  "tika-abh08t45:5_10": "tassa ñāṇaṁ santiṭṭhati, tadā bhaṅgānupassanā nāma vipassanāñāṇaṁ adhigataṁ hoti.",
  "tika-abh08t45:5_11": "Tassa tadeva saṅkhāranirodhārammaṇabhaṅgānupassanaṁ āsevantassa yadā sabbabhavayonigatiṭṭhitinivāsesu",
  "tika-abh08t45:5_12": "saṅkhārā bhijjanasabhāvatāya yakkharakkhasādayo viya mahābhayaṁ hutvā upaṭṭhahanti,",
  "tika-abh08t45:5_13": "tadāssa bhayatupaṭṭhānañāṇaṁ adhigataṁ hoti. Kiṁ panidaṁ ñāṇaṁ bhāyatīti? Na bhāyati.",
  "tika-abh08t45:5_14": "Tañhi ‘‘atītā saṅkhārā niruddhā, paccuppannā nirujjhanti, anāgatā nirujjhissantī’’ti",
  "tika-abh08t45:5_15": "tīraṇamattameva hoti, byasanāpannānaṁ pana sabbasaṅkhārānaṁ bhayato upaṭṭhitānaṁ",
  "tika-abh08t45:5_16": "gahaṇena bhayatupaṭṭhānañāṇanti vuccatīti.",
  "tika-abh08t45:6_0": "Tassa taṁ bhayatupaṭṭhānañāṇaṁ āsevantassa yadā sabbabhavagatesu saṅkhāresu tāṇaṁ",
  "tika-abh08t45:6_1": "vā leṇaṁ vā parāyaṇaṁ vā na paññāyati, ukkhittāsiko viya paccāmitto sādīnavā eva",
  "tika-abh08t45:6_2": "saṅkhārā upaṭṭhahanti, tassa saṅkhārānaṁ ādīnavameva passantassa ādīnavañāṇaṁ nāma",
  "tika-abh08t45:6_3": "uppannaṁ hoti. Tassevaṁ sabbasaṅkhāre ādīnavato passantassa yadā tibhavapariyāpannesu",
  "tika-abh08t45:6_4": "nibbedo uppajjati, ukkaṇṭhā saṇṭhahanti, sabbasaṅkhāravisaṁyutte santipade abhiratiṁ",
  "tika-abh08t45:6_5": "paṭilabhati, tadāssa nibbidānupassanaṁ nāma ñāṇaṁ uppannaṁ hoti. Tassa yadā iminā",
  "tika-abh08t45:6_6": "nibbidāñāṇena sabbasaṅkhāresu nibbindantassa ekasaṅkhārepi cittaṁ na sajjati, sabbasmā",
  "tika-abh08t45:6_7": "saṅkhārato sappamukhagatassa viya maṇḍūkassa muccitukāmatā uppajjati, tadā muccitukamyatāñāṇaṁ",
  "tika-abh08t45:6_8": "nāma uppannaṁ hoti. Tassevaṁ sabbasaṅkhārehi muccitukāmassa niccasukhasubhaattākārena",
  "tika-abh08t45:6_9": "pana upaṭṭhituṁ asamatthataṁ pāpetvā muccanassa upāyasampādanatthaṁ aniccantikatādīhi",
  "tika-abh08t45:6_10": "aniccalakkhaṇaṁ, abhiṇhapaṭipīḷanatādīhi dukkhalakkhaṇaṁ, ajaññakatādīhi paṭikkūlataṁ,",
  "tika-abh08t45:6_11": "tucchatādīhi anattalakkhaṇañca āropetvā sabbasaṅkhāragataṁ pariggaṇhantassa paṭisaṅkhānupassanāñāṇaṁ",
  "tika-abh08t45:6_12": "nāma uppannaṁ hoti. Tena panevaṁ pariggahitasaṅkhārena yā sā ‘‘suññamidaṁ attena",
  "tika-abh08t45:6_13": "vā attaniyena vā’’tiādinā dvikoṭikādibhedā suññatā vuttā, sā pariggahetabbā. Tassevaṁ",
  "tika-abh08t45:6_14": "suññato disvā tilakkhaṇaṁ āropetvā sammasantassa yadā bhayañca nandiñca vippahāya",
  "tika-abh08t45:6_15": "vissaṭṭhabhariyassa viya saṅkhāragatesu upekkhā santiṭṭhati, tīsu bhavesu cittaṁ",
  "tika-abh08t45:6_16": "na sampasāriyati, tadāssa saṅkhārupekkhāñāṇaṁ nāma uppannaṁ hoti. Taṁ panetaṁ yāva",
  "tika-abh08t45:6_17": "nibbānaṁ na passati, tāva disākāko viya kūpakayaṭṭhiṁ punappunaṁ saṅkhārameva anabhimatampi",
  "tika-abh08t45:6_18": "nissāya saṅkhāravicinanepi majjhattameva hutvā tiṭṭhati. Tena vuttaṁ ‘‘etesu pana ñāṇesū’’tiādi.",
  "tika-abh08t45:7_0": "1306.Vipassanā…pe… vuṭṭhānagāminīti sikhaṁ uttamabhāvaṁ pattattā sikhāpattā. Vuṭṭhānaṁ",
  "tika-abh08t45:7_1": "gacchatīti vuṭṭhānagāminī. ‘‘Vuṭṭhāna’’nti hi bahiddhā nimittabhūtā abhiniviṭṭhavatthuto",
  "tika-abh08t45:7_2": "ceva ajjhattappavattato ca vuṭṭhahanato maggo vuccati, taṁ gacchatīti vuṭṭhānagāminī,",
  "tika-abh08t45:7_3": "maggena saddhiṁ ghaṭīyatīti attho.",
  "tika-abh08t45:8_0": "1307.Tanti yaṁ sikhāpattā vipassanā saccānulomañāṇanti ca vuccati, taṁ saṅkhārupekkhāñāṇaṁ.",
  "tika-abh08t45:8_1": "Āsevantassāti punappunaṁ sammasanavasena sevantassa bhāventassa bahulīkarontassa.",
  "tika-abh08t45:8_2": "Tassa hi adhimokkhasaddhā bhāvanāvasena balavatarā nibbattissati, vīriyaṁ supaggahitaṁ",
  "tika-abh08t45:8_3": "paṭipakkhavidhamanasamatthaṁ hoti, ārammaṇābhimukhabhāvena sati supatiṭṭhitā hoti,",
  "tika-abh08t45:8_4": "passaddhisukhānaṁ sātisayatāya cittaṁ susamāhitaṁ, tatova anulomañāṇuppattiyā paccayo",
  "tika-abh08t45:8_5": "bhavituṁ samatthā tikkhatamā saṅkhārupekkhā uppajjati.",
  "tika-abh08t45:9_0": "1308-12.Aniccā…pe… votarateva sāti aniccādīsu ekena ākārena sammasantī sattakkhattuṁ",
  "tika-abh08t45:9_1": "pavattitvā bhijjantī bhavaṅgaṁ otiṇṇā nāma hoti, tato paraṁ bhavaṅgavāroti katvā",
  "tika-abh08t45:9_2": ". Saṅkhārupekkhākatanayenāti aniccādinā ārammaṇakaraṇavaseneva saṅkhārupekkhāya katanayena,",
  "tika-abh08t45:9_3": "na sammasitanayena. Tenāha ‘‘aniccādi…pe… kurumāna’’nti. Bhavaṅgāvaṭṭanaṁ katvāti",
  "tika-abh08t45:9_4": "bhavaṅgassa nivattanaṁ katvā cittassa bhavaṅgavasena pavattituṁ adatvā. Parikammanti",
  "tika-abh08t45:9_5": "maggassa parikammattā paṭisaṅkhārakattā. Upacāranti maggassa āsannattā, samīpacārittā vā.",
  "tika-abh08t45:10_0": "1313-6. Anulomattaṁ sayameva vadati ‘‘purimāna’’ntiādinā. Idañhi aniccalakkhaṇādivasena",
  "tika-abh08t45:10_1": "saṅkhāre ārabbha pavattattā, ‘‘udayabbayavantānaṁyeva vata dhammānaṁ udayabbayañāṇaṁ",
  "tika-abh08t45:10_2": "uppādavaye addasā’’ti ca ‘‘bhaṅgavantānaṁyeva vata bhaṅgānupassanaṁ bhaṅgamaddasā’’ti",
  "tika-abh08t45:10_3": "ca ‘‘sabhayaṁyeva vata bhayatupaṭṭhānassa bhayato upaṭṭhita’’nti ca ‘‘sādīnaveyeva",
  "tika-abh08t45:10_4": "vata ādīnavānupassanaṁ ādīnavamaddasā’’ti ca ‘‘nibbinditabbeyeva vata nibbidāñāṇaṁ",
  "tika-abh08t45:10_5": "nibbinda’’nti ca ‘‘muccitabbamhiyeva vata muccitukamyatāñāṇaṁ muccitukāmaṁ jāta’’nti",
  "tika-abh08t45:10_6": "ca ‘‘paṭisaṅkhātabbameva vata paṭisaṅkhāñāṇena paṭisaṅkhāta’’nti ca ‘‘upekkhitabbaṁyeva",
  "tika-abh08t45:10_7": "vata saṅkhārupekkhāya upekkhita’’nti ca atthato vadamānaṁ viya imesañca aṭṭhannaṁ",
  "tika-abh08t45:10_8": "ñāṇānaṁ katakiccatāya anulometi sabbāsaṁyeva vipassanānaṁ lakkhaṇattayasammasanakiccattā,",
  "tika-abh08t45:10_9": "tathā upari ca ariyamagge sattatiṁsāya bodhipakkhiyadhammānaṁ tāya paṭipadāya pattabbatāya.",
  "tika-abh08t45:10_10": "Na hi anulomañāṇe thūlathūlasaccapaṭicchādakasaṁkilesavikkhambhanavasena appavattante",
  "tika-abh08t45:10_11": "gotrabhuñāṇaṁ uppajjati, gotrabhuñāṇe ca anuppanne maggañāṇaṁ na uppajjati, tasmā",
  "tika-abh08t45:10_12": "purimapacchimānaṁ bhāgānaṁ anulomattā ‘‘anulomanti saññita’’nti. Tenevāti heṭṭhimañāṇānaṁ",
  "tika-abh08t45:10_13": "anulomamukhena, upari bodhipakkhiyānaṁ anulomanato ca. Saccānulomañāṇanti pavuccati",
  "tika-abh08t45:10_14": "maggasaccassa anulomikattā. Vuṭṭhānagāminiyāti saṅkhārārammaṇāya vuṭṭhānagāminiyā",
  "tika-abh08t45:10_15": "vipassanāya. Pariyosānanti purimā koṭi. Saṅkhārārammaṇavipassanāsu hi ayaṁ visesato",
  "tika-abh08t45:10_16": "vuṭṭhānagāminivipassanāti. Asaṅkhatārammaṇaṁ pana sabbena sabbaṁ ariyamaggasaṅkhātaṁ",
  "tika-abh08t45:10_17": "vuṭṭhānaṁ gacchati upetīti. Tatopi hi visesato ‘‘vuṭṭhānagāminivipassanā’’ti vattabbataṁ",
  "tika-abh08t45:10_18": "labhatīti āha ‘‘ñeyyaṁ sabbappakārenā’’tiādi.",
  "tika-abh08t45:11_0": "1317-8.Kittitāti thomitā, ariyamaggādhiṭṭhānatāya mahantānaṁ sīlakkhandhādīnaṁ esanato",
  "tika-abh08t45:11_1": "gavesanato mahesinā sammāsambuddhena. Santakilesatāya santā. Yoganti bhāvanaṁ, bhāvanābhiyogaṁ vā.",
  "tika-abh08t45:12": "Iti abhidhammatthavikāsiniyā nāma",
  "tika-abh08t45:13": "Abhidhammāvatārasaṁvaṇṇanāya",
  "tika-abh08t45:14": "Paṭipadāñāṇadassanavisuddhiniddesavaṇṇanā niṭṭhitā."
}