{
  "tika-vin02t13:0": "5. Cammakkhandhakaṁ",
  "tika-vin02t13:1": "Soṇakoḷivisavatthukathāvaṇṇanā",
  "tika-vin02t13:2": "242. Cammakkhandhake uṇṇapāvāraṇanti uṇṇāmayaṁ pāvāraṇaṁ. Vihārapacchāyāyanti vihārapaccante chāyāyaṁ. Vihārassa vaḍḍhamānacchāyāyantipi vadanti.",
  "tika-vin02t13:3": "Soṇassa pabbajjākathāvaṇṇanā",
  "tika-vin02t13:4_0": "243. Suttattho pana suttavaṇṇanātoyeva gahetabboti etthāyaṁ suttavaṇṇanā. Sītavaneti",
  "tika-vin02t13:4_1": "(a. ni. aṭṭha. 3.6.55) evaṁnāmake vane. Tasmiṁ kira paṭipāṭiyā pañca caṅkamanasatāni",
  "tika-vin02t13:4_2": "māpitāni, tesu thero attano sappāyaṁ caṅkamanaṁ gahetvā samaṇadhammaṁ karoti. Tassa",
  "tika-vin02t13:4_3": "āraddhavīriyassa hutvā caṅkamato pādatalāni bhijjiṁsu, jāṇūhi caṅkamato jāṇukānipi",
  "tika-vin02t13:4_4": "hatthatalānipi bhijjiṁsu, chiddāni ahesuṁ. Evaṁ āraddhavīriyo viharanto obhāsanimittamattakampi",
  "tika-vin02t13:4_5": "dassetuṁ nāsakkhi. Tassa vīriyena kilamitakāyassa caṅkamanakoṭiyaṁ pāsāṇaphalake",
  "tika-vin02t13:4_6": "nisinnassa yo vitakko udapādi, taṁ dassetuṁ ‘‘atha kho āyasmato’’tiādi vuttaṁ. Tattha",
  "tika-vin02t13:4_7": "āraddhavīriyāti paripuṇṇapaggahitavīriyā. Na anupādāya āsavehi cittaṁ vimuccatīti",
  "tika-vin02t13:4_8": "‘‘sace ahaṁ ugghaṭitaññū vā vipañcitaññū vā neyyo vā, na me cittaṁ na vimucceyya,",
  "tika-vin02t13:4_9": "addhā pana padaparamo, yena me cittaṁ na muccatī’’ti sanniṭṭhānaṁ katvā ‘‘saṁvijjanti",
  "tika-vin02t13:4_10": "kho panā’’tiādīni cintesi. Tattha bhogāti upayogatthe paccattaṁ.",
  "tika-vin02t13:5_0": "Pāturahosīti therassa cittācāraṁ ñatvā ‘‘ayaṁ soṇo ajja sītavane padhānabhūmiyaṁ",
  "tika-vin02t13:5_1": "nisinno imaṁ vitakkaṁ vitakketi, gantvāssa vitakkaṁ sahoḍḍhaṁ gaṇhitvā vīṇopamakammaṭṭhānaṁ",
  "tika-vin02t13:5_2": "kathessāmī’’ti sītavane pāturahosi. Paññatte āsaneti padhānikabhikkhū attano vasanaṭṭhāne",
  "tika-vin02t13:5_3": "ovadituṁ āgatassa buddhassa bhagavato nisīdanatthaṁ yathālābhena āsanampi paññapetvāva",
  "tika-vin02t13:5_4": "padhānaṁ karonti , aññaṁ alabhamānā purāṇapaṇṇāni saṅgharitvā upari saṅghāṭiṁ paññapenti.",
  "tika-vin02t13:5_5": "Theropi āsanaṁ paññapetvāva padhānaṁ akāsi, taṁ sandhāya vuttaṁ ‘‘paññatte āsane’’ti.",
  "tika-vin02t13:6_0": "Taṁkiṁ maññasīti satthā ‘‘imassa bhikkhuno avasesakammaṭṭhānena attho natthi, ayaṁ",
  "tika-vin02t13:6_1": "gandhabbasippe cheko ciṇṇavasī, attano visaye kathiyamāne khippameva sallakkhessatī’’ti",
  "tika-vin02t13:6_2": "vīṇopamaṁ kathetuṁ ‘‘taṁ kiṁ maññasī’’tiādimāha. Vīṇāya tantissare kusalatā nāma",
  "tika-vin02t13:6_3": "vīṇāya vādanakusalatā, so ca tattha kusalo. Mātāpitaro hissa ‘‘amhākaṁ putto aññaṁ",
  "tika-vin02t13:6_4": "sippaṁ sikkhanto kāyena kilamissati, idaṁ pana āsane nisinneneva sakkā uggaṇhitu’’nti",
  "tika-vin02t13:6_5": "gandhabbasippameva uggaṇhāpesuṁ. Tassa –",
  "tika-vin02t13:7": "‘‘Satta sarā tayo gāmā, mucchanā ekavīsati;",
  "tika-vin02t13:8": "Ṭhānā ekūnapaññāsa, iccete saramaṇḍalā’’ti. –",
  "tika-vin02t13:9_0": "Ādikaṁ gandhabbasippaṁ sabbameva paguṇaṁ ahosi. Accāyatāti atiāyatā kharamucchanā.",
  "tika-vin02t13:9_1": "Saravatīti sarasampannā. Kammaññāti kammakkhamā kammayoggā. Atisithilāti mandamucchanā.",
  "tika-vin02t13:9_2": "Same guṇe patiṭṭhitāti majjhime sare ṭhapetvā mucchitā.",
  "tika-vin02t13:10_0": "Accāraddhanti atigāḷhaṁ. Uddhaccāya saṁvattatīti uddhatabhāvāya saṁvattati. Atilīnanti",
  "tika-vin02t13:10_1": "atisithilaṁ. Kosajjāyāti kusītabhāvatthāya. Vīriyasamathaṁ adhiṭṭhāhīti vīriyasampayuttaṁ",
  "tika-vin02t13:10_2": "samathaṁ adhiṭṭhāhi, vīriyaṁ samathena yojehīti attho. Indriyānañca samataṁ adhiṭṭhāhīti",
  "tika-vin02t13:10_3": "saddhādīnaṁ indriyānaṁ samataṁ samabhāvaṁ adhiṭṭhāhi. Tattha saddhaṁ paññāya, paññañca",
  "tika-vin02t13:10_4": "saddhāya, vīriyaṁ samādhinā, samādhiñca vīriyena yojayatā indriyānaṁ samatā adhiṭṭhitā",
  "tika-vin02t13:10_5": "nāma hoti. Sati pana sabbatthikā, sā sadāpi balavatīyeva vaṭṭati. Tañca pana nesaṁ",
  "tika-vin02t13:10_6": "yojanāvidhānaṁ visuddhimagge (visuddhi. 1.60-62) āgatanayena veditabbaṁ. Tattha ca",
  "tika-vin02t13:10_7": "nimittaṁ gaṇhāhīti tasmiñca samabhāve sati yena ādāse mukhabimbeneva nimittena uppajjitabbaṁ,",
  "tika-vin02t13:10_8": "taṁ samathanimittaṁ vipassanānimittaṁ magganimittaṁ phalanimittañca gaṇha nibbattehīti",
  "tika-vin02t13:10_9": "evamassa satthā arahatte pakkhipitvā kammaṭṭhānaṁ kathesi.",
  "tika-vin02t13:11_0": "Tattha ca nimittaṁ aggahesīti samathanimittañca vipassanānimittañca aggahesi. Ekoti",
  "tika-vin02t13:11_1": "asahāyo. Vūpakaṭṭhoti vatthukāmehi ca kilesakāmehi ca kāyena ceva cittena ca vūpakaṭṭho.",
  "tika-vin02t13:11_2": "Appamattoti kammaṭṭhāne satiṁ avijahanto. Ātāpīti kāyikacetasikavīriyātāpena ātāpo.",
  "tika-vin02t13:11_3": "Ātappati kilesehīti ātāpo, vīriyaṁ. Pahitattoti kāye ca jīvite ca anapekkhatāya pesitatto",
  "tika-vin02t13:11_4": "vissaṭṭhaattabhāvo, nibbāne vā pesitacitto. Na cirassevāti kammaṭṭhānārambhato na",
  "tika-vin02t13:11_5": "cireneva. Aññataroti eko. Arahatanti bhagavato sāvakānaṁ arahantānaṁ abbhantaro eko",
  "tika-vin02t13:11_6": "mahāsāvako ahosīti attho.",
  "tika-vin02t13:12_0": "244.Vusitavāti vutthabrahmacariyavāso. Katakaraṇīyoti catūhi maggehi kattabbaṁ katvā",
  "tika-vin02t13:12_1": "ṭhito. Ohitabhāroti khandhabhāraṁ kilesabhāraṁ abhisaṅkhārabhārañca otāretvā ṭhito.",
  "tika-vin02t13:12_2": "Anuppattasadatthoti sadattho vuccati arahattaṁ, taṁ pattoti attho. Parikkhīṇabhavasaṁyojanoti",
  "tika-vin02t13:12_3": "khīṇabhavabandhano. Sammadaññā vimuttoti sammā hetunā kāraṇena jānitvā vimutto. Cha",
  "tika-vin02t13:12_4": "ṭhānānīti cha kāraṇāni. Adhimutto hotīti paṭivijjhitvā paccakkhaṁ katvā ṭhito hoti.",
  "tika-vin02t13:12_5": "Nekkhammādhimuttotiādi sabbaṁ arahattavasena vuttaṁ. Arahattañhi sabbakilesehi nikkhantattā",
  "tika-vin02t13:12_6": "nekkhammaṁ, teheva pavivittattā paviveko, byāpajjābhāvato abyāpajjaṁ, upādānassa",
  "tika-vin02t13:12_7": "khayante uppannattā upādānakkhayo, taṇhāya khayante uppannattā taṇhakkhayo, sammohābhāvato",
  "tika-vin02t13:12_8": "asammohoti ca vuccati.",
  "tika-vin02t13:13_0": "Kevalaṁ saddhāmattakanti paṭivedharahitaṁ kevalaṁ paṭivedhapaññāya asammissaṁ saddhāmattakaṁ.",
  "tika-vin02t13:13_1": "Paṭicayanti punappunaṁ karaṇena vaḍḍhiṁ. Vītarāgattāti maggapaṭivedhena rāgassa vihatattāyeva",
  "tika-vin02t13:13_2": "nekkhammasaṅkhātaṁ arahattaṁ paṭivijjhitvā sacchikatvā ṭhito hoti, phalasamāpattivihārena",
  "tika-vin02t13:13_3": "viharati, tanninnamānasoyeva hotīti attho. Sesapadesupi eseva nayo.",
  "tika-vin02t13:14_0": "Lābhasakkārasilokanti catupaccayalābhañca tesaṁyeva sukatabhāvañca vaṇṇabhaṇanañca.",
  "tika-vin02t13:14_1": "Nikāmayamānoti icchamāno patthayamāno. Pavivekādhimuttoti ‘‘paviveke adhimutto aha’’nti",
  "tika-vin02t13:14_2": "evaṁ arahattaṁ byākarotīti attho.",
  "tika-vin02t13:15_0": "Sīlabbataparāmāsanti sīlañca vatañca parāmasitvā gahitaggahaṇamattaṁ. Sārato paccāgacchantoti",
  "tika-vin02t13:15_1": "sārabhāvena jānanto. Abyāpajjādhimuttoti abyāpajjaṁ arahattaṁ byākaroti. Imināva",
  "tika-vin02t13:15_2": "nayena sabbavāresu attho daṭṭhabbo. Apicettha ‘‘nekkhammādhimuttoti imasmiṁyeva arahattaṁ",
  "tika-vin02t13:15_3": "kathitaṁ, sesesu pañcasu nibbāna’’nti eke vadanti. Apare ‘‘asammohādhimuttoti ettheva",
  "tika-vin02t13:15_4": "nibbānaṁ kathitaṁ, sesesu arahatta’’nti vadanti. Ayaṁ panettha sāro – ‘‘sabbesvevetesu",
  "tika-vin02t13:15_5": "arahattampi nibbānampi kathitamevāti.",
  "tika-vin02t13:16_0": "Bhusāti balavanto dibbarūpasadisā. Nevassa cittaṁ pariyādiyantīti etassa khīṇāsavassa",
  "tika-vin02t13:16_1": "cittaṁ gahetvā ṭhātuṁ na sakkonti. Kilesā hi uppajjamānā cittaṁ gaṇhanti nāma. Amissīkatanti",
  "tika-vin02t13:16_2": "amissakataṁ. Kilesā hi ārammaṇena saddhiṁ cittaṁ missaṁ karonti, tesaṁ abhāvā amissīkataṁ.",
  "tika-vin02t13:16_3": "Ṭhitanti patiṭṭhitaṁ. Āneñjappattanti acalanappattaṁ. Vayañcassānupassatīti tassa",
  "tika-vin02t13:16_4": "cesa cittassa uppādampi vayampi passati. Bhusā vātavuṭṭhīti balavā vātakkhandho.",
  "tika-vin02t13:16_5": "Neva naṁ saṅkampeyyāti ekabhāgena cāletuṁ na sakkuṇeyya. Na sampakampeyyāti thūṇaṁ",
  "tika-vin02t13:16_6": "viya sabbabhāgato kampetuṁ na sakkuṇeyya. Na sampavedheyyāti vedhetvā pavedhetvā",
  "tika-vin02t13:16_7": "pātetuṁ na sakkuṇeyya.",
  "tika-vin02t13:17_0": "Nekkhammaṁ adhimuttassāti arahattaṁ paṭivijjhitvā ṭhitassa. Sesapadesupi arahattameva",
  "tika-vin02t13:17_1": "kathitaṁ. Upādānakkhayassa cāti upayogatthe sāmivacanaṁ. Asammohañca cetasoti cittassa",
  "tika-vin02t13:17_2": "ca asammohaṁ adhimuttassa. Disvā āyatanuppādanti āyatanānaṁ uppādañca vayañca disvā.",
  "tika-vin02t13:17_3": "Sammā cittaṁ vimuccatīti sammā hetunā nayena imāya vipassanāya paṭipattiyā phalasamāpattivasena",
  "tika-vin02t13:17_4": "cittaṁ vimuccati, nibbānārammaṇe adhimuccati. Atha vā iminā khīṇāsavassa pubbabhāgapaṭipadā",
  "tika-vin02t13:17_5": "kathitā. Tassa hi āyatanuppādaṁ disvā imāya vipassanāya adhigatassa ariyamaggassa",
  "tika-vin02t13:17_6": "ānubhāvena sabbakilesehi sammā cittaṁ vimuccati. Evaṁ tassa sammā vimuttassa…pe…",
  "tika-vin02t13:17_7": "na vijjati. Tattha santacittassāti nibbutacittassa. Sesamettha uttānatthameva.",
  "tika-vin02t13:18": "Soṇassa pabbajjākathāvaṇṇanā niṭṭhitā.",
  "tika-vin02t13:19": "Sabbanīlikādipaṭikkhepakathāvaṇṇanā",
  "tika-vin02t13:20": "246.Addāriṭṭhakavaṇṇāti abhinavāriṭṭhaphalavaṇṇā. Udakena tintakākapattavaṇṇātipi vadanti.",
  "tika-vin02t13:21": "Ajjhārāme upāhanapaṭikkhepakathāvaṇṇanā",
  "tika-vin02t13:22": "248. Abhijīvanti etenāti abhijīvanikaṁ. Kintaṁ? Sippaṁ. Tenāha ‘‘yena sippenā’’tiādi.",
  "tika-vin02t13:23": "Kaṭṭhapādukādipaṭikkhepakathāvaṇṇanā",
  "tika-vin02t13:24_0": "251.Uṇṇāhi katapādukāti uṇṇālomamayakambalehi, uṇṇālomehi eva vā katapādukā. Na,",
  "tika-vin02t13:24_1": "bhikkhave, gāvīnaṁ visāṇesu gahetabbantiādīsu ‘‘mokkhādhippāyena visāṇādīsu gahetuṁ",
  "tika-vin02t13:24_2": "vaṭṭatī’’ti gaṇṭhipadesu vuttaṁ.",
  "tika-vin02t13:25": "Yānādipaṭikkhepakathāvaṇṇanā",
  "tika-vin02t13:26_0": "253.Anujānāmi, bhikkhave, purisayuttaṁ hatthavaṭṭakanti ettha ‘‘anujānāmi, bhikkhave,",
  "tika-vin02t13:26_1": "purisayuttaṁ, anujānāmi, bhikkhave, hatthavaṭṭaka’’nti evaṁ paccekavākyaparisamāpanaṁ",
  "tika-vin02t13:26_2": "adhippetanti āha ‘‘purisayuttaṁ itthisārathi vā…pe… purisā vā, vaṭṭatiyevā’’ti. Pīṭhakasivikanti",
  "tika-vin02t13:26_3": "pīṭhakayānaṁ. Pāṭaṅkinti andolikāyetaṁ adhivacanaṁ.",
  "tika-vin02t13:27": "Uccāsayanamahāsayanapaṭikkhepakathāvaṇṇanā",
  "tika-vin02t13:28_0": "254.Vāḷarūpānīti āharimāni vāḷarūpāni. ‘‘Akappiyarūpākulo akappiyamañco pallaṅko’’ti",
  "tika-vin02t13:28_1": "sārasamāse vuttaṁ. ‘‘Dīghalomako mahākojavoti caturaṅgulādhikalomo kāḷakojavo. ‘‘Caturaṅgulādhikāni",
  "tika-vin02t13:28_2": "kira tassa lomānī’’ti vacanato caturaṅgulato heṭṭhā vaṭṭatīti vadanti. Vānacitro",
  "tika-vin02t13:28_3": "uṇṇāmayattharaṇoti bhitticchedādivasena vicitro uṇṇāmayattharaṇo. Ghanapupphako uṇṇāmayattharaṇoti",
  "tika-vin02t13:28_4": "uṇṇāmayalohitattharaṇo. Pakatitūlikāti rukkhatūlalatātūlapoṭakītūlasaṅkhātānaṁ tiṇṇaṁ",
  "tika-vin02t13:28_5": "tūlānaṁ aññatarapuṇṇā tūlikā. ‘‘Uddalomīti ubhatodasaṁ uṇṇāmayattharaṇaṁ. Ekantalomīti",
  "tika-vin02t13:28_6": "ekatodasaṁ uṇṇāmayattharaṇa’’nti dīghanikāyaṭṭhakathāyaṁ (dī. ni. aṭṭha. 1.15) vuttaṁ,",
  "tika-vin02t13:28_7": "sārasamāse pana ‘‘uddalomīti ekato uggatapupphaṁ. Ekantalomīti ubhato uggatapuppha’’nti",
  "tika-vin02t13:28_8": "vuttaṁ. ‘‘Koseyyakaṭṭissamayanti koseyyakasaṭamaya’’nti ācariyadhammapālattherena",
  "tika-vin02t13:28_9": "vuttaṁ. Suddhakoseyyanti ratanaparisibbanarahitaṁ. Dīghanikāyaṭṭhakathāyaṁ panettha",
  "tika-vin02t13:28_10": "‘‘ṭhapetvā tūlikaṁ sabbāneva gonakādīni ratanaparisibbitāni vaṭṭantī’’ti vuttaṁ.",
  "tika-vin02t13:28_11": "Tattha ‘‘ṭhapetvā tūlika’’nti etena ratanaparisibbanarahitāpi tūlikā na vaṭṭatīti",
  "tika-vin02t13:28_12": "dīpeti. ‘‘Ratanaparisibbitāni vaṭṭantī’’ti iminā pana yāni ratanaparisibbitāni, tāni",
  "tika-vin02t13:28_13": "bhūmattharaṇavasena yathānurūpaṁ mañcādīsu ca upanetuṁ vaṭṭatīti dīpitanti veditabbaṁ.",
  "tika-vin02t13:28_14": "Ettha ca vinayapariyāyaṁ patvā garuke ṭhātabbattā idha vuttanayenevettha vinicchayo",
  "tika-vin02t13:28_15": "veditabbo. Suttantikadesanāyaṁ pana gahaṭṭhānampi vasena vuttattā tesaṁ saṅgaṇhanatthaṁ",
  "tika-vin02t13:28_16": "‘‘ṭhapetvā tūlikaṁ…pe… vaṭṭantī’’ti vuttanti apare.",
  "tika-vin02t13:29_0": "Ajinacammehīti ajinamigacammehi. Tāni kira cammāni sukhumatarāni, tasmā dupaṭṭatipaṭṭāni",
  "tika-vin02t13:29_1": "katvā sibbanti. Tena vuttaṁ ‘‘ajinapaveṇī’’ti. Uttaraṁ uparibhāgaṁ chādetīti uttaracchado,",
  "tika-vin02t13:29_2": "vitānaṁ, tañca lohitavitānaṁ idhādhippetanti āha ‘‘uparibaddhena rattavitānenā’’ti.",
  "tika-vin02t13:29_3": "‘‘Rattavitānesu ca kāsāvaṁ vaṭṭati, kusumbhādirattameva na vaṭṭatī’’ti gaṇṭhipadesu",
  "tika-vin02t13:29_4": "vuttaṁ. Mahāupadhānanti pamāṇātikkantaṁ upadhānaṁ. Ettha ca kiñcāpi dīghanikāyaṭṭhakathāyaṁ",
  "tika-vin02t13:29_5": "(dī. ni aṭṭha. 1.15) ‘‘alohitakāni dvepi vaṭṭantiyeva, tato uttari labhitvā aññesaṁ",
  "tika-vin02t13:29_6": "dātabbāni, dātuṁ asakkonto mañce tiriyaṁ attharitvā upari paccattharaṇaṁ datvā nipajjitumpi",
  "tika-vin02t13:29_7": "labhatī’’ti avisesena vuttaṁ, senāsanakkhandhakavaṇṇanāyaṁ (cūḷava. aṭṭha. 297) pana",
  "tika-vin02t13:29_8": "‘‘agilānassa sīsupadhānañca pādupadhānañcāti dvayameva vaṭṭati, gilānassa bimbohanāni",
  "tika-vin02t13:29_9": "santharitvā upari paccattharaṇaṁ datvā nipajjitumpi vaṭṭatī’’ti vuttattā gilānoyeva",
  "tika-vin02t13:29_10": "mañce tiriyaṁ attharitvā nipajjituṁ labhatīti veditabbaṁ.",
  "tika-vin02t13:30": "Uccāsayanamahāsayanapaṭikkhepakathāvaṇṇanā niṭṭhitā.",
  "tika-vin02t13:31": "Gihivikatānuññātādikathāvaṇṇanā",
  "tika-vin02t13:32": "256.Abhinissāyanisīditunti apassāya nisīdituṁ.",
  "tika-vin02t13:33": "Soṇakuṭikaṇṇavatthukathāvaṇṇanā",
  "tika-vin02t13:34_0": "257.Papatake pabbateti ettha ‘‘pavatte pabbate’’tipi paṭhanti, pavattanāmake pabbateti",
  "tika-vin02t13:34_1": "attho. Soṇo upāsakotiādīsu (udā. aṭṭha. 46) nāmena soṇo nāma, tīhi saraṇagamanehi",
  "tika-vin02t13:34_2": "upāsakattapaṭivedanena upāsako, koṭiagghanakassa kaṇṇapiḷandhanassa dhāraṇena ‘‘koṭikaṇṇo’’ti",
  "tika-vin02t13:34_3": "ca vattabbe ‘‘kuṭikaṇṇo’’ti evaṁ abhiññāto, na sukumārasoṇoti adhippāyo. Ayañhi āyasmato",
  "tika-vin02t13:34_4": "mahākaccānassa santike dhammaṁ sutvā sāsane abhippasanno saraṇesu ca sīlesu ca patiṭṭhito",
  "tika-vin02t13:34_5": "papatake pabbate chāyūdakasampanne ṭhāne vihāraṁ kāretvā theraṁ tattha vasāpetvā",
  "tika-vin02t13:34_6": "catūhi paccayehi upaṭṭhāti. Tena vuttaṁ ‘‘āyasmato mahākaccānassa upaṭṭhāko hotī’’ti.",
  "tika-vin02t13:35_0": "So kālena kālaṁ therassa upaṭṭhānaṁ gacchati, thero cassa dhammaṁ deseti, tena saṁvegabahulo",
  "tika-vin02t13:35_1": "dhammacariyāyaṁ ussāhajāto viharati. So ekadā satthena saddhiṁ vāṇijjatthāya ujjeniṁ",
  "tika-vin02t13:35_2": "gacchanto antarāmagge aṭaviyaṁ satthe niviṭṭhe rattiyaṁ janasambādhabhayena ekamantaṁ",
  "tika-vin02t13:35_3": "apakkamma niddaṁ upagañchi. Sattho paccūsavelāyaṁ uṭṭhāya gato, na ekopi soṇaṁ pabodhesi,",
  "tika-vin02t13:35_4": "sabbe vissaritvā agamiṁsu. So pabhātāya rattiyā pabujjhitvā uṭṭhāya kañci apassanto",
  "tika-vin02t13:35_5": "satthena gatamaggaṁ gahetvā sīghaṁ sīghaṁ gacchanto ekaṁ vaṭarukkhaṁ upagañchi. Tattha",
  "tika-vin02t13:35_6": "addasa ekaṁ mahākāyaṁ virūpadassanaṁ bībhacchaṁ purisaṁ aṭṭhito muttāni attano maṁsāni",
  "tika-vin02t13:35_7": "sayameva khādantaṁ, disvāna ‘‘kosi tva’’nti pucchi. Petosmi, bhanteti. Kasmā evaṁ",
  "tika-vin02t13:35_8": "karosīti? Attano pubbakammenāti. Kiṁ pana taṁ kammanti? Ahaṁ pubbe bhārukacchanagaravāsī",
  "tika-vin02t13:35_9": "kūṭavāṇijo hutvā paresaṁ santakaṁ vañcetvā khādiṁ, samaṇe ca bhikkhāya upagate ‘‘tumhākaṁ",
  "tika-vin02t13:35_10": "maṁsaṁ khādathā’’ti akkosiṁ, tena kammena etarahi imaṁ dukkhaṁ anubhavāmīti. Taṁ",
  "tika-vin02t13:35_11": "sutvā soṇo ativiya saṁvegaṁ paṭilabhi.",
  "tika-vin02t13:36_0": "Tato paraṁ gacchanto mukhato paggharitakāḷalohite dve petadārake passitvā tatheva",
  "tika-vin02t13:36_1": "pucchi, tepissa attano kammaṁ kathesuṁ. Te kira bhārukacchanagare dārakakāle gandhavāṇijjāya",
  "tika-vin02t13:36_2": "jīvikaṁ kappentā attano mātari khīṇāsave nimantetvā bhojentiyā gehaṁ gantvā ‘‘amhākaṁ",
  "tika-vin02t13:36_3": "santakaṁ kasmā samaṇānaṁ desi, tayā dinnaṁ bhojanaṁ bhuñjanakasamaṇānaṁ mukhato kāḷalohitaṁ",
  "tika-vin02t13:36_4": "paggharatū’’ti akkosiṁsu. Te tena kammena niraye paccitvā tassa vipākāvasesena petayoniyaṁ",
  "tika-vin02t13:36_5": "nibbattitvā tadā imaṁ dukkhaṁ anubhavanti. Tampi sutvā soṇo ativiya saṁvegajāto ahosi.",
  "tika-vin02t13:37_0": "So ujjeniṁ gantvā taṁ karaṇīyaṁ tīretvā kuraragharaṁ paccāgato theraṁ upasaṅkamitvā",
  "tika-vin02t13:37_1": "katapaṭisanthāro tamatthaṁ ārocesi. Theropissa pavattinivattīsu ādīnavānisaṁse vibhāvento",
  "tika-vin02t13:37_2": "dhammaṁ desesi. So theraṁ vanditvā gehaṁ gato sāyamāsaṁ bhuñjitvā sayanaṁ upagato",
  "tika-vin02t13:37_3": "thokaṁyeva niddāyitvā pabujjhitvā sayanatale nisajja yathāsutaṁ dhammaṁ paccavekkhituṁ",
  "tika-vin02t13:37_4": "āraddho. Tassa taṁ dhammaṁ paccavekkhato te ca petattabhāve anussarato saṁsāradukkhaṁ",
  "tika-vin02t13:37_5": "ativiya bhayānakaṁ hutvā upaṭṭhāsi, pabbajjāya cittaṁ nami. So vibhātāya rattiyā",
  "tika-vin02t13:37_6": "sarīrapaṭijagganaṁ katvā theraṁ upagantvā attano ajjhāsayaṁ ārocetvā pabbajjaṁ yāci.",
  "tika-vin02t13:37_7": "Tena vuttaṁ ‘‘atha kho soṇo upāsako…pe… pabbājetu maṁ, bhante, ayyo mahākaccāno’’ti.",
  "tika-vin02t13:38_0": "Tattha yathā yathātiādipadānaṁ ayaṁ saṅkhepattho – yena yena ākārena ayyo mahākaccāno",
  "tika-vin02t13:38_1": "dhammaṁ deseti ācikkhati paññapeti paṭṭhapeti vivarati vibhajati uttāniṁ karoti pakāseti,",
  "tika-vin02t13:38_2": "tena tena me upaparikkhato evaṁ hoti ‘‘yadetaṁ sikkhattayabrahmacariyaṁ ekampi divasaṁ",
  "tika-vin02t13:38_3": "akhaṇḍaṁ katvā carimakacittaṁ pāpetabbatāya ekantaparipuṇṇaṁ, ekadivasampi kilesamalena",
  "tika-vin02t13:38_4": "amalīnaṁ katvā carimakacittaṁ pāpetabbatāya ekantaparisuddhaṁ, saṅkhalikhitaṁ likhitasaṅkhasadisaṁ",
  "tika-vin02t13:38_5": "dhotasaṅkhasappaṭibhāgaṁ caritabbaṁ, idaṁ na sukaraṁ agāraṁ ajjhāvasatā agāramajjhe",
  "tika-vin02t13:38_6": "vasantena ekantaparipuṇṇaṁ…pe… caritu’’nti.",
  "tika-vin02t13:39_0": "Evaṁ attano parivitakkitaṁ soṇo upāsako therassa ārocetvā taṁ paṭipajjitukāmo ‘‘icchāmahaṁ",
  "tika-vin02t13:39_1": "bhante’’tiādimāha. Thero pana ‘‘na tāvassa ñāṇaṁ paripākaṁ gata’’nti upadhāretvā",
  "tika-vin02t13:39_2": "ñāṇaparipākaṁ āgamayamāno ‘‘dukkaraṁ kho’’tiādinā pabbajjāchandaṁ nivāresi. Tattha",
  "tika-vin02t13:39_3": "ekaseyyanti adutiyaseyyaṁ. Ettha ca seyyāsīsena ‘‘eko tiṭṭhati, eko gacchati, eko",
  "tika-vin02t13:39_4": "nisīdatī’’tiādinā nayena vuttaṁ catūsu iriyāpathesu kāyavivekaṁ dīpeti, na ekikā",
  "tika-vin02t13:39_5": "hutvā sayanamattaṁ. Ekabhattanti ‘‘ekabhattiko hoti rattūparato virato vikālabhojanā’’ti",
  "tika-vin02t13:39_6": "(dī. ni. 1.10, 194; ma. ni. 1.293 a. ni. 3.71) evaṁ vuttaṁ vikālabhojanā viratiṁ",
  "tika-vin02t13:39_7": "sandhāya vadati. Brahmacariyanti methunaviratibrahmacariyaṁ, sikkhattayānuyogasaṅkhātaṁ",
  "tika-vin02t13:39_8": "sāsanabrahmacariyaṁ vā. Iṅghāti codanatthe nipāto. Tatthevāti geheyeva. Buddhānaṁ",
  "tika-vin02t13:39_9": "sāsanaṁ anuyuñjāti niccasīlauposathasīlaniyamādibhedaṁ pañcaṅgaṁ aṭṭhaṅgaṁ dasaṅgañca",
  "tika-vin02t13:39_10": "sīlaṁ tadanurūpañca samādhipaññābhāvanaṁ anuyuñja. Etañhi upāsakena pubbabhāge anuyuñjitabbaṁ",
  "tika-vin02t13:39_11": "buddhasāsanaṁ nāma. Tenāha ‘‘kālayuttaṁ ekaseyyaṁ ekabhattaṁ brahmacariya’’nti.",
  "tika-vin02t13:40_0": "Tattha kālayuttanti cātuddasīpañcaddasīaṭṭhamīpāṭihārikapakkhasaṅkhātena kālena yuttaṁ,",
  "tika-vin02t13:40_1": "yathāvuttakāle vā tuyhaṁ anuyuñjantassa yuttaṁ patirūpaṁ sakkuṇeyyaṁ, na sabbakālaṁ",
  "tika-vin02t13:40_2": "sabbanti adhippāyo . Sabbametaṁ ñāṇassa aparipakkattā tassa kāmānaṁ duppahānatāya",
  "tika-vin02t13:40_3": "sammā paṭipattiyaṁ yogyaṁ kārāpetuṁ vadati, na pabbajjāchandaṁ nivāretuṁ. Pabbajjābhisaṅkhāroti",
  "tika-vin02t13:40_4": "pabbajituṁ ārambho ussāho. Paṭippassambhīti indriyānaṁ aparipakkattā saṁvegassa ca",
  "tika-vin02t13:40_5": "nātitikkhabhāvato vūpasami. Kiñcāpi paṭippassambhi, therena vuttavidhiṁ pana anutiṭṭhanto",
  "tika-vin02t13:40_6": "kālena kālaṁ theraṁ upasaṅkamitvā payirupāsanto dhammaṁ suṇāti. Tassa vuttanayeneva",
  "tika-vin02t13:40_7": "dutiyampi pabbajjāya cittaṁ uppajji, therassa ca ārocesi, dutiyampi thero paṭikkhipi.",
  "tika-vin02t13:40_8": "Tatiyavāre pana ñāṇassa paripakkabhāvaṁ ñatvā ‘‘idāni naṁ pabbājetuṁ kālo’’ti thero",
  "tika-vin02t13:40_9": "pabbājesi, pabbajitañca taṁ tīṇi saṁvaccharāni atikkamitvā gaṇaṁ pariyesitvā upasampādesi.",
  "tika-vin02t13:40_10": "Taṁ sandhāya vuttaṁ ‘‘dutiyampi kho soṇo…pe… upasampādesī’’ti.",
  "tika-vin02t13:41_0": "Tattha appabhikkhukoti katipayabhikkhuko. Tadā kira bhikkhū yebhuyyena majjhimadeseyeva",
  "tika-vin02t13:41_1": "vasiṁsu, tasmā tattha katipayā eva ahesuṁ . Te ca ekasmiṁ gāme eko, ekasmiṁ nigame",
  "tika-vin02t13:41_2": "dveti evaṁ visuṁ visuṁ vasiṁsu. Kicchenāti dukkhena. Kasirenāti āyāsena. Tato tatoti",
  "tika-vin02t13:41_3": "tasmā tasmā gāmanigamādito. Therena hi katipaye bhikkhū ānetvā aññesu ānīyamānesu",
  "tika-vin02t13:41_4": "pubbe ānītā kenacideva karaṇīyena pakkamiṁsu, kañci kālaṁ āgametvā puna tesu ānīyamānesu",
  "tika-vin02t13:41_5": "itare pakkamiṁsu. Evaṁ punappunaṁ ānayanena sannipāto cireneva ahosi. Theropi tadā",
  "tika-vin02t13:41_6": "ekavihārī ahosi. Tena vuttaṁ ‘‘tiṇṇaṁ vassānaṁ…pe… sannipātāpetvā’’ti.",
  "tika-vin02t13:42_0": "Vassaṁvutthassāti vassaṁ upagantvā vusitavato. Ediso ca ediso cāti evarūpo ca evarūpo",
  "tika-vin02t13:42_1": "ca. ‘‘Evarūpāya nāma rūpakāyasampattiyā samannāgato, evarūpāya dhammakāyasampattiyā",
  "tika-vin02t13:42_2": "samannāgato’’ti sutoyeva me so bhagavā. Na ca mayā sammukhā diṭṭhoti ettha pana puthujjanasaddhāya",
  "tika-vin02t13:42_3": "eva āyasmā soṇo bhagavantaṁ daṭṭhukāmo ahosi. Aparabhāge pana satthārā saddhiṁ ekagandhakuṭiyaṁ",
  "tika-vin02t13:42_4": "vasitvā paccūsasamayaṁ ajjhiṭṭho soḷasa aṭṭhakavaggiyāni satthu sammukhā aṭṭhiṁ katvā",
  "tika-vin02t13:42_5": "manasi katvā sabbaṁ cetasā samannāharitvā atthadhammapaṭisaṁvedī hutvā bhaṇanto dhammupasañhitapāmojjādimukhena",
  "tika-vin02t13:42_6": "samāhito sarabhaññapariyosāne vipassanaṁ paṭṭhapetvā saṅkhāre sammasanto anupubbena",
  "tika-vin02t13:42_7": "arahattaṁ pāpuṇi. Etadatthameva hissa bhagavatā attanā saddhiṁ ekagandhakuṭiyaṁ vāso āṇattoti vadanti.",
  "tika-vin02t13:43_0": "Keci panāhu ‘‘na ca mayā sammukhā diṭṭhoti idaṁ rūpakāyadassanameva sandhāya vuttaṁ.",
  "tika-vin02t13:43_1": "Āyasmā hi soṇo pabbajitvā therassa santike kammaṭṭhānaṁ gahetvā ghaṭento vāyamanto",
  "tika-vin02t13:43_2": "anupasampannova sotāpanno hutvā upasampajjitvā ‘upāsakāpi sotāpannā honti, ahampi",
  "tika-vin02t13:43_3": "sotāpanno, kimettha citta’nti uparimaggatthāya vipassanaṁ vaḍḍhetvā antovasseyeva",
  "tika-vin02t13:43_4": "chaḷabhiñño hutvā visuddhipavāraṇāya pavāresi. Ariyasaccadassanena bhagavato dhammakāyo",
  "tika-vin02t13:43_5": "diṭṭho nāma hoti. Vuttañhetaṁ ‘yo kho, vakkali, dhammaṁ passati, so maṁ passatī’ti",
  "tika-vin02t13:43_6": "(saṁ. ni. 3.87). Tasmāssa dhammakāyadassanaṁ pageva siddhaṁ, pavāretvā pana rūpakāyaṁ",
  "tika-vin02t13:43_7": "daṭṭhukāmo ahosī’’ti.",
  "tika-vin02t13:44_0": "Pāsādikantiādipadānaṁ attho aṭṭhakathāyameva vutto. Tattha visūkāyikavipphanditānanti",
  "tika-vin02t13:44_1": "paṭipakkhabhūtānaṁ diṭṭhicittavipphanditānanti attho. Pāsādikanti (udā. aṭṭha. 10)",
  "tika-vin02t13:44_2": "vā dvattiṁsamahāpurisalakkhaṇaasītianubyañjanabyāmappabhāketumālālaṅkatāya samantapāsādikāya",
  "tika-vin02t13:44_3": "attano sarīrappabhāya sampattiyā rūpakāyadassanabyāvaṭassa janassa sabbabhāgato pasādāvahaṁ.",
  "tika-vin02t13:44_4": "Pasādanīyanti dasabalacatuvesārajjachaasādhāraṇañāṇaaṭṭhārasaāveṇikabuddhadhammappabhutiaparimāṇaguṇagaṇasamannāgatāya",
  "tika-vin02t13:44_5": "dhammakāyasampattiyā parikkhakajanassa pasādanīyaṁ pasīditabbayuttaṁ pasādakaṁ vā.",
  "tika-vin02t13:44_6": "Santindriyanti cakkhādipañcindriyalolatāvigamena vūpasantapañcindriyaṁ. Santamānasanti",
  "tika-vin02t13:44_7": "chaṭṭhassa manindriyassa nibbisevanabhāvūpagamanena vūpasantamānasaṁ. Uttamadamathasamathaṁ",
  "tika-vin02t13:44_8": "anuppattanti lokuttarapaññāvimutticetovimuttisaṅkhātaṁ uttamaṁ damathaṁ samathañca",
  "tika-vin02t13:44_9": "anuppatvā adhigantvā ṭhitaṁ. Dantanti suparisuddhakāyasamācāratāya hatthapādakukkuccābhāvato",
  "tika-vin02t13:44_10": "davādiabhāvato ca kāyena dantaṁ. Guttanti suparisuddhavacīsamācāratāya niratthakavācābhāvato",
  "tika-vin02t13:44_11": "ravādiabhāvato ca vācāya guttaṁ. Yatindriyanti suparisuddhamanosamācāratāya ariyiddhiyogena",
  "tika-vin02t13:44_12": "abyāvaṭaappaṭisaṅkhupekkhābhāvato ca manindriyavasena yatindriyaṁ. Nāganti chandādivasena",
  "tika-vin02t13:44_13": "agamanato, pahīnānaṁ rāgādikilesānaṁ apunāgamanato apaccāgamanato kassacipi āgussa",
  "tika-vin02t13:44_14": "sabbathāpi akaraṇato, punabbhavassa ca agamanatoti imehi kāraṇehi nāgaṁ. Ettha ca",
  "tika-vin02t13:44_15": "‘‘pāsādika’’nti iminā rūpakāyena bhagavato pamāṇabhūtataṁ dīpeti, ‘‘pasādanīya’’nti",
  "tika-vin02t13:44_16": "iminā dhammakāyena. ‘‘Santindriya’’ntiādinā sesehi pamāṇabhūtataṁ dīpeti, tena catuppamāṇike",
  "tika-vin02t13:44_17": "lokasannivāse anavasesato sattānaṁ bhagavato pamāṇabhāvo pakāsitoti veditabbo. Ekavihāreti",
  "tika-vin02t13:44_18": "ekagandhakuṭiyaṁ. Gandhakuṭi hi idha ‘‘vihāro’’ti adhippeto. Vatthunti vasituṁ.",
  "tika-vin02t13:45_0": "258.Ajjhokāse vītināmetvāti (udā. aṭṭha. 46) ajjhokāse nisajjāya vītināmetvā. ‘‘Yasmā",
  "tika-vin02t13:45_1": "bhagavā āyasmato soṇassa samāpattisamāpajjanena paṭisanthāraṁ karonto sāvakasādhāraṇā",
  "tika-vin02t13:45_2": "sabbā samāpattiyo anulomapaṭilomaṁ samāpajjanto bahudeva rattiṁ ajjhokāse nisajjāya",
  "tika-vin02t13:45_3": "vītināmetvā pāde pakkhāletvā vihāraṁ pāvisi, tasmā āyasmāpi soṇo bhagavato adhippāyaṁ",
  "tika-vin02t13:45_4": "ñatvā tadanurūpaṁ sabbā tā samāpattiyo samāpajjanto bahudeva rattiṁ ajjhokāse nisajjāya",
  "tika-vin02t13:45_5": "vītināmetvā pāde pakkhāletvā vihāraṁ pāvisī’’ti keci vadanti. Pavisitvā ca bhagavatā",
  "tika-vin02t13:45_6": "anuññāto cīvaraṁ tirokaraṇīyaṁ katvāpi bhagavato pādapasse nisajjāya vītināmesi.",
  "tika-vin02t13:45_7": "Ajjhesīti āṇāpesi. Paṭibhātu taṁ bhikkhu dhammo bhāsitunti bhikkhu tuyhaṁ dhammo",
  "tika-vin02t13:45_8": "bhāsituṁ upaṭṭhātu ñāṇamukhaṁ āgacchatu, yathāsutaṁ yathāpariyattaṁ dhammaṁ bhaṇāhīti attho.",
  "tika-vin02t13:46_0": "Sabbāneva aṭṭhakavaggikānīti aṭṭhakavaggabhūtāni kāmasuttādīni (mahāni. 1) soḷasa",
  "tika-vin02t13:46_1": "suttāni. Sarena abhāsīti suttussāraṇasarena abhāsi, sarabhaññavasena kathesīti attho.",
  "tika-vin02t13:46_2": "Sarabhaññapariyosāneti ussāraṇāvasāne. Suggahitānīti sammā uggahitāni. Sumanasikatānīti",
  "tika-vin02t13:46_3": "suṭṭhu manasi katāni. Ekacco uggahaṇakāle sammā uggahetvāpi pacchā sajjhāyādivasena",
  "tika-vin02t13:46_4": "manasikaraṇakāle byañjanāni vā micchā ropeti, padapaccābhaṭṭhaṁ vā karoti, na evamayaṁ.",
  "tika-vin02t13:46_5": "Iminā pana sammadeva yathuggahitaṁ manasi katāni. Tena vuttaṁ ‘‘sumanasikatānīti",
  "tika-vin02t13:46_6": "suṭṭhu manasi katānī’’ti. Sūpadhāritānīti atthatopi suṭṭhu upadhāritāni. Atthe hi",
  "tika-vin02t13:46_7": "suṭṭhu upadhārite sakkā pāḷi sammā ussāretuṁ. Kalyāṇiyāpi vācāya samannāgatoti sithiladhanitādīnaṁ",
  "tika-vin02t13:46_8": "yathāvidhānaṁ vacanena parimaṇḍalapadabyañjanāya poriyā vācāya samannāgato. Vissaṭṭhāyāti",
  "tika-vin02t13:46_9": "vimuttāya. Etenassa vimuttavāditaṁ dasseti. Anelagalāyāti elaṁ vuccati doso, taṁ",
  "tika-vin02t13:46_10": "na paggharatīti anelagalā, tāya niddosāyāti attho. Atha vā anelagalāyāti anelāya",
  "tika-vin02t13:46_11": "ca agalāya ca, niddosāya agalitapadabyañjanāya aparihīnapadabyañjanāyāti attho. Tathā",
  "tika-vin02t13:46_12": "hi naṁ bhagavā ‘‘etadaggaṁ, bhikkhave, mama sāvakānaṁ bhikkhūnaṁ kalyāṇavākkaraṇānaṁ",
  "tika-vin02t13:46_13": "yadidaṁ soṇo kuṭikaṇṇo’’ti (a. ni. 1.198, 206) etadagge ṭhapesi. Atthassa viññāpaniyāti",
  "tika-vin02t13:46_14": "yathādhippetaṁ atthaṁ ñāpetuṁ samatthāya.",
  "tika-vin02t13:47_0": "Kativassoti so kira majjhimavayassa tatiye koṭṭhāse ṭhito ākappasampanno ca paresaṁ",
  "tika-vin02t13:47_1": "ciratarapabbajito viya khāyati. Taṁ sandhāya bhagavā pucchīti keci, taṁ akāraṇaṁ.",
  "tika-vin02t13:47_2": "Evaṁ santaṁ samādhisukhaṁ anubhavituṁ yutto, ettakaṁ kālaṁ kasmā pamādaṁ āpannosīti",
  "tika-vin02t13:47_3": "pana anuyuñjituṁ satthā ‘‘kativassosī’’ti taṁ pucchi. Tenevāha ‘‘kissa pana tvaṁ",
  "tika-vin02t13:47_4": "bhikkhu evaṁ ciraṁ akāsī’’ti. Tattha kissāti kiṁkāraṇā. Evaṁ ciraṁ akāsīti evaṁ cirāyi,",
  "tika-vin02t13:47_5": "kena kāraṇena evaṁ cirakālaṁ pabbajjaṁ anupagantvā agāramajjhe vasīti attho. Ciraṁ",
  "tika-vin02t13:47_6": "diṭṭho meti cirena cirakālena mayā diṭṭho. Kāmesūti vatthukāmesu kilesakāmesu ca.",
  "tika-vin02t13:47_7": "Ādīnavoti doso. Apicāti kāmesu ādīnave kenaci pakārena diṭṭhepi na tāvāhaṁ gharāvāsato",
  "tika-vin02t13:47_8": "nikkhamituṁ asakkhiṁ. Kasmā? Sambādho gharāvāso, uccāvacehi kiccakaraṇīyehi samupabyūḷho",
  "tika-vin02t13:47_9": "agāriyabhāvo. Tenevāha ‘‘bahukicco bahukaraṇīyo’’ti.",
  "tika-vin02t13:48_0": "Etamatthaṁ viditvāti kāmesu yathābhūtaṁ ādīnavadassino cittaṁ cirāyitvāpi gharāvāse",
  "tika-vin02t13:48_1": "na pakkhandati, aññadatthu padumapalāse udakabindu viya vinivattatiyevāti etamatthaṁ",
  "tika-vin02t13:48_2": "sabbākārato viditvā. Imaṁ udānanti pavattiṁ nivattiñca sammadeva jānanto pavattiyaṁ",
  "tika-vin02t13:48_3": "taṁnimitte ca na kadācipi ramatīti idamatthadīpakaṁ imaṁ udānaṁ udānesi.",
  "tika-vin02t13:49_0": "Tattha disvā ādīnavaṁ loketi sabbasmimpi saṅkhāraloke ‘‘anicco dukkho vipariṇāmadhammo’’tiādīnavaṁ",
  "tika-vin02t13:49_1": "dosaṁ paññācakkhunā passitvā. Etena vipassanācāro kathito. Ñatvā dhammaṁ nirūpadhinti",
  "tika-vin02t13:49_2": "sabbūpadhipaṭinissaggattā nirupadhiṁ nibbānadhammaṁ yathābhūtaṁ ñatvā, nissaraṇavivekāsaṅkhatāmatasabhāvato",
  "tika-vin02t13:49_3": "maggañāṇena paṭivijjhitvā. ‘‘Disvā ñatvā’’ti imesaṁ padānaṁ ‘‘ghataṁ pivitvā balaṁ",
  "tika-vin02t13:49_4": "hoti, sīhaṁ disvā bhayaṁ hoti, paññāya cassa disvā āsavā parikkhīṇā hontī’’tiādīsu",
  "tika-vin02t13:49_5": "(ma. ni. 1.271) viya hetuatthatā daṭṭhabbā. Ariyo na ramatī pāpeti kilesehi ārakattā",
  "tika-vin02t13:49_6": "ariyo sappuriso aṇumattepi pāpe na ramati. Kasmā? Pāpe na ramatī sucīti suvisuddhakāyasamācārāditāya",
  "tika-vin02t13:49_7": "suci suddhapuggalo rājahaṁso viya uccāraṭṭhāne pāpe saṁkiliṭṭhadhamme na ramati nābhinandati.",
  "tika-vin02t13:49_8": "‘‘Pāpo na ramatī suci’’ntipi pāṭho, tassattho – pāpo puggalo suciṁ anavajjaṁ vodānadhammaṁ",
  "tika-vin02t13:49_9": "na ramati, aññadatthu gāmasūkarādayo viya uccāraṭṭhānaṁ asuciṁ saṁkilesadhammaṁyeva",
  "tika-vin02t13:49_10": "ramatīti paṭipakkhato desanaṁ parivatteti.",
  "tika-vin02t13:50": "Soṇakuṭikaṇṇavatthukathāvaṇṇanā niṭṭhitā.",
  "tika-vin02t13:51": "259.Kāḷasīhoti kāḷamukhavānarajāti. Sesamettha pāḷito aṭṭhakathāto ca suviññeyyamevāti.",
  "tika-vin02t13:52": "Cammakkhandhakavaṇṇanā niṭṭhitā."
}