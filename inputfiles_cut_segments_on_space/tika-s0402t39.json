{
  "tika-s0402t39:0": "(6) 1. Puññābhisandavaggo",
  "tika-s0402t39:1": "1. Paṭhamapuññābhisandasuttavaṇṇanā",
  "tika-s0402t39:2_0": "51. Dutiyassa paṭhame puññābhisandāti vā puññanadiyo. Avicchedena niccaṁ pavattiyamānāni",
  "tika-s0402t39:2_1": "hi puññāni abhisandanaṭṭhena ‘‘puññābhisandā’’ti vuttā. Aparimitanti āḷhakagaṇanāya",
  "tika-s0402t39:2_2": "aparimitaṁ, yojanavasena panassa parimāṇaṁ atthi. Tathā hi heṭṭhā mahāpathaviyā upari",
  "tika-s0402t39:2_3": "ākāsena parato cakkavāḷapabbatena majjhe tattha tattha ṭhitehi dīpapabbatapariyantehi",
  "tika-s0402t39:2_4": "paricchinnattā yojanato sakkā pamāṇaṁ kātuṁ. Bheravārammaṇehīti saviññāṇakāviññāṇakehi",
  "tika-s0402t39:2_5": "bheravārammaṇehi. Tathā hi taṁ mahāsarīramacchakumbhīlayakkharakkhasamahānāgadānavādīnaṁ",
  "tika-s0402t39:2_6": "saviññāṇakānaṁ vaḷavāmukhapātālādīnaṁ aviññāṇakānañca bheravārammaṇānaṁ vasena ‘‘bahubherava’’nti",
  "tika-s0402t39:2_7": "vuccati. Sesamettha uttānameva.",
  "tika-s0402t39:3": "Paṭhamapuññābhisandasuttavaṇṇanā niṭṭhitā.",
  "tika-s0402t39:4": "2. Dutiyapuññābhisandasuttavaṇṇanā",
  "tika-s0402t39:5": "52. Dutiye sotāpannassa saddhā adhippetāti sotāpannassa maggenāgatā saddhā adhippetā.",
  "tika-s0402t39:6": "Dutiyapuññābhisandasuttavaṇṇanā niṭṭhitā.",
  "tika-s0402t39:7": "3-4. Paṭhamasaṁvāsasuttādivaṇṇanā",
  "tika-s0402t39:8_0": "53-54. Tatiye yathākammaṁ tā tā gatiyo aranti upagacchantīti ariyā, sattā. Ime pana",
  "tika-s0402t39:8_1": "kucchitā ariyāti kadariyā. Thaddhamaccharino, thaddhena maccharena samannāgatāti",
  "tika-s0402t39:8_2": "attho. Thaddhamacchariyasadisañhi kucchitaṁ sabbadā nihīnaṁ natthi sabbaguṇānaṁ ādibhūtassa",
  "tika-s0402t39:8_3": "bhogasampattiādisabbasampattīnaṁ mūlabhūtassa dānassa nisedhanato. Tenāha ‘‘kadariyāti",
  "tika-s0402t39:8_4": "thaddhamaccharino’’ti. Ekacco hi attano vasanaṭṭhāne bhikkhū hatthaṁ pasāretvāpi",
  "tika-s0402t39:8_5": "na vandati. Aññattha gato vihāraṁ pavisitvā sakkaccaṁ vanditvā madhurappaṭisanthāraṁ",
  "tika-s0402t39:8_6": "karoti ‘‘kiṁ, bhante, amhākaṁ vasanaṭṭhānaṁ nāgacchatha, sampanno padeso, paṭibalāhaṁ",
  "tika-s0402t39:8_7": "ayyānaṁ yāgubhattādīhi upaṭṭhānaṁ kātu’’nti. Bhikkhu ‘‘saddho ayaṁ upāsako’’ti yāgubhattādīhi saṅgaṇhāti.",
  "tika-s0402t39:9_0": "Atheko thero tassa gāmaṁ gantvā piṇḍāya carati. So taṁ disvā aññena vā gacchati,",
  "tika-s0402t39:9_1": "gharaṁ vā pavisati. Sacepi sammukhībhāvaṁ āgacchati, hatthena vanditvā ‘‘ayyassa",
  "tika-s0402t39:9_2": "bhikkhaṁ detha, ahaṁ ekena kammena gacchāmī’’ti pakkamati. Thero sakalagāmaṁ caritvā",
  "tika-s0402t39:9_3": "tucchapattova nikkhamati. Idaṁ tāva mudumacchariyaṁ nāma. Yena adāyakopi dāyako viya",
  "tika-s0402t39:9_4": "paññāyati. Idha pana thaddhamacchariyaṁ adhippetaṁ. Yena samannāgato bhikkhūsu piṇḍāya",
  "tika-s0402t39:9_5": "paviṭṭhesu ‘‘therā ṭhitā’’ti vutte ‘‘kiṁ mayhaṁ pādā rujjantī’’tiādīni vatvā silāthambho",
  "tika-s0402t39:9_6": "viya khāṇuko viya ca thaddho hutvā tiṭṭhati, sāmīcimpi na karoti, kuto dānaṁ. Ayamidha",
  "tika-s0402t39:9_7": "adhippeto. Tena vuttaṁ ‘‘thaddhamaccharinoti thaddhena maccharena samannāgatāti attho’’ti.",
  "tika-s0402t39:9_8": "Maccharaṁ maccheraṁ macchariyanti atthato ekaṁ.",
  "tika-s0402t39:10_0": "Paribhāsakāti bhikkhū gharadvāre ṭhite disvā ‘‘kiṁ tumhe kasitvā āgatā vapitvā lāyitvā,",
  "tika-s0402t39:10_1": "mayaṁ attanopi na labhāma, kuto tumhākaṁ, sīghaṁ nikkhamathā’’tiādīhi santajjakā.",
  "tika-s0402t39:10_2": "Yācakānaṁ vacanassa atthaṁ jānantīti ettha kiñcāpi bhikkhū gharadvāre ṭhitā tuṇhī",
  "tika-s0402t39:10_3": "honti, atthato pana ‘‘bhikkhaṁ dethā’’ti vadanti nāma ariyāya yācanāya. Vuttañhetaṁ",
  "tika-s0402t39:10_4": "‘‘uddissa ariyā tiṭṭhanti, esā ariyāna yācanā’’ti (mi. pa. 4.5.9). Tatra ye ‘‘mayaṁ",
  "tika-s0402t39:10_5": "pacāma, ime na pacanti, pacamāne patvā alabhantā kuhiṁ labhissatī’’ti deyyadhammaṁ",
  "tika-s0402t39:10_6": "saṁvibhajanti, te vadaññū yācakānaṁ vacanassa atthaṁ jānanti nāma ñatvā kattabbakaraṇato.",
  "tika-s0402t39:10_7": "Catutthaṁ uttānameva.",
  "tika-s0402t39:11": "Paṭhamasaṁvāsasuttādivaṇṇanā niṭṭhitā.",
  "tika-s0402t39:12": "5-6. Samajīvīsuttādivaṇṇanā",
  "tika-s0402t39:13_0": "55-56. Pañcame anuggaṇhanatthanti nakulamātā nakulapitāti imesaṁ dvinnaṁ saṅgahatthāya.",
  "tika-s0402t39:13_1": "Nakulassa dārakassa pitā nakulapitā. Nakulamātāti etthāpi eseva nayo. Sesamettha",
  "tika-s0402t39:13_2": "uttānameva. Chaṭṭhe natthi vattabbaṁ.",
  "tika-s0402t39:14": "Samajīvīsuttādivaṇṇanā niṭṭhitā.",
  "tika-s0402t39:15": "7-10. Suppavāsāsuttādivaṇṇanā",
  "tika-s0402t39:16_0": "57-60. Sattame āyubhāgapaṭilābhinī hotīti āyukoṭṭhāsassa paṭilābhinī hoti. Tividhalokanti",
  "tika-s0402t39:16_1": "sattasaṅkhārabhājanasaṅkhātaṁ tividhaṁ lokaṁ. Viditaṁ katvāti vibhūtaṁ katvā. Lokavidūnanti",
  "tika-s0402t39:16_2": "karaṇatthe sāmivacananti āha ‘‘buddhehi pasatthā’’ti. Aṭṭhamanavamadasamāni uttānatthāneva.",
  "tika-s0402t39:17": "Suppavāsāsuttādivaṇṇanā niṭṭhitā.",
  "tika-s0402t39:18": "Puññābhisandavaggavaṇṇanā niṭṭhitā."
}