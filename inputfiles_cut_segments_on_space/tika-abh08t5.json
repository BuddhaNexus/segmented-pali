{
  "tika-abh08t5:0": "6. Chaṭṭho paricchedo",
  "tika-abh08t5:1": "Ārammaṇavibhāgavaṇṇanā",
  "tika-abh08t5:2": "291.",
  "tika-abh08t5:3": "Etesaṁ pana cittānaṁ, ārammaṇamito paraṁ;",
  "tika-abh08t5:4": "Dassayissāmahaṁ tena, vinā natthi hi sambhavo.",
  "tika-abh08t5:5_0": "Ito paraṁ ito paricchedato paraṁ ahaṁ etesaṁ pana cittānaṁ ārammaṇaṁ dassayissāmi.",
  "tika-abh08t5:5_1": "Hi kasmā? Tena vinā taṁ ārammaṇaṁ vajjetvā cittānaṁ sambhavo natthi yasmā kāraṇā,",
  "tika-abh08t5:5_2": "tasmā kāraṇā dassayissāmi.",
  "tika-abh08t5:6": "292.",
  "tika-abh08t5:7": "Rūpaṁsaddaṁ gandhaṁ rasaṁ, phoṭṭhabbaṁ dhammameva ca;",
  "tika-abh08t5:8": "Chadhā ārammaṇaṁ āhu, chaḷārammaṇakovidā.",
  "tika-abh08t5:9": "Chaḷārammaṇesu chekā paṇḍitā ārammaṇaṁ chadhā chappakāraṁ āhu kathesuṁ.",
  "tika-abh08t5:10_0": "293.Tattha bhūte upādāya. Tattha tesu ārammaṇesu bhūte upādāya bhūte paṭicca vaṇṇo",
  "tika-abh08t5:10_1": "catusamuṭṭhito kammacittautuāhārasaṅkhātehi catūhi paccayehi samuṭṭhito nibbatto",
  "tika-abh08t5:10_2": "nidassanena saha pavatto paṭighena saha pavatto rūpārammaṇasaññito.",
  "tika-abh08t5:11_0": "294.Duvidhopi samuddiṭṭho, saddo cittotusambhavo saddo duvidhopi muninā samuddiṭṭho",
  "tika-abh08t5:11_1": "cittotusambhavo, saviññāṇakasaddova cittasamuṭṭhito hoti. Kathaṁ? Vacībhedakacittena",
  "tika-abh08t5:11_2": "bhūtāya jātāya bhūmiyā pathavīdhātuyā vikāratā pathavīlakkhaṇabhāvato atithaddhalakkhaṇatā",
  "tika-abh08t5:11_3": "vikāratā nāma. Sā vacīviññatti viññāyatīti viññattiyā upādiṇṇaghaṭṭanassa kammajapathavīdhātuyā",
  "tika-abh08t5:11_4": "ghaṭṭanassa kāraṇaṁ cittajapathavīdhātuyā kammajapathavīdhātuyā ghaṭṭanañca saddo",
  "tika-abh08t5:11_5": "ca apubbaṁ acarimaṁ hoti.",
  "tika-abh08t5:12": "295.Aviññāṇakasaddo yo so aviññāṇakasaddo utusamuṭṭhito hoti. Ayaṁ duvidhopi saddo saddārammaṇataṁ gato saddārammaṇabhāvaṁ patto.",
  "tika-abh08t5:13_0": "296.Dharīyatīti gacchanto gacchanto janehi dharīyateti gandho. Gamu sappa gatimhi,",
  "tika-abh08t5:13_1": "dhara dhāraṇe. Sūcanato attano sādhāraṇassa pupphādino vatthussa pakāsanatopi vā",
  "tika-abh08t5:13_2": "gandho nāma. Gandha sūcane. Ayaṁ gandho catūhi samuṭṭhānaṁ etassāti catusamuṭṭhāno.",
  "tika-abh08t5:13_3": "Gandhārammaṇasammato.",
  "tika-abh08t5:14_0": "297.Rasamānārasantīti, rasoti parikittito janā rasamānā yaṁ dhammajātaṁ rasanti anubhavanti,",
  "tika-abh08t5:14_1": "iti yasmā kāraṇā, tasmā kāraṇā raso iti raso nāma paṇḍitehi parikittito, so raso",
  "tika-abh08t5:14_2": "catusambhūto rasārammaṇanāmako.",
  "tika-abh08t5:15": "298.Phusīyatīti phoṭṭhabbaṁ yaṁ dhammajātaṁ janehi phusīyatīti tasmā phoṭṭhabbaṁ, pathavītejavāyavo. Taṁ phoṭṭhabbaṁ catusambhūtaṁ phoṭṭhabbārammaṇaṁ mataṁ.",
  "tika-abh08t5:16_0": "299.Sabbaṁ nāmañca rūpañca, hitvā rūpādipañcakaṁ rūpādipañcakaṁ hitvā sabbaṁ nāmañca",
  "tika-abh08t5:16_1": "cittacetasikanibbānanāmañca rūpañca pañcapasādasukhumarūpañca lakkhaṇāni ca aniccadukkhaanattalakkhaṇāni",
  "tika-abh08t5:16_2": "ca paññatti ca dhammārammaṇasaññitaṁ.",
  "tika-abh08t5:17_0": "300.Chārammaṇānilabbhanti, kāmāvacarabhūmiyaṁ kāmāvacarabhūmiyaṁ chārammaṇāni labbhanti.",
  "tika-abh08t5:17_1": "Tīṇi rūpāvacare rūpasaddadhammārammaṇavasena labbhanti. Arūpe pana ekekaṁ dhammārammaṇaṁ labbhati.",
  "tika-abh08t5:18_0": "301-3.Khaṇavatthuparittattā, āpāthaṁ na vajanti ye ye rūpādayo pañca visayā khaṇavatthuparittattā",
  "tika-abh08t5:18_1": "pañcārammaṇānaṁ khaṇassa parittattā mandattā tesaṁ appāyukattā vatthuparittattā pañcārammaṇānaṁ",
  "tika-abh08t5:18_2": "atikhuddakavatthukattā āpāthaṁ pañcadvāresu pākaṭabhāvaṁ na vajanti, pañcapasādesu",
  "tika-abh08t5:18_3": "ghaṭṭanakiccaṁ na sādhenti, te rūpādayo pañca visayā dhammārammaṇaṁ honti. Iti yesaṁ",
  "tika-abh08t5:18_4": "ekaccānaṁ ācariyānaṁ mataṁ hoti. Kirāti anussavanatthe nipāto. Te paṭikkhipitabbāva",
  "tika-abh08t5:18_5": "te evaṁ vādino ekacce ācariyā paṭikkhipitabbā, mayā paṭisedhitabbā. Kasmā? Cakkhuviññāṇaṁ",
  "tika-abh08t5:18_6": "sotaviññāṇassa gocarabhūtaṁ saddaṁ na paṭianubhoti, sotaviññāṇaṁ cakkhuviññāṇassa",
  "tika-abh08t5:18_7": "gocarabhūtaṁ rūpaṁ na paṭianubhoti. Iti aññamaññassa gocaraṁ neva paccanubhontānaṁ",
  "tika-abh08t5:18_8": "tesaṁ pañcannaṁ cakkhuviññāṇādīnaṁ viññāṇānaṁ tañca gocaraṁ manodhātumanoviññāṇadhātusaṅkhātaṁ",
  "tika-abh08t5:18_9": "javanaṁ pana paccanubhoti. Iti vacanassa bhagavatā vuttattā paṭikkhipitabbā. Rūpādayo",
  "tika-abh08t5:18_10": "pana visayā rūpādipañcārammaṇāni eva honti.",
  "tika-abh08t5:19_0": "304-6.Dibbacakkhādiñāṇānaṁ, rūpādīneva gocarā tāni rūpādīni eva gocarā dibbacakkhādiñāṇānaṁ",
  "tika-abh08t5:19_1": "anāpāthagatānaṁ eva pākaṭabhāvaṁ appattāneva. Itipi vacanaṁ vuttaṁ na yujjati. Yaṁ",
  "tika-abh08t5:19_2": "dhammajātaṁ rūpārammaṇaṁ bhavantaṁ, taṁ dhammajātaṁ kathaṁ kena pakārena dhammārammaṇaṁ",
  "tika-abh08t5:19_3": "bhaveyya? Evaṁ sati rūpārammaṇassa dhammārammaṇatte sati etesaṁ rūpārammaṇadhammārammaṇānaṁ",
  "tika-abh08t5:19_4": "niyamopi kathaṁ bhave kena pakārena bhaveyya? Sabbaṁ ārammaṇaṁ etaṁ etaṁ sabbaṁ ārammaṇaṁ",
  "tika-abh08t5:19_5": "chabbidhaṁ chappakāraṁ bhagavatā samudīritaṁ. Taṁ parittattikādīnaṁ vasena bahuppakārehi mataṁ.",
  "tika-abh08t5:20_0": "307.Sabbo kāmavipāko ca sabbo tevīsatikāmavipāko ca kriyāhetudvayampi ca manodhātuhasituppādavasena",
  "tika-abh08t5:20_1": "kiriyāhetudvayampi cāti pañcavīsati cittuppādā ekantaparittārammaṇā ekantakāmāvacarārammaṇā siyuṁ bhaveyyuṁ.",
  "tika-abh08t5:21_0": "308-10.Iṭṭhādibhedā pañceva, rūpasaddādayo pana dvipañcannaṁ viññāṇānaṁ paṭipāṭiyā",
  "tika-abh08t5:21_1": "anukkamena gocarā honti. Rūpādipañcakaṁ sabbaṁ, manodhātuttayassa tu manodhātuttayassa",
  "tika-abh08t5:21_2": "pana sabbaṁ rūpādipañcakaṁ ārammaṇaṁ hoti, etesaṁ terasannaṁ pana cittānaṁ rūpakkhandhova",
  "tika-abh08t5:21_3": "gocaro ārammaṇaṁ hoti. Nārūpaṁ nāmaṁ ārammaṇaṁ na karonti. Na ca paññattiṁ paññattiṁ",
  "tika-abh08t5:21_4": "ārammaṇaṁ na karonti. Nātītaṁ atītaṁ ārammaṇaṁ na karonti. Na canāgataṁ anāgataṁ",
  "tika-abh08t5:21_5": "ārammaṇaṁ na karonti eva. Hi saccaṁ vattamāno gocaro etesaṁ dvipañcaviññāṇānaṁ, manodhātuttayassa",
  "tika-abh08t5:21_6": "cāti terasannaṁ cittānaṁ taṁ ārammaṇaṁ vattamānaṁ eva paccuppannaṁ eva.",
  "tika-abh08t5:22_0": "311.Terasetāni cittāni, jāyante kāmadhātuyaṁ etāni terasa cittāni kāmadhātuyaṁ jāyanti,",
  "tika-abh08t5:22_1": "rūpāvacare puññajāni cakkhusotaviññāṇasampaṭicchanāni, kiriyāmanodhātu cāti cattāri",
  "tika-abh08t5:22_2": "cittāni jāyanti. Arūpisu arūpabhūmīsu neva kiñcipi ekampi cittaṁ neva jāyati.",
  "tika-abh08t5:23_0": "312-3.Mahāpākānamaṭṭhannaṁ aṭṭhannaṁ mahāvipākānaṁ pavattiyaṁ chasu dvāresu tadārammaṇakiccānaṁ",
  "tika-abh08t5:23_1": "rūpādichaparittāni gocarā. Santīraṇattayassapi pavattiyaṁ pañcadvāre santīraṇattayakiccassa,",
  "tika-abh08t5:23_2": "chadvāresu tadālambaṇakiccassa ca rūpādichaparittāni gocarā. Rūpādayo parittā cha,",
  "tika-abh08t5:23_3": "hasituppādagocarā hasituppādassa rūpādayo cha parittā gocarā honti. Pañcadvāre paṭuppannā",
  "tika-abh08t5:23_4": "pañcasu dvāresu ye gocarā paccuppannā, manodvāre tikālikā ye gocarā tikālikā tīsu kālesu niyuttā.",
  "tika-abh08t5:24_0": "314-5.Dutiyāruppacittañca, catutthāruppamānasaṁ kusalavipākakiriyāvasena chabbidhaṁ",
  "tika-abh08t5:24_1": "cittaṁ mahaggatagocaraṁ niyataṁ niyatārammaṇaṁ hoti, taṁ chabbidhaṁ cittaṁ mahaggatagocaraṁ",
  "tika-abh08t5:24_2": "pubbe attanā adhigataākāsānañcāyatanaākiñcaññāyatanakusalārammaṇaṁ, tesu dve dutiyacatutthāruppapākā",
  "tika-abh08t5:24_3": "“yassa yassa kusalajhānassa yaṁ yaṁ ārammaṇaṁ gahetvā brahmaloke paṭisandhi hotī”ti",
  "tika-abh08t5:24_4": "vacanato sakasakakusalassa ārammaṇaṁ eva tesaṁ vipākānaṁ ārammaṇaṁ hoti. Nibbānārammaṇattā",
  "tika-abh08t5:24_5": "hi, ekantena anaññato aṭṭhānāsavacittānaṁ appamāṇova nibbānaṁ eva gocaraṁ ārammaṇaṁ",
  "tika-abh08t5:24_6": "hoti. Hi kasmā kāraṇā? Nibbānārammaṇattā, na aññato ārammaṇato.",
  "tika-abh08t5:25_0": "316-320.Cattāro ñāṇahīnā ca, kāmāvacarapuññato kāmāvacarakusalavasena cattāro ñāṇahīnā",
  "tika-abh08t5:25_1": "ca kriyato kiriyavasena cattāro ñāṇahīnā ca dvādasākusalāni ca te parittārammaṇā",
  "tika-abh08t5:25_2": "ceva mahaggatagocarā ca, te na vattabbā ca honti. Kasmā? Paññattārammaṇattā. Cattāro",
  "tika-abh08t5:25_3": "ñāṇasaṁyuttā, puññato kusalavasena cattāro ñāṇasampayuttā, kriyato kiriyavasena cattāro",
  "tika-abh08t5:25_4": "ñāṇasampayuttā ca tathā abhiññādvayañca kiriyāvoṭṭhabbanampi ca ekādasannaṁ etesaṁ",
  "tika-abh08t5:25_5": "cittānaṁ gocaro parittamahaggataappamāṇavasena tividho hoti. Ime ekādasa na vattabbāpi",
  "tika-abh08t5:25_6": "honti. Kasmā? Paññattārammaṇattā. Yāni vuttāvasesāni vuttato cittato sesāni yāni",
  "tika-abh08t5:25_7": "cittāni, tāni na vattabbārammaṇānīti vibhāvinā viññeyyāni.",
  "tika-abh08t5:26": "Parittārammaṇattikaṁ samattaṁ.",
  "tika-abh08t5:27": "321.",
  "tika-abh08t5:28": "Dutiyāruppacittañca, catutthāruppamānasaṁ;",
  "tika-abh08t5:29": "Chabbidhaṁ pana ekantaatītārammaṇaṁ siyā.",
  "tika-abh08t5:30_0": "322-6.Viññāṇānaṁ dvipañcannaṁ dvinnaṁ pañcaviññāṇānaṁ, manodhātuttayassa ca terasannaṁ",
  "tika-abh08t5:30_1": "cittānaṁ gocarā rūpādayo pañca dhammā paccuppannāva, aṭṭha kāmamahāvipākā tadārammaṇakiccavasena",
  "tika-abh08t5:30_2": "atītānāgatapaccuppannagocarā, cutikiccavasena atītārammaṇā, paṭisandhibhavaṅgakiccavasena",
  "tika-abh08t5:30_3": "paccuppannātītārammaṇā. Somanassasantīraṇaṁ santīraṇakiccavasena paccuppannārammaṇaṁ.",
  "tika-abh08t5:30_4": "Tadārammaṇakiccavasena paccuppannānāgatātītārammaṇaṁ. Sesasantīraṇadvayaṁ santīraṇakiccavasena",
  "tika-abh08t5:30_5": "paccuppannārammaṇaṁ, tadārammaṇakiccavasena paccuppannānāgatātītārammaṇaṁ, cutikiccavasena",
  "tika-abh08t5:30_6": "atītārammaṇaṁ, paṭisandhibhavaṅgakiccavasena paccuppannātītārammaṇaṁ. Hasituppādacittaṁ",
  "tika-abh08t5:30_7": "javanakiccavasena paccuppannātītānāgatagocaraṁ. Iti ete dvādasa mānasā pana siyātītārammaṇā",
  "tika-abh08t5:30_8": "atītārammaṇā siyuṁ. Paccuppannānāgatagocarā paccuppannārammaṇā anāgatārammaṇā siyuṁ.",
  "tika-abh08t5:30_9": "Kāme vīsati kusalākusalā kriyato kiriyavasena kāme nava mānasā, voṭṭhabbaṁ voṭṭhabbanakiccavasena",
  "tika-abh08t5:30_10": "paccuppannārammaṇaṁ, āvajjanakiccavasena tikālārammaṇaṁ. Mahākiriyamānasā javanakiccavasena",
  "tika-abh08t5:30_11": "tikālārammaṇā, sante paññattikāle navattabbārammaṇā. Dve abhiññāmānasāpi abhiññākiccavasena",
  "tika-abh08t5:30_12": "atītādigocarā siyuṁ. Ime mānasā paññattikālepi sante navattabbā bhavanti. Rūpārūpabhavesu",
  "tika-abh08t5:30_13": "mayā vuttato sesāni sabbāni cittāni atītārammaṇādinā atītārammaṇādivasena paṇḍitena",
  "tika-abh08t5:30_14": "na vattabbāni na kathitabbāni honti eva, paññattārammaṇāni eva hontīti attho.",
  "tika-abh08t5:31_0": "327.Kāmatoca kriyā pañca kāmāvacaravasena pañca kiriyā, rūpato rūpāvacaravasena pañcamī",
  "tika-abh08t5:31_1": "kriyā abhiññācittaṁ, etesaṁ channaṁ cittānaṁ natthi kiñci ekampi agocaraṁ anārammaṇaṁ,",
  "tika-abh08t5:31_2": "sabbārammaṇanti attho. “Pañcamī kriyā”ti vacanaṁ abhiññācittavasena vuttaṁ. Suddhajhānassa",
  "tika-abh08t5:31_3": "pañcamarūpakiriyassa paññattārammaṇaṁ evāti veditabbaṁ.",
  "tika-abh08t5:32": "328. Nibbānañca catubbidhaṁ phalaṁ, maggaṁ rūpañca arūpaṁ cittacetasikasaṅkhātaṁ nāmañca gocaraṁ kātuṁ yāni cittāni sakkonti, tāni cittāni me vada, ācariya, tāni mayhaṁ kathehi.",
  "tika-abh08t5:33_0": "329-30.Cattāro ñāṇasaṁyuttā, puññato puññavasena cattāro ñāṇasampayuttā, kriyato",
  "tika-abh08t5:33_1": "tathā kiriyavasena cattāro ñāṇasampayuttā, dve abhiññāmānasā, kiriyāvoṭṭhabbanampi",
  "tika-abh08t5:33_2": "cāti ekādasa cittāni nibbānañca phalañca maggañca rūpañca arūpaṁ nāmañca gocaraṁ kātuṁ sakkonti.",
  "tika-abh08t5:34_0": "331-4.Cittesu pana sabbesu yāni cittāni arahattaphalaṁ arahattamaggaṁ gocaraṁ kātuṁ",
  "tika-abh08t5:34_1": "sakkonti, tāni kati cittāni me vada tāni mayhaṁ tvaṁ kathehi. Sabbesu pana cittesu,",
  "tika-abh08t5:34_2": "cha ca cittāni me suṇa, bho bhaddamukha, tvaṁ mayhaṁ vacanaṁ suṇohi, sabbesu pana",
  "tika-abh08t5:34_3": "cittesu cha cittāni arahattaphalaṁ arahattamaggaṁ gocaraṁ kātuṁ sakkonti. Cattāro",
  "tika-abh08t5:34_4": "ñāṇasaṁyuttā, kiriyā ca voṭṭhabbanampi ca kiriyābhiññāmano cāti cha ca cittāni gocaraṁ",
  "tika-abh08t5:34_5": "kātuṁ sakkonti. Puññato puññavasena cattāro ñāṇasampayuttā, puññato puññavasena abhiññācittañca",
  "tika-abh08t5:34_6": "arahattaphalaṁ maggaṁ gocaraṁ kātuṁ na sakkonti.",
  "tika-abh08t5:35_0": "335-8.Arahato khīṇāsavassa maggacittaṁ phalamānasaṁ vā puthujjanā vā sekkhā vā vijānituṁ",
  "tika-abh08t5:35_1": "na sakkonti. Kasmā kāraṇā? Puthujjano sotāpannassa mānasaṁ na jānāti, sotāpanno sakadāgāmissa",
  "tika-abh08t5:35_2": "mānasaṁ na jānāti, sakadāgāmī anāgāmissa mānasaṁ na jānāti, anāgāmī arahantassa mānasaṁ",
  "tika-abh08t5:35_3": "na jānāti. Heṭṭhimo heṭṭhimo puggalo uparūpari ṭhitassa puggalassa mānasaṁ neva jānāti,",
  "tika-abh08t5:35_4": "uparūpari ṭhito puggalopi heṭṭhimassa heṭṭhimassa puggalassa mānasaṁ jānāti.",
  "tika-abh08t5:36_0": "339-342.Yodhammo yassa dhammassa ārammaṇaṁ hoti, taṁ ārammaṇaṁ ekaṁ ekaṁ uddharitvā",
  "tika-abh08t5:36_1": "ito paraṁ pavakkhāmi. Kusalārammaṇaṁ kāme kāme aṭṭhavidhaṁ kusalaṁ aṭṭhavidhassa",
  "tika-abh08t5:36_2": "kāmāvacarakusalassa ārammaṇaṁ hoti. Kathaṁ ? Pubbeva kataṁ aṭṭhavidhaṁ mahākusalaṁ",
  "tika-abh08t5:36_3": "pacchā somanassasahagatañāṇasampayuttacittadvayena vā somanassasahagatañāṇavippayuttacittadvayena",
  "tika-abh08t5:36_4": "vā upekkhāsahagatañāṇasampayuttadvayena vā upekkhāsahagatañāṇavippayuttadvayena vā",
  "tika-abh08t5:36_5": "anussaraṇakaālādīsu tassa aṭṭhavidhassa kusalassa javanakiccavasena ārammaṇaṁ hoti,",
  "tika-abh08t5:36_6": "vippaṭisārakālādīsu dvādasavidhassa akusalassa ārammaṇaṁ hoti, kusalassa abhiññāmānasassa",
  "tika-abh08t5:36_7": "ca kiriyassa abhiññāmānasassa ca ārammaṇaṁ hoti, ekādasavidhassa kāmāvacaravipākassa",
  "tika-abh08t5:36_8": "tadārammaṇavasena ārammaṇaṁ hoti. Tathā kāmakriyassāti javanakiccavasena hasanassa",
  "tika-abh08t5:36_9": "āvajjanakiccavasena voṭṭhabbanassa javanakiccavasena mahākiriyassa ārammaṇaṁ hoti,",
  "tika-abh08t5:36_10": "etesaṁ channaṁ rāsīnaṁ ārammaṇaṁ siyā bhaveyya. Rūpāvacarapuññāni pañca tato charāsito",
  "tika-abh08t5:36_11": "kāmavipākaṁ vajjetvā pañcannaṁ rāsīnaṁ ārammaṇāni honti. Tadā lobhamūlamohamūlavasena",
  "tika-abh08t5:36_12": "attanā paṭiladdhajhānānaṁ anussaraṇakāle tassa dasavidhassa akusalassa ārammaṇaṁ",
  "tika-abh08t5:36_13": "hoti, tihetukapaṭisandhino sattassa jhānato parihīnassa jhānaṁ paccavekkhato jhānārammaṇaṁ",
  "tika-abh08t5:36_14": "domanassayuttaṁ hoti, tadā tassa paṭighadvayassa ārammaṇaṁ hoti. Kāmakriyassāti ekantaparittārammaṇāni",
  "tika-abh08t5:36_15": "kiriyāmanodhātuhasanāni vajjetvā āvajjanakiccavasena voṭṭhabbanassa, javanakiccavasena",
  "tika-abh08t5:36_16": "mahākiriyassa ca ārammaṇaṁ hoti.",
  "tika-abh08t5:37_0": "343.Āruppakusalañcāpi, tebhūmakusalassa ca mahākusalassa ca abhiññākiccavasena pañcamarūpakusalassa",
  "tika-abh08t5:37_1": "ca dutiyacatutthaarūpakusalassa ca tebhūmakakriyassāpi voṭṭhabbanassa mahākiriyassa",
  "tika-abh08t5:37_2": "ca abhiññākiccavasena pañcamarūpakiriyassa ca dutiyacatutthāruppakiriyassa ca ārammaṇaṁ",
  "tika-abh08t5:37_3": "hoti, dutiyāruppakiriyassa ca paṭhamāruppakiriyāya ārammaṇena bhavitabbaṁ, catutthāruppakiriyassa",
  "tika-abh08t5:37_4": "ca tatiyāruppakiriyāya ārammaṇena bhavitabbaṁ, evañca sati kathaṁ paṭhamāruppakusalaṁ",
  "tika-abh08t5:37_5": "dutiyāruppakiriyassa ārammaṇaṁ hoti, tatiyāruppakusalañca catutthāruppakiriyassa",
  "tika-abh08t5:37_6": "ārammaṇaṁ hotīti ce vattabbaṁ, yadā puthujjanayogī vā sekkho vā yogī rūpasamāpattiṁ",
  "tika-abh08t5:37_7": "samāpajjitvā tato vuṭṭhahitvā ākāsānañcāyatanasaṅkhātaṁ paṭhamāruppasamāpattiṁ samāpajjitvā",
  "tika-abh08t5:37_8": "vītarāgo hutvā attanā adhigatā samāpattiyo gahetvā puthujjanasekkhakāle attanā anadhigataṁ",
  "tika-abh08t5:37_9": "dutiyaṁ arūpasamāpattiṁ samāpajji, tadā khīṇāsavakāle samāpajjitaṁ dutiyaṁ arūpakiriyaṁ",
  "tika-abh08t5:37_10": "paṭhamāruppakusalaṁ ārammaṇaṁ karoti, evaṁ paṭhamāruppakusalaṁ dutiyāruppakiriyassa ārammaṇaṁ hoti.",
  "tika-abh08t5:38_0": "Yadā yogī rūpasamāpattiyo samāpajjitvā tato vuṭṭhahitvā paṭhamāruppakusalaṁ dutiyāruppakusalaṁ",
  "tika-abh08t5:38_1": "tatiyāruppakusalañca samāpajjitvā khīṇāsavo hutvā attanā adhigatā samāpattiyo gahetvā",
  "tika-abh08t5:38_2": "attanā anadhigataṁ catutthaṁ arūpasamāpattiṁ samāpajji, tadā catutthāruppakiriyā",
  "tika-abh08t5:38_3": "tatiyāruppakusalaṁ ārammaṇaṁ karoti, evaṁ catutthāruppakiriyassa tatiyāruppakusalaṁ",
  "tika-abh08t5:38_4": "ārammaṇaṁ hoti, pacchā khīṇāsavakāle samāpajjitā rūpārūpasamāpattiyo honti. Yathā",
  "tika-abh08t5:38_5": "hoti, tathā eva akusalassapi ārammaṇaṁ hoti.",
  "tika-abh08t5:39_0": "344-7.Arūpāvacarapākānanti jātiniddhāraṇaṁ, catutthadutiyānaṁ arūpapākānampi ārammaṇaṁ",
  "tika-abh08t5:39_1": "hoti, “catutthadutiyāna”nti vattabbe tiyānaṁ-saddassa lopaṁ katvā “catutthadū”ti",
  "tika-abh08t5:39_2": "vuttaṁ, tadā dvinnaṁ arūpapākānaṁ paṭhamāruppatatiyāruppajavanāni ārammaṇāni honti,",
  "tika-abh08t5:39_3": "“yassa kusalassa jhānassa yaṁ ārammaṇaṁ gahetvā brahmaloke paṭisandhi hotī”ti vacanato",
  "tika-abh08t5:39_4": "sakasakakusalānaṁ ārammaṇabhūtāni ākāsānañcāyatanaākiñcaññāyatanāni tesaṁ dutiyacatutthāruppapākānaṁ",
  "tika-abh08t5:39_5": "ārammaṇāni honti, evaṁ arūpakusalaṁ imesaṁ aṭṭharāsīnaṁ ārammaṇapaccayo hoti. Apariyāpannapuññampi",
  "tika-abh08t5:39_6": "catubbidhalokuttarakusalampi kāmāvacarato kāmāvacaravasena kusalassa ñāṇasampayuttamahākusalassa",
  "tika-abh08t5:39_7": "ca kriyassa voṭṭhabbanassa, ñāṇasampayuttato kiriyassa ca rūpato rūpāvacaravasena",
  "tika-abh08t5:39_8": "pañcamassa rūpakusalassa ca pañcamassa rūpakiriyassa cāti catunnaṁ rāsīnaṁ ārammaṇaṁ",
  "tika-abh08t5:39_9": "sadā hoti, ayamettha adhippāyo – sekkhānaṁ ñāṇasampayuttamahākusalassa, voṭṭhabbanassa,",
  "tika-abh08t5:39_10": "pañcamassa rūpakusalassa ca tividhaṁ lokuttarapuññaṁ ārammaṇaṁ hoti. Khīṇāsavassa",
  "tika-abh08t5:39_11": "voṭṭhabbanassa, ñāṇasampayuttamahākiriyassa, pañcamassa rūpakiriyassa ca arahattapuññaṁ",
  "tika-abh08t5:39_12": "ārammaṇaṁ hoti. Yathā tathā eva sabbaṁ akusalaṁ kāmāvacarato kāmāvacaravasena kusalassa",
  "tika-abh08t5:39_13": "mahākusalassa, kriyassa hasanavoṭṭhabbanamahākiriyassa ca rūpāvacarato pana rūpāvacaravasena",
  "tika-abh08t5:39_14": "pañcamassa rūpakusalassa, pañcamassa rūpakiriyassa ca ārammaṇaṁ hoti, yathā tathā",
  "tika-abh08t5:39_15": "eva sabbassa akusalassa ca kāmāvacaravipākānaṁ tadārammaṇakiccavasena ekādasannañcāti",
  "tika-abh08t5:39_16": "channaṁ rāsīnaṁ ārammaṇaṁ bhagavatā īritaṁ.",
  "tika-abh08t5:40_0": "348-352.Vipākārammaṇaṁkāme sabbaṁ vipākārammaṇaṁ kāmāvacaratopi kāmāvacaravasenapi",
  "tika-abh08t5:40_1": "kusalassa mahākusalassa, kriyassa hasanavoṭṭhabbanamahākiriyassa ca rūpāvacarato",
  "tika-abh08t5:40_2": "ceva rūpāvacaravasena ca eva pañcamassa rūpakusalassa, pañcamassa rūpakiriyassa ca",
  "tika-abh08t5:40_3": "kāmāvacarapākānaṁ kāmāvacaravipākānaṁ ekādasannañca tatheva akusalassa ca channaṁ",
  "tika-abh08t5:40_4": "rāsīnaṁ ārammaṇaṁ hoti. Rūpe vipākārammaṇaṁ kāmāvacaratopi ca kāmāvacaravasenapi",
  "tika-abh08t5:40_5": "ca kusalassa mahākusalassa, kriyassa ca voṭṭhabbanamahākiriyassa ca rūpāvacarato",
  "tika-abh08t5:40_6": "ceva rūpāvacaravasena ca eva kusalassa ca apuññassa cāti pañcannaṁ rāsīnaṁ gocaro",
  "tika-abh08t5:40_7": "hoti, arūpāvacarapākesu ayaṁ nayo bhagavatā mato. Vaṭṭe na pariyāpannā nappaviṭṭhāti",
  "tika-abh08t5:40_8": "apariyāpannā, tesaṁ puggalānaṁ pākāpi kāmato kāmāvacaravasena kusalassa ñāṇasampayuttamahākusalassa,",
  "tika-abh08t5:40_9": "kriyassa ca voṭṭhabbanañāṇasampayuttamahākiriyassa ca rūpatopi rūpāvacaravasenapi",
  "tika-abh08t5:40_10": "kusalassa pañcamassa rūpakusalassa, kriyassa ca pañcamassa rūpakiriyassa ca evaṁ",
  "tika-abh08t5:40_11": "ārammaṇaṁ hotīti. Etthāyamadhippāyo apariyāpannapuññe vuttanayeneva veditabbo.",
  "tika-abh08t5:41_0": "353-6. Kāme idaṁ sabbakiriyacittaṁ kāmāvacaratopi ca kāmāvacaravasenapi ca kusalassa",
  "tika-abh08t5:41_1": "mahākusalassa, kriyassa ca hasanavoṭṭhabbanamahākiriyassa ca rūpāvacarato ceva rūpāvacaravasena",
  "tika-abh08t5:41_2": "ca eva kusalassa pañcamassa rūpakusalassa, kriyassa ca pañcamassa rūpakiriyassa ca",
  "tika-abh08t5:41_3": "ekādasakāmāvacarapākassa ca tatheva akusalassa ca etesaṁ channaṁ rāsīnaṁ ārammaṇaṁ",
  "tika-abh08t5:41_4": "hoti. Yaṁ kriyāmānasaṁ rūpe rūpāvacare yaṁ kiriyāmānasaṁ, kāmapākaṁ tato vinā tato",
  "tika-abh08t5:41_5": "rāsito kāmapākaṁ vinā vajjetvā pañcannaṁ pana rāsīnaṁ ārammaṇaṁ hoti. Kāmāvacarato",
  "tika-abh08t5:41_6": "kāmāvacaravasena kiriyassa voṭṭhabbanamahākiriyassa ārammaṇaṁ hoti, hasanaṁ ekantaparittārammaṇattā",
  "tika-abh08t5:41_7": "rūpakiriyaṁ ārammaṇaṁ na karoti. Kriyācittaṁ panāruppe arūpakiriyācittaṁ pana tesaṁ",
  "tika-abh08t5:41_8": "pañcannaṁ eva ca rāsīnaṁ āruppakriyassāpi paṭhamāruppakiriyaṁ dutiyāruppakiriyassa",
  "tika-abh08t5:41_9": "ārammaṇaṁ hoti, tatiyāruppakiriyaṁ catutthāruppakiriyassa ārammaṇaṁ hoti. Iti channaṁ",
  "tika-abh08t5:41_10": "rāsīnaṁ gocaro hotiyeva.",
  "tika-abh08t5:42": "357-8.",
  "tika-abh08t5:43": "Rūpaṁcatusamuṭṭhānaṁ, rūpārammaṇasaññitaṁ;",
  "tika-abh08t5:44": "Kāmāvacarapuññassa, tatheva kusalassa ca;",
  "tika-abh08t5:45": "Abhiññādvayacittassa, kāmapākakriyassa ca.",
  "tika-abh08t5:46": "Dvicakkhuviññāṇamanodhātudvayasantīraṇattayamahāpākassa ca kāmakiriyassa cāti ekādasavidhassa kāmakiriyassa ca channaṁ etesaṁ rāsīnaṁ ārammaṇapaccayo hoti.",
  "tika-abh08t5:47_0": "359-360.Nibbānārammaṇaṁ kāmarūpāvacarato kāmarūpāvacaravasena sekkhānaṁ ñāṇasampayuttamahākusalassa,",
  "tika-abh08t5:47_1": "rūpāvacaravasena pañcamassa rūpakusalassa ca kāmarūpakiriyassa ca khīṇāsavānaṁ voṭṭhabbanañāṇasampayuttamahākiriyassa",
  "tika-abh08t5:47_2": "ca pañcamarūpakiriyassa ca ubhayassāpi cittassa ārammaṇaṁ hoti. Apariyāpannato ceva",
  "tika-abh08t5:47_3": "lokuttaravasena ca eva phalassa, kusalassa ca etesaṁ channaṁ rāsīnaṁ ārammaṇapaccayo hoti.",
  "tika-abh08t5:48_0": "361-2.Nānappakārakaṁ sabbaṁ, paññattārammaṇaṁ pana tebhūmakassa puññassa mahākusalassa,",
  "tika-abh08t5:48_1": "suddhajhānassa pañcavidhassa rūpakusalassa, paṭhamāruppatatiyāruppakusalassa ca tatheva",
  "tika-abh08t5:48_2": "akusalassa ca rūpārūpavipākassa sabbassa rūpavipākassa, paṭhamāruppatatiyāruppavipākassa",
  "tika-abh08t5:48_3": "ca tebhūmakakriyassa ca hasanavoṭṭhabbanamahākiriyassa sabbassa rūpakiriyassa, paṭhamāruppatatiyāruppakiriyassa",
  "tika-abh08t5:48_4": "cāti navannaṁ pana rāsīnaṁ ārammaṇapaccayo hoti.",
  "tika-abh08t5:49_0": "363-4.Rūpārammaṇikā dve tu dve cittuppādā rūpārammaṇikā, dve dve saddādigocarā dve",
  "tika-abh08t5:49_1": "dve cittuppādā saddārammaṇādigocarā, tayo manodhātusaṅkhātā cittuppādā pañcārammaṇikā",
  "tika-abh08t5:49_2": "nāma matā bhagavatā. Idha imasmiṁ kāmāvacarādhikāre ekacattālīseva cittuppādā chaḷārammaṇikā",
  "tika-abh08t5:49_3": "matā. Ayaṁ kāmāvacaracittānaṁ ārammaṇakkamo.",
  "tika-abh08t5:50_0": "365-9.Pañcābhiññā vivajjetvā, rūpārūpā anāsavā ime sabbe cittuppādā dhammārammaṇagocarā",
  "tika-abh08t5:50_1": "honti. Paṭhamāruppakusalaṁ dutiyāruppacetaso kusalassa ārammaṇaṁ hoti, dutiyāruppacetaso",
  "tika-abh08t5:50_2": "vipākassa ca ārammaṇaṁ hoti, dutiyāruppacetaso kiriyassa ca ārammaṇaṁ hoti. Dutiyāruppacetaso",
  "tika-abh08t5:50_3": "kiriyassa paṭhamāruppakusalārammaṇabhāve kāraṇaṁ heṭṭhā vuttameva. Paṭhamāruppapākoyaṁ,",
  "tika-abh08t5:50_4": "dutiyāruppacetaso kusalassa ca dutiyāruppacetaso vipākassa ca dutiyāruppacetaso kiriyassa",
  "tika-abh08t5:50_5": "ca ārammaṇaṁ na hoti. Hi kasmā? Tesaṁ dutiyāruppakusalavipākakiriyānaṁ paṭhamāruppakusalārammaṇattā.",
  "tika-abh08t5:50_6": "Paṭhamaṁ tu kriyācittaṁ paṭhamaṁ kiriyācittaṁ pana dutiyāruppacetaso puññassa ārammaṇaṁ",
  "tika-abh08t5:50_7": "na hoti. Dutiyāruppacetaso vipākassa ārammaṇaṁ na hoti. Rūpārūpabhavesu hi khīṇāsavā",
  "tika-abh08t5:50_8": "vipākacittāni cutivasena sakasakakusalānaṁ ārammaṇaṁ karonti. Paṭhamaṁ tu kriyācittaṁ",
  "tika-abh08t5:50_9": "pana dutiyāruppacetaso kiriyassa ārammaṇaṁ hoti. Iti evaṁ iminā mayā vuttappakārena",
  "tika-abh08t5:50_10": "cittānaṁ ārammaṇuppatti vibhāvinā dhīrena ñeyyā.",
  "tika-abh08t5:51_0": "370-3.Puthujjanassa sekkhassa, arūpārammaṇaṁ dvidhā dvippakāraṁ kusalaṁ kusalassa",
  "tika-abh08t5:51_1": "dutiyāruppakusalassa ārammaṇaṁ hoti, taṁ paṭhamāruppakusalaṁ dutiyāruppavipākassa",
  "tika-abh08t5:51_2": "ārammaṇaṁ siyā bhaveyya. Khīṇāsavassa bhikkhussa, paṭhamāruppamānasaṁ ārammaṇaṁ tidhā",
  "tika-abh08t5:51_3": "tippakāraṁ hoti. Iti vacanaṁ mahesinā vuttaṁ. Kriyassāpi dutiyāruppakiriyassāpi paṭhamāruppakiriyā",
  "tika-abh08t5:51_4": "ārammaṇaṁ hoti. Kusalampi paṭhamāruppakusalampi dutiyāruppakiriyassa ca ārammaṇaṁ",
  "tika-abh08t5:51_5": "hoti. Kusalaṁ paṭhamāruppakusalaṁ dutiyāruppavipākassa ārammaṇaṁ hoti. Evaṁ iminā",
  "tika-abh08t5:51_6": "mayā vuttappakārena paṭhamāruppamānasaṁ ārammaṇaṁ tidhā hoti. Tatiyāruppacittampi",
  "tika-abh08t5:51_7": "catutthāruppacetaso kusalassa ārammaṇaṁ hoti, catutthāruppacetaso vipākassa ca taṁ",
  "tika-abh08t5:51_8": "ārammaṇaṁ hoti. Evameva yathā paṭhamāruppamānasaṁ ārammaṇaṁ dvidhā hoti, evameva",
  "tika-abh08t5:51_9": "tathā tatiyāruppacittaṁ ārammaṇaṁ dvidhā hoti. Yathā paṭhamāruppamānasaṁ ārammaṇaṁ",
  "tika-abh08t5:51_10": "tidhā hoti, evameva tathā tatiyāruppacittaṁ ārammaṇaṁ tidhā siyā.",
  "tika-abh08t5:52": "374.Yaṁ yaṁ pana idhārabbha idha imasmiṁ adhikāre yaṁ yaṁ gocaraṁ ārabbha paṭicca ye ye cittuppādā jāyanti, so so gocaro tesañca tesañca cittuppādānaṁ ārammaṇapaccayo hoti.",
  "tika-abh08t5:53": "375. Yo pana naro imassa abhidhammāvatārassa kira pāraṁ duttaraṁ idha imasmiṁ loke uttarati, so naro abhidhammamahaṇṇave pāraṁ duttaraṁ uttaraṁ uttarati eva.",
  "tika-abh08t5:54": "Iti abhidhammāvatāraṭīkāya",
  "tika-abh08t5:55": "Ārammaṇavibhāgavaṇṇanā niṭṭhitā.",
  "tika-abh08t5:56": "Chaṭṭho paricchedo."
}