{
  "tika-s0403t7:0": "(8) 3. Yodhājīvavaggo",
  "tika-s0403t7:1": "1-2. Paṭhamacetovimuttiphalasuttādivaṇṇanā",
  "tika-s0403t7:2_0": "71-72. Tatiyassa paṭhame avijjāpalighanti ettha avijjāti vaṭṭamūlikā avijjā, ayaṁ",
  "tika-s0403t7:2_1": "pacurajanehi ukkhipituṁ asakkuṇeyyabhāvato dukkhipanaṭṭhena nibbānadvārappavesavibandhanena",
  "tika-s0403t7:2_2": "ca “paligho viyāti paligho”ti vuccati. Tenesa tassā ukkhittattā “ukkhittapaligho”ti",
  "tika-s0403t7:2_3": "vutto. Punabbhavassa karaṇasīlo, punabbhavaṁ vā phalaṁ arahatīti ponobhavikā, punabbhavadāyikāti",
  "tika-s0403t7:2_4": "attho. Jātisaṁsāroti jāyanavasena ceva saṁsaraṇavasena ca evaṁladdhanāmānaṁ punabbhavakkhandhānaṁ",
  "tika-s0403t7:2_5": "paccayo kammābhisaṅkhāro. Jātisaṁsāroti hi phalūpacārena kāraṇaṁ vuttaṁ. Tañhi punappunaṁ",
  "tika-s0403t7:2_6": "uppattikāraṇavasena parikkhipitvā ṭhitattā “parikhā”ti vuccati santānassa parikkhipanato.",
  "tika-s0403t7:2_7": "Tenesa tassa saṁkiṇṇattā vikiṇṇattā sabbaso khittattā vināsitattā “saṁkiṇṇaparikho”ti vutto.",
  "tika-s0403t7:3_0": "Taṇhāsaṅkhātanti ettha taṇhāti vaṭṭamūlikā taṇhā. Ayañhi gambhīrānugataṭṭhena “esikā”ti",
  "tika-s0403t7:3_1": "vuccati. Luñcitvā uddharitvā. Orambhāgiyānīti orambhāgajanakāni kāmabhave upapattipaccayāni",
  "tika-s0403t7:3_2": "kāmarāgasaṁyojanādīni. Etāni hi kavāṭaṁ viya nagaradvāraṁ cittaṁ pidahitvā ṭhitattā",
  "tika-s0403t7:3_3": "“aggaḷā”ti vuccanti. Tenesa tesaṁ niggatattā bhinnattā “niraggaḷo”ti vuttoti. Aggamaggena",
  "tika-s0403t7:3_4": "panno apacito mānaddhajo etassāti pannaddhajo. Pannabhāroti khandhabhārakilesabhāraabhisaṅkhārabhārā",
  "tika-s0403t7:3_5": "oropitā assāti pannabhāro. Visaṁyuttoti catūhi yogehi sabbakilesehi ca visaṁyutto.",
  "tika-s0403t7:3_6": "Asmimānoti rūpe asmīti māno, vedanāya, saññāya, saṅkhāresu, viññāṇe asmimāno. Ettha",
  "tika-s0403t7:3_7": "hi pañcapi khandhe avisesato “asmī”ti gahetvā pavattamāno asmimānoti adhippeto.",
  "tika-s0403t7:4_0": "Nagaradvārassa parissayapaṭibāhanatthañceva sodhanatthañca ubhosu passesu esikāthambhe",
  "tika-s0403t7:4_1": "nikhaṇitvā ṭhapetīti āha “nagaradvāre ussāpite esikāthambhe”ti. Pākāraviddhaṁsaneneva",
  "tika-s0403t7:4_2": "parikhābhūmisamakaraṇaṁ hotīti āha “pākāraṁ bhinditvā parikhaṁ vikiritvā”ti. “Eva”ntiādi",
  "tika-s0403t7:4_3": "upamāsaṁsandanaṁ. Santo saṁvijjamāno kāyo dhammasamūhoti sakkāyo, upādānakkhandhapañcakaṁ.",
  "tika-s0403t7:4_4": "Dvattiṁsakammakāraṇā dukkhakkhandhe āgatadukkhāni. Akkhirogasīsarogādayo. Aṭṭhanavuti",
  "tika-s0403t7:4_5": "rogā, rājabhayādīni pañcavīsatimahābhayāni. Dutiyaṁ uttānameva.",
  "tika-s0403t7:5": "Paṭhamacetovimuttiphalasuttādivaṇṇanā niṭṭhitā.",
  "tika-s0403t7:6": "3-4. Paṭhamadhammavihārīsuttādivaṇṇanā",
  "tika-s0403t7:7_0": "73-74. Tatiye niyakajjhatteti attano santāne. Mettāya upasaṁharaṇavasena hitaṁ esantena.",
  "tika-s0403t7:7_1": "Karuṇāya vasena anukampamānena. Pariggahetvāti parito gahetvā, pharitvāti attho.",
  "tika-s0403t7:7_2": "Pariccāti parito katvā, samantato pharitvā icceva attho. “Paṭiccā”tipi pāṭho. Mā",
  "tika-s0403t7:7_3": "pamajjitthāti “jhāyathā”ti vuttasamathavipassanānaṁ ananuyuñjanena aññena vā kenaci",
  "tika-s0403t7:7_4": "pamādakāraṇena mā pamādaṁ āpajjittha. Niyyānikasāsane akattabbakaraṇaṁ viya kattabbākaraṇampi",
  "tika-s0403t7:7_5": "pamādoti. Vipattikāleti sattaasappāyādivipattiyutte kāle. Sabbepi sāsane guṇā idheva",
  "tika-s0403t7:7_6": "saṅgahaṁ gacchantīti āha “jhāyatha mā pamādattha…pe… anusāsanī”ti. Catutthe natthi vattabbaṁ.",
  "tika-s0403t7:8": "Paṭhamadhammavihārīsuttādivaṇṇanā niṭṭhitā.",
  "tika-s0403t7:9": "5. Paṭhamayodhājīvasuttavaṇṇanā",
  "tika-s0403t7:10_0": "75. Pañcame yujjhanaṁ yodho, so ājīvo etesanti yodhājīvā. Tenāha “yuddhūpajīvino”ti.",
  "tika-s0403t7:10_1": "Santhambhitvā ṭhātuṁ na sakkotīti baddho dhitisampanno ṭhātuṁ na sakkoti. Samāgateti",
  "tika-s0403t7:10_2": "sampatte. Byāpajjatīti vikāramāpajjati. Tenāha “pakatibhāvaṁ jahatī”ti.",
  "tika-s0403t7:11": "Rajaggasminti paccatte bhummavacananti āha “kiṁ tassa puggalassa rajaggaṁ nāmā”ti. Vinibbeṭhetvāti gahitaggahaṇaṁ vissajjāpetvā. Mocetvāti sarīrato apanetvā.",
  "tika-s0403t7:12": "Paṭhamayodhājīvasuttavaṇṇanā niṭṭhitā.",
  "tika-s0403t7:13": "6. Dutiyayodhājīvasuttavaṇṇanā",
  "tika-s0403t7:14_0": "76. Chaṭṭhe cammanti iminā cammamayaṁ cammamiti sibbitaṁ, aññaṁ vā keṭakaphalakādiṁ",
  "tika-s0403t7:14_1": "saṅgaṇhāti. Dhanukalāpaṁ sannayhitvāti dhanuñceva tūṇirañca sannayhitvā sajjetvā.",
  "tika-s0403t7:14_2": "Dhanudaṇḍassa jiyāyattabhāvakaraṇādipi hi dhanuno sannayhanaṁ. Tenevāha “dhanuñca",
  "tika-s0403t7:14_3": "sarakalāpañca sannayhitvā”ti. Yuddhasannivesena ṭhitanti dvinnaṁ senānaṁ byūhanasaṁvidhānanayena",
  "tika-s0403t7:14_4": "kato yo sanniveso, tassa vasena ṭhitaṁ, senābyūhasaṁvidhānavasena sanniviṭṭhanti",
  "tika-s0403t7:14_5": "vuttaṁ hoti. Ussāhañca vāyāmañca karotīti yujjhanavasena ussāhaṁ vāyāmañca karoti.",
  "tika-s0403t7:14_6": "Pariyāpādentīti maraṇapariyantikaṁ aparaṁ pāpenti. Tenāha “pariyāpādayantī”ti, jīvitaṁ",
  "tika-s0403t7:14_7": "pariyāpādayanti maraṇaṁ paṭipajjāpentīti vuttaṁ hoti.",
  "tika-s0403t7:15_0": "Arakkhitenevakāyenātiādīsu hatthapāde kīḷāpento gīvaṁ viparivattento kāyaṁ na rakkhati",
  "tika-s0403t7:15_1": "nāma. Nānappakāraṁ duṭṭhullaṁ karonto vācaṁ na rakkhati nāma. Kāmavitakkādayo vitakkento",
  "tika-s0403t7:15_2": "cittaṁ na rakkhati nāma. Anupaṭṭhitāya satiyāti kāyagatāya satiyā anupaṭṭhitāya.",
  "tika-s0403t7:15_3": "Rāgena anugatoti rāgena anupahato. Rāgaparetoti vā rāgena phuṭṭho phuṭṭhavisena viya sappena.",
  "tika-s0403t7:16_0": "Anudahanaṭṭhenāti anupāyappaṭipattiyā. Sampati āyatiñca mahābhitāpaṭṭhena. Anavatthitasabhāvatāya",
  "tika-s0403t7:16_1": "ittarapaccupaṭṭhānaṭṭhena. Muhuttaramaṇīyatāya tāvakālikaṭṭhena. Byattehi abhibhavanīyatāya",
  "tika-s0403t7:16_2": "sabbaṅgapaccaṅgapalibhañjanaṭṭhena. Chedanabhedanādiadhikaraṇabhāvena ugghaṭṭanasadisatāya",
  "tika-s0403t7:16_3": "adhikuṭṭanaṭṭhena. Avaṇe vaṇaṁ uppādetvā anto anupavisanasabhāvatāya vinivijjhanaṭṭhena.",
  "tika-s0403t7:16_4": "Diṭṭhadhammikasamparāyika anatthanimittatāya sāsaṅkasappaṭibhayaṭṭhena.",
  "tika-s0403t7:17": "Dutiyayodhājīvasuttavaṇṇanā niṭṭhitā.",
  "tika-s0403t7:18": "7-8. Paṭhamaanāgatabhayasuttādivaṇṇanā",
  "tika-s0403t7:19_0": "77-78. Sattame visesassa pattiyā visesassa pāpuṇanatthaṁ. Vīriyanti padhānavīriyaṁ.",
  "tika-s0403t7:19_1": "Taṁ pana caṅkamanavasena karaṇe “kāyika”ntipi vattabbataṁ labhatīti āha – “duvidhampī”ti.",
  "tika-s0403t7:19_2": "Satthakavātāti sandhibandhanāni kattariyā chindantā viya pavattavātā. Tenāha – “satthaṁ",
  "tika-s0403t7:19_3": "viyā”tiādi. Katakammehīti katacorakammehi. Te kira katakammā yaṁ nesaṁ devataṁ āyācitvā",
  "tika-s0403t7:19_4": "kammaṁ nipphannaṁ, tassa upakāratthāya manusse māretvā galalohitāni gaṇhanti. Te",
  "tika-s0403t7:19_5": "“aññesu manussesu māriyamānesu kolāhalaṁ uppajjissati, pabbajitaṁ pariyesanto nāma",
  "tika-s0403t7:19_6": "natthī”ti maññamānā bhikkhū gahetvā mārenti. Taṁ sandhāyetaṁ vuttaṁ. Akatakammehīti",
  "tika-s0403t7:19_7": "aṭavito gāmaṁ āgamanakāle kammanipphattatthaṁ puretaraṁ balikammaṁ kātukāmehi. Tenevāha",
  "tika-s0403t7:19_8": "– “corikaṁ katvā nikkhantā katakammā nāmā”tiādi. Aṭṭhame natthi vattabbaṁ.",
  "tika-s0403t7:20": "Paṭhamaanāgatabhayasuttādivaṇṇanā niṭṭhitā.",
  "tika-s0403t7:21": "9. Tatiyaanāgatabhayasuttavaṇṇanā",
  "tika-s0403t7:22_0": "79. Navame pāḷigambhīrāti pāḷivasena gambhīrā agādhā dukkhogāhā sallasuttasadisā.",
  "tika-s0403t7:22_1": "Sallasuttañhi “animittamanaññāta”ntiādinā pāḷivasena gambhīraṁ, na atthagambhīraṁ.",
  "tika-s0403t7:22_2": "Tathā hi tattha tā tā gāthā duviññeyyarūpā tiṭṭhanti. Duviññeyyañhi ñāṇena dukkhogāhanti",
  "tika-s0403t7:22_3": "katvā “gambhīra”nti vuccati. Pubbāparaṁpettha kāsañci gāthānaṁ duviññeyyatāya dukkhogāhameva,",
  "tika-s0403t7:22_4": "tasmā pāḷivasena gambhīraṁ. Atthagambhīrāti atthavasena gambhīrā mahāvedallasuttasadisā,",
  "tika-s0403t7:22_5": "mahāvedallasuttassa atthavasena gambhīratā pākaṭāyeva. Lokaṁ uttaratīti lokuttaro,",
  "tika-s0403t7:22_6": "so atthabhūto etesaṁ atthīti lokuttarā. Tenāha – “lokuttaradhammadīpakā”ti. Suññatāpaṭisaṁyuttāti",
  "tika-s0403t7:22_7": "sattasuññadhammappakāsakā. Tenāha “khandhadhātuāyatanapaccayākārappaṭisaṁyuttā”ti.",
  "tika-s0403t7:22_8": "Uggahetabbaṁ pariyāpuṇitabbanti ca liṅgavacanavipallāsena vuttanti āha “uggahetabbe",
  "tika-s0403t7:22_9": "ceva vaḷañjetabbe cā”ti. Kavino kammaṁ kavitā. Yassa pana yaṁ kammaṁ, taṁ tena katanti",
  "tika-s0403t7:22_10": "vuccatīti āha “kavitāti kavīhi katā”ti. Kāveyyanti kabyaṁ, kabyanti ca kavinā vuttanti",
  "tika-s0403t7:22_11": "attho. Tenāha “tasseva vevacana”nti. Cittakkharāti citrākāraakkharā. Itaraṁ tasseva",
  "tika-s0403t7:22_12": "vevacanaṁ. Sāsanato bahiddhā ṭhitāti na sāsanāvacarā. Bāhirakasāvakehīti “buddhā”ti",
  "tika-s0403t7:22_13": "appaññātānaṁ yesaṁ kesañci sāvakehi. Sussūsissantīti akkharacittatāya ceva sarasampattiyā",
  "tika-s0403t7:22_14": "ca attamanā hutvā sāmaṇeradaharabhikkhumātugāmamahāgahapatikādayo “esa dhammakathiko”ti",
  "tika-s0403t7:22_15": "sannipatitvā sotukāmā bhavissanti.",
  "tika-s0403t7:23": "Tatiyaanāgatabhayasuttavaṇṇanā niṭṭhitā.",
  "tika-s0403t7:24": "10. Catutthaanāgatabhayasuttavaṇṇanā",
  "tika-s0403t7:25_0": "80. Dasame pañcavidhena saṁsaggenāti “savanasaṁsaggo, dassanasaṁsaggo, samullāpasaṁsaggo,",
  "tika-s0403t7:25_1": "sambhogasaṁsaggo, kāyasaṁsaggo”ti evaṁ vuttena pañcavidhena saṁsaggena. Saṁsajjati",
  "tika-s0403t7:25_2": "etenāti saṁsaggo, rāgo. Savanahetuko, savanavasena vā pavatto saṁsaggo savanasaṁsaggo.",
  "tika-s0403t7:25_3": "Esa nayo sesesupi. Kāyasaṁsaggo pana kāyaparāmāso. Tesu parehi vā kathiyamānaṁ rūpādisampattiṁ",
  "tika-s0403t7:25_4": "attanā vā sitalapitagītasaddaṁ suṇantassa sotaviññāṇavīthivasena uppanno rāgo savanasaṁsaggo",
  "tika-s0403t7:25_5": "nāma. Visabhāgarūpaṁ olokentassa pana cakkhuviññāṇavīthivasena uppanno rāgo dassanasaṁsaggo",
  "tika-s0403t7:25_6": "nāma. Aññamaññaālāpasallāpavasena uppannarāgo samullāpasaṁsaggo nāma. Bhikkhuno bhikkhuniyā",
  "tika-s0403t7:25_7": "santakaṁ, bhikkhuniyā bhikkhussa santakaṁ gahetvā paribhogakaraṇavasena uppannarāgo",
  "tika-s0403t7:25_8": "sambhogasaṁsaggo nāma. Hatthaggāhādivasena uppanno rāgo kāyasaṁsaggo nāma.",
  "tika-s0403t7:26_0": "Anekavihitanti annasannidhipānasannidhivatthasannidhiyānasannidhisayanasannidhigandhasannidhi-",
  "tika-s0403t7:26_1": "āmisasannidhivasena anekappakāraṁ. Sannidhikatassāti etena “sannidhikāraparibhoga”nti",
  "tika-s0403t7:26_2": "ettha kāra-saddassa kammatthataṁ dasseti. Yathā vā “ācayaṁ gāmino”ti vattabbe anunāsikalopena",
  "tika-s0403t7:26_3": "“ācayagāmino”ti niddeso kato, evaṁ “sannidhikāraṁ paribhoga”nti vattabbe anunāsikalopena",
  "tika-s0403t7:26_4": "“sannidhikāraparibhoga”nti vuttaṁ, sannidhiṁ katvā paribhoganti attho.",
  "tika-s0403t7:27_0": "“Sannidhikatassa paribhoga”nti ettha pana duvidhā kathā vinayavasena sallekhavasena",
  "tika-s0403t7:27_1": "ca. Vinayavasena tāva yaṁ kiñci annaṁ ajja paṭiggahitaṁ aparajju sannidhikāraṁ hoti,",
  "tika-s0403t7:27_2": "tassa paribhoge pācittiyaṁ. Attanā laddhaṁ pana sāmaṇerānaṁ datvā tehi laddhaṁ vā",
  "tika-s0403t7:27_3": "pāpetvā dutiyadivase bhuñjituṁ vaṭṭati, sallekho pana na hoti. Pānasannidhimhipi",
  "tika-s0403t7:27_4": "eseva nayo. Vatthasannidhimhi anadhiṭṭhitāvikappitaṁ sannidhi ca hoti, sallekhañca",
  "tika-s0403t7:27_5": "kopeti. Ayaṁ nippariyāyakathā. Pariyāyato pana ticīvarasantuṭṭhena bhavitabbaṁ, catutthaṁ",
  "tika-s0403t7:27_6": "labhitvā aññassa dātabbaṁ. Sace yassa kassaci dātuṁ na sakkoti, yassa pana dātukāmo",
  "tika-s0403t7:27_7": "hoti, so uddesatthāya vā paripucchatthāya vā gato, āgatamatte dātabbaṁ, adātuṁ na",
  "tika-s0403t7:27_8": "vaṭṭati. Cīvare pana appahonte, satiyā vā paccāsāya anuññātakālaṁ ṭhapetuṁ vaṭṭati.",
  "tika-s0403t7:27_9": "Sūcisuttacīvarakārakānaṁ alābhe tatopi vinayakammaṁ katvā ṭhapetuṁ vaṭṭati “imasmiṁ",
  "tika-s0403t7:27_10": "jiṇṇe puna īdisaṁ kuto labhissāmī”ti pana ṭhapetuṁ na vaṭṭati, sannidhi ca hoti, sallekhañca kopeti.",
  "tika-s0403t7:28_0": "Yānasannidhimhi yānaṁ nāma vayhaṁ ratho sakaṭaṁ sandamānikā pāṭaṅkīti. Na panetaṁ",
  "tika-s0403t7:28_1": "pabbajitassa yānaṁ, upāhanaṁ pana yānaṁ. Ekabhikkhussa hi eko araññavāsatthāya, eko",
  "tika-s0403t7:28_2": "dhotapādakatthāyāti ukkaṁsato dve upāhanasaṅghāṭakā vaṭṭanti, tatiyaṁ labhitvā aññassa",
  "tika-s0403t7:28_3": "dātabbo. “Imasmiṁ jiṇṇe aññaṁ kuto labhissāmī”ti ṭhapetuṁ na vaṭṭati, sannidhi ca",
  "tika-s0403t7:28_4": "hoti, sallekhañca kopeti. Sayanasannidhimhi sayananti mañco. Ekassa bhikkhuno eko",
  "tika-s0403t7:28_5": "sayanagabbhe, eko divāṭṭhāneti ukkaṁsato dve mañcā vaṭṭanti. Tato uttariṁ labhitvā",
  "tika-s0403t7:28_6": "aññassa bhikkhuno, gaṇassa vā dātabbo, adātuṁ na vaṭṭati, sannidhi ceva hoti, sallekho",
  "tika-s0403t7:28_7": "ca kuppati. Gandhasannidhimhi bhikkhuno kaṇḍukacchuchavidosādiābādhe sati gandhā",
  "tika-s0403t7:28_8": "vaṭṭanti. Gandhatthikena gandhañca āharāpetvā tasmiṁ roge vūpasante aññesaṁ vā ābādhikānaṁ",
  "tika-s0403t7:28_9": "dātabbaṁ, dvāre pañcaṅguligharadhūpanādīsu vā upanetabbaṁ. “Puna roge sati bhavissatī”ti",
  "tika-s0403t7:28_10": "ṭhapetuṁ na vaṭṭati, gandhasannidhi ca hoti, sallekhañca kopeti.",
  "tika-s0403t7:29_0": "Āmisanti vuttāvasesaṁ daṭṭhabbaṁ. Seyyathidaṁ – idhekacco bhikkhu “tathārūpe kāle",
  "tika-s0403t7:29_1": "upakārāya bhavissantī”ti tilataṇḍulamuggamāsanāḷikeraloṇamacchasappitelakulālabhājanādīni",
  "tika-s0403t7:29_2": "āharāpetvā ṭhapeti. So vassakāle kālasseva sāmaṇerehi yāguṁ pacāpetvā paribhuñjitvā",
  "tika-s0403t7:29_3": "“sāmaṇera udakakaddame dukkhaṁ gāmaṁ pavisituṁ, gaccha asukakulaṁ gantvā mayhaṁ vihāre",
  "tika-s0403t7:29_4": "nisinnabhāvaṁ ārocehi, asukakulato dadhiādīni āharā”ti peseti. Bhikkhūhi “kiṁ, bhante,",
  "tika-s0403t7:29_5": "gāmaṁ pavisissāmā”ti vuttepi “duppaveso, āvuso, idāni gāmo”ti vadati. Te “hotu, bhante,",
  "tika-s0403t7:29_6": "acchatha tumhe, mayaṁ bhikkhaṁ pariyesitvā āharissāmā”ti gacchanti. Atha sāmaṇero",
  "tika-s0403t7:29_7": "dadhiādīni āharitvā bhattañca byañjanañca sampādetvā upaneti, taṁ bhuñjantasseva",
  "tika-s0403t7:29_8": "upaṭṭhākā bhattaṁ pahiṇanti, tatopi manāpamanāpaṁ bhuñjati. Atha bhikkhū piṇḍapātaṁ",
  "tika-s0403t7:29_9": "gahetvā āgacchanti, tatopi manāpamanāpaṁ bhuñjatiyeva. Evaṁ catumāsampi vītināmeti.",
  "tika-s0403t7:29_10": "Ayaṁ vuccati bhikkhu muṇḍakuṭumbikajīvikaṁ jīvati, na samaṇajīvikanti. Evarūpo āmisasannidhi",
  "tika-s0403t7:29_11": "nāma hoti. Bhikkhuno pana vasanaṭṭhāne ekā taṇḍulanāḷi eko guḷapiṇḍo kuḍuvamattaṁ",
  "tika-s0403t7:29_12": "sappīti ettakaṁ nidhetuṁ vaṭṭati akāle sampattacorānaṁ atthāya. Te hi ettakaṁ āmisapaṭisanthāraṁ",
  "tika-s0403t7:29_13": "alabhantā jīvitā voropeyyuṁ, tasmā sace hi ettakaṁ natthi, āharāpetvāpi ṭhapetuṁ",
  "tika-s0403t7:29_14": "vaṭṭati. Aphāsukakāle ca yadettha kappiyaṁ, taṁ attanāpi paribhuñjituṁ vaṭṭati. Kappiyakuṭiyaṁ",
  "tika-s0403t7:29_15": "pana bahuṁ ṭhapentassapi sannidhi nāma natthi.",
  "tika-s0403t7:30": "Catutthaanāgatabhayasuttavaṇṇanā niṭṭhitā.",
  "tika-s0403t7:31": "Yodhājīvavaggavaṇṇanā niṭṭhitā."
}