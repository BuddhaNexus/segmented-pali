{
  "atk-s0511a2:0": "2. Sumedhapatthanākathāvaṇṇanā",
  "atk-s0511a2:1": "Idāni –",
  "atk-s0511a2:2": "1-2.",
  "atk-s0511a2:3": "“Kappe ca satasahasse, caturo ca asaṅkhiye;",
  "atk-s0511a2:4": "Amaraṁ nāma nagaraṁ, dassaneyyaṁ manorama”nti. –",
  "atk-s0511a2:5_0": "Ādinayappavattāya buddhavaṁsavaṇṇanāya okāso anuppatto. Sā panesā buddhavaṁsavaṇṇanā",
  "atk-s0511a2:5_1": "yasmā suttanikkhepaṁ vicāretvā vuccamānā pākaṭā hoti, tasmā suttanikkhepavicāraṇā",
  "atk-s0511a2:5_2": "tāva veditabbā. Cattāro hi suttanikkhepā attajjhāsayo parajjhāsayo pucchāvasiko aṭṭhuppattikoti.",
  "atk-s0511a2:5_3": "Tattha yāni suttāni bhagavā parehi anajjhiṭṭho kevalaṁ attano ajjhāsayena kathesi.",
  "atk-s0511a2:5_4": "Seyyathidaṁ – ākaṅkheyyasuttaṁ vatthasuttanti evamādīni, tesaṁ attajjhāsayo nikkhepo.",
  "atk-s0511a2:6_0": "Yāni vā pana “paripakkā kho rāhulassa vimuttiparipācanīyā dhammā, yaṁnūnāhaṁ rāhulaṁ",
  "atk-s0511a2:6_1": "uttariṁ āsavānaṁ khaye vineyya”nti evaṁ paresaṁ ajjhāsayaṁ khantiṁ manaṁ bujjhanakabhāvañca",
  "atk-s0511a2:6_2": "oloketvā parajjhāsayavasena kathitāni. Seyyathidaṁ – rāhulovādasuttaṁdhammacakkappavattanasuttanti",
  "atk-s0511a2:6_3": "evamādīni, tesaṁ parajjhāsayo nikkhepo.",
  "atk-s0511a2:7": "Bhagavantaṁ upasaṅkamitvā te te devamanussā pañhaṁ pucchanti. Evaṁ puṭṭhena pana bhagavatā yāni kathitāni devatāsaṁyutta bojjhaṅgasaṁyuttādīni tesaṁ pucchāvasiko nikkhepo.",
  "atk-s0511a2:8_0": "Yāni vā pana uppannaṁ kāraṇaṁ paṭicca desitāni dhammadāyāda- puttamaṁsūpamādīni,",
  "atk-s0511a2:8_1": "tesaṁ aṭṭhuppattiko nikkhepo. Evametesu catūsu suttanikkhepesu imassa buddhavaṁsassa",
  "atk-s0511a2:8_2": "pucchāvasiko nikkhepo. Pucchāvasena hi bhagavatā ayaṁ nikkhitto. Kassa pucchāvasena?",
  "atk-s0511a2:8_3": "Āyasmato sāriputtattherassa. Vuttañhetaṁ asmiṁ nidānasmiṁ eva –",
  "atk-s0511a2:9": "“Sāriputto mahāpañño, samādhijjhānakovido;",
  "atk-s0511a2:10": "Paññāya pāramippatto, pucchati lokanāyakaṁ;",
  "atk-s0511a2:11": "Kīdiso te mahāvīra, abhinīhāro naruttamā”ti. –",
  "atk-s0511a2:12": "Ādi. Tenesā buddhavaṁsadesanā pucchāvasikāti veditabbā.",
  "atk-s0511a2:13_0": "Tattha kappe ca satasahasseti ettha kappa-saddo panāyaṁ abhisaddahanavohārakālapaññattichedanavikappanalesasamantabhāvaāyukappamahākappādīsu",
  "atk-s0511a2:13_1": "dissati. Tathā hi “okappanīyametaṁ bhoto gotamassa. Yathā taṁ arahato sammāsambuddhassā”tiādīsu",
  "atk-s0511a2:13_2": "abhisaddahane dissati. “Anujānāmi, bhikkhave, pañcahi samaṇakappehi phalaṁ paribhuñjitu”nti",
  "atk-s0511a2:13_3": "evamādīsu vohāre. “Yena sudaṁ niccakappaṁ viharāmī”tiādīsu kāle. “Iccāyasmā kappo”ti",
  "atk-s0511a2:13_4": "ca, “nigrodhakappo iti tassa nāmaṁ, tayā kataṁ bhagavā brāhmaṇassā”ti ca evamādīsu",
  "atk-s0511a2:13_5": "paññattiyaṁ. “Alaṅkato kappitakesamassū”ti evamādīsu chedane. “Kappati dvaṅgulakappo”tiādīsu",
  "atk-s0511a2:13_6": "vikappe. “Atthi kappo nipajjitu”ntiādīsu lese. “Kevalakappaṁ jetavanaṁ obhāsetvā”tiādīsu",
  "atk-s0511a2:13_7": "samantabhāve. “Tiṭṭhatu, bhante, bhagavā kappaṁ, tiṭṭhatu sugato kappa”nti ettha",
  "atk-s0511a2:13_8": "āyukappe. “Kīva dīgho nu kho, bhante, kappo”ti ettha mahākappe. Ādisaddena “satthukappena",
  "atk-s0511a2:13_9": "vata kira, bho, mayaṁ sāvakena saddhiṁ mantayamānā na jānimhā”ti ettha paṭibhāge.",
  "atk-s0511a2:13_10": "“Kappo naṭṭho hoti. Kappakatokāso jiṇṇo hotī”ti ettha vinayakappe. Idha pana mahākappe",
  "atk-s0511a2:13_11": "daṭṭhabbo. Tasmā kappe ca satasahasseti mahākappānaṁ satasahassānanti attho. Caturo",
  "atk-s0511a2:13_12": "ca asaṅkhiyeti “catunnaṁ asaṅkhyeyyānaṁ matthake”ti vacanaseso daṭṭhabbo. Kappasatasahassādhikānaṁ",
  "atk-s0511a2:13_13": "catunnaṁ asaṅkhyeyyānaṁ matthaketi attho. Amaraṁ nāma nagaranti “amara”nti ca “amaravatī”ti",
  "atk-s0511a2:13_14": "ca laddhanāmaṁ nagaraṁ ahosi. Keci panettha aññenāpi pakārena vaṇṇayanti, kiṁ tehi,",
  "atk-s0511a2:13_15": "nāmamattaṁ panetaṁ tassa nagarassa. Dassaneyyanti suvibhattavicitra-caccaradvāra-catukkasiṅghāṭika-pākāra-parikkhepapāsāda-",
  "atk-s0511a2:13_16": "hammiya-bhavana-samalaṅkatattā dassanīyaṁ. Manoramanti samasuciparamaramaṇīyabhūmibhāgattā",
  "atk-s0511a2:13_17": "chāyūdakasampannattā sulabhāhārattā sabbopakaraṇayuttattā ca samiddhattā devamanussādīnaṁ",
  "atk-s0511a2:13_18": "mano ramayatīti manoramaṁ.",
  "atk-s0511a2:14_0": "Dasahi saddehi avivittanti hatthisaddena assasaddena rathasaddena bherisaddena saṅkhasaddena",
  "atk-s0511a2:14_1": "mudiṅgasaddena vīṇāsaddena gītasaddena sammatāḷasaddena “bhuñjatha pivatha khādathā”ti",
  "atk-s0511a2:14_2": "dasamena saddenāti; imehi dasahi saddehi avivittaṁ ahosi, sabbakālaṁ anupamussavasamajjanāṭakā",
  "atk-s0511a2:14_3": "kīḷantīti attho. Annapānasamāyutanti annena catubbidhenāhārena ca pānena ca suṭṭhu",
  "atk-s0511a2:14_4": "āyutaṁ annapānasamāyutaṁ, iminā subhikkhatā dassitā, bahuannapānasamāyutanti attho.",
  "atk-s0511a2:15": "Idāni te dasa sadde vatthuto dassanatthaṁ –",
  "atk-s0511a2:16": "“Hatthisaddaṁ assasaddaṁ, bherisaṅkharathāni ca;",
  "atk-s0511a2:17": "Khādatha pivatha ceva, annapānena ghosita”nti. – vuttaṁ;",
  "atk-s0511a2:18_0": "Tattha hatthisaddanti hatthīnaṁ koñcanādasaddena, karaṇatthe upayogavacanaṁ daṭṭhabbaṁ.",
  "atk-s0511a2:18_1": "Esa nayo sesapadesupi. Bherisaṅkharathāni cāti bherisaddena ca saṅkhasaddena ca rathasaddena",
  "atk-s0511a2:18_2": "cāti attho. Liṅgavipariyāsena vuttaṁ, ‘khādatha pivathā’ti evamādinayappavattena",
  "atk-s0511a2:18_3": "annapānapaṭisaṁyuttena ghositaṁ abhināditanti attho. Etthāha – tesaṁ pana saddānaṁ",
  "atk-s0511a2:18_4": "ekadesova dassito, na sakaloti? Na ekadeso sakalo dasavidho dassitova. Kathaṁ? Bherisaddena",
  "atk-s0511a2:18_5": "mudiṅgasaddo saṅgahito, saṅkhasaddena vīṇāgītasammatāḷasaddā saṅgahitāti daseva dassitā.",
  "atk-s0511a2:19": "Evaṁ ekena pariyāyena nagarasampattiṁ vaṇṇetvā puna tameva dassetuṁ –",
  "atk-s0511a2:20": "3.",
  "atk-s0511a2:21": "“Nagaraṁ sabbaṅgasampannaṁ, sabbakammamupāgataṁ, sattaratanasampannaṁ, nānājanasamākulaṁ;",
  "atk-s0511a2:22": "Samiddhaṁ devanagaraṁva, āvāsaṁ puññakammina”nti. – vuttaṁ;",
  "atk-s0511a2:23_0": "Tattha sabbaṅgasampannanti pākāragopuraṭṭālakādisabbanagarāvayavasampannaṁ, paripuṇṇasabbavittūpakaraṇadhanadhaññatiṇakaṭṭhodakanti",
  "atk-s0511a2:23_1": "vā attho. Sabbakammamupāgatanti sabbakammantena upagataṁ, samupagatasabbakammantanti",
  "atk-s0511a2:23_2": "attho. Sattaratanasampannanti paripuṇṇamuttādisattaratanaṁ, cakkavattinivāsabhūmito",
  "atk-s0511a2:23_3": "vā hatthiratanādīhi sattaratanehi sampannaṁ. Nānājanasamākulanti nānāvidhadesabhāsehi",
  "atk-s0511a2:23_4": "janehi samākulaṁ. Samiddhanti manussopabhogasabbopakaraṇehi samiddhaṁ phītaṁ. Devanagaraṁ",
  "atk-s0511a2:23_5": "vāti devanagaraṁ viya ālakamandā viya amaravatī samiddhanti vuttaṁ hoti. Āvāsaṁ puññakamminanti",
  "atk-s0511a2:23_6": "āvasanti ettha puññakammino janāti āvāso. “Āvāso”ti vattabbe “āvāsa”nti liṅgabhedaṁ",
  "atk-s0511a2:23_7": "katvā vuttanti veditabbaṁ. Paññāyati tenāti puññaṁ, kularūpamahābhogissariyavasena",
  "atk-s0511a2:23_8": "paññāyatīti attho. Punātīti vā puññaṁ. Sabbakusalamalarajāpavāhakattā puññaṁ kammaṁ",
  "atk-s0511a2:23_9": "yesaṁ atthi te puññakammino, tesaṁ puññakamminaṁ āvāsabhūtanti attho.",
  "atk-s0511a2:24_0": "Tattha sumedho nāma brāhmaṇo paṭivasati ubhato sujāto mātito ca pitito ca, saṁsuddhagahaṇiko",
  "atk-s0511a2:24_1": "yāva sattamā kulaparivaṭṭā akkhitto anupakuṭṭho jātivādena, abhirūpo dassanīyo pāsādiko",
  "atk-s0511a2:24_2": "paramāya vaṇṇapokkharatāya samannāgato, so tiṇṇaṁ vedānaṁ pāragū ahosi sanighaṇḍukeṭubhānaṁ",
  "atk-s0511a2:24_3": "sākkharappabhedānaṁ itihāsapañcamānaṁ padako veyyākaraṇo anavayo lokāyatamahāpurisalakkhaṇesu.",
  "atk-s0511a2:24_4": "Tassa pana daharakāleyeva mātāpitaro kālamakaṁsu. Athassa rāsivaḍḍhako amacco āyapotthakaṁ",
  "atk-s0511a2:24_5": "āharitvā suvaṇṇarajatamaṇimuttādivividharatanabharite gabbhe vivaritvā – “etthakaṁ",
  "atk-s0511a2:24_6": "te, kumāra, mātu santakaṁ, etthakaṁ pitu santakaṁ, etthakaṁ ayyakapayyakāna”nti yāva",
  "atk-s0511a2:24_7": "sattamā kulaparivaṭṭā dhanaṁ ācikkhitvā – “etaṁ paṭipajjāhī”ti niyyātesi. So “sādhū”ti",
  "atk-s0511a2:24_8": "sampaṭicchitvā puññāni karonto agāraṁ ajjhāvasi. Tena vuttaṁ –",
  "atk-s0511a2:25": "4.",
  "atk-s0511a2:26": "“Nagare amaravatiyā, sumedho nāma brāhmaṇo;",
  "atk-s0511a2:27": "Anekakoṭisannicayo, pahūtadhanadhaññavā.",
  "atk-s0511a2:28": "5.",
  "atk-s0511a2:29": "“Ajjhāyako mantadharo, tiṇṇaṁ vedāna pāragū;",
  "atk-s0511a2:30": "Lakkhaṇe itihāse ca, sadhamme pāramiṁ gato”ti.",
  "atk-s0511a2:31_0": "Tattha nagare amaravatiyāti amaravatīsaṅkhāte nagare. Sumedho nāmāti ettha “medhā”ti",
  "atk-s0511a2:31_1": "paññā vuccati. Sā tassa sundarā pasatthāti sumedhoti paññāyittha. Brāhmaṇoti brahmaṁ",
  "atk-s0511a2:31_2": "aṇati sikkhatīti brāhmaṇo, mante sajjhāyatīti attho. Akkharacintakā pana “brahmuno",
  "atk-s0511a2:31_3": "apaccaṁ brāhmaṇo”ti vadanti. Ariyā pana bāhitapāpattā brāhmaṇāti. Anekakoṭisannicayoti",
  "atk-s0511a2:31_4": "koṭīnaṁ sannicayo koṭisannicayo, aneko koṭisannicayo yassa soyaṁ anekakoṭisannicayo,",
  "atk-s0511a2:31_5": "anekakoṭi dhanasannicayoti attho. Pahūtadhanadhaññavāti bahuladhanadhaññavā. Purimaṁ",
  "atk-s0511a2:31_6": "bhūmigatagabbhagatadhanadhaññavasena vuttaṁ, idaṁ niccaparibhogūpagatadhanadhaññavasena",
  "atk-s0511a2:31_7": "vuttanti veditabbaṁ.",
  "atk-s0511a2:32_0": "Ajjhāyakoti na jhāyatīti ajjhāyako, jhānabhāvanārahitoti attho. Vuttañhetaṁ – “na",
  "atk-s0511a2:32_1": "dānime jhāyantīti. Na dānime jhāyantīti kho, vāseṭṭha, ‘ajjhāyakā ajjhāyakā’ tveva",
  "atk-s0511a2:32_2": "tatiyaṁ akkharaṁ upanibbatta”nti evaṁ paṭhamakappikakāle jhānavirahitānaṁ brāhmaṇānaṁ",
  "atk-s0511a2:32_3": "garahavacanaṁ uppannaṁ. Idāni mantaṁ jhāyatīti ajjhāyako, mante parivattetīti iminā",
  "atk-s0511a2:32_4": "atthena pasaṁsavacanaṁ katvā voharanti. Mante dhāretīti mantadharo. Tiṇṇaṁ vedānanti",
  "atk-s0511a2:32_5": "iruvedayajuvedasāmavedānaṁ tiṇṇaṁ vedānaṁ. Ayaṁ pana veda-saddo ñāṇasomanassaganthesu",
  "atk-s0511a2:32_6": "dissati. Tathā hesa – “yaṁ brāhmaṇaṁ vedagumābhijaññā, akiñcanaṁ kāmabhave asatta”ntiādīsu",
  "atk-s0511a2:32_7": "ñāṇe dissati. “Ye vedajātā vicaranti loke”tiādīsu somanasse. “Tiṇṇaṁ vedānaṁ pāragū",
  "atk-s0511a2:32_8": "sanighaṇḍukeṭubhāna”ntiādīsu ganthe. Idhāpi ganthe. Pāragūti tiṇṇaṁ vedānaṁ oṭṭhapahatakaraṇamattena",
  "atk-s0511a2:32_9": "pāraṁ gatoti pāragū. Lakkhaṇeti itthilakkhaṇapurisalakkhaṇamahāpurisalakkhaṇādike",
  "atk-s0511a2:32_10": "lakkhaṇe. Itihāseti itiha āsa, itiha āsāti īdisavacanapaṭisaṁyutte purāṇasaṅkhāte",
  "atk-s0511a2:32_11": "ganthavisese. Sadhammeti brāhmaṇānaṁ sake dhamme, sake ācariyake vā. Pāramiṁ gatoti",
  "atk-s0511a2:32_12": "pāraṁ gato, disāpāmokkho ācariyo ahosīti attho.",
  "atk-s0511a2:33_0": "Athekadivasaṁ so dasaguṇagaṇārādhitapaṇḍito sumedhapaṇḍito uparipāsādavaratale rahogato",
  "atk-s0511a2:33_1": "hutvā pallaṅkaṁ ābhujitvā nisinno cintesi – “punabbhave paṭisandhiggahaṇaṁ nāma dukkhaṁ,",
  "atk-s0511a2:33_2": "tathā nibbattanibbattaṭṭhāne sarīrabhedanaṁ, ahañca jātidhammo, jarādhammo, byādhidhammo,",
  "atk-s0511a2:33_3": "maraṇadhammo, evaṁbhūtena mayā ajātiṁ ajaraṁ abyādhiṁ amaraṇaṁ sukhaṁ sivaṁ nibbānaṁ",
  "atk-s0511a2:33_4": "pariyesituṁ vaṭṭati, avassaṁ bhavacārakato muccitvā nibbānagāminā ekena maggena bhavitabba”nti. Tena vuttaṁ –",
  "atk-s0511a2:34": "6.",
  "atk-s0511a2:35": "“Rahogato nisīditvā, evaṁ cintesahaṁ tadā;",
  "atk-s0511a2:36": "Dukkho punabbhavo nāma, sarīrassa ca bhedanaṁ.",
  "atk-s0511a2:37": "7.",
  "atk-s0511a2:38": "“Jātidhammo jarādhammo, byādhidhammo sahaṁ tadā;",
  "atk-s0511a2:39": "Ajaraṁ amaraṁ khemaṁ, pariyesissāmi nibbutiṁ.",
  "atk-s0511a2:40": "8.",
  "atk-s0511a2:41": "“Yaṁnūnimaṁ pūtikāyaṁ, nānākuṇapapūritaṁ;",
  "atk-s0511a2:42": "Chaḍḍayitvāna gaccheyyaṁ, anapekkho anatthiko.",
  "atk-s0511a2:43": "9.",
  "atk-s0511a2:44": "“Atthi hehiti so maggo, na so sakkā na hetuye;",
  "atk-s0511a2:45": "Pariyesissāmi taṁ maggaṁ, bhavato parimuttiyā”ti.",
  "atk-s0511a2:46_0": "Ettha pana gāthāsambandhañca anuttānapadānamatthañca vatvāva gamissāma. Tattha rahogatoti",
  "atk-s0511a2:46_1": "rahasi gato, rahasi ṭhāne nisinno. Evaṁ cintesahanti evaṁ cintesiṁ ahaṁ. Evanti iminā",
  "atk-s0511a2:46_2": "cintanākāraṁ dasseti. Tadāti tasmiṁ sumedhapaṇḍitakāle. “Evaṁ cintesaha”nti bhagavā",
  "atk-s0511a2:46_3": "iminā attanā saddhiṁ sumedhapaṇḍitaṁ ekattaṁ karoti. Tasmā tadā so sumedho ahamevāti",
  "atk-s0511a2:46_4": "pakāsento “evaṁ cintesahaṁ tadā”ti bhagavā uttamapurisavasenāha. Jātidhammoti jātisabhāvo.",
  "atk-s0511a2:46_5": "Esa nayo sesapadesupi. Nibbutinti nibbānaṁ.",
  "atk-s0511a2:47_0": "Yaṁnūnāti parivitakkanatthe nipāto, yadi panāhanti attho. Pūtikāyanti pūtibhūtaṁ",
  "atk-s0511a2:47_1": "kāyaṁ. Nānākuṇapapūritanti mutta-karīsa-pubbalohita-pitta-semha-kheḷasiṅghāṇikādianekakuṇapapūritaṁ.",
  "atk-s0511a2:47_2": "Anapekkhoti anālayo. Atthīti avassaṁ upalabbhati. Hehitīti bhavissati, parivitakkanavacanamidaṁ.",
  "atk-s0511a2:47_3": "Na so sakkā na hetuyeti tena maggena na sakkā na bhavituṁ. So pana maggo hetuyeti",
  "atk-s0511a2:47_4": "hetubhāvāya na na hoti, hetuyevāti attho. Bhavato parimuttiyāti bhavabandhanavimuttiyāti attho.",
  "atk-s0511a2:48_0": "Idāni attanā parivitakkitamatthaṁ sampādayituṁ “yathāpī”ti ādimāha. Yathā hi loke",
  "atk-s0511a2:48_1": "dukkhassa paṭipakkhabhūtaṁ sukhaṁ nāma atthi, evaṁ bhave sati tappaṭipakkhena vibhavenāpi",
  "atk-s0511a2:48_2": "bhavitabbaṁ, yathā ca uṇhe sati tassa vūpasamabhūtaṁ sītalampi atthi, evaṁ rāgādiaggīnaṁ",
  "atk-s0511a2:48_3": "vūpasamena nibbānena bhavitabbaṁ. Yathā ca pāpassa lāmakassa dhammassa paṭipakkhabhūto",
  "atk-s0511a2:48_4": "kalyāṇo anavajjadhammopi atthiyeva, evameva pāpikāya jātiyā sati sabbajātikhepanato",
  "atk-s0511a2:48_5": "ajātisaṅkhātena nibbānenāpi bhavitabbamevāti. Tena vuttaṁ –",
  "atk-s0511a2:49": "10.",
  "atk-s0511a2:50": "“Yathāpi dukkhe vijjante, sukhaṁ nāmapi vijjati;",
  "atk-s0511a2:51": "Evaṁ bhave vijjamāne, vibhavopicchitabbako.",
  "atk-s0511a2:52": "11.",
  "atk-s0511a2:53": "“Yathāpi uṇhe vijjante, aparaṁ vijjati sītalaṁ;",
  "atk-s0511a2:54": "Evaṁ tividhaggi vijjante, nibbānaṁ icchitabbakaṁ.",
  "atk-s0511a2:55": "12.",
  "atk-s0511a2:56": "“Yathāpi pāpe vijjante, kalyāṇamapi vijjati;",
  "atk-s0511a2:57": "Evameva jāti vijjante, ajātipicchitabbaka”nti.",
  "atk-s0511a2:58_0": "Tattha yathāpīti opammatthe nipāto. Sukhanti kāyikacetasikasukhaṁ, suṭṭhu dukkhaṁ",
  "atk-s0511a2:58_1": "khaṇatīti sukhaṁ. Bhaveti janane. Vibhavoti ajananaṁ, janane vijjamāne ajananadhammopi",
  "atk-s0511a2:58_2": "icchitabbo. Tividhaggi vijjanteti tividhe rāgādike aggimhi vijjamāneti attho. Nibbānanti",
  "atk-s0511a2:58_3": "tassa tividhassa rāgādiaggissa nibbāpanaṁ upasamanaṁ nibbānañca icchitabbaṁ. Pāpeti",
  "atk-s0511a2:58_4": "akusale lāmake. Kalyāṇamapīti kusalamapi. Evamevāti evamevaṁ. Jāti vijjanteti jātiyā",
  "atk-s0511a2:58_5": "vijjamānāyāti attho. Liṅgabhedañca vibhattilopañca katvā vuttaṁ. Ajātipīti jātikhepanaṁ",
  "atk-s0511a2:58_6": "ajātinibbānampi icchitabbaṁ.",
  "atk-s0511a2:59_0": "Athāhaṁ parampi cintesiṁ – “yathā nāma gūtharāsimhi nimuggena purisena dūratova kamalakuvalayapuṇḍarīkasaṇḍamaṇḍitaṁ",
  "atk-s0511a2:59_1": "vimalasalilaṁ taḷākaṁ disvā – ‘katarena nu kho maggena tattha gantabba’nti taḷākaṁ",
  "atk-s0511a2:59_2": "gavesituṁ yuttaṁ. Yaṁ tassa agavesanaṁ, na so tassa taḷākassa doso, tassa purisasseva",
  "atk-s0511a2:59_3": "doso. Evameva kilesamaladhovane amatamahātaḷāke vijjamāne yaṁ tassa agavesanaṁ, na",
  "atk-s0511a2:59_4": "so amatasaṅkhātassa nibbānamahātaḷākassa doso, purisasseva doso. Yathā pana corehi",
  "atk-s0511a2:59_5": "saṁparivārito puriso palāyanamagge vijjamānepi sace so na palāyati, na so tassa maggassa",
  "atk-s0511a2:59_6": "doso, tassa purisasseva doso. Evameva kilesacorehi parivāretvā gahitassa purisassa",
  "atk-s0511a2:59_7": "vijjamāneyeva nibbānamahānagaragāmimhi sive mahāmagge tassa maggassa agavesanaṁ nāma",
  "atk-s0511a2:59_8": "na maggassa doso, purisasseva doso. Yathā byādhipīḷito puriso vijjamāne byādhitikicchake",
  "atk-s0511a2:59_9": "vejje sace taṁ vejjaṁ gavesitvā taṁ byādhiṁ na tikicchāpeti, na so vejjassa doso,",
  "atk-s0511a2:59_10": "tassa purisasseva doso. Evameva pana yo kilesabyādhiparipīḷito kilesavūpasamamaggakovidaṁ",
  "atk-s0511a2:59_11": "vijjamānameva ācariyaṁ na gavesati, tasseva doso, na kilesabyādhivināyakassa ācariyassa",
  "atk-s0511a2:59_12": "doso”ti. Tena vuttaṁ –",
  "atk-s0511a2:60": "13.",
  "atk-s0511a2:61": "“Yathā gūthagato puriso, taḷākaṁ disvāna pūritaṁ;",
  "atk-s0511a2:62": "Na gavesati taṁ taḷākaṁ, na doso taḷākassa so.",
  "atk-s0511a2:63": "14.",
  "atk-s0511a2:64": "“Evaṁ kilesamaladhovaṁ, vijjante amatantaḷe;",
  "atk-s0511a2:65": "Na gavesati taṁ taḷākaṁ, na doso amatantaḷe.",
  "atk-s0511a2:66": "15.",
  "atk-s0511a2:67": "“Yathā arīhi pariruddho, vijjante gamanampathe;",
  "atk-s0511a2:68": "Na palāyati so puriso, na doso añjasassa so.",
  "atk-s0511a2:69": "16.",
  "atk-s0511a2:70": "“Evaṁ kilesapariruddho, vijjamāne sive pathe;",
  "atk-s0511a2:71": "Na gavesati taṁ maggaṁ, na doso sivamañjase.",
  "atk-s0511a2:72": "17.",
  "atk-s0511a2:73": "“Yathāpi byādhito puriso, vijjamāne tikicchake;",
  "atk-s0511a2:74": "Na tikicchāpeti taṁ byādhiṁ, na doso so tikicchake.",
  "atk-s0511a2:75": "18.",
  "atk-s0511a2:76": "“Evaṁ kilesabyādhīhi, dukkhito patipīḷito;",
  "atk-s0511a2:77": "Na gavesati taṁ ācariyaṁ, na doso so vināyake”ti.",
  "atk-s0511a2:78_0": "Tattha gūthagatoti gūthakūpagato, gūthena gato makkhito vā. Kilesamaladhovanti kilesamalasodhane,",
  "atk-s0511a2:78_1": "bhummatthe paccattavacanaṁ. Amatantaḷeti amatasaṅkhātassa taḷākassa, sāmiatthe bhummavacanaṁ",
  "atk-s0511a2:78_2": "daṭṭhabbaṁ, anussaraṁ pakkhipitvā vuttaṁ. Arīhīti paccatthikehi. Pariruddhoti samantato",
  "atk-s0511a2:78_3": "niruddho. Gamanampatheti gamanapathe. Chandāvināsatthaṁ anussarāgamanaṁ katvā vuttaṁ.",
  "atk-s0511a2:78_4": "Na palāyatīti yadi na palāyeyya. So purisoti so corehi pariruddho puriso. Añjasassāti",
  "atk-s0511a2:78_5": "maggassa. Maggassa hi –",
  "atk-s0511a2:79": "“Maggo pantho patho pajjo, añjasaṁ vaṭumāyanaṁ;",
  "atk-s0511a2:80": "Nāvā uttarasetu ca, kullo ca bhisi saṅkamo”ti. –",
  "atk-s0511a2:81_0": "Bahūni nāmāni. Svāyamidha añjasanāmena vutto. Siveti sabbupaddavābhāvato sive. Sivamañjaseti",
  "atk-s0511a2:81_1": "sivassa añjasassāti attho. Tikicchaketi vejje. Na tikicchāpetīti na tikicchāpeyya.",
  "atk-s0511a2:81_2": "Na doso so tikicchaketi tikicchakassa doso natthi, byādhitasseva dosoti attho. Dukkhitoti",
  "atk-s0511a2:81_3": "sañjātakāyikacetasikadukkho. Ācariyanti mokkhamaggācariyaṁ. Vināyaketi ācariyassa.",
  "atk-s0511a2:82_0": "Evaṁ panāhaṁ cintetvā uttarimpi evaṁ cintesiṁ – “yathāpi maṇḍanakajātiko puriso kaṇṭhe",
  "atk-s0511a2:82_1": "āsattaṁ kuṇapaṁ chaḍḍetvā sukhī gaccheyya, evaṁ mayāpi imaṁ pūtikāyaṁ chaḍḍetvā anapekkhena",
  "atk-s0511a2:82_2": "nibbānamahānagaraṁ pavisitabbaṁ. Yathā ca naranāriyo ukkārabhūmiyaṁ uccārapassāvaṁ",
  "atk-s0511a2:82_3": "katvā na taṁ ucchaṅgena vā ādāya dasante vā veṭhetvā ādāya gacchanti, atha kho jigucchamānā",
  "atk-s0511a2:82_4": "oloketumpi anicchantā anapekkhā chaḍḍetvā gacchanti, evaṁ mayāpi imaṁ pūtikāyaṁ anapekkhena",
  "atk-s0511a2:82_5": "chaḍḍetvā amataṁ nibbānanagaraṁ pavisituṁ vaṭṭati. Yathā ca nāvikā nāma jajjaraṁ",
  "atk-s0511a2:82_6": "nāvaṁ udakagāhiniṁ chaḍḍetvā anapekkhāva gacchanti, evamahampi imaṁ navahi vaṇamukhehi",
  "atk-s0511a2:82_7": "paggharantaṁ kāyaṁ chaḍḍetvā anapekkho nibbānamahānagaraṁ pavisissāmi. Yathā ca koci",
  "atk-s0511a2:82_8": "puriso muttāmaṇiveḷuriyādīni nānāvidhāni ratanāni ādāya corehi saddhiṁ maggaṁ gacchanto",
  "atk-s0511a2:82_9": "attano ratanavināsabhayena te core chaḍḍetvā khemaṁ maggaṁ gaṇhāti, evamayampi pūtikāyo",
  "atk-s0511a2:82_10": "ratanavilopakacorasadiso. Sacāhaṁ ettha taṇhaṁ karissāmi, ariyamaggakusaladhammaratanāni",
  "atk-s0511a2:82_11": "me nassissanti, tasmā mayā imaṁ mahācorasadisaṁ karajakāyaṁ chaḍḍetvā nibbānamahānagaraṁ",
  "atk-s0511a2:82_12": "pavisituṁ vaṭṭatī”ti. Tena vuttaṁ –",
  "atk-s0511a2:83": "19.",
  "atk-s0511a2:84": "“Yathāpi kuṇapaṁ puriso, kaṇṭhe baddhaṁ jigucchiya;",
  "atk-s0511a2:85": "Mocayitvāna gaccheyya, sukhī serī sayaṁvasī.",
  "atk-s0511a2:86": "20.",
  "atk-s0511a2:87": "“Tathevimaṁ pūtikāyaṁ, nānākuṇapasañcayaṁ;",
  "atk-s0511a2:88": "Chaḍḍayitvāna gaccheyyaṁ, anapekkho anatthiko.",
  "atk-s0511a2:89": "21.",
  "atk-s0511a2:90": "“Yathā uccāraṭṭhānamhi, karīsaṁ naranāriyo;",
  "atk-s0511a2:91": "Chaḍḍayitvāna gacchanti, anapekkhā anatthikā.",
  "atk-s0511a2:92": "22.",
  "atk-s0511a2:93": "“Evamevāhaṁ imaṁ kāyaṁ, nānākuṇapapūritaṁ;",
  "atk-s0511a2:94": "Chaḍḍayitvāna gacchissaṁ, vaccaṁ katvā yathā kuṭiṁ.",
  "atk-s0511a2:95": "23.",
  "atk-s0511a2:96": "“Yathāpi jajjaraṁ nāvaṁ, paluggaṁ udagāhiniṁ;",
  "atk-s0511a2:97": "Sāmī chaḍḍetvā gacchanti, anapekkhā anatthikā.",
  "atk-s0511a2:98": "24.",
  "atk-s0511a2:99": "“Evamevāhaṁ imaṁ kāyaṁ, navacchiddaṁ dhuvassavaṁ;",
  "atk-s0511a2:100": "Chaḍḍayitvāna gacchissaṁ, jiṇṇanāvaṁva sāmikā.",
  "atk-s0511a2:101": "25.",
  "atk-s0511a2:102": "“Yathāpi puriso corehi, gacchanto bhaṇḍamādiya;",
  "atk-s0511a2:103": "Bhaṇḍacchedabhayaṁ disvā, chaḍḍayitvāna gacchati.",
  "atk-s0511a2:104": "26.",
  "atk-s0511a2:105": "“Evameva imaṁ kāyo, mahācorasamo viya;",
  "atk-s0511a2:106": "Pahāyimaṁ gamissāmi, kusalacchedanābhayā”ti.",
  "atk-s0511a2:107_0": "Tattha yathāpi kuṇapaṁ purisoti yathāpi daharo yuvā maṇḍanakajātiko puriso ahikuṇapena",
  "atk-s0511a2:107_1": "vā kukkurakuṇapena vā manussakuṇapena vā kaṇṭhe āsattena aṭṭīyitvā harāyitvā jigucchitvā",
  "atk-s0511a2:107_2": "taṁ kuṇapaṁ mocetvā gaccheyya. Sukhīti sukhito. Serīti yathicchakavihārī. Nānākuṇapasañcayanti",
  "atk-s0511a2:107_3": "anekavidhakuṇaparāsibhūtaṁ “nānākuṇapapūrita”ntipi pāṭho.",
  "atk-s0511a2:108_0": "Uccāraṭṭhānamhīti uccārenti vaccaṁ karonti etthāti uccāro, uccāro ca so ṭhānaṁ ceti",
  "atk-s0511a2:108_1": "uccāraṭṭhānaṁ. Atha vā ussāsiyyatīti ussāso, vaccassetaṁ nāmaṁ, tassa ṭhānaṁ ussāsaṭṭhānaṁ,",
  "atk-s0511a2:108_2": "tasmiṁ ussāsaṭṭhānamhi, ukkāraṭṭhāneti attho. Vaccaṁ katvā yathā kuṭinti vaccaṁ katvā",
  "atk-s0511a2:108_3": "kuṭiṁ naranāriyo viyāti attho.",
  "atk-s0511a2:109_0": "Jajjaranti jiṇṇaṁ. Palugganti palujjantiṁ, vikirantinti attho. Udagāhininti udakagāhiniṁ.",
  "atk-s0511a2:109_1": "Sāmīti nāvāsāmikā. Navacchiddanti cakkhusotādīhi navahi vaṇamukhehi chiddāvacchiddehi",
  "atk-s0511a2:109_2": "yuttattā navacchiddaṁ. Dhuvassavanti dhuvanissandaṁ, niccaṁ paggharaṇāsucinti attho.",
  "atk-s0511a2:110_0": "Bhaṇḍamādiyāti yaṁkiñci ratanādikaṁ bhaṇḍaṁ ādiya. Bhaṇḍacchedabhayaṁdisvāti bhaṇḍassa",
  "atk-s0511a2:110_1": "acchindanena bhayaṁ disvāti attho. Evamevāti so bhaṇḍamādāya gacchanto puriso viya.",
  "atk-s0511a2:110_2": "Ayaṁ kāyoti ayaṁ pana kucchitānaṁ paramajegucchānaṁ āyoti kāyo. Āyoti upattiṭṭhānaṁ.",
  "atk-s0511a2:110_3": "Āyanti tatoti āyo, kucchitā kesādayo. Iti kucchitānaṁ kesādīnaṁ āyoti kāyo. Mahācorasamo",
  "atk-s0511a2:110_4": "viyāti cakkhuādīhi rūpādīsu piyarūpesu sārajjanādivasena pāṇātipātādinnādānādicoro",
  "atk-s0511a2:110_5": "hutvā sabbakusalaṁ vilumpatīti mahācorasamo. Tasmā yathā so ratanabhaṇḍamādāya corehi",
  "atk-s0511a2:110_6": "saddhiṁ gacchanto puriso te core pahāya gacchati, evamevāhampi imaṁ mahācorasamaṁ",
  "atk-s0511a2:110_7": "kāyaṁ pahāya attano sotthibhāvakaraṁ maggaṁ gavesituṁ gamissāmīti atthasambandho",
  "atk-s0511a2:110_8": "veditabbo. Kusalacchedanābhayāti kusaladhammavilopanabhayenāti attho.",
  "atk-s0511a2:111_0": "Athevaṁ sumedhapaṇḍito nānāvidhāhi upamāhi nekkhammakāraṇaṁ cintetvā punapi cintesi",
  "atk-s0511a2:111_1": "– “imaṁ mahādhanarāsiṁ saṁharitvā mayhaṁ pitupitāmahādayo paralokaṁ gacchantā ekakahāpaṇampi",
  "atk-s0511a2:111_2": "gahetvā na gatā, mayā pana gahetvā gamanakāraṇaṁ kātuṁ vaṭṭatī”ti gantvā rañño ārocesi",
  "atk-s0511a2:111_3": "– “ahaṁ, mahārāja, jātijarādīhi upaddutahadayo agārasmā anagāriyaṁ pabbajissāmi,",
  "atk-s0511a2:111_4": "mayhaṁ anekakoṭisatasahassaṁ dhanaṁ atthi, taṁ devo paṭipajjatū”ti. Rājā āha – “na",
  "atk-s0511a2:111_5": "mayhaṁ te dhanena attho, tvaṁyeva yathicchakaṁ karohī”ti.",
  "atk-s0511a2:112_0": "So ca “sādhu devā”ti nagare bheriṁ carāpetvā mahājanassa dānaṁ datvā vatthukāme ca",
  "atk-s0511a2:112_1": "kilesakāme ca pahāya amaravaranagarasadisato amaranagarato nikkhamitvā ekakova nānāmigagaṇavante",
  "atk-s0511a2:112_2": "himavante dhammikaṁ nāma pabbataṁ nissāya assamaṁ katvā tattha paṇṇasālaṁ katvā pañcadosavivajjitaṁ",
  "atk-s0511a2:112_3": "caṅkamaṁ māpetvā aṭṭhaguṇasamupetaṁ abhiññābalaṁ samāharituṁ navadosasamannāgataṁ",
  "atk-s0511a2:112_4": "sāṭakaṁ pajahitvā dvādasaguṇamupāgataṁ vākacīraṁ nivāsetvā pabbaji. Evaṁ pana so",
  "atk-s0511a2:112_5": "pabbajito aṭṭhadosasamākiṇṇaṁ paṇṇasālaṁ pahāya dasaguṇasamannāgataṁ rukkhamūlaṁ",
  "atk-s0511a2:112_6": "upagantvā sabbadhaññavikatiṁ pahāya pavattaphalabhojano hutvā nisajjaṭṭhānacaṅkamanavasena",
  "atk-s0511a2:112_7": "padhānaṁ padahanto sattāhabbhantareyeva aṭṭhannaṁ samāpattīnaṁ pañcannañca abhiññānaṁ",
  "atk-s0511a2:112_8": "lābhī ahosi. Tena vuttaṁ –",
  "atk-s0511a2:113": "27.",
  "atk-s0511a2:114": "“Evāhaṁ cintayitvāna, nekakoṭisataṁ dhanaṁ;",
  "atk-s0511a2:115": "Nāthānāthānaṁ datvāna, himavantamupāgamiṁ.",
  "atk-s0511a2:116": "28.",
  "atk-s0511a2:117": "“Himavantassāvidūre, dhammiko nāma pabbato;",
  "atk-s0511a2:118": "Assamo sukato mayhaṁ, paṇṇasālā sumāpitā.",
  "atk-s0511a2:119": "29.",
  "atk-s0511a2:120": "“Caṅkamaṁ tattha māpesiṁ, pañcadosavivajjitaṁ.",
  "atk-s0511a2:121": "Aṭṭhaguṇasamupetaṁ, abhiññābalamāhariṁ.",
  "atk-s0511a2:122": "30.",
  "atk-s0511a2:123": "“Sāṭakaṁ pajahiṁ tattha, navadosamupāgataṁ;",
  "atk-s0511a2:124": "Vākacīraṁ nivāsesiṁ, dvādasaguṇamupāgataṁ.",
  "atk-s0511a2:125": "31.",
  "atk-s0511a2:126": "“Aṭṭhadosasamākiṇṇaṁ, pajahiṁ paṇṇasālakaṁ;",
  "atk-s0511a2:127": "Upāgamiṁ rukkhamūlaṁ, guṇe dasahupāgataṁ.",
  "atk-s0511a2:128": "32.",
  "atk-s0511a2:129": "“Vāpitaṁ ropitaṁ dhaññaṁ, pajahiṁ niravasesato;",
  "atk-s0511a2:130": "Anekaguṇasampannaṁ, pavattaphalamādiyiṁ.",
  "atk-s0511a2:131": "33.",
  "atk-s0511a2:132": "“Tatthappadhānaṁ padahiṁ, nissajjaṭṭhānacaṅkame;",
  "atk-s0511a2:133": "Abbhantaramhi sattāhe, abhiññābalapāpuṇi”nti.",
  "atk-s0511a2:134_0": "Tattha evāhanti evaṁ ahaṁ, heṭṭhā vuttappakārena cintetvāti attho. Nāthānāthānanti",
  "atk-s0511a2:134_1": "sanāthānamanāthānañca aḍḍhānañceva daliddānañca “atthikā gaṇhantū”ti saha koṭṭhāgārehi",
  "atk-s0511a2:134_2": "datvāti attho. Himavantassāvidūreti himavantapabbatarājassa avidūre samīpe. Dhammiko",
  "atk-s0511a2:134_3": "nāma pabbatoti evaṁnāmako pabbato. Kasmā panāyaṁ dhammikoti? Yebhuyyena pana bodhisattā",
  "atk-s0511a2:134_4": "isipabbajjaṁ pabbajitvā taṁ pabbataṁ upanissāya abhiññāyo nibbattetvā samaṇadhammaṁ",
  "atk-s0511a2:134_5": "akaṁsu. Tasmā samaṇadhammassa nissayabhūtattā “dhammiko”tveva pākaṭo ahosi. Assamo",
  "atk-s0511a2:134_6": "sukato mayhantiādinā sumedhapaṇḍitena assamapaṇṇasālā caṅkamā sahatthā māpitā viya",
  "atk-s0511a2:134_7": "vuttā, na ca pana sahatthā māpitā, kintu sakkena devena pesite vissakammunā devaputtena",
  "atk-s0511a2:134_8": "nimmitā. Bhagavā pana tadā attano puññānubhāvena nibbattaṁ taṁ sampadaṁ sandhāya",
  "atk-s0511a2:134_9": "– “sāriputta, tasmiṁ pabbate –",
  "atk-s0511a2:135": "‘Assamo sukato mayhaṁ, paṇṇasālā sumāpitā;",
  "atk-s0511a2:136": "Caṅkamaṁ tattha māpesiṁ, pañcadosavivajjita”’nti. – ādimāha;",
  "atk-s0511a2:137_0": "Tattha paṇṇasālāti paṇṇachadanasālā. Tatthāti tasmiṁ assamapade. Pañcadosavivajjitanti",
  "atk-s0511a2:137_1": "pañcahi caṅkamadosehi vivajjitaṁ. Katame pañca caṅkamadosā nāma? Thaddhavisamatā,",
  "atk-s0511a2:137_2": "antorukkhatā, gahanacchannatā, atisambādhatā, ativisālatāti imehi pañcahi dosehi",
  "atk-s0511a2:137_3": "vivajjitaṁ. Ukkaṭṭhaparicchedena dīghato saṭṭhiratano vitthārato diyaḍḍharatano caṅkamo",
  "atk-s0511a2:137_4": "vutto. Atha vā pañcadosavivajjitanti pañcahi nīvaraṇadosehi vivajjitaṁ parihīnaṁ",
  "atk-s0511a2:137_5": "abhiññābalamāharinti iminā uttarapadena sambandho daṭṭhabbo. Aṭṭhaguṇasamupetanti",
  "atk-s0511a2:137_6": "“evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye",
  "atk-s0511a2:137_7": "ṭhite āneñjappatte”ti evaṁ vuttehi aṭṭhaguṇehi samannāgataṁ abhiññābalaṁ āhariṁ ānesinti attho.",
  "atk-s0511a2:138_0": "Keci pana “aṭṭhahi samaṇasukhehi upetaṁ, aṭṭhimāni samaṇasukhāni nāma dhanadhaññapariggahābhāvo,",
  "atk-s0511a2:138_1": "anavajjapiṇḍapātapariyesanabhāvo, nibbutapiṇḍabhuñjanabhāvo, raṭṭhaṁ pīḷetvā dhanadhaññādīsu",
  "atk-s0511a2:138_2": "gaṇhantesu rājapurisesu raṭṭhapīḷanakilesābhāvo, upakaraṇesu nicchandarāgabhāvo,",
  "atk-s0511a2:138_3": "coravilopane nibbhayabhāvo, rājarājamahāmattehi asaṁsaṭṭhabhāvo, catūsu disāsu appaṭihatabhāvoti",
  "atk-s0511a2:138_4": "imehi aṭṭhahi samaṇasukhehi upetaṁ samupetaṁ assamaṁ māpesi”nti assamena sambandhaṁ",
  "atk-s0511a2:138_5": "katvā vadanti, taṁ pāḷiyā na sameti.",
  "atk-s0511a2:139_0": "Sāṭakanti vatthaṁ. Tatthāti tasmiṁ assame. Navadosamupāgatanti, sāriputta, tattha",
  "atk-s0511a2:139_1": "vasanto attano nivatthapārutaṁ mahagghasāṭakaṁ pajahiṁ pariccajiṁ. Sāṭakaṁ pajahanto",
  "atk-s0511a2:139_2": "ca tattha nava dose disvā pajahinti dīpeti. Tāpasapabbajjaṁ pabbajitānañhi sāṭakasmiṁ",
  "atk-s0511a2:139_3": "nava dosā pakāsitā. Katame nava? Sāṭakassa mahagghabhāvo, parapaṭibaddhabhāvo, paribhogena",
  "atk-s0511a2:139_4": "lahukaṁ kilissanabhāvo, kiliṭṭho ca dhovitabbo puna rajitabbo ca hoti paribhogena",
  "atk-s0511a2:139_5": "jīraṇabhāvo, jiṇṇassa puna tunnakaraṇaṁ vā aggaḷadānaṁ vā kātabbaṁ hoti puna pariyesanāya",
  "atk-s0511a2:139_6": "durabhisambhavabhāvo, tāpasapabbajjāya ananucchavikabhāvo, paccatthikānaṁ sādhāraṇabhāvo,",
  "atk-s0511a2:139_7": "yathā naṁ na paccatthikā gaṇhanti, evaṁ gopetabbo hoti paridahato vibhūsanaṭṭhānabhāvo,",
  "atk-s0511a2:139_8": "gahetvā carantassa mahicchabhāvoti etehi navahi dosehi upagataṁ sāṭakaṁ pahāya vākacīraṁ",
  "atk-s0511a2:139_9": "nivāsesinti dīpeti. Vākacīranti muñjatiṇaṁ hīrāhīraṁ katvā ganthetvā kataṁ vākamayacīraṁ",
  "atk-s0511a2:139_10": "nivāsanapārupanatthāya ādiyinti attho. Dvādasaguṇamupāgatanti dvādasahi ānisaṁsehi",
  "atk-s0511a2:139_11": "upetaṁ. Ettha guṇa-saddo ānisaṁsaṭṭho “sataguṇā dakkhiṇā pāṭikaṅkhitabbā”tiādīsu",
  "atk-s0511a2:139_12": "viya. Ma-kāro padasandhikaro. Vākacīrasmiṁ dvādasānisaṁsā appagghatā, aparāyattatā,",
  "atk-s0511a2:139_13": "sahatthā kātuṁ sakkuṇeyyatā, paribhogena jiṇṇepi sibbitabbābhāvo, corabhayābhāvo",
  "atk-s0511a2:139_14": "pariyesantassa sukhena karaṇabhāvo, tāpasapabbajjāya sāruppabhāvo, sevamānassa vibhūsanaṭṭhānābhāvo,",
  "atk-s0511a2:139_15": "cīvarappaccaye appicchabhāvo, paribhogasukhabhāvo, vākuppattiyā sulabhabhāvo, vākacīre",
  "atk-s0511a2:139_16": "naṭṭhepi anapekkhabhāvoti imehi dvādasahi guṇehi sampannaṁ.",
  "atk-s0511a2:140_0": "Atha sumedhapaṇḍito tattha paṇṇasālāyaṁ viharanto paccūsasamaye paccuṭṭhāya attano",
  "atk-s0511a2:140_1": "nikkhamanakāraṇaṁ paccavekkhamāno evaṁ kira cintesi – “ahaṁ pana navakanakakaṭakanūpurādisaṅghaṭṭanasaddasammissita-madhurahasitakathitagehajanaramaṇīyaṁ",
  "atk-s0511a2:140_2": "uḷāravibhavasobhitaṁ suravarabhavanākāramagāraṁ kheḷapiṇḍaṁ viya pahāya vivekārāmatāya",
  "atk-s0511a2:140_3": "sabbajanapāpapavāhanaṁ tapovanaṁ paviṭṭhosmi, idha pana me paṇṇasālāya vāso dutiyo",
  "atk-s0511a2:140_4": "gharāvāso viya hoti, handāhaṁ rukkhamūle vaseyya”nti. Tena vuttaṁ –",
  "atk-s0511a2:141": "31.",
  "atk-s0511a2:142": "“Aṭṭhadosasamākiṇṇaṁ, pajahiṁ paṇṇasālaka”nti.",
  "atk-s0511a2:143_0": "Tattha aṭṭhadosasamākiṇṇanti aṭṭhahi dosehi samākiṇṇaṁ saṁyuttaṁ. Katamehi aṭṭhahi?",
  "atk-s0511a2:143_1": "Mahāsambhārehi nipphādanīyatā, tiṇapaṇṇamattikādīhi niccaṁ paṭijagganīyatā, senāsanaṁ",
  "atk-s0511a2:143_2": "nāma mahallakassa pāpuṇātīti avelāya vuṭṭhāpiyamānassa cittekaggatā na hotīti vuṭṭhāpanīyabhāvo,",
  "atk-s0511a2:143_3": "sītuṇhassa paṭighātena kāyassa sukhumālakaraṇabhāvo, gharaṁ paviṭṭhena yaṁ kiñci",
  "atk-s0511a2:143_4": "pāpaṁ sakkā kātunti garahapaṭicchādanakaraṇabhāvo, “mayhamida”nti sapariggahabhāvo,",
  "atk-s0511a2:143_5": "gehassa atthibhāvo sadutiyakavāso, ūkāmaṅgulagharagoḷikādīnaṁ sādhāraṇatāya bahusādhāraṇabhāvoti",
  "atk-s0511a2:143_6": "iti ime aṭṭha ādīnave disvā mahāsatto paṇṇasālaṁ pajahiṁ.",
  "atk-s0511a2:144_0": "Guṇe dasahupāgatanti channaṁ paṭikkhipitvā dasahi guṇehi upetaṁ, rukkhamūlaṁ upagatosmīti",
  "atk-s0511a2:144_1": "attho. Katamehi dasahi? Appasamārambhatā, upagamanamattamevettha hotīti sulabhānavajjatā,",
  "atk-s0511a2:144_2": "abhiṇhaṁ tarupaṇṇavikāradassanena aniccasaññāsamuṭṭhāpanatā, senāsanamaccherābhāvo,",
  "atk-s0511a2:144_3": "tattha hi pāpaṁ karonto lajjatīti pāpakaraṇārahābhāvo, pariggahakaraṇābhāvo, devatāhi",
  "atk-s0511a2:144_4": "saha vāso, channapaṭikkhepo, paribhogasukhatā, rukkhamūlasenāsanassa gatagataṭṭhāne",
  "atk-s0511a2:144_5": "sulabhatāya anapekkhabhāvoti iti ime dasa guṇe disvā rukkhamūlaṁ upagatosmīti vadati. Āha ca –",
  "atk-s0511a2:145": "“Vaṇṇito buddhaseṭṭhena, nissayoti ca bhāsito;",
  "atk-s0511a2:146": "Nivāso pavivittassa, rukkhamūlasamo kuto.",
  "atk-s0511a2:147": "“Āvāsamaccherahare, devatāparipālite;",
  "atk-s0511a2:148": "Pavivitte vasanto hi, rukkhamūlamhi subbato.",
  "atk-s0511a2:149": "“Abhirattāni nīlāni, paṇḍūni patitāni ca;",
  "atk-s0511a2:150": "Passanto tarupaṇṇāni, niccasaññaṁ panūdati.",
  "atk-s0511a2:151": "“Tasmā hi buddhadāyajjaṁ, bhāvanābhiratālayaṁ;",
  "atk-s0511a2:152": "Vivittaṁ nātimaññeyya, rukkhamūlaṁ vicakkhaṇo”ti. ;",
  "atk-s0511a2:153_0": "Atha sumedhapaṇḍito paṇṇasālāya diṭṭhadoso hutvā rukkhamūlasenāsane laddhānisaṁso",
  "atk-s0511a2:153_1": "viharanto uttaripi cintesi – “āhāratthāya me gāmagamanaṁ āhārapariyesanadukkhaṁ,",
  "atk-s0511a2:153_2": "nāhaṁ kenaci pārijuññena nikkhamitvā āhāratthāya pabbajito, āhārapariyesanamūlassa",
  "atk-s0511a2:153_3": "ca dukkhassa pamāṇaṁ natthi, yaṁnūnāhaṁ pavattaphalena yāpeyya”nti. Imaṁ pana atthavisesaṁ dīpento –",
  "atk-s0511a2:154": "32-33. “Vāpitaṁ ropitaṁ dhaññaṁ, pajahiṁ niravasesato.",
  "atk-s0511a2:155": "Anekaguṇasampannaṁ, pavattaphalamādiyi”nti. – ādimāha;",
  "atk-s0511a2:156_0": "Tattha vāpitanti vapitvā nipphannaṁ. Ropitanti ropitvā nipphannaṁ, vapanaropanavasena",
  "atk-s0511a2:156_1": "duvidhāva sassanipphatti, taṁ duvidhampi attano appicchatāya pahāya pavattaphalena",
  "atk-s0511a2:156_2": "yāpesiṁ. Pavattaphalanti sayameva patitaphalaṁ. Ādiyinti paribhuñjiṁ.",
  "atk-s0511a2:157": "“Pavattaphalasantuṭṭho, aparāyattajīviko;",
  "atk-s0511a2:158": "Pahīnāhāraloluppo, hoti cātuddiso muni.",
  "atk-s0511a2:159": "“Jahāti rasataṇhañca, ājīvo tassa sujjhati;",
  "atk-s0511a2:160": "Tasmā hi nātimaññeyya, pavattaphalabhojana”nti. –",
  "atk-s0511a2:161_0": "Evaṁ pavattamāno sumedhapaṇḍito nacirasseva antosattāhe aṭṭha samāpattiyo pañca abhiññāyo",
  "atk-s0511a2:161_1": "ca pāpuṇi. Imamatthaṁ pakāsentena “tatthappadhānaṁpadahi”ntiādi vuttaṁ. Tattha tatthāti",
  "atk-s0511a2:161_2": "tasmiṁ assame. Padhānanti vīriyaṁ, vīriyañhi padahitabbato padhānabhāvakaraṇato vā",
  "atk-s0511a2:161_3": "“padhāna”nti vuccati. Padahinti vīriyamārabhiṁ. Nissajjaṭṭhānacaṅkameti nisajjāya",
  "atk-s0511a2:161_4": "ca ṭhānena ca caṅkamena ca.",
  "atk-s0511a2:162_0": "Sumedhapaṇḍito pana seyyaṁ paṭikkhipitvā nisajjaṭṭhānacaṅkameheva rattindivaṁ vītināmetvā",
  "atk-s0511a2:162_1": "sattāhabbhantareyeva abhiññābalaṁ pāpuṇi. Evaṁ pana abhiññābalaṁ patvā sumedhatāpase",
  "atk-s0511a2:162_2": "samāpattisukhena vītināmente tadā sabbajanasaṅgahakaro mārabalabhayaṁkaro ñāṇadīpaṅkaro",
  "atk-s0511a2:162_3": "dīpaṅkaro nāma satthā loke udapādi.",
  "atk-s0511a2:163_0": "Saṅkhepeneva tassāyamānupubbikathā – ayaṁ kira dīpaṅkaro nāma mahāsatto samattiṁsa",
  "atk-s0511a2:163_1": "pāramiyo pūretvā vessantarattabhāvasadise attabhāve ṭhito pathavikampanādīni mahādānāni",
  "atk-s0511a2:163_2": "datvā āyupariyosāne tusitapure nibbattitvā tattha yāvatāyukaṁ ṭhatvā dasasahassacakkavāḷadevatāhi sannipatitvā –",
  "atk-s0511a2:164": "“Kālo kho te mahāvīra, uppajja mātukucchiyaṁ;",
  "atk-s0511a2:165": "Sadevakaṁ tārayanto, bujjhassu amataṁ pada”nti. –",
  "atk-s0511a2:166_0": "Vutte tato so devatānaṁ vacanaṁ sutvā ca pañca mahāvilokanāni viloketvā tato cuto",
  "atk-s0511a2:166_1": "rammavatīnagare attano yasavibhūtiyā vijitavāsudevassa naradevassa sudevassa nāma",
  "atk-s0511a2:166_2": "rañño kule sumedhāya deviyā kucchismiṁ āsāḷhipuṇṇamiyā uttarāsāḷhanakkhattena paṭisandhiṁ",
  "atk-s0511a2:166_3": "gahetvā mahatā parivārena parihariyamāno mahādeviyā kucchimhi maṇikūṭagato viya kenaci",
  "atk-s0511a2:166_4": "asucinā amakkhito dasa māse vasitvā saliladharavivaragato saradakālacando viya tassā udarato nikkhami.",
  "atk-s0511a2:167": "Dvattiṁsa pubbanimittāni",
  "atk-s0511a2:168_0": "Tassa pana dīpaṅkarakumārassa paṭisandhikkhaṇepi vijātakkhaṇepi dvattiṁsa pubbanimittāni",
  "atk-s0511a2:168_1": "pāṭihāriyāni pāturahesuṁ. Sabbasabbaññubodhisattesu mātukucchiṁ okkamantesu nikkhamantesu",
  "atk-s0511a2:168_2": "sambujjhantesu dhammacakkaṁ pavattantesūti imesu catūsu ṭhānesu dvattiṁsa pāṭihāriyāni",
  "atk-s0511a2:168_3": "pavattanteva. Tasmā mayā pākaṭattā dīpaṅkarakumārassa jātiyaṁ dassitāni –",
  "atk-s0511a2:169": "“Dīpaṅkare cārukare kumāre, sivaṁkare santikareva jāte;",
  "atk-s0511a2:170": "Pakampi saṅkampi tadā samantā, sahassasaṅkhyā dasalokadhātu.",
  "atk-s0511a2:171": "“Cakkavāḷasahassesu, dasasahasseva devatā;",
  "atk-s0511a2:172": "Ekasmiṁ cakkavāḷasmiṁ, tadā sannipatiṁsu tā.",
  "atk-s0511a2:173": "“Bodhisattaṁ mahāsattaṁ, jātamattantu devatā;",
  "atk-s0511a2:174": "Paṭhamaṁ paṭiggaṇhiṁsu, pacchā taṁ manujā pana.",
  "atk-s0511a2:175": "“Avāditā kenaci cammanaddhā, supokkharā dundubhiyo ca vīṇā;",
  "atk-s0511a2:176": "Aghaṭṭitānābharaṇāni tasmiṁ, khaṇe samantā madhuraṁ raviṁsu.",
  "atk-s0511a2:177": "“Chijjiṁsu sabbattha ca bandhanāni, sayaṁ vigacchiṁsu ca sabbarogā;",
  "atk-s0511a2:178": "Rūpāni passiṁsu ca jātiandhā, saddaṁ samantā badhirā suṇiṁsu.",
  "atk-s0511a2:179": "“Anussatiṁ jātijaḷā manussā, labhiṁsu yānaṁ padasāva paṅgulā;",
  "atk-s0511a2:180": "Videsayātā sayameva nāvā, sapaṭṭanaṁ sīghamupāgamiṁsu.",
  "atk-s0511a2:181": "“Ākāsaṭṭhaṁ bhūmigatañca sabbaṁ, sayaṁ samantā ratanaṁ viroci;",
  "atk-s0511a2:182": "Nibbāyi ghore niraye hutāso, nadīsu toyampi ca nappavatti.",
  "atk-s0511a2:183": "“Lokantare dukkhanirantarepi, pabhā uḷārā vipulā ahosi;",
  "atk-s0511a2:184": "Tathā tadā santataraṅgamālo, mahāsamuddo madhurodakoyaṁ.",
  "atk-s0511a2:185": "“Na vāyi vāto pharuso kharo vā, samphullapupphā taravo ahesuṁ;",
  "atk-s0511a2:186": "Viroci cando adhikaṁ satāro, na cāpi uṇho sūriyo ahosi.",
  "atk-s0511a2:187": "“Khagā nabhamhāpi ca rukkhato ca, haṭṭhāva heṭṭhā pathaviṁ bhajiṁsu;",
  "atk-s0511a2:188": "Mahācatuddīpagato ca megho, pavassi toyaṁ madhuraṁ samantā.",
  "atk-s0511a2:189": "“Ṭhatvāva dibbe bhavane sakasmiṁ, pasannacittā pana devatāyo;",
  "atk-s0511a2:190": "Nacciṁsu gāyiṁsu ca vādayiṁsu, seḷiṁsu tā keḷimakaṁsu ceva.",
  "atk-s0511a2:191": "“Sayaṁ kira dvāramahākavāṭā, khaṇeva tasmiṁ vivaṭā ahesuṁ;",
  "atk-s0511a2:192": "Mahājane neva khudā pipāsā, pīḷesi lokaṁ kira kañci kañci.",
  "atk-s0511a2:193": "“Ye niccaverā pana pāṇisaṅghā, te mettacittaṁ paramaṁ labhiṁsu;",
  "atk-s0511a2:194": "Kākā ulūkehi cariṁsu saddhiṁ, koṇā varāhehi akaṁsu keḷiṁ.",
  "atk-s0511a2:195": "“Ghorāpi sappānamukhāpi sappā, kīḷiṁsu kāmaṁ nakulehi saddhiṁ;",
  "atk-s0511a2:196": "Gaṇhiṁsu majjārasiresu yūkā, vissatthacittā gharamūsikāpi.",
  "atk-s0511a2:197": "“Buddhantarenāpi aladdhatoye, pisācaloke vigatā pipāsā;",
  "atk-s0511a2:198": "Khujjā ahesuṁ samacārukāyā, mūgā ca vācaṁ madhuraṁ lapiṁsu.",
  "atk-s0511a2:199": "“Pasannacittā pana pāṇisaṅghā, tadaññamaññaṁ piyamālapiṁsu;",
  "atk-s0511a2:200": "Assā ca hesiṁsu pahaṭṭhacittā, gajjiṁsu mattā varavāraṇāpi.",
  "atk-s0511a2:201": "“Surabhicandanacuṇṇasamākulā, kusumakuṅkumadhūpasugandhinī;",
  "atk-s0511a2:202": "Vividhacārumahaddhajamālinī, dasasahassi ahosi samantato”ti.",
  "atk-s0511a2:203_0": "Tatra hissa dasasahassilokadhātukampo sabbaññutaññāṇapaṭilābhassa pubbanimittaṁ,",
  "atk-s0511a2:203_1": "devatānaṁ ekacakkavāḷe sannipāto dhammacakkappavattanakāle ekappahāreneva sannipatitvā",
  "atk-s0511a2:203_2": "dhammapaṭiggahaṇassa pubbanimittaṁ, paṭhamaṁ devatānaṁ paṭiggahaṇaṁ catunnaṁ rūpāvacarajjhānānaṁ",
  "atk-s0511a2:203_3": "paṭilābhassa pubbanimittaṁ, pacchā manussānaṁ paṭiggahaṇaṁ catunnaṁ arūpāvacarajjhānānaṁ",
  "atk-s0511a2:203_4": "paṭilābhassa pubbanimittaṁ, cammanaddhadundubhīnaṁ sayameva vajjanaṁ mahantiyā dhammabheriyā",
  "atk-s0511a2:203_5": "anusāvanassa pubbanimittaṁ, vīṇābharaṇānaṁ sayameva vajjanaṁ anupubbavihārapaṭilābhassa",
  "atk-s0511a2:203_6": "pubbanimittaṁ, bandhanānaṁ sayameva chedo asmimānasamucchedassa pubbanimittaṁ, mahājanassa",
  "atk-s0511a2:203_7": "sabbarogavigamo catusaccaphalapaṭilābhassa pubbanimittaṁ, jaccandhānaṁ rūpadassanaṁ",
  "atk-s0511a2:203_8": "dibbacakkhupaṭilābhassa pubbanimittaṁ, badhirānaṁ saddassavanaṁ dibbasotadhātupaṭilābhassa pubbanimittaṁ.",
  "atk-s0511a2:204_0": "Jātijaḷānaṁ anussatuppādo catusatipaṭṭhānapaṭilābhassa pubbanimittaṁ, paṅgulānaṁ",
  "atk-s0511a2:204_1": "padasā gamanaṁ caturiddhipādapaṭilābhassa pubbanimittaṁ, videsagatānaṁ nāvānaṁ sapaṭṭanāgamanaṁ",
  "atk-s0511a2:204_2": "catupaṭisambhidādhigamassa, ratanānaṁ sayameva virocanaṁ dhammobhāsapaṭilābhassa,",
  "atk-s0511a2:204_3": "niraye agginibbāyanaṁ ekādasagginibbāyanassa, nadīsu toyassa nappavattanaṁ catuvesārajjapaṭilābhassa,",
  "atk-s0511a2:204_4": "lokantare āloko avijjandhakāraṁ vidhametvā ñāṇalokadassanassa, mahāsamuddassa madhurodakatā",
  "atk-s0511a2:204_5": "nibbānarasena ekarasabhāvassa, vātassa avāyanaṁ dvāsaṭṭhidiṭṭhigatabhedanassa, tarūnaṁ",
  "atk-s0511a2:204_6": "pupphitabhāvo vimuttipupphehi pupphitabhāvassa pubbanimittaṁ.",
  "atk-s0511a2:205_0": "Candassa ativirocanaṁ bahujanakantatāya pubbanimittaṁ, sūriyassa nātiuṇhavimalabhāvo",
  "atk-s0511a2:205_1": "kāyikacetasikasukhuppattiyā, khagānaṁ nagādīhi pathavigamanaṁ ovādaṁ sutvā mahājanassa",
  "atk-s0511a2:205_2": "pāṇehi saraṇagamanassa, mahato catuddīpagatameghassa pavassanaṁ mahato dhammavassassa,",
  "atk-s0511a2:205_3": "devatānaṁ sakasakabhavanesveva ṭhatvā naccādīhi kīḷanaṁ buddhabhāvaṁ patvā udānudānassa,",
  "atk-s0511a2:205_4": "dvārakavāṭānaṁ sayameva vivaraṇaṁ aṭṭhaṅgikamaggadvāravivaraṇassa, khudāpīḷanassa",
  "atk-s0511a2:205_5": "abhāvo vimuttisukhena sukhitabhāvassa, verīnaṁ mettacittapaṭilābho catubrahmavihārapaṭilābhassa,",
  "atk-s0511a2:205_6": "dasasahassilokadhātuyā ekadhajamālitā ariyadhajamālitāya pubbanimittaṁ, sesavisesā",
  "atk-s0511a2:205_7": "pana sesabuddhaguṇapaṭilābhassa pubbanimittānīti veditabbā.",
  "atk-s0511a2:206_0": "Atha dīpaṅkarakumāro mahatiyā sampattiyā paricāriyamāno anukkamena bhaddaṁ yobbanaṁ",
  "atk-s0511a2:206_1": "patvā tiṇṇaṁ utūnaṁ anucchavikesu tīsu pāsādesu devalokasiriṁ viya rajjasirimanubhavanto",
  "atk-s0511a2:206_2": "uyyānakīḷāya gamanasamaye anukkamena jiṇṇabyādhimatasaṅkhāte tayo devadūte disvā",
  "atk-s0511a2:206_3": "sañjātasaṁvego nivattitvā sudassananagarasadisavibhavasobhaṁ rammavatī nāma nagaraṁ",
  "atk-s0511a2:206_4": "pāvisi. Nagaraṁ pavisitvā puna catutthavāre hatthācariyaṁ pakkosāpetvā etadavoca",
  "atk-s0511a2:206_5": "– “ahaṁ, tāta, uyyānadassanatthāya nikkhamissāmi hatthiyānāni kappāpehī”ti. So “sādhu,",
  "atk-s0511a2:206_6": "devā”ti paṭisuṇitvā caturāsītihatthisahassāni kappāpesi. Atha vissakammo nāma devaputto",
  "atk-s0511a2:206_7": "bodhisattaṁ nānāvirāgavasananivāsanaṁ āmukkamuttāhārakeyūraṁ ruciranavakanakakaṭakamakuṭakuṇḍaladharaṁ",
  "atk-s0511a2:206_8": "paramasurabhikusumamālasamalaṅkatasiroruhaṁ samalaṅkari kira. Atha dīpaṅkarakumāro",
  "atk-s0511a2:206_9": "devakumāro viya caturāsītiyā hatthisahassehi parivuto hatthikkhandhavaragato mahatā",
  "atk-s0511a2:206_10": "balakāyena parivuto ratijananaṁ uyyānaṁ pavisitvā hatthikkhandhato oruyha taṁ uyyānamanusañcaritvā",
  "atk-s0511a2:206_11": "paramaruciradassane sakahadayasītale silātale nisīditvā pabbajjāya cittaṁ uppādesi.",
  "atk-s0511a2:206_12": "Taṅkhaṇaññeva suddhāvāsakhīṇāsavo mahābrahmā aṭṭha samaṇaparikkhāre ādāya mahāpurisassa",
  "atk-s0511a2:206_13": "cakkhupathe pāturahosi.",
  "atk-s0511a2:207_0": "Mahāpuriso taṁ disvā – “kimida”nti pucchitvā, “samaṇaparikkhāro”ti sutvā alaṅkārabhaṇḍaṁ",
  "atk-s0511a2:207_1": "omuñcitvā pasādhanabhaṇḍāgārikassa hatthe datvā maṅgalakhaggamādāya saddhiṁ makuṭena",
  "atk-s0511a2:207_2": "kese chinditvā antalikkhe ākāse ukkhipi. Atha sakko devarājā suvaṇṇacaṅkoṭakena taṁ",
  "atk-s0511a2:207_3": "kesamakuṭaṁ ādāya sinerumuddhani tiyojanappamāṇaṁ indanīlamaṇimayaṁ makuṭacetiyaṁ",
  "atk-s0511a2:207_4": "nāma akāsi. Atha mahāpuriso devadattiyaṁ arahattadhajaṁ kāsāvaṁ paridahitvā sāṭakayugaṁ",
  "atk-s0511a2:207_5": "ākāse khipi. Taṁ brahmā paṭiggahetvā brahmaloke dvādasayojanikaṁ sabbaratanamayaṁ",
  "atk-s0511a2:207_6": "cetiyamakāsi. Dīpaṅkarakumāraṁ pana pabbajantaṁ ekā purisakoṭi anupabbaji. Tāya pana",
  "atk-s0511a2:207_7": "parisāya parivuto bodhisatto dasa māse padhānacariyaṁ acari. Atha visākhapuṇṇamāya",
  "atk-s0511a2:207_8": "aññataraṁ nagaraṁ piṇḍāya pāvisi.",
  "atk-s0511a2:208_0": "Tasmiṁ kira nagare taṁdivasaṁ devatānaṁ balikaraṇatthāya nirudakapāyāsaṁ paciṁsu.",
  "atk-s0511a2:208_1": "Tassa pana mahāsattassa saparisassa piṇḍāya paviṭṭhassa manussā adaṁsu. Taṁ kira",
  "atk-s0511a2:208_2": "sabbesaṁ koṭisaṅkhyāyānaṁ bhikkhūnaṁ pariyattaṁ ahosi. Mahāpurisassa pana patte devatā",
  "atk-s0511a2:208_3": "dibbojaṁ pakkhipiṁsu. Taṁ paribhuñjitvā tattheva sālavane divāvihāraṁ vītināmetvā",
  "atk-s0511a2:208_4": "sāyanhasamaye paṭisallānā vuṭṭhāya gaṇaṁ vissajjetvā sunandena nāmājīvakena dinnā",
  "atk-s0511a2:208_5": "aṭṭha tiṇamuṭṭhiyo gahetvā pipphalibodhirukkhamūlaṁ gantvā tiṇasantharaṁ santharitvā",
  "atk-s0511a2:208_6": "navutihatthaṁ bodhikkhandhaṁ piṭṭhito katvā pallaṅkaṁ ābhujitvā caturaṅgavīriyaṁ",
  "atk-s0511a2:208_7": "adhiṭṭhahitvā bodhirukkhamūle nisīdi.",
  "atk-s0511a2:209_0": "Tato mārabalaṁ vidhamitvā rattiyā paṭhamayāme pubbenivāsaṁ anussaritvā majjhimayāme",
  "atk-s0511a2:209_1": "dibbacakkhuṁ visodhetvā pacchimayāme anulomapaṭilomavasena paccayākāraṁ sammasitvā",
  "atk-s0511a2:209_2": "ānāpānacatutthajjhānaṁ samāpajjitvā tato vuṭṭhāya pañcasu khandhesu abhinivisitvā",
  "atk-s0511a2:209_3": "udayabbayavasena samapaññāsa lakkhaṇāni disvā yāva gotrabhuñāṇaṁ vipassanaṁ vaḍḍhetvā",
  "atk-s0511a2:209_4": "aruṇodaye ariyamaggena sakalabuddhaguṇe paṭivijjhitvā buddhasīhanādaṁ naditvā sattasattāhaṁ",
  "atk-s0511a2:209_5": "bodhisamīpeyeva vītināmetvā brahmuno dhammadesanaṁ paṭiññāya sunandārāme dhammacakkaṁ",
  "atk-s0511a2:209_6": "pavattetvā koṭisatānaṁ devamanussānaṁ dhammāmataṁ pāyetvā catuddīpikamahāmegho viya",
  "atk-s0511a2:209_7": "dhammavassaṁ vassento mahājanassa bandhanamokkhaṁ karonto janapadacārikaṁ vicari.",
  "atk-s0511a2:210": "Tadā kira sumedhapaṇḍito samāpattisukhena vītināmento neva pathavikampanamaddasa na tāni nimittāni. Tena vuttaṁ –",
  "atk-s0511a2:211": "34.",
  "atk-s0511a2:212": "“Evaṁ me siddhippattassa, vasībhūtassa sāsane;",
  "atk-s0511a2:213": "Dīpaṅkaro nāma jino, uppajji lokanāyako.",
  "atk-s0511a2:214": "35.",
  "atk-s0511a2:215": "“Uppajjante ca jāyante, bujjhante dhammadesane;",
  "atk-s0511a2:216": "Caturo nimitte nāddasaṁ, jhānaratisamappito”ti.",
  "atk-s0511a2:217_0": "Tattha evanti idāni vattabbaṁ nidasseti. Meti mama. Siddhippattassāti pañcābhiññāsiddhippattassa.",
  "atk-s0511a2:217_1": "Vasībhūtassāti bhūtavasissa, ciṇṇavasībhāvamupagatassāti attho. Sāsaneti vivekamānasānaṁ",
  "atk-s0511a2:217_2": "sāsane, anādaralakkhaṇe sāmivacanaṁ daṭṭhabbaṁ. Jinoti kilesārijayanena jino.",
  "atk-s0511a2:218_0": "Uppajjanteti paṭisandhiggahaṇe. Jāyanteti mātukucchito nikkhamane. Bujjhanteti anuttaraṁ",
  "atk-s0511a2:218_1": "sammāsambodhiṁ abhisambujjhante. Dhammadesaneti dhammacakkappavattane. Caturonimitteti",
  "atk-s0511a2:218_2": "cattāri nimittāni. Dīpaṅkarassa dasabalassa paṭisandhi-jāti-bodhi-dhammacakkappavattanesu",
  "atk-s0511a2:218_3": "catūsu ṭhānesu dasasahassilokadhātukampanādīni nimittānīti attho. Etthāha – tāni",
  "atk-s0511a2:218_4": "pana bahūni nimittāni, kasmā “caturo nimitte”ti vuttaṁ, ayuttaṁ nanūti? Nāyuttaṁ,",
  "atk-s0511a2:218_5": "yadipi etāni bahūni nimittāni, catūsu ṭhānesu pana pavattattā “caturo nimitte”ti",
  "atk-s0511a2:218_6": "vuttaṁ. Nāddasanti nāddasiṁ. Idāni tesaṁ catunnaṁ nimittānaṁ adassane kāraṇaṁ niddisanto",
  "atk-s0511a2:218_7": "“jhānaratisamappito”ti āha. Jhānaratīti samāpattisukhassetaṁ adhivacanaṁ. Jhānaratiyā",
  "atk-s0511a2:218_8": "samappitattā samaṅgībhūtattā tāni nimittāni nāddasanti attho.",
  "atk-s0511a2:219_0": "Atha tasmiṁ kāle dīpaṅkaradasabalo catūhi khīṇāsavasatasahassehi parivuto anupubbena",
  "atk-s0511a2:219_1": "cārikaṁ caramāno paramarammaṁ rammaṁ nāma nagaraṁ patvā sudassanamahāvihāre paṭivasati.",
  "atk-s0511a2:219_2": "Rammanagaravāsino “dīpaṅkaro kira dasabalo anuttaraṁ sammāsambodhiṁ patvā pavattitavaradhammacakko",
  "atk-s0511a2:219_3": "anupubbena cārikaṁ caramāno rammanagaraṁ patvā sudassanamahāvihāre paṭivasatī”ti",
  "atk-s0511a2:219_4": "sutvā sappiādīni bhesajjāni gahetvā bhuttapātarāsā suddhuttarāsaṅgā pupphadhūpagandhahatthā",
  "atk-s0511a2:219_5": "yena buddho tenupasaṅkamiṁsu, upasaṅkamitvā satthāraṁ vanditvā pupphādīhi pūjetvā",
  "atk-s0511a2:219_6": "ekamantaṁ nisīditvā atimadhuraṁ dhammakathaṁ sutvā svātanāya bhagavantaṁ nimantetvā",
  "atk-s0511a2:219_7": "uṭṭhāyāsanā dasabalaṁ padakkhiṇaṁ katvā pakkamiṁsu.",
  "atk-s0511a2:220_0": "Te punadivase asadisamahādānaṁ sajjetvā maṇḍapaṁ kāretvā vimalakomalehi nīluppalehi",
  "atk-s0511a2:220_1": "chādetvā catujjātigandhena paribhaṇḍaṁ kāretvā lājapañcamāni surabhikusumāni vikiritvā",
  "atk-s0511a2:220_2": "maṇḍapassa catūsu koṇesu sītalamadhuravāripuṇṇā cāṭiyo ṭhapetvā kadalipaṇṇehi pidahitvā",
  "atk-s0511a2:220_3": "maṇḍapopari jayasumanakusumasadisaṁ paramaruciradassanaṁ celavitānaṁ bandhitvā suvaṇṇamaṇirajatatārakāhi",
  "atk-s0511a2:220_4": "racayitvā tattha gandhadāmapupphadāmapattadāmaratanadāmāni olambetvā dhūpehi duddinaṁ",
  "atk-s0511a2:220_5": "katvā sakalañca taṁ rammaṁ rammanagaraṁ sammaṭṭhaṁ saphalakadaliyo ca pupphasamalaṅkate",
  "atk-s0511a2:220_6": "puṇṇaghaṭe ca ṭhapāpetvā nānāvirāgā dhajapaṭākāyo ca samussāpetvā mahāvīthiyā ubhosu",
  "atk-s0511a2:220_7": "passesu sāṇipākārehi parikkhipitvā dīpaṅkaradasabalassa āgamanamaggaṁ alaṅkarontā",
  "atk-s0511a2:220_8": "udakaparibhinnaṭṭhānesu paṁsuṁ pakkhipitvā cikkhallakampi pathaviṁ asamaṁ samaṁ katvā",
  "atk-s0511a2:220_9": "muttāsadisāhi vālukāhi ākiranti, lājapañcamehi ca pupphehi ākiranti, saphalakadalikamuke ca patiṭṭhāpenti.",
  "atk-s0511a2:221_0": "Atha tasmiṁ kāle sumedhatāpaso attano assamapadato uggantvā rammanagaravāsīnaṁ tesaṁ",
  "atk-s0511a2:221_1": "manussānaṁ uparibhāgena ākāsena gacchanto te haṭṭhapahaṭṭhe maggaṁ sodhente ca alaṅkaronte",
  "atk-s0511a2:221_2": "ca disvā – “kiṁ nu kho kāraṇa”nti cintetvā sabbesaṁ passantānaññeva ākāsato oruyha",
  "atk-s0511a2:221_3": "ekamante ṭhatvā te manusse pucchi – “ambho! Kassatthāya tumhe imaṁ maggaṁ sodhethā”ti? Tena vuttaṁ –",
  "atk-s0511a2:222": "36.",
  "atk-s0511a2:223": "“Paccantadesavisaye, nimantetvā tathāgataṁ;",
  "atk-s0511a2:224": "Tassa āgamanaṁ maggaṁ, sodhenti tuṭṭhamānasā.",
  "atk-s0511a2:225": "37.",
  "atk-s0511a2:226": "“Ahaṁ tena samayena, nikkhamitvā sakassamā;",
  "atk-s0511a2:227": "Dhunanto vākacīrāni, gacchāmi ambare tadā.",
  "atk-s0511a2:228": "38.",
  "atk-s0511a2:229": "“Vedajātaṁ janaṁ disvā, tuṭṭhahaṭṭhaṁ pamoditaṁ;",
  "atk-s0511a2:230": "Orohitvāna gaganā, manusse pucchi tāvade.",
  "atk-s0511a2:231": "39.",
  "atk-s0511a2:232": "“Tuṭṭhahaṭṭho pamudito, vedajāto mahājano;",
  "atk-s0511a2:233": "Kassa sodhīyati maggo, añjasaṁ vaṭumāyana”nti.",
  "atk-s0511a2:234_0": "Tattha paccantadesavisayeti majjhimadesasseva ekapasse paccantadesasaññite janapade.",
  "atk-s0511a2:234_1": "Tassa āgamanaṁ magganti tena āgantabbaṁ magganti attho. Ahaṁ tena samayenāti ahaṁ",
  "atk-s0511a2:234_2": "tasmiṁ samaye, bhummatthe cetaṁ karaṇavacanaṁ daṭṭhabbaṁ. Sakassamāti attano assamapadato",
  "atk-s0511a2:234_3": "nikkhamitvā. Dhunantoti odhunanto. “Tena samayena” ca, “tadā” cāti imesaṁ dvinnaṁ",
  "atk-s0511a2:234_4": "padānaṁ ekatthattā purimassa nikkhamanakiriyāya pacchimassa ca gamanakiriyāya saddhiṁ",
  "atk-s0511a2:234_5": "sambandho veditabbo, itarathā punaruttidosā na muccati. Tadāti tasmiṁ samaye.",
  "atk-s0511a2:235_0": "Vedajātanti sañjātasomanassaṁ. Tuṭṭhahaṭṭhaṁ pamoditanti imāni tīṇi padāni aññamaññavevacanāni",
  "atk-s0511a2:235_1": "aññamaññassa atthadīpanāni. Atha vā sukhena tuṭṭhaṁ, pītiyā haṭṭhaṁ, pāmojjena pamuditaṁ.",
  "atk-s0511a2:235_2": "Orohitvānāti otaritvā. Manusse pucchīti mānuse pucchi. Ayameva vā pāṭho. Tāvadeti",
  "atk-s0511a2:235_3": "tadā, taṅkhaṇeyevāti attho. Idāni pucchitamatthaṁ dassentena “tuṭṭhahaṭṭho pamudito”tiādi",
  "atk-s0511a2:235_4": "vuttaṁ. Tattha ayaṁ mahājano tuṭṭhahaṭṭho pamoditahadayo hutvā maggaṁ sodheti, kiṁ",
  "atk-s0511a2:235_5": "kāraṇā sodheti, kassatthāya vā sodhetīti? Evaṁ “sodheti” saddaṁ āharitvā attho daṭṭhabbo,",
  "atk-s0511a2:235_6": "itarathā na yujjati. Sodhīyatīti suddhabhāvo karīyati. Maggo añjasaṁ vaṭumāyananti",
  "atk-s0511a2:235_7": "maggassevetāni vevacanāni.",
  "atk-s0511a2:236_0": "Evaṁ tena sumedhatāpasena puṭṭhā te manussā āhaṁsu – “bhante sumedha, kiṁ na jānātha",
  "atk-s0511a2:236_1": "dīpaṅkaro nāma buddho anuttaraṁ sammāsambodhiṁ patvā pavattitavaradhammacakko janapadacārikaṁ",
  "atk-s0511a2:236_2": "caramāno anukkamena amhākaṁ nagaraṁ patvā sudassanamahāvihāre paṭivasati, mayaṁ taṁ",
  "atk-s0511a2:236_3": "bhagavantaṁ nimantayitvā tasseva buddhassa bhagavato āgamanamaggaṁ sodhemā”ti. Tato",
  "atk-s0511a2:236_4": "taṁ sutvā sumedhapaṇḍito cintesi – “buddhoti kho panesa ghosopi dullabho, pageva",
  "atk-s0511a2:236_5": "buddhuppādo, tena hi mayāpi imehi manussehi saddhiṁ dasabalassa āgamanamaggaṁ sodhetuṁ",
  "atk-s0511a2:236_6": "vaṭṭatī”ti. So te manusse āha – “sace, bho, tumhe imaṁ maggaṁ buddhassa sodhetha,",
  "atk-s0511a2:236_7": "mayhampi ekaṁ okāsaṁ detha, ahampi tumhehi saddhiṁ buddhassa maggaṁ sodhessāmī”ti.",
  "atk-s0511a2:236_8": "Tato te “sādhū”ti sampaṭicchitvā – “ayaṁ sumedhapaṇḍito mahiddhiko mahānubhāvo”ti",
  "atk-s0511a2:236_9": "jānamānā dubbisodhanaṁ udakasambhinnaṁ ativiya visamaṁ ekaṁ okāsaṁ sallakkhetvā –",
  "atk-s0511a2:236_10": "“imaṁ okāsaṁ tumhe sodhetha alaṅkarotha cā”ti adaṁsu. Tato sumedhapaṇḍito buddhārammaṇaṁ",
  "atk-s0511a2:236_11": "pītiṁ uppādetvā cintesi – “ahaṁ pana imaṁ okāsaṁ iddhiyā paramadassanīyaṁ kātuṁ pahomi,",
  "atk-s0511a2:236_12": "evaṁ kate pana maṁ na paritosessati. Ajja pana mayā kāyaveyyāvaccaṁ kātuṁ vaṭṭatī”ti",
  "atk-s0511a2:236_13": "paṁsuṁ āharitvā taṁ padesaṁ pūreti.",
  "atk-s0511a2:237_0": "Tassa pana tasmiṁ padese asodhite vippakateyeva rammanagaravāsino manussā bhagavato",
  "atk-s0511a2:237_1": "kālamārocesuṁ – “niṭṭhitaṁ, bhante, bhatta”nti. Evaṁ tehi kāle ārocite dasabalo jayasumanakusumasadisavaṇṇaṁ",
  "atk-s0511a2:237_2": "dupaṭṭacīvaraṁ timaṇḍalaṁ paṭicchādetvā nivāsetvā tassupari suvaṇṇapāmaṅgena jayasumanakusumakalāpaṁ",
  "atk-s0511a2:237_3": "parikkhipanto viya vijjulatāsassirikaṁ kāyabandhanaṁ bandhitvā kanakagirisikharamatthake",
  "atk-s0511a2:237_4": "lākhārasaṁ parisiñcanto viya suvaṇṇacetiyaṁ pavāḷajālena parikkhipanto viya ca suvaṇṇagghikaṁ",
  "atk-s0511a2:237_5": "rattakambalena paṭimuñcanto viya ca saradasamayarajanikaraṁ rattavalāhakena paṭicchādento",
  "atk-s0511a2:237_6": "viya ca lākhārasena tintakiṁsukakusumasadisavaṇṇaṁ rattavarapaṁsukūlacīvaraṁ pārupitvā",
  "atk-s0511a2:237_7": "gandhakuṭidvārato kañcanaguhato sīho viya nikkhamitvā gandhakuṭipamukhe aṭṭhāsi.",
  "atk-s0511a2:237_8": "Atha sabbe bhikkhū attano attano pattacīvaramādāya bhagavantaṁ parivārayiṁsu. Te",
  "atk-s0511a2:237_9": "pana parivāretvā ṭhitā bhikkhū evarūpā ahesuṁ –",
  "atk-s0511a2:238": "“Appicchā pana santuṭṭhā, vattāro vacanakkhamā;",
  "atk-s0511a2:239": "Pavivittā asaṁsaṭṭhā, vinītā pāpagarahino.",
  "atk-s0511a2:240": "“Sabbepi sīlasampannā, samādhijjhānakovidā;",
  "atk-s0511a2:241": "Paññāvimuttisampannā, tipañcacaraṇāyutā.",
  "atk-s0511a2:242": "“Khīṇāsavā vasippattā, iddhimanto yasassino;",
  "atk-s0511a2:243": "Santindriyā damappattā, suddhā khīṇapunabbhavā”ti.",
  "atk-s0511a2:244_0": "Iti bhagavā sayaṁ vītarāgo vītarāgehi vītadoso vītadosehi vītamoho vītamohehi parivuto",
  "atk-s0511a2:244_1": "ativiya virocittha. Atha satthā mahānubhāvānaṁ khīṇāsavānaṁ chaḷabhiññānaṁ catūhi",
  "atk-s0511a2:244_2": "satasahassehi parivuto marugaṇaparivuto dasasatanayano viya brahmagaṇaparivuto hāritamahābrahmā",
  "atk-s0511a2:244_3": "viya ca aparimitasamayasamupacitakusalabalajanitāya anopamāya buddhalīḷāya tārāgaṇaparivuto",
  "atk-s0511a2:244_4": "saradasamayarajanikaro viya ca gaganatalaṁ taṁ maggaṁ alaṅkatapaṭiyattaṁ paṭipajji.",
  "atk-s0511a2:245": "“Suvaṇṇavaṇṇāya pabhāya dhīro, suvaṇṇavaṇṇe kira maggarukkhe;",
  "atk-s0511a2:246": "Suvaṇṇavaṇṇe kusume karonto, suvaṇṇavaṇṇo paṭipajji maggaṁ”.",
  "atk-s0511a2:247_0": "Sumedhatāpasopi tena alaṅkatapaṭiyattena maggena āgacchantassa dīpaṅkarassa bhagavato",
  "atk-s0511a2:247_1": "dvattiṁsamahāpurisalakkhaṇapaṭimaṇḍitaṁ asītiyā anubyañjanehi anurañjitaṁ byāmappabhāya",
  "atk-s0511a2:247_2": "parikkhepaṁ sassirikaṁ indanīlamaṇisadisaṁ ākāse nānappakārā vijjulatā viya chabbaṇṇabuddharasmiyo",
  "atk-s0511a2:247_3": "vissajjentaṁ rūpasobhaggappattaṁ attabhāvaṁ akkhīni ummīletvā oloketvā – “ajja mayā",
  "atk-s0511a2:247_4": "dasabalassa jīvitapariccāgaṁ kātuṁ vaṭṭatī”ti, “mā bhagavā kalale akkami, maṇimayaphalakasetuṁ",
  "atk-s0511a2:247_5": "akkamanto viya saddhiṁ catūhi khīṇāsavasatasahassehi mama piṭṭhiṁ akkamanto gacchatu,",
  "atk-s0511a2:247_6": "taṁ me bhavissati dīgharattaṁ hitāya sukhāyā”ti kese mocetvā ajinajaṭāvākacīrāni",
  "atk-s0511a2:247_7": "kāḷavaṇṇe kalale pattharitvā tattheva kalalapiṭṭhe nipajji. Tena vuttaṁ –",
  "atk-s0511a2:248": "40.",
  "atk-s0511a2:249": "“Te me puṭṭhā viyākaṁsu, buddho loke anuttaro;",
  "atk-s0511a2:250": "Dīpaṅkaro nāma jino, uppajji lokanāyako;",
  "atk-s0511a2:251": "Tassa sodhīyati maggo, añjasaṁ vaṭumāyanaṁ.",
  "atk-s0511a2:252": "41.",
  "atk-s0511a2:253": "“Buddhoti vacanaṁ sutvāna, pīti uppajji tāvade;",
  "atk-s0511a2:254": "Buddho buddhoti kathayanto, somanassaṁ pavedayiṁ.",
  "atk-s0511a2:255": "42.",
  "atk-s0511a2:256": "“Tattha ṭhatvā vicintesiṁ, tuṭṭho saṁviggamānaso;",
  "atk-s0511a2:257": "Idha bījāni ropissaṁ, khaṇo ve mā upaccagā.",
  "atk-s0511a2:258": "43.",
  "atk-s0511a2:259": "“Yadi buddhassa sodhetha, ekokāsaṁ dadātha me;",
  "atk-s0511a2:260": "Ahampi sodhayissāmi, añjasaṁ vaṭumāyanaṁ.",
  "atk-s0511a2:261": "44.",
  "atk-s0511a2:262": "“Adaṁsu te mamokāsaṁ, sodhetuṁ añjasaṁ tadā;",
  "atk-s0511a2:263": "Buddho buddhoti cintento, maggaṁ sodhemahaṁ tadā.",
  "atk-s0511a2:264": "45.",
  "atk-s0511a2:265": "“Aniṭṭhite mamokāse, dīpaṅkaro mahāmuni;",
  "atk-s0511a2:266": "Catūhi satasahassehi, chaḷabhiññehi tādihi;",
  "atk-s0511a2:267": "Khīṇāsavehi vimalehi, paṭipajji añjasaṁ jino.",
  "atk-s0511a2:268": "46.",
  "atk-s0511a2:269": "“Paccuggamanā vattanti, vajjanti bheriyo bahū;",
  "atk-s0511a2:270": "Āmoditā naramarū, sādhukāraṁ pavattayuṁ.",
  "atk-s0511a2:271": "47.",
  "atk-s0511a2:272": "“Devā manusse passanti, manussāpi ca devatā;",
  "atk-s0511a2:273": "Ubhopi te pañjalikā, anuyanti tathāgataṁ.",
  "atk-s0511a2:274": "48.",
  "atk-s0511a2:275": "“Devā dibbehi turiyehi, manussā mānusehi ca;",
  "atk-s0511a2:276": "Ubhopi te vajjayantā, anuyanti tathāgataṁ.",
  "atk-s0511a2:277": "49.",
  "atk-s0511a2:278": "“Dibbaṁ mandāravaṁ pupphaṁ, padumaṁ pārichattakaṁ;",
  "atk-s0511a2:279": "Disodisaṁ okiranti, ākāsanabhagatā marū.",
  "atk-s0511a2:280": "50.",
  "atk-s0511a2:281": "“Dibbaṁ candanacuṇṇañca, varagandhañca kevalaṁ;",
  "atk-s0511a2:282": "Disodisaṁ okiranti, ākāsanabhagatā marū.",
  "atk-s0511a2:283": "51.",
  "atk-s0511a2:284": "“Campakaṁ saralaṁ nīpaṁ, nāgapunnāgaketalaṁ;",
  "atk-s0511a2:285": "Disodisaṁ ukkhipanti, bhūmitalagatā narā.",
  "atk-s0511a2:286": "52.",
  "atk-s0511a2:287": "“Kese muñcitvāhaṁ tattha, vākacīrañca cammakaṁ;",
  "atk-s0511a2:288": "Kalale pattharitvāna, avakujjo nipajjahaṁ.",
  "atk-s0511a2:289": "53.",
  "atk-s0511a2:290": "“Akkamitvāna maṁ buddho, saha sissehi gacchatu;",
  "atk-s0511a2:291": "Mā naṁ kalale akkamittha, hitāya me bhavissatī”ti.",
  "atk-s0511a2:292_0": "Tattha viyākaṁsūti byākariṁsu. “Dīpaṅkaro nāma jino, tassa sodhīyati patho”tipi pāṭho.",
  "atk-s0511a2:292_1": "Somanassaṁ pavedayinti somanassamanubhavinti attho. Tattha ṭhatvāti yasmiṁ padese",
  "atk-s0511a2:292_2": "ākāsato otari, tattheva ṭhatvā. Saṁviggamānasoti pītivimhitamānaso. Idhāti imasmiṁ",
  "atk-s0511a2:292_3": "dīpaṅkare puññakkhette. Bījānīti kusalabījāni. Ropissanti ropissāmi. Khaṇoti aṭṭhakkhaṇavirahito",
  "atk-s0511a2:292_4": "navamo khaṇasannipāto. Atidullabho so mayā paṭiladdho. Veti nipātamattaṁ. Mā upaccagāti",
  "atk-s0511a2:292_5": "so mā accagamā, mā atikkamīti attho. Dadāthāti detha. Teti ye me puṭṭhā manussā,",
  "atk-s0511a2:292_6": "teti attho. Sodhemahaṁ tadāti sodhemi ahaṁ tadā. Aniṭṭhiteti apariyosite vippakate.",
  "atk-s0511a2:292_7": "Khīṇāsavehīti ettha cattāro āsavā – kāmāsavo, bhavāsavo, diṭṭhāsavo, avijjāsavoti",
  "atk-s0511a2:292_8": "ime cattāro āsavā yesaṁ khīṇā pahīnā samucchinnā paṭippassaddhā abhabbuppattikā ñāṇagginā",
  "atk-s0511a2:292_9": "daḍḍhā, te khīṇāsavā, tehi khīṇāsavehi. Khīṇāsavattāyeva vimalehi.",
  "atk-s0511a2:293_0": "Devā manusse passantīti ettha devānaṁ manussadassane vattabbaṁ natthi, pakatidassanavasena",
  "atk-s0511a2:293_1": "pana yathā manussā idha ṭhatvā passanti, evaṁ devāpi manusse passantīti attho. Devatāti",
  "atk-s0511a2:293_2": "deve. Ubhopīti ubho devamanussā. Pañjalikāti katapañjalikā, ubhopi hatthe sirasi",
  "atk-s0511a2:293_3": "patiṭṭhāpetvāti attho. Anuyanti tathāgatanti tathāgatassa pacchato yanti, anuyoge",
  "atk-s0511a2:293_4": "sati sāmiatthe upayogavacanaṁ hotīti lakkhaṇaṁ. Tena vuttaṁ “anuyanti tathāgata”nti.",
  "atk-s0511a2:293_5": "Vajjayantāti vādentā.",
  "atk-s0511a2:294_0": "Mandāravanti mandāravapupphaṁ. Disodisanti disato disato. Okirantīti avakiranti.",
  "atk-s0511a2:294_1": "Ākāsanabhagatāti ākāsasaṅkhāte nabhasi gatā. Atha vā ākāsaṁ gatā saggagatāva. “Nabho”ti",
  "atk-s0511a2:294_2": "hi saggo vuccati. Marūti amarā. Saralanti saralatarukusumaṁ. Nīpanti kadambapupphaṁ.",
  "atk-s0511a2:294_3": "Nāgapunnāgaketakanti nāgapunnāgaketakapupphāni ca. Bhūmitalagatāti bhūmigatā.",
  "atk-s0511a2:295_0": "Kesemuñcitvāhanti ahaṁ kese baddhā kalāpakuṭilajaṭā muñcitvā, vippakiritvāti attho.",
  "atk-s0511a2:295_1": "Tatthāti mayhaṁ dinne okāse. Cammakanti cammakkhaṇḍaṁ. Kalaleti cikkhallakaddame.",
  "atk-s0511a2:295_2": "Avakujjoti adhomukho hutvā. Nipajjahanti nipajjiṁ ahaṁ. Mā nanti ettha māti paṭisedhatthe",
  "atk-s0511a2:295_3": "nipāto. Nanti padapūraṇatthe nipāto, buddho kalale mā akkamitthāti attho. Hitāya",
  "atk-s0511a2:295_4": "me bhavissatīti taṁ kalale anakkamanaṁ dīgharattaṁ mama hitatthāya bhavissatīti.",
  "atk-s0511a2:295_5": "“Sukhāya me bhavissatī”tipi pāṭho.",
  "atk-s0511a2:296_0": "Tato sumedhapaṇḍito kalalapiṭṭhe nipanno evaṁ cintesi – “sacāhaṁ iccheyyaṁ sabbakilese",
  "atk-s0511a2:296_1": "jhāpetvā saṅghanavako hutvā rammanagaraṁ paviseyyaṁ, aññātakavesena pana me kilese",
  "atk-s0511a2:296_2": "jhāpetvā nibbānappattiyā kiccaṁ natthi, yaṁnūnāhaṁ dīpaṅkaradasabalo viya paramābhisambodhiṁ",
  "atk-s0511a2:296_3": "patvā dhammanāvaṁ āropetvā mahājanaṁ saṁsārasāgarā uttāretvā pacchā parinibbāyeyyaṁ,",
  "atk-s0511a2:296_4": "idaṁ me patirūpa”nti. Tato aṭṭha dhamme samodhānetvā buddhabhāvāya abhinīhāraṁ katvā",
  "atk-s0511a2:296_5": "nipajji. Tena vuttaṁ –",
  "atk-s0511a2:297": "54.",
  "atk-s0511a2:298": "“Pathaviyaṁ nipannassa, evaṁ me āsi cetaso;",
  "atk-s0511a2:299": "Icchamāno ahaṁ ajja, kilese jhāpaye mama.",
  "atk-s0511a2:300": "55.",
  "atk-s0511a2:301": "“Kiṁ me aññātavesena, dhammaṁ sacchikatenidha;",
  "atk-s0511a2:302": "Sabbaññutaṁ pāpuṇitvā, buddho hessaṁ sadevake.",
  "atk-s0511a2:303": "56.",
  "atk-s0511a2:304": "“Kiṁ me ekena tiṇṇena, purisena thāmadassinā;",
  "atk-s0511a2:305": "Sabbaññutaṁ pāpuṇitvā, santāressaṁ sadevakaṁ.",
  "atk-s0511a2:306": "57.",
  "atk-s0511a2:307": "“Iminā me adhikārena, katena purisuttame;",
  "atk-s0511a2:308": "Sabbaññutaṁ pāpuṇitvā, tāremi janataṁ bahuṁ.",
  "atk-s0511a2:309": "58.",
  "atk-s0511a2:310": "“Saṁsārasotaṁ chinditvā, viddhaṁsetvā tayo bhave;",
  "atk-s0511a2:311": "Dhammanāvaṁ samāruyha, santāressaṁ sadevaka”nti.",
  "atk-s0511a2:312_0": "Tattha pathaviyaṁ nipannassāti puthaviyā nipannassa. Ayameva vā pāṭho. Cetasoti cetaso",
  "atk-s0511a2:312_1": "parivitakko ahosīti attho. “Evaṁ me āsi cetanā”tipi pāṭho. Icchamānoti ākaṅkhamāno.",
  "atk-s0511a2:312_2": "Kileseti kilissanti upatāpentīti kilesā, rāgādayo dasa. Jhāpayeti jhāpeyyaṁ, mama",
  "atk-s0511a2:312_3": "kilese jhāpaye ahanti attho.",
  "atk-s0511a2:313_0": "Kinti paṭikkhepavacanaṁ. Aññātavesenāti apākaṭavesena, aviññātena paṭicchannena.",
  "atk-s0511a2:313_1": "Idha pana bhikkhū viya āsavakkhayaṁ katvā kiṁ, buddhakare dhamme pūretvā paṭisandhijātibodhidhammacakkappavattanesu",
  "atk-s0511a2:313_2": "mahāpathavikampanaṁ katvā buddho bodhetā, tiṇṇo tāretā, mutto mocetā bhaveyyanti",
  "atk-s0511a2:313_3": "adhippāyo. Sadevaketi sadevake loke.",
  "atk-s0511a2:314_0": "Thāmadassināti attano thāmabalaṁ passamānena. Santāressanti santāressāmi. Sadevakanti",
  "atk-s0511a2:314_1": "sadevakaṁ sattanikāyaṁ, sadevakaṁ lokaṁ vā. Adhikārenāti adhivisiṭṭhena kārena, buddhassa",
  "atk-s0511a2:314_2": "mama jīvitaṁ pariccajitvā kalalapiṭṭhe sayanenādhikārenāti attho.",
  "atk-s0511a2:315": "Saṁsārasotanti kammakilesavasena yonigativiññāṇaṭṭhitinavasattāvāsesu ito cito ca saṁsaraṇaṁ saṁsāro. Yathāha –",
  "atk-s0511a2:316": "“Khandhānañca paṭipāṭi, dhātuāyatanānañca;",
  "atk-s0511a2:317": "Abbocchinnaṁ vattamānā, saṁsāroti pavuccatī”ti. ;",
  "atk-s0511a2:318_0": "Saṁsāro ca so sotaṁ ceti saṁsārasotaṁ, taṁ saṁsārasotaṁ. Atha vā saṁsārassa sotaṁ",
  "atk-s0511a2:318_1": "saṁsārasotaṁ, saṁsārakāraṇaṁ taṇhāsotaṁ chinditvāti attho. Tayo bhaveti kāmarūpārūpabhave.",
  "atk-s0511a2:318_2": "Tibhavanibbattakakammakilesā tayo bhavāti adhippetā. Dhammanāvanti ariyaṁ aṭṭhaṅgikaṁ",
  "atk-s0511a2:318_3": "maggaṁ. So hi caturoghuttaraṇaṭṭhena “dhammanāvā”ti vuccati. Samāruyhāti āruyha.",
  "atk-s0511a2:318_4": "Santāressanti santāressāmi. Yasmā pana buddhattaṁ patthentassa –",
  "atk-s0511a2:319": "59.",
  "atk-s0511a2:320": "“Manussattaṁ liṅgasampatti, hetu satthāradassanaṁ;",
  "atk-s0511a2:321": "Pabbajjā guṇasampatti, adhikāro ca chandatā;",
  "atk-s0511a2:322": "Aṭṭhadhammasamodhānā, abhinīhāro samijjhati”.",
  "atk-s0511a2:323": "Tattha manussattanti manussattabhāveyeva ṭhatvā buddhattaṁ patthentassa patthanā samijjhati, na nāgajātiādīsu ṭhitānaṁ. Kasmāti ce? Ahetukabhāvato.",
  "atk-s0511a2:324_0": "Liṅgasampattīti manussattabhāve vattamānassāpi purisaliṅge ṭhitasseva patthanā samijjhati,",
  "atk-s0511a2:324_1": "na itthiyā vā paṇḍakanapuṁsakaubhatobyañjanakānaṁ vā samijjhati. Kasmāti ce? Lakkhaṇapāripūriyā",
  "atk-s0511a2:324_2": "abhāvato. Vuttañhetaṁ – “aṭṭhānametaṁ, bhikkhave, anavakāso, yaṁ itthī arahaṁ assa",
  "atk-s0511a2:324_3": "sammāsambuddho”ti vitthāro. Tasmā itthiliṅge ṭhitassa manussajātikassāpi patthanā na samijjhati.",
  "atk-s0511a2:325": "Hetūti purisassāpi tasmiṁ attabhāve arahattappattiyā hetusampannasseva patthanā samijjhati, no itarassa.",
  "atk-s0511a2:326_0": "Satthāradassananti sace jīvamānakabuddhasseva santike pattheti patthanā samijjhati.",
  "atk-s0511a2:326_1": "Parinibbute bhagavati cetiyassa santike vā bodhirukkhamūle vā paṭimāya vā paccekabuddhabuddhasāvakānaṁ",
  "atk-s0511a2:326_2": "vā santike patthanā na samijjhati. Kasmā? Bhabbābhabbake ñatvā kammavipākaparicchedakañāṇena",
  "atk-s0511a2:326_3": "paricchinditvā byākātuṁ asamatthattā. Tasmā buddhassa santikeyeva patthanā samijjhati.",
  "atk-s0511a2:327_0": "Pabbajjāti buddhassa bhagavato santike patthentassāpi kammakiriyavādīsu tāpasesu",
  "atk-s0511a2:327_1": "vā bhikkhūsu vā pabbajitasseva patthanā samijjhati, no gihiliṅge ṭhitassa. Kasmā?",
  "atk-s0511a2:327_2": "Pabbajitāyeva hi bodhisattā sambodhiṁ adhigacchanti, na gahaṭṭhā. Tasmā ādimhi paṇidhānakālepi",
  "atk-s0511a2:327_3": "pabbajiteneva bhavitabbaṁ.",
  "atk-s0511a2:328": "Guṇasampattīti pabbajitassāpi aṭṭhasamāpattilābhino pañcābhiññasseva samijjhati, na pana imāya guṇasampattiyā virahitassa. Kasmā? Nigguṇassa tadabhāvato.",
  "atk-s0511a2:329": "Adhikāroti guṇasampannenāpi yena attano jīvitaṁ buddhānaṁ pariccattaṁ hoti, tassa iminā adhikārena sampannasseva samijjhati, na itarassa.",
  "atk-s0511a2:330_0": "Chandatāti abhinīhārasampannassāpi yassa buddhakārakadhammānaṁ atthāya mahanto chando",
  "atk-s0511a2:330_1": "vāyāmo ca ussāho ca pariyeṭṭhi ca, tasseva samijjhati, na itarassa. Tatridaṁ chandamahantatāya",
  "atk-s0511a2:330_2": "opammaṁ – sace hi evamassa, “yo pana sakalacakkavāḷagabbhaṁ ekodakībhūtaṁ attano",
  "atk-s0511a2:330_3": "bāhubalena uttaritvā pāraṁ gantuṁ samattho, so buddhattaṁ pāpuṇāti. Yo panimaṁ attano",
  "atk-s0511a2:330_4": "dukkaraṁ na maññati ‘ahaṁ imaṁ uttaritvā pāraṁ gamissāmī”’ti evaṁ mahatā chandena",
  "atk-s0511a2:330_5": "ussāhena samannāgato hoti, tassa patthanā samijjhati, na itarassa.",
  "atk-s0511a2:331_0": "Sumedhapaṇḍito pana ime aṭṭha dhamme samodhānetvāva buddhabhāvāya abhinīhāraṁ katvā",
  "atk-s0511a2:331_1": "nipajji. Dīpaṅkaropi bhagavā āgantvā sumedhapaṇḍitassa sīsabhāge ṭhatvā kalalapiṭṭhe",
  "atk-s0511a2:331_2": "nipannaṁ sumedhatāpasaṁ disvā – “ayaṁ tāpaso buddhattāya abhinīhāraṁ katvā nipanno,",
  "atk-s0511a2:331_3": "ijjhissati nu kho etassa patthanā, udāhu no”ti anāgataṁsañāṇaṁ pesetvā upadhārento",
  "atk-s0511a2:331_4": "– “ito kappasatasahassādhikāni cattāri asaṅkhyeyyāni atikkamitvā gotamo nāma buddho",
  "atk-s0511a2:331_5": "bhavissatī”ti ñatvā ṭhitakova parisamajjhe byākāsi – “passatha no, tumhe bhikkhave,",
  "atk-s0511a2:331_6": "imaṁ uggatapaṁ tāpasaṁ kalalapiṭṭhe nipanna”nti. “Evaṁ, bhante”ti. Ayaṁ buddhattāya",
  "atk-s0511a2:331_7": "abhinīhāraṁ katvā nipanno, samijjhissati imassa tāpasassa patthanā, ayañhi ito kappasatasahassādhikānaṁ",
  "atk-s0511a2:331_8": "catunnaṁ asaṅkhyeyyānaṁ matthake gotamo nāma buddho loke bhavissati. Tasmiṁ panassa",
  "atk-s0511a2:331_9": "attabhāve kapilavatthu nāma nagaraṁ nivāso bhavissati, mahāmāyā nāma devī mātā, suddhodano",
  "atk-s0511a2:331_10": "nāma rājā pitā, upatisso ca kolito ca dve aggasāvakā, ānando nāma upaṭṭhāko, khemā",
  "atk-s0511a2:331_11": "ca uppalavaṇṇā ca dve aggasāvikā bhavissanti. Ayaṁ paripakkañāṇo hutvā mahābhinikkhamanaṁ",
  "atk-s0511a2:331_12": "nikkhamitvā mahāpadhānaṁ padahitvā nigrodhamūle sujātāya nāma kumāriyā dinnaṁ pāyāsaṁ",
  "atk-s0511a2:331_13": "paṭiggahetvā nerañjarāya tīre paribhuñjitvā bodhimaṇḍaṁ āruyha assattharukkhamūle",
  "atk-s0511a2:331_14": "abhisambujjhissatīti. Tena vuttaṁ –",
  "atk-s0511a2:332": "60.",
  "atk-s0511a2:333": "“Dīpaṅkaro lokavidū, āhutīnaṁ paṭiggaho;",
  "atk-s0511a2:334": "Ussīsake maṁ ṭhatvāna, idaṁ vacanamabravi.",
  "atk-s0511a2:335": "61.",
  "atk-s0511a2:336": "“Passatha imaṁ tāpasaṁ, jaṭilaṁ uggatāpanaṁ;",
  "atk-s0511a2:337": "Aparimeyyito kappe, buddho loke bhavissati.",
  "atk-s0511a2:338": "62.",
  "atk-s0511a2:339": "“Ahū kapilavhayā rammā, nikkhamitvā tathāgato;",
  "atk-s0511a2:340": "Padhānaṁ padahitvāna, katvā dukkarakārikaṁ.",
  "atk-s0511a2:341": "63.",
  "atk-s0511a2:342": "“Ajapālarukkhamūlasmiṁ, nisīditvā tathāgato;",
  "atk-s0511a2:343": "Tattha pāyāsaṁ paggayha, nerañjaramupehiti.",
  "atk-s0511a2:344": "64.",
  "atk-s0511a2:345": "“Nerañjarāya tīramhi, pāyāsaṁ ada so jino;",
  "atk-s0511a2:346": "Paṭiyattavaramaggena, bodhimūlamupehiti.",
  "atk-s0511a2:347": "65.",
  "atk-s0511a2:348": "“Tato padakkhiṇaṁ katvā, bodhimaṇḍaṁ anuttaro;",
  "atk-s0511a2:349": "Assattharukkhamūlamhi, bujjhissati mahāyaso.",
  "atk-s0511a2:350": "66.",
  "atk-s0511a2:351": "“Imassa janikā mātā, māyā nāma bhavissati;",
  "atk-s0511a2:352": "Pitā suddhodano nāma, ayaṁ hessati gotamo.",
  "atk-s0511a2:353": "67.",
  "atk-s0511a2:354": "“Anāsavā vītarāgā, santacittā samāhitā;",
  "atk-s0511a2:355": "Kolito upatisso ca, aggā hessanti sāvakā;",
  "atk-s0511a2:356": "Ānando nāmupaṭṭhāko, upaṭṭhissatimaṁ jinaṁ.",
  "atk-s0511a2:357": "68.",
  "atk-s0511a2:358": "“Khemā uppalavaṇṇā ca, aggā hessanti sāvikā;",
  "atk-s0511a2:359": "Anāsavā vītarāgā, santacittā samāhitā.",
  "atk-s0511a2:360": "69.",
  "atk-s0511a2:361": "“Bodhi tassa bhagavato, assatthoti pavuccati;",
  "atk-s0511a2:362": "Citto ca hatthāḷavako, aggā hessantupaṭṭhakā;",
  "atk-s0511a2:363": "Uttarā nandamātā ca, aggā hessantupaṭṭhikā”ti.",
  "atk-s0511a2:364_0": "Tattha lokavidūti sabbathā viditalokattā pana lokavidū. Bhagavā hi sabhāvato samudayato",
  "atk-s0511a2:364_1": "nirodhato nirodhūpāyatoti sabbathāpi lokaṁ avedi aññāsi paṭivijjhi. Tasmā lokavidūti vuccati. Yathāha –",
  "atk-s0511a2:365": "“Tasmā have lokavidū sumedho, lokantagū vūsitabrahmacariyo;",
  "atk-s0511a2:366": "Lokassa antaṁ samitāvi ñatvā, nāsīsatī lokamimaṁ parañcā”ti. ;",
  "atk-s0511a2:367_0": "Api ca tayo lokā – saṅkhāraloko, sattaloko, okāsalokoti. Tattha saṅkhāraloko nāma",
  "atk-s0511a2:367_1": "paṭiccasamuppannā pathaviādayo dhammā. Sattaloko nāma saññino asaññino nevasaññināsaññino",
  "atk-s0511a2:367_2": "ca sattā. Okāsaloko nāma sattānaṁ nivāsaṭṭhānaṁ. Ime pana tayopi lokā bhagavatā yathāsabhāvato",
  "atk-s0511a2:367_3": "viditā, tasmā lokavidūti vuccati. Āhutīnaṁ paṭiggahoti dānānaṁ paṭiggahetuṁ arahattā",
  "atk-s0511a2:367_4": "dakkhiṇeyyattā āhutīnaṁ paṭiggaho. Ussīsake maṁ ṭhatvānāti mama sīsasamīpe ṭhatvā.",
  "atk-s0511a2:367_5": "Idaṁ idāni vattabbaṁ vacanaṁ abravīti attho. Jaṭilanti jaṭā assa santīti jaṭilo,",
  "atk-s0511a2:367_6": "taṁ jaṭilaṁ. Uggatāpananti uggatāpasaṁ. Ahūti ahani, athāti attho. Ayameva vā pāṭho.",
  "atk-s0511a2:367_7": "Kapilavhayāti kapilaavhayā abhidhānā. Rammāti ramaṇīyato. Padhānanti vīriyaṁ. Ehitīti",
  "atk-s0511a2:367_8": "essati gamissati. Sesagāthāsu uttānamevāti.",
  "atk-s0511a2:368_0": "Tato sumedhapaṇḍito – “mayhaṁ kira patthanā samijjhissatī”ti sañjātasomanasso ahosi.",
  "atk-s0511a2:368_1": "Mahājano dīpaṅkaradasabalassa vacanaṁ sutvā – “sumedhatāpaso kira buddhabījaṅkuro”ti",
  "atk-s0511a2:368_2": "haṭṭhatuṭṭho ahosi. Evañcassa ahosi – “yathā nāma puriso nadiṁ taranto ujukena titthena",
  "atk-s0511a2:368_3": "tarituṁ asakkonto heṭṭhātitthena uttarati, evameva mayaṁ dīpaṅkaradasabalassa sāsane",
  "atk-s0511a2:368_4": "maggaphalaṁ alabhamānā anāgate yadā tvaṁ buddho bhavissasi, tadā tava sammukhā maggaphalaṁ",
  "atk-s0511a2:368_5": "sacchikātuṁ samatthā bhaveyyāmā”ti patthanaṁ akaṁsu. Dīpaṅkaradasabalo bodhisattaṁ",
  "atk-s0511a2:368_6": "mahāsattaṁ pasaṁsitvā aṭṭhahi pupphamuṭṭhīhi pūjetvā padakkhiṇaṁ katvā pakkāmi. Tepi",
  "atk-s0511a2:368_7": "catusatasahassā khīṇāsavā bodhisattaṁ pupphehi ca gandhehi ca pūjetvā padakkhiṇaṁ",
  "atk-s0511a2:368_8": "katvā pakkamiṁsu. Devamanussā pana tatheva pūjetvā vanditvā pakkamiṁsu.",
  "atk-s0511a2:369_0": "Atha sabbalokamatidīpaṅkaro dīpaṅkaro bhagavā catūhi khīṇāsavasatasahassehi parivuto",
  "atk-s0511a2:369_1": "rammanagaravāsīhi pūjiyamāno devatāhi abhivandiyamāno sañjhāppabhānurañjitavarakanakagirisikharo",
  "atk-s0511a2:369_2": "viya jaṅgamamāno anekesu pāṭihāriyesu vattamānesu tena alaṅkatapaṭiyattena maggena",
  "atk-s0511a2:369_3": "gantvā nānāsurabhikusumagandhavāsitaṁ cuṇṇasammodagandhaṁ samussitadhajapaṭākaṁ gandhānubaddhahadayehi",
  "atk-s0511a2:369_4": "bhamaragaṇehi gumbagumbāyamānaṁ dhūpandhakāraṁ amarapurasadisasobhaṁ abhirammaṁ rammanagaraṁ",
  "atk-s0511a2:369_5": "pavisitvā paññatte mahārahe buddhāsane yugandharamatthake saradasamayarucirakararajanikaro",
  "atk-s0511a2:369_6": "timiranikaranidhanakaro kamalavanavikasanakaro divasakaro viya dasabaladivasakaro",
  "atk-s0511a2:369_7": "nisīdi. Bhikkhusaṅghopi paṭipāṭiyā attano attano pattāsane nisīdi. Rammanagaravāsino",
  "atk-s0511a2:369_8": "pana upāsakā saddhādiguṇasampannā nānāvidhakhajjādīhi samalaṅkataṁ vaṇṇagandharasasampannaṁ",
  "atk-s0511a2:369_9": "asadisaṁ sukhanidānaṁ dānaṁ buddhappamukhassa bhikkhusaṅghassa adaṁsu.",
  "atk-s0511a2:370_0": "Atha kho bodhisatto dasabalassa byākaraṇaṁ sutvā buddhabhāvaṁ karatalagatamiva maññamāno",
  "atk-s0511a2:370_1": "pamuditahadayo sabbesu paṭikkantesu sayanā vuṭṭhāya – “pāramiyo vicinissāmī”ti puppharāsimatthake",
  "atk-s0511a2:370_2": "pallaṅkaṁ ābhujitvā nisīdi. Evaṁ nisinne mahāsatte sakaladasasahassacakkavāḷadevatā",
  "atk-s0511a2:370_3": "sādhukāraṁ datvā – “ayya sumedhatāpasa, porāṇakabodhisattānaṁ pallaṅkaṁ ābhujitvā",
  "atk-s0511a2:370_4": "– ‘pāramiyo vicinissāmī’ti nisinnakāle yāni pubbanimittāni nāma paññāyanti, tāni",
  "atk-s0511a2:370_5": "sabbānipi ajja pātubhūtāni nissaṁsayena tvaṁ buddho bhavissasi, mayametaṁ jānāma",
  "atk-s0511a2:370_6": "– ‘yassetāni nimittāni paññāyanti, so ekanteneva buddho bhavissati’ tasmā tvaṁ attano",
  "atk-s0511a2:370_7": "vīriyaṁ daḷhaṁ katvā paggaṇhā”ti bodhisattaṁ nānappakārāhi thutīhi abhitthaviṁsu. Tena vuttaṁ –",
  "atk-s0511a2:371": "70.",
  "atk-s0511a2:372": "“Idaṁ sutvāna vacanaṁ, asamassa mahesino;",
  "atk-s0511a2:373": "Āmoditā naramarū, buddhabījaṁ kira ayaṁ.",
  "atk-s0511a2:374": "71.",
  "atk-s0511a2:375": "“Ukkuṭṭhisaddā vattanti, apphoṭenti hasanti ca;",
  "atk-s0511a2:376": "Katañjalī namassanti, dasasahassī sadevakā.",
  "atk-s0511a2:377": "72.",
  "atk-s0511a2:378": "“Yadimassa lokanāthassa, virajjhissāma sāsanaṁ;",
  "atk-s0511a2:379": "Anāgatamhi addhāne, hessāma sammukhā imaṁ.",
  "atk-s0511a2:380": "73.",
  "atk-s0511a2:381": "“Yathā manussā nadiṁ tarantā, paṭititthaṁ virajjhiya;",
  "atk-s0511a2:382": "Heṭṭhātitthe gahetvāna, uttaranti mahānadiṁ.",
  "atk-s0511a2:383": "74.",
  "atk-s0511a2:384": "“Evameva mayaṁ sabbe, yadi muñcāmimaṁ jinaṁ;",
  "atk-s0511a2:385": "Anāgatamhi addhāne, hessāma sammukhā imaṁ.",
  "atk-s0511a2:386": "75.",
  "atk-s0511a2:387": "“Dīpaṅkaro lokavidū, āhutīnaṁ paṭiggaho;",
  "atk-s0511a2:388": "Mama kammaṁ pakittetvā, dakkhiṇaṁ pādamuddhari.",
  "atk-s0511a2:389": "76.",
  "atk-s0511a2:390": "“Ye tatthāsuṁ jinaputtā, padakkhiṇamakaṁsu maṁ;",
  "atk-s0511a2:391": "Devā manussā asurā ca, abhivādetvāna pakkamuṁ.",
  "atk-s0511a2:392": "77.",
  "atk-s0511a2:393": "“Dassanaṁ me atikkante, sasaṅghe lokanāyake;",
  "atk-s0511a2:394": "Sayanā vuṭṭhahitvāna, pallaṅkaṁ ābhujiṁ tadā.",
  "atk-s0511a2:395": "78.",
  "atk-s0511a2:396": "“Sukhena sukhito homi, pāmojjena pamodito;",
  "atk-s0511a2:397": "Pītiyā ca abhissanno, pallaṅkaṁ ābhujiṁ tadā.",
  "atk-s0511a2:398": "79.",
  "atk-s0511a2:399": "“Pallaṅkena nisīditvā, evaṁ cintesahaṁ tadā;",
  "atk-s0511a2:400": "Vasībhūto ahaṁ jhāne, abhiññāsu pāramiṁ gato.",
  "atk-s0511a2:401": "80.",
  "atk-s0511a2:402": "“Sahassiyamhi lokamhi, isayo natthi me samā;",
  "atk-s0511a2:403": "Asamo iddhidhammesu, alabhiṁ īdisaṁ sukhaṁ.",
  "atk-s0511a2:404": "81.",
  "atk-s0511a2:405": "“Pallaṅkābhujane mayhaṁ, dasasahassādhivāsino;",
  "atk-s0511a2:406": "Mahānādaṁ pavattesuṁ, dhuvaṁ buddho bhavissasi.",
  "atk-s0511a2:407": "82.",
  "atk-s0511a2:408": "“Yā pubbe bodhisattānaṁ, pallaṅkavaramābhuje;",
  "atk-s0511a2:409": "Nimittāni padissanti, tāni ajja padissare.",
  "atk-s0511a2:410": "83.",
  "atk-s0511a2:411": "“Sītaṁ byapagataṁ hoti, uṇhañca upasammati;",
  "atk-s0511a2:412": "Tāni ajja padissanti, dhuvaṁ buddho bhavissasi.",
  "atk-s0511a2:413": "84.",
  "atk-s0511a2:414": "“Dasasahassī lokadhātu, nissaddā honti nirākulā;",
  "atk-s0511a2:415": "Tāni ajja padissanti, dhuvaṁ buddho bhavissasi.",
  "atk-s0511a2:416": "85.",
  "atk-s0511a2:417": "“Mahāvātā na vāyanti, na sandanti savantiyo;",
  "atk-s0511a2:418": "Tāni ajja padissanti, dhuvaṁ buddho bhavissasi.",
  "atk-s0511a2:419": "86.",
  "atk-s0511a2:420": "“Thalajā dakajā pupphā, sabbe pupphanti tāvade;",
  "atk-s0511a2:421": "Tepajja pupphitā sabbe, dhuvaṁ buddho bhavissasi.",
  "atk-s0511a2:422": "87.",
  "atk-s0511a2:423": "“Latā vā yadi vā rukkhā, phalabhārā honti tāvade;",
  "atk-s0511a2:424": "Tepajja phalitā sabbe, dhuvaṁ buddho bhavissasi.",
  "atk-s0511a2:425": "88.",
  "atk-s0511a2:426": "“Ākāsaṭṭhā ca bhūmaṭṭhā, ratanā jotanti tāvade;",
  "atk-s0511a2:427": "Tepajja ratanā jotanti, dhuvaṁ buddho bhavissasi.",
  "atk-s0511a2:428": "89.",
  "atk-s0511a2:429": "“Mānussakā ca dibbā ca, turiyā vajjanti tāvade;",
  "atk-s0511a2:430": "Tepajjubho abhiravanti, dhuvaṁ buddho bhavissasi.",
  "atk-s0511a2:431": "90.",
  "atk-s0511a2:432": "“Vicittapupphā gaganā, abhivassanti tāvade;",
  "atk-s0511a2:433": "Tepi ajja pavassanti, dhuvaṁ buddho bhavissasi.",
  "atk-s0511a2:434": "91.",
  "atk-s0511a2:435": "“Mahāsamuddo ābhujati, dasasahassī pakampati;",
  "atk-s0511a2:436": "Tepajjubho abhiravanti, dhuvaṁ buddho bhavissasi.",
  "atk-s0511a2:437": "92.",
  "atk-s0511a2:438": "“Nirayepi dasasahasse, aggī nibbanti tāvade;",
  "atk-s0511a2:439": "Tepajja nibbutā aggī, dhuvaṁ buddho bhavissasi.",
  "atk-s0511a2:440": "93.",
  "atk-s0511a2:441": "“Vimalo hoti sūriyo, sabbā dissanti tārakā;",
  "atk-s0511a2:442": "Tepi ajja padissanti, dhuvaṁ buddho bhavissasi.",
  "atk-s0511a2:443": "94.",
  "atk-s0511a2:444": "“Anovaṭṭhena udakaṁ, mahiyā ubbhijji tāvade;",
  "atk-s0511a2:445": "Tampajjubbhijjate mahiyā, dhuvaṁ buddho bhavissasi.",
  "atk-s0511a2:446": "95.",
  "atk-s0511a2:447": "“Tārāgaṇā virocanti, nakkhattā gaganamaṇḍale;",
  "atk-s0511a2:448": "Visākhā candimāyuttā, dhuvaṁ buddho bhavissasi.",
  "atk-s0511a2:449": "96.",
  "atk-s0511a2:450": "“Bilāsayā darīsayā, nikkhamanti sakāsayā;",
  "atk-s0511a2:451": "Tepajja āsayā chuddhā, dhuvaṁ buddho bhavissasi.",
  "atk-s0511a2:452": "97.",
  "atk-s0511a2:453": "“Na honti aratī sattānaṁ, santuṭṭhā honti tāvade;",
  "atk-s0511a2:454": "Tepajja sabbe santuṭṭhā, dhuvaṁ buddho bhavissasi.",
  "atk-s0511a2:455": "98.",
  "atk-s0511a2:456": "“Rogā tadupasammanti, jighacchā ca vinassasi;",
  "atk-s0511a2:457": "Tāni ajja padissanti, dhuvaṁ buddho bhavissasi.",
  "atk-s0511a2:458": "99.",
  "atk-s0511a2:459": "“Rogā tadā tanu hoti, doso moho vinassasi;",
  "atk-s0511a2:460": "Tepajja vigatā sabbe, dhuvaṁ buddho bhavissasi.",
  "atk-s0511a2:461": "100.",
  "atk-s0511a2:462": "“Bhayaṁ tadā na bhavati, ajjapetaṁ padissati;",
  "atk-s0511a2:463": "Tena liṅgena jānāma, dhuvaṁ buddho bhavissasi.",
  "atk-s0511a2:464": "101.",
  "atk-s0511a2:465": "“Rajonuddhaṁsatī uddhaṁ, ajjapetaṁ padissati;",
  "atk-s0511a2:466": "Tena liṅgena jānāma, dhuvaṁ buddho bhavissasi.",
  "atk-s0511a2:467": "102.",
  "atk-s0511a2:468": "“Aniṭṭhagandho pakkamati, dibbagandho pavāyati;",
  "atk-s0511a2:469": "Sopajja vāyatī gandho, dhuvaṁ buddho bhavissasi.",
  "atk-s0511a2:470": "103.",
  "atk-s0511a2:471": "“Sabbe devā padissanti, ṭhapayitvā arūpino;",
  "atk-s0511a2:472": "Tepajja sabbe dissanti, dhuvaṁ buddho bhavissasi.",
  "atk-s0511a2:473": "104.",
  "atk-s0511a2:474": "“Yāvatā nirayā nāma, sabbe dissanti tāvade;",
  "atk-s0511a2:475": "Tepajja sabbe dissanti, dhuvaṁ buddho bhavissasi.",
  "atk-s0511a2:476": "105.",
  "atk-s0511a2:477": "“Kuṭṭā kavāṭā selā ca, na hontāvaraṇā tadā;",
  "atk-s0511a2:478": "Ākāsabhūtā tepajja, dhuvaṁ buddho bhavissasi.",
  "atk-s0511a2:479": "106.",
  "atk-s0511a2:480": "“Cutī ca upapattī ca, khaṇe tasmiṁ na vijjati;",
  "atk-s0511a2:481": "Tānipajja padissanti, dhuvaṁ buddho bhavissasi.",
  "atk-s0511a2:482": "107.",
  "atk-s0511a2:483": "“Daḷhaṁ paggaṇha vīriyaṁ, mā nivatta abhikkama;",
  "atk-s0511a2:484": "Mayampetaṁ vijānāma, dhuvaṁ buddho bhavissasī”ti.",
  "atk-s0511a2:485": "Tattha idaṁ sutvāna vacananti idaṁ dīpaṅkarassa bhagavato bodhisattassa byākaraṇavacanaṁ sutvā. Asamassāti samassa sadisassa abhāvato asamassa. Yathāha –",
  "atk-s0511a2:486": "“Na me ācariyo atthi, sadiso me na vijjati;",
  "atk-s0511a2:487": "Sadevakasmiṁ lokasmiṁ, natthi me paṭipuggalo”ti. ;",
  "atk-s0511a2:488_0": "Mahesinoti mahante sīlasamādhipaññākkhandhe esi gavesīti mahesī, tassa mahesino.",
  "atk-s0511a2:488_1": "Naramarūti narā ca amarā ca, ukkaṭṭhaniddeso panāyaṁ sabbepi dasasahassilokadhātuyā",
  "atk-s0511a2:488_2": "nāgasupaṇṇayakkhādayopi āmoditāva. Buddhabījaṁ kira ayanti ayaṁ kira buddhaṅkuro",
  "atk-s0511a2:488_3": "uppannoti āmoditāti attho.",
  "atk-s0511a2:489_0": "Ukkuṭṭhisaddāti unnādasaddā vattanti. Apphoṭentīti hatthehi bāhā abhihananti. Dasasahassīti",
  "atk-s0511a2:489_1": "dasasahassilokadhātuyo. Sadevakāti saha devehi sadevakā dasasahassī namassantīti",
  "atk-s0511a2:489_2": "attho. Yadimassāti yadi imassa, ayameva vā pāṭho. Virajjhissāmāti yadi na sampāpuṇissāma.",
  "atk-s0511a2:489_3": "Anāgatamhi addhāneti anāgate kāle. Hessāmāti bhavissāma. Sammukhāti sammukhībhūtā.",
  "atk-s0511a2:489_4": "Imanti imassa, sāmiatthe upayogavacanaṁ.",
  "atk-s0511a2:490_0": "Nadiṁtarantāti nadītaraṇakā, “naditarantā”tipi pāṭho. Paṭititthanti paṭimukhatitthaṁ.",
  "atk-s0511a2:490_1": "Virajjhiyāti virajjhitvā. Yadi muñcāmāti yadi imaṁ bhagavantaṁ muñcitvā akatakiccā",
  "atk-s0511a2:490_2": "gamissāmāti attho. Mama kammaṁ pakittetvāti mama bhāvitamatthaṁ byākaritvā. Dakkhiṇaṁpādamuddharīti",
  "atk-s0511a2:490_3": "dakkhiṇaṁ pādaṁ ukkhipi, “katapadakkhiṇo”tipi pāṭho.",
  "atk-s0511a2:491_0": "Jinaputtāti dīpaṅkarassa satthuno sāvakā. Devā manussā asurā ca, abhivādetvāna pakkamunti",
  "atk-s0511a2:491_1": "devādayo sabbepi ime maṁ tikkhattuṁ padakkhiṇaṁ katvā pupphādīhi pūjetvā suppatiṭṭhitapañcaṅgā",
  "atk-s0511a2:491_2": "vanditvā nivattitvā punappunaṁ oloketvā madhuratthabyañjanāhi nānappakārāhi thutīhi",
  "atk-s0511a2:491_3": "vaṇṇentā pakkamiṁsu. “Narā nāgā ca gandhabbā, abhivādetvāna pakkamu”ntipi pāṭho.",
  "atk-s0511a2:492_0": "Dassanaṁ me atikkanteti mama dassanavisayaṁ bhagavati atikkante. “Jahite dassanūpacāre”tipi",
  "atk-s0511a2:492_1": "pāṭho. Sasaṅgheti saddhiṁ saṅghena sasaṅgho, tasmiṁ sasaṅghe. Sayanā vuṭṭhahitvānāti",
  "atk-s0511a2:492_2": "nipannaṭṭhānato kalalato uṭṭhahitvā. Pallaṅkaṁ ābhujinti katapallaṅko hutvā puppharāsimhi",
  "atk-s0511a2:492_3": "nisīdinti attho. “Haṭṭho haṭṭhena cittena, āsanā vuṭṭhahiṁ tadā”tipi pāṭho, so uttānatthova.",
  "atk-s0511a2:493_0": "Pītiyā ca abhissannoti pītiparipphuṭo. Vasībhūtoti vasībhāvappatto. Jhāneti rūpāvacarārūpāvacarajhānesu.",
  "atk-s0511a2:493_1": "Sahassiyamhīti dasasahassiyaṁ. Lokamhīti lokadhātuyā. Me samāti mayā sadisā. Avisesena",
  "atk-s0511a2:493_2": "“me samā natthī”ti vatvā idāni tameva niyamento “asamo iddhidhammesū”ti āha. Tattha",
  "atk-s0511a2:493_3": "iddhidhammesūti pañcasu iddhidhammesūti attho. Alabhinti paṭilabhiṁ. Īdisaṁ sukhanti īdisaṁ somanassaṁ.",
  "atk-s0511a2:494_0": "Atha sumedhatāpaso dasabalassa byākaraṇaṁ sutvā buddhabhāvaṁ karatalagatakālamiva",
  "atk-s0511a2:494_1": "maññamāno pamuditahadayo dasasu lokadhātusahassesu suddhāvāsamahābrahmāno atītabuddhadassāvino",
  "atk-s0511a2:494_2": "niyatabodhisattānaṁ byākaraṇe uppajjamānapāṭihāriyadassanena tathāgatavacanassa avitathataṁ",
  "atk-s0511a2:494_3": "pakāsento maṁ paritosayantā imā gāthāyo āhaṁsūti dassento bhagavā “pallaṅkābhujane mayha”ntiādimāha.",
  "atk-s0511a2:495_0": "Tattha pallaṅkābhujane mayhanti mama pallaṅkābhujane. Ayameva vā pāṭho. Dasasahassādhivāsinoti",
  "atk-s0511a2:495_1": "dasasahassivāsino mahābrahmāno. Yā pubbeti yāni pubbe, vibhattilopaṁ katvā vuttanti",
  "atk-s0511a2:495_2": "veditabbaṁ. Pallaṅkavaramābhujeti varapallaṅkābhujane. Nimittāni padissantīti nimittāni",
  "atk-s0511a2:495_3": "padissiṁsūti attho. Atītavacane vattabbe vattamānavacanaṁ vuttaṁ. Kiñcāpi vuttaṁ,",
  "atk-s0511a2:495_4": "atītavasena attho gahetabbo. Tāni ajja padissareti pubbepi niyatabodhisattānaṁ pallaṅkābhujane",
  "atk-s0511a2:495_5": "yāni nimittāni uppajjiṁsu, tāni nimittāni ajja padissare. Tasmā tvaṁ dhuvameva buddho",
  "atk-s0511a2:495_6": "bhavissasīti attho. Na pana tāniyeva nimittāni uppajjiṁsu, taṁsadisattā “tāni ajja",
  "atk-s0511a2:495_7": "padissare”ti vuttanti veditabbaṁ.",
  "atk-s0511a2:496_0": "Sītanti sītattaṁ. Byapagatanti gataṁ vigataṁ. Tānīti sītavigamanauṇhupasamanānīti",
  "atk-s0511a2:496_1": "attho. Nissaddāti asaddā anigghosā. Nirākulāti anākulā, ayameva vā pāṭho. Na sandantīti",
  "atk-s0511a2:496_2": "na vahanti nappavattanti. Savantiyoti nadiyo. Tānīti avāyanaasandanāni. Thalajāti",
  "atk-s0511a2:496_3": "pathavitalapabbatarukkhesu jātāni. Dakajāti odakāni pupphāni. Pupphantīti pubbe bodhisattānaṁ",
  "atk-s0511a2:496_4": "pupphiṁsu, atītatthe vattamānavacanaṁ heṭṭhā vuttanayeneva veditabbaṁ. Tepajja pupphitānīti",
  "atk-s0511a2:496_5": "tāni pupphāni ajja pupphitānīti attho.",
  "atk-s0511a2:497_0": "Phalabhārāti phaladharā. Tepajjāti tepi ajja, pulliṅgavasena “tepī”ti vuttaṁ, “latā",
  "atk-s0511a2:497_1": "vā rukkhā vā”ti vuttattā. Phalitāti sañjātaphalā. Ākāsaṭṭhā ca bhūmaṭṭhā cāti ākāsagatā",
  "atk-s0511a2:497_2": "ca bhūmigatā ca ratanānīti muttādīni ratanāni. Jotantīti obhāsanti. Mānussakāti manussānaṁ",
  "atk-s0511a2:497_3": "santakā mānussakā. Dibbāti devānaṁ santakā dibbā. Turiyāti ātataṁ vitataṁ ātatavitataṁ",
  "atk-s0511a2:497_4": "susiraṁ ghananti pañca turiyāni. Tattha ātataṁ nāma cammapariyonaddhesu bheriādīsu",
  "atk-s0511a2:497_5": "ekatalaturiyaṁ. Vitataṁ nāma ubhayatalaṁ. Ātatavitataṁ nāma sabbato pariyonaddhaṁ",
  "atk-s0511a2:497_6": "mahativallakiādikaṁ. Susiraṁ nāma vaṁsādikaṁ. Ghanaṁ nāma sammatāḷādikaṁ. Vajjantīti",
  "atk-s0511a2:497_7": "heṭṭhā vuttanayena vajjiṁsu, atītatthe vattamānavacanaṁ veditabbaṁ. Esa nayo upari",
  "atk-s0511a2:497_8": "īdisesu vacanesupi. Abhiravantīti tatra tatra kusalehi sumuñcitā suppatāḷitā suvāditā",
  "atk-s0511a2:497_9": "viya abhiravanti, abhinadantīti attho.",
  "atk-s0511a2:498_0": "Vicittapupphāti vicitrāni nānāgandhavaṇṇāni pupphāni. Abhivassantīti abhivassiṁsu,",
  "atk-s0511a2:498_1": "nipatiṁsūti attho. Tepīti tānipi vicitrapupphāni abhivassantāni padissanti, devabrahmagaṇehi",
  "atk-s0511a2:498_2": "okiriyamānānīti adhippāyo. Ābhujatīti osakkati. Tepajjubhoti tepi ajja ubho mahāsamuddadasasahassiyo.",
  "atk-s0511a2:498_3": "Abhiravantīti abhinadanti. Nirayeti nirayesu. Dasasahassāti anekadasasahassā. Nibbantīti",
  "atk-s0511a2:498_4": "sammanti, santiṁ upentīti attho. Tārakāti nakkhattāni. Tepi ajja padissantīti tepi",
  "atk-s0511a2:498_5": "sūriyassa vimalabhāvā tārakā ajja divā dissanti.",
  "atk-s0511a2:499_0": "Anovaṭṭhenāti anovaṭṭhe, bhummatthe karaṇavacanaṁ. Atha vā anovaṭṭheti anabhivaṭṭhepi.",
  "atk-s0511a2:499_1": "Nāti nipātamattaṁ “sutvā na dūtavacana”ntiādīsu viya. Tampajjubbhijjateti tampi udakaṁ",
  "atk-s0511a2:499_2": "ajja ubbhijjati, ubbhijjitvā uṭṭhahatīti attho. Mahiyāti pathaviyā, nissakkavacanaṁ.",
  "atk-s0511a2:499_3": "Tārāgaṇāti gahanakkhattādayo sabbe tāragaṇā. Nakkhattāti nakkhattatārakā ca. Gaganamaṇḍaleti",
  "atk-s0511a2:499_4": "sakalagaganamaṇḍalaṁ virocantīti attho. Bilāsayāti bilāsayā ahinakulakumbhīlagodhādayo.",
  "atk-s0511a2:499_5": "Darīsayāti jharāsayā. Ayameva vā pāṭho. Nikkhamantīti nikkhamiṁsu. Sakāsayāti attano",
  "atk-s0511a2:499_6": "attano āsayato. “Tadāsayā”tipi pāṭho. Tassa tadā tasmiṁ kāle, āsayato, bilatoti attho.",
  "atk-s0511a2:499_7": "Chuddhāti suchuddhā suvuddhāritā, nikkhantāti attho.",
  "atk-s0511a2:500_0": "Aratīti ukkaṇṭhā. Santuṭṭhāti paramena santuṭṭhena santuṭṭhā. Vinassatīti vigacchati.",
  "atk-s0511a2:500_1": "Rāgoti kāmarāgo. Tadā tanu hotīti oramattako hoti, iminā pariyuṭṭhānābhāvaṁ dīpeti.",
  "atk-s0511a2:500_2": "Vihatāti vinaṭṭhā. Tadāti pubbe, bodhisattānaṁ pallaṅkābhujaneti attho. Na bhavatīti",
  "atk-s0511a2:500_3": "na hoti. Ajjapetanti ajja tava pallaṅkābhujanepi etaṁ bhayaṁ na hotevāti attho. Tena",
  "atk-s0511a2:500_4": "liṅgena jānāmāti tena kāraṇena sabbeva mayaṁ jānāma, yaṁ tvaṁ buddho bhavissasīti attho.",
  "atk-s0511a2:501_0": "Anuddhaṁsatīti na uggacchati. Aniṭṭhagandhoti duggandho. Pakkamatīti pakkami vigacchi.",
  "atk-s0511a2:501_1": "Pavāyatīti pavāyi. Sopajjāti sopi dibbagandho ajja. Padissantīti padissiṁsu. Tepajjāti",
  "atk-s0511a2:501_2": "tepi sabbe devā ajja. Yāvatāti paricchedanatthe nipāto, yattakāti attho. Kuṭṭāti",
  "atk-s0511a2:501_3": "pākārā. Na hontāvaraṇāti āvaraṇakarā na ahesuṁ. Tadāti pubbe. Ākāsabhūtāti te kuṭṭakavāṭapabbatā",
  "atk-s0511a2:501_4": "āvaraṇaṁ tirokaraṇaṁ kātuṁ asakkontā, ajaṭākāsabhūtāti attho. Cutīti maraṇaṁ. Upapattīti",
  "atk-s0511a2:501_5": "paṭisandhiggahaṇaṁ. Khaṇeti pubbe bodhisattānaṁ pallaṅkābhujanakkhaṇe. Na vijjatīti",
  "atk-s0511a2:501_6": "nāhosi. Tānipajjāti tānipi ajja cavanabhavanānīti attho. Mā nivattīti mā paṭikkami.",
  "atk-s0511a2:501_7": "Abhikkamāti parakkama. Sesamettha uttānamevāti.",
  "atk-s0511a2:502_0": "Tato sumedhapaṇḍito dīpaṅkarassa dasabalassa ca dasasahassacakkavāḷadevatānañca vacanaṁ",
  "atk-s0511a2:502_1": "sutvā bhiyyosomattāya sañjātussāho hutvā cintesi – “buddhā nāma amoghavacanā, natthi",
  "atk-s0511a2:502_2": "buddhānaṁ kathāya aññathattaṁ. Yathā hi ākāse khittassa leḍḍussa patanaṁ dhuvaṁ,",
  "atk-s0511a2:502_3": "jātassa maraṇaṁ, aruṇe uggate sūriyassa abbhuggamanaṁ, āsayā nikkhantassa sīhassa",
  "atk-s0511a2:502_4": "sīhanādanadanaṁ, garugabbhāya itthiyā bhāramoropanaṁ dhuvaṁ avassambhāvī, evameva",
  "atk-s0511a2:502_5": "buddhānaṁ vacanaṁ nāma dhuvaṁ amoghaṁ, addhā ahaṁ buddho bhavissāmīti. Tena vuttaṁ –",
  "atk-s0511a2:503": "108.",
  "atk-s0511a2:504": "“Buddhassa vacanaṁ sutvā, dasasahassīnacūbhayaṁ;",
  "atk-s0511a2:505": "Tuṭṭhahaṭṭho pamudito, evaṁ cintesahaṁ tadā.",
  "atk-s0511a2:506": "109.",
  "atk-s0511a2:507": "“Advejjhavacanā buddhā, amoghavacanā jinā;",
  "atk-s0511a2:508": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:509": "110.",
  "atk-s0511a2:510": "“Yathā khittaṁ nabhe leḍḍu, dhuvaṁ patati bhūmiyaṁ;",
  "atk-s0511a2:511": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:512": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:513": "111.",
  "atk-s0511a2:514": "“Yathāpi sabbasattānaṁ, maraṇaṁ dhuvasassataṁ;",
  "atk-s0511a2:515": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:516": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:517": "112.",
  "atk-s0511a2:518": "“Yathā rattikkhaye patte, sūriyuggamanaṁ dhuvaṁ;",
  "atk-s0511a2:519": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:520": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:521": "113.",
  "atk-s0511a2:522": "“Yathā nikkhantasayanassa, sīhassa nadanaṁ dhuvaṁ;",
  "atk-s0511a2:523": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:524": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:525": "114.",
  "atk-s0511a2:526": "“Yathā āpannasattānaṁ, bhāramoropanaṁ dhuvaṁ;",
  "atk-s0511a2:527": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:528": "Vitathaṁ natthi buddhānaṁ, dhuvaṁ buddho bhavāmaha”nti.",
  "atk-s0511a2:529_0": "Tattha buddhassa vacanaṁ sutvā, dasasahassī na cūbhayanti dīpaṅkarasammāsambuddhassa",
  "atk-s0511a2:529_1": "ca dasasahassacakkavāḷadevatānañca vacanaṁ sutvā. Ubhayanti ubhayesaṁ, sāmiatthe",
  "atk-s0511a2:529_2": "paccattavacanaṁ, ubhayavacanaṁ vā. Evaṁ cintesahanti evaṁ cintesiṁ ahaṁ.",
  "atk-s0511a2:530_0": "Advejjhavacanāti dvedhā appavattavacanā, ekaṁsavacanāti attho. “Acchiddavacanā”tipi",
  "atk-s0511a2:530_1": "pāṭho, tassa niddosavacanāti attho. Amoghavacanāti avitathavacanā. Vitathanti vitathavacanaṁ",
  "atk-s0511a2:530_2": "natthīti attho. Dhuvaṁ buddho bhavāmahanti ahaṁ ekaṁseneva buddho bhavissāmīti niyatavasena",
  "atk-s0511a2:530_3": "avassambhāvivasena ca vattamānavacanaṁ katanti veditabbaṁ.",
  "atk-s0511a2:531_0": "Sūriyuggamananti sūriyassa udayanaṁ, ayameva vā pāṭho. Dhuvasassatanti ekaṁsabhāvī",
  "atk-s0511a2:531_1": "ceva sassatañca. Nikkhantasayanassāti sayanato nikkhantassa. Āpannasattānanti garugabbhānaṁ,",
  "atk-s0511a2:531_2": "gabbhinīnanti attho. Bhāramoropananti bhāraoropanaṁ, gabbhassa oropananti attho.",
  "atk-s0511a2:531_3": "Ma-kāro padasandhikaro. Sesametthāpi uttānamevāti.",
  "atk-s0511a2:532_0": "“Svāhaṁ addhā buddho bhavissāmī”ti evaṁ katasanniṭṭhāno buddhakārake dhamme upadhāretuṁ",
  "atk-s0511a2:532_1": "– “kahaṁ nu kho buddhakārakā dhammā”ti, uddhaṁ adho disāsu vidisāsūti anukkamena",
  "atk-s0511a2:532_2": "sakalaṁ dhammadhātuṁ vicinanto pubbe porāṇakehi bodhisattehi āsevitanisevitaṁ paṭhamaṁ",
  "atk-s0511a2:532_3": "dānapāramiṁ disvā evaṁ attānaṁ ovadi – “sumedhapaṇḍita, tvaṁ ito paṭṭhāya paṭhamaṁ",
  "atk-s0511a2:532_4": "dānapāramiṁ pūreyyāsi. Yathā hi nikujjito udakakumbho nissesaṁ katvā udakaṁ vamatiyeva",
  "atk-s0511a2:532_5": "na paccāharati, evameva dhanaṁ vā yasaṁ vā puttadāraṁ vā aṅgapaccaṅgaṁ vā anoloketvā",
  "atk-s0511a2:532_6": "sabbattha yācakānaṁ sabbaṁ icchiticchitaṁ nissesaṁ katvā dadamāno bodhimūle nisīditvā",
  "atk-s0511a2:532_7": "buddho bhavissasī”ti paṭhamaṁ dānapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:533": "115.",
  "atk-s0511a2:534": "“Handa buddhakare dhamme, vicināmi ito cito;",
  "atk-s0511a2:535": "Uddhaṁ adho dasa disā, yāvatā dhammadhātuyā.",
  "atk-s0511a2:536": "116.",
  "atk-s0511a2:537": "“Vicinanto tadā dakkhiṁ, paṭhamaṁ dānapāramiṁ;",
  "atk-s0511a2:538": "Pubbakehi mahesīhi, anuciṇṇaṁ mahāpathaṁ.",
  "atk-s0511a2:539": "117.",
  "atk-s0511a2:540": "“Imaṁ tvaṁ paṭhamaṁ tāva, daḷhaṁ katvā samādiya;",
  "atk-s0511a2:541": "Dānapāramitaṁ gaccha, yadi bodhiṁ pattumicchasi.",
  "atk-s0511a2:542": "118.",
  "atk-s0511a2:543": "“Yathāpi kumbho sampuṇṇo, yassa kassaci adho kato;",
  "atk-s0511a2:544": "Vamatevudakaṁ nissesaṁ, na tattha parirakkhati.",
  "atk-s0511a2:545": "119.",
  "atk-s0511a2:546": "“Tatheva yācake disvā, hīnamukkaṭṭhamajjhime;",
  "atk-s0511a2:547": "Dadāhi dānaṁ nissesaṁ, kumbho viya adho kato”ti.",
  "atk-s0511a2:548_0": "Tattha handāti vavassaggatthe nipāto. Buddhakare dhammeti buddhattakare dhamme. Buddhattakarā",
  "atk-s0511a2:548_1": "nāma dhammā dānapāramitādayo dasa dhammā. Vicināmīti vicinissāmi, vīmaṁsissāmi upaparikkhissāmīti",
  "atk-s0511a2:548_2": "attho. Ito citoti ito ito, ayameva vā pāṭho. Tattha tattha vicināmīti attho. Uddhanti",
  "atk-s0511a2:548_3": "devaloke. Adhoti manussaloke. Dasa disāti dasasu disāsu; kattha nu kho te buddhakārakadhammā",
  "atk-s0511a2:548_4": "uddhaṁ adho tiriyaṁ disāsu vidisāsūti adhippāyo. Yāvatā dhammadhātuyāti ettha yāvatāti",
  "atk-s0511a2:548_5": "paricchedavacanaṁ. Dhammadhātuyāti sabhāvadhammassa, pavattanīti vacanaseso daṭṭhabbo.",
  "atk-s0511a2:548_6": "Kiṁ vuttaṁ hoti? Yāvatikā sabhāvadhammānaṁ kāmarūpārūpadhammānaṁ pavatti, tāvatikaṁ",
  "atk-s0511a2:548_7": "vicinissāmīti vuttaṁ hoti.",
  "atk-s0511a2:549_0": "Vicinantoti vīmaṁsanto upaparikkhanto. Pubbakehīti porāṇehi bodhisattehi. Anuciṇṇanti",
  "atk-s0511a2:549_1": "ajjhāciṇṇaṁ āsevitaṁ. Samādiyāti samādiyanaṁ karohi, ajja paṭṭhāya ayaṁ paṭhamaṁ",
  "atk-s0511a2:549_2": "dānapāramī pūretabbā mayāti evaṁ samādiyāti attho. Dānapāramitaṁ gacchāti dānapāramiṁ",
  "atk-s0511a2:549_3": "gaccha, pūrayāti attho. Yadibodhiṁ pattumicchasīti bodhimūlamupagantvā anuttaraṁ",
  "atk-s0511a2:549_4": "sammāsambodhiṁ pattuṁ icchasi ce. Yassa kassacīti udakassa vā khīrassa vā yassa kassaci",
  "atk-s0511a2:549_5": "sampuṇṇo. Sampuṇṇasaddayoge sati sāmivacanaṁ icchanti saddavidū. Karaṇatthe vā sāmivacanaṁ,",
  "atk-s0511a2:549_6": "yena kenacīti attho. Adho katoti heṭṭhāmukhīkato. Na tattha parirakkhatīti tasmiṁ",
  "atk-s0511a2:549_7": "vamane na parirakkhati, nissesaṁ udakaṁ vamatevāti attho. Hīnamukkaṭṭhamajjhimeti",
  "atk-s0511a2:549_8": "hīnamajjhimapaṇīte. Ma-kāro padasandhikaro. Kumbho viya adho katoti heṭṭhāmukhīkato",
  "atk-s0511a2:549_9": "viya kumbho. Yācake upagate disvā – “tvaṁ, sumedha, attano anavasesetvā sabbadhanapariccāgena",
  "atk-s0511a2:549_10": "dānapāramiṁ, aṅgapariccāgena upapāramiṁ, jīvitapariccāgena paramatthapāramiñca pūrehī”ti",
  "atk-s0511a2:549_11": "evaṁ attanāva attānaṁ ovadi.",
  "atk-s0511a2:550_0": "Athassa “na ettakeheva buddhakārakehi dhammehi bhavitabba”nti uttarimpi upadhārayato",
  "atk-s0511a2:550_1": "dutiyaṁ sīlapāramiṁ disvā etadahosi – “sumedhapaṇḍita, tvaṁ ito paṭṭhāya sīlapāramiṁ",
  "atk-s0511a2:550_2": "pūreyyāsi. Yathā camarī migo nāma jīvitampi anoloketvā attano vālameva rakkhati,",
  "atk-s0511a2:550_3": "evaṁ tvampi ito paṭṭhāya jīvitampi anoloketvā sīlameva rakkhanto buddho bhavissasī”ti",
  "atk-s0511a2:550_4": "dutiyaṁ sīlapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:551": "120.",
  "atk-s0511a2:552": "“Na hete ettakāyeva, buddhadhammā bhavissare;",
  "atk-s0511a2:553": "Aññepi vicinissāmi, ye dhammā bodhipācanā.",
  "atk-s0511a2:554": "121.",
  "atk-s0511a2:555": "“Vicinanto tadā dakkhiṁ, dutiyaṁ sīlapāramiṁ;",
  "atk-s0511a2:556": "Pubbakehi mahesīhi, āsevitanisevitaṁ.",
  "atk-s0511a2:557": "122.",
  "atk-s0511a2:558": "“Imaṁ tvaṁ dutiyaṁ tāva, daḷhaṁ katvā samādiya;",
  "atk-s0511a2:559": "Sīlapāramitaṁ gaccha, yadi bodhiṁ pattumicchasi.",
  "atk-s0511a2:560": "123.",
  "atk-s0511a2:561": "“Yathāpi camarī vālaṁ, kismiñci paṭilaggitaṁ;",
  "atk-s0511a2:562": "Upeti maraṇaṁ tattha, na vikopeti vāladhiṁ.",
  "atk-s0511a2:563": "124.",
  "atk-s0511a2:564": "“Tatheva tvaṁ catūsu bhūmīsu, sīlāni paripūraya;",
  "atk-s0511a2:565": "Parirakkha sabbadā sīlaṁ, camarī viya vāladhi”nti.",
  "atk-s0511a2:566_0": "Tattha na heteti na hi eteyeva. Bodhipācanāti maggaparipācanā sabbaññutaññāṇaparipācanā",
  "atk-s0511a2:566_1": "vā. Dutiyaṁsīlapāraminti sīlaṁ nāma sabbesaṁ kusaladhammānaṁ patiṭṭhā, sīle patiṭṭhito",
  "atk-s0511a2:566_2": "kusaladhammehi na parihāyati, sabbepi lokiyalokuttaraguṇe paṭilabhati. Tasmā sīlapāramī",
  "atk-s0511a2:566_3": "pūretabbāti dutiyaṁ sīlapāramiṁ addakkhinti attho.",
  "atk-s0511a2:567_0": "Āsevitanisevitanti bhāvitañceva bahulīkatañca. Camarīti camarī migo. Kismiñcīti yattha",
  "atk-s0511a2:567_1": "katthaci rukkhalatākaṇṭakādīsu aññatarasmiṁ. Paṭilaggitanti paṭivilaggitaṁ. Tatthāti",
  "atk-s0511a2:567_2": "yattha vilaggitaṁ, tattheva ṭhatvā maraṇaṁ upagacchati. Na vikopetīti na chindati.",
  "atk-s0511a2:567_3": "Vāladhinti vālaṁ chinditvā na gacchati, tattheva maraṇaṁ upetīti attho.",
  "atk-s0511a2:568_0": "Catūsubhūmīsu sīlānīti catūsu ṭhānesu vibhattasīlāni, pātimokkhasaṁvaraindriyasaṁvaraājīvapārisuddhipaccayasannissitavasenāti",
  "atk-s0511a2:568_1": "attho. Bhūmivasena pana dvīsuyeva bhūmīsu pariyāpannaṁ tampi catusīlamevāti. Paripūrayāti",
  "atk-s0511a2:568_2": "khaṇḍachiddasabalādiabhāvena paripūraya. Sabbadāti sabbakālaṁ. Camarī viyāti camarī",
  "atk-s0511a2:568_3": "migo viya. Sesametthāpi uttānatthamevāti.",
  "atk-s0511a2:569_0": "Athassa “na ettakeheva buddhakārakehi dhammehi bhavitabba”nti uttarimpi upadhārayato",
  "atk-s0511a2:569_1": "tatiyaṁ nekkhammapāramiṁ disvā etadahosi – “sumedhapaṇḍita, tvaṁ ito paṭṭhāya nekkhammapāramimpi",
  "atk-s0511a2:569_2": "pūreyyāsi. Yathāpi suciraṁ bandhanāgāre vasamāno puriso na tattha sinehaṁ karoti,",
  "atk-s0511a2:569_3": "atha kho ukkaṇṭhito avasitukāmo hoti, evameva tvampi sabbabhave bandhanāgārasadise",
  "atk-s0511a2:569_4": "katvā passa, sabbabhavehi ukkaṇṭhito muccitukāmo hutvā nekkhammābhimukhova hoti,",
  "atk-s0511a2:569_5": "evaṁ buddho bhavissasī”ti tatiyaṁ nekkhammapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:570": "125.",
  "atk-s0511a2:571": "“Na hete ettakāyeva, buddhadhammā bhavissare;",
  "atk-s0511a2:572": "Aññepi vicinissāmi, ye dhammā bodhipācanā.",
  "atk-s0511a2:573": "126.",
  "atk-s0511a2:574": "“Vicinanto tadā dakkhiṁ, tatiyaṁ nekkhammapāramiṁ;",
  "atk-s0511a2:575": "Pubbakehi mahesīhi, āsevitanisevitaṁ.",
  "atk-s0511a2:576": "127.",
  "atk-s0511a2:577": "“Imaṁ tvaṁ tatiyaṁ tāva, daḷhaṁ katvā samādiya;",
  "atk-s0511a2:578": "Nekkhammapāramitaṁ gaccha, yadi bodhiṁ pattumicchasi.",
  "atk-s0511a2:579": "128.",
  "atk-s0511a2:580": "“Yathā andughare puriso, ciravuṭṭho dukhaṭṭito;",
  "atk-s0511a2:581": "Na tattha rāgaṁ janeti, muttiṁyeva gavesati.",
  "atk-s0511a2:582": "129.",
  "atk-s0511a2:583": "“Tatheva tvaṁ sabbabhave, passa andughare viya;",
  "atk-s0511a2:584": "Nekkhammābhimukho hoti, bhavato parimuttiyā”ti.",
  "atk-s0511a2:585_0": "Tattha andughareti bandhanāgāre. Ciravuṭṭhoti cirakālaṁ vuṭṭho. Dukhaṭṭitoti dukkhapīḷito.",
  "atk-s0511a2:585_1": "Natattha rāgaṁ janetīti tattha andughare rāgaṁ sinehaṁ na janeti na uppādeti. “Imaṁ",
  "atk-s0511a2:585_2": "andugharaṁ muñcitvā nāhaṁ aññattha gamissāmī”ti evaṁ tattha rāgaṁ na janeti, kintu",
  "atk-s0511a2:585_3": "muttiṁyeva mokkhameva gavesatīti adhippāyo. Nekkhammābhimukhoti nikkhamanābhimukho",
  "atk-s0511a2:585_4": "hoti. Bhavatoti sabbabhavehi. Parimuttiyāti parimocanatthāya. Nekkhammābhimukho hutvā,",
  "atk-s0511a2:585_5": "sambodhiṁ pāpuṇissasī”tipi pāṭho. Sesamettha uttānatthamevāti.",
  "atk-s0511a2:586_0": "Athassa “na ettakeheva buddhakārakadhammehi bhavitabba”nti uttarimpi upadhārayato",
  "atk-s0511a2:586_1": "catutthaṁ paññāpāramiṁ disvā etadahosi – “sumedhapaṇḍita, tvaṁ ito paṭṭhāya paññāpāramimpi",
  "atk-s0511a2:586_2": "pūreyyāsi. Hīnamajjhimukkaṭṭhesu kañci avajjetvā sabbepi paṇḍite upasaṅkamitvā pañhaṁ",
  "atk-s0511a2:586_3": "puccheyyāsi. Yathāpi piṇḍacāriko bhikkhu hīnādibhedesu kulesu kiñci kulaṁ avivajjetvā",
  "atk-s0511a2:586_4": "paṭipāṭiyā piṇḍāya caranto khippaṁ yāpanamattaṁ labhati, evameva tvampi sabbe paṇḍite",
  "atk-s0511a2:586_5": "upasaṅkamitvā pucchanto buddho bhavissasī”ti catutthaṁ paññāpāramiṁ daḷhaṁ katvā",
  "atk-s0511a2:586_6": "adhiṭṭhāsi. Tena vuttaṁ –",
  "atk-s0511a2:587": "130.",
  "atk-s0511a2:588": "“Na hete ettakāyeva, buddhadhammā bhavissare;",
  "atk-s0511a2:589": "Aññepi vicinissāmi, ye dhammā bodhipācanā.",
  "atk-s0511a2:590": "131.",
  "atk-s0511a2:591": "“Vicinanto tadā dakkhiṁ, catutthaṁ paññāpāramiṁ;",
  "atk-s0511a2:592": "Pubbakehi mahesīhi, āsevitanisevitaṁ.",
  "atk-s0511a2:593": "132.",
  "atk-s0511a2:594": "“Imaṁ tvaṁ catutthaṁ tāva, daḷhaṁ katvā samādiya;",
  "atk-s0511a2:595": "Paññāpāramitaṁ gaccha, yadi bodhiṁ pattumicchasi.",
  "atk-s0511a2:596": "133.",
  "atk-s0511a2:597": "“Yathā hi bhikkhu bhikkhanto, hīnamukkaṭṭhamajjhime;",
  "atk-s0511a2:598": "Kulāni na vivajjento, evaṁ labhati yāpanaṁ.",
  "atk-s0511a2:599": "134.",
  "atk-s0511a2:600": "“Tatheva tvaṁ sabbakālaṁ, paripucchaṁ budhaṁ janaṁ;",
  "atk-s0511a2:601": "Paññāya pāramiṁ gantvā, sambodhiṁ pāpuṇissasī”ti.",
  "atk-s0511a2:602_0": "Tattha bhikkhantoti piṇḍāya caranto. Hīnamukkaṭṭhamajjhimeti hīnamukkaṭṭhamajjhimāni",
  "atk-s0511a2:602_1": "kulānīti attho. Liṅgavipariyāso kato. Na vivajjentoti na pariharanto, gharapaṭipāṭiṁ",
  "atk-s0511a2:602_2": "muñcitvā caranto vivajjeti nāma, evamakatvāti attho. Yāpananti yāpanamattaṁ pāṇadhāraṇaṁ",
  "atk-s0511a2:602_3": "āhāraṁ labhatīti attho. Paripucchanti – “kiṁ, bhante, kusalaṁ, kiṁ akusalaṁ; kiṁ",
  "atk-s0511a2:602_4": "sāvajjaṁ, kiṁ anavajja”ntiādinā nayena tattha tattha abhiññāte paṇḍite jane upasaṅkamitvā",
  "atk-s0511a2:602_5": "paripucchantoti attho. Budhaṁ jananti paṇḍitaṁ janaṁ. “Budhe jane”tipi pāṭho. Paññāya",
  "atk-s0511a2:602_6": "pāraminti paññāya pāraṁ. “Paññāpāramitaṁ gantvā”tipi pāṭho. Sesametthāpi uttānamevāti.",
  "atk-s0511a2:603_0": "Athassa “na ettakeheva buddhakārakadhammehi bhavitabba”nti uttarimpi upadhārayato",
  "atk-s0511a2:603_1": "pañcamaṁ vīriyapāramiṁ disvā etadahosi – “sumedhapaṇḍita, tvaṁ ito paṭṭhāya vīriyapāramimpi",
  "atk-s0511a2:603_2": "pūreyyāsi. Yathāpi sīho migarājā sabbairiyāpathesu daḷhavīriyo hoti, evaṁ tvampi",
  "atk-s0511a2:603_3": "sabbabhavesu sabbairiyāpathesu daḷhavīriyo anolīnavīriyo samāno buddho bhavissasī”ti",
  "atk-s0511a2:603_4": "pañcamaṁ vīriyapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:604": "135.",
  "atk-s0511a2:605": "“Na hete ettakāyeva, buddhadhammā bhavissare;",
  "atk-s0511a2:606": "Aññepi vicinissāmi, ye dhammā bodhipācanā.",
  "atk-s0511a2:607": "136.",
  "atk-s0511a2:608": "“Vicinanto tadā dakkhiṁ, pañcamaṁ vīriyapāramiṁ;",
  "atk-s0511a2:609": "Pubbakehi mahesīhi, āsevitanisevitaṁ.",
  "atk-s0511a2:610": "137.",
  "atk-s0511a2:611": "“Imaṁ tvaṁ pañcamaṁ tāva, daḷhaṁ katvā samādiya;",
  "atk-s0511a2:612": "Vīriyapāramitaṁ gaccha, yadi bodhiṁ pattumicchasi.",
  "atk-s0511a2:613": "138.",
  "atk-s0511a2:614": "“Yathāpi sīho migarājā, nisajjaṭṭhānacaṅkame;",
  "atk-s0511a2:615": "Alīnavīriyo hoti, paggahitamano sadā.",
  "atk-s0511a2:616": "139.",
  "atk-s0511a2:617": "“Tatheva tvaṁ sabbabhave, paggaṇha vīriyaṁ daḷhaṁ;",
  "atk-s0511a2:618": "Vīriyapāramitaṁ gantvā, sambodhiṁ pāpuṇissasī”ti.",
  "atk-s0511a2:619": "Tattha alīnavīriyoti anolīnavīriyo. Sabbabhaveti jātajātabhave, sabbesu bhavesūti attho. Āraddhavīriyo hutvā, sambodhiṁ pāpuṇissasītipi pāṭho. Sesametthāpi uttānamevāti.",
  "atk-s0511a2:620_0": "Athassa “na ettakeheva buddhakārakadhammehi bhavitabba”nti uttarimpi upadhārayato",
  "atk-s0511a2:620_1": "chaṭṭhamaṁ khantipāramiṁ disvā etadahosi – “sumedhapaṇḍita, tvaṁ ito paṭṭhāya khantipāramiṁ",
  "atk-s0511a2:620_2": "paripūreyyāsi, sammānanepi avamānanepi khamova bhaveyyāsi. Yathā hi pathaviyaṁ nāma",
  "atk-s0511a2:620_3": "sucimpi pakkhipanti asucimpi, na ca tena pathavī sinehaṁ vā paṭighaṁ vā karoti, khamati",
  "atk-s0511a2:620_4": "sahati adhivāsetiyeva, evameva tvampi sabbesaṁ sammānanāvamānanesu khamo samāno buddho",
  "atk-s0511a2:620_5": "bhavissasī”ti chaṭṭhamaṁ khantipāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:621": "140.",
  "atk-s0511a2:622": "“Na hete ettakāyeva, buddhadhammā bhavissare;",
  "atk-s0511a2:623": "Aññepi vicinissāmi, ye dhammā bodhipācanā.",
  "atk-s0511a2:624": "141.",
  "atk-s0511a2:625": "“Vicinanto tadā dakkhiṁ, chaṭṭhamaṁ khantipāramiṁ;",
  "atk-s0511a2:626": "Pubbakehi mahesīhi, āsevitanisevitaṁ.",
  "atk-s0511a2:627": "142.",
  "atk-s0511a2:628": "“Imaṁ tvaṁ chaṭṭhamaṁ tāva, daḷhaṁ katvā samādiya;",
  "atk-s0511a2:629": "Tattha advejjhamānaso, sambodhiṁ pāpuṇissasi.",
  "atk-s0511a2:630": "143.",
  "atk-s0511a2:631": "“Yathāpi pathavī nāma, sucimpi asucimpi ca;",
  "atk-s0511a2:632": "Sabbaṁ sahati nikkhepaṁ, na karoti paṭighaṁ tayā.",
  "atk-s0511a2:633": "144.",
  "atk-s0511a2:634": "“Tatheva tvampi sabbesaṁ, sammānāvamānakkhamo;",
  "atk-s0511a2:635": "Khantipāramitaṁ gantvā, sambodhiṁ pāpuṇissasī”ti.",
  "atk-s0511a2:636_0": "Tattha tatthāti tassaṁ khantipāramiyaṁ. Advejjhamānasoti ekaṁsamānaso. Sucimpīti",
  "atk-s0511a2:636_1": "candanakuṅkumagandhamālādisucimpi. Asucimpīti ahikukkuramanussakuṇapagūthamuttakheḷasiṅghāṇikādiasucimpi.",
  "atk-s0511a2:636_2": "Sahatīti khamati, adhivāseti. Nikkhepanti nikkhittaṁ. Paṭighanti kodhaṁ. Tayāti tāya",
  "atk-s0511a2:636_3": "vuttiyā, tāya nikkhittatāya vā. “Paṭighaṁ daya”ntipi pāṭho, tassa tena nikkhepena",
  "atk-s0511a2:636_4": "paṭighānurodhaṁ na karotīti attho. Sammānāvamānakkhamoti sabbesaṁ sammānanāvamānanasaho",
  "atk-s0511a2:636_5": "tvampi bhavāti attho. “Tatheva tvampi sabbabhave, sammānanavimānakkhamo”tipi paṭhanti.",
  "atk-s0511a2:636_6": "“Khantiyā pāramiṁ gantvā”tipi pāṭho, tassā khantiyā pāramipūraṇavasena gantvāti attho.",
  "atk-s0511a2:636_7": "Sesametthāpi uttānamevāti. Ito paraṁ ettakampi avatvā yattha yattha viseso atthi,",
  "atk-s0511a2:636_8": "taṁ tameva vatvā pāṭhantaraṁ dassetvā gamissāmāti.",
  "atk-s0511a2:637_0": "Athassa “na ettakeheva buddhakārakadhammehi bhavitabba”nti uttarimpi upadhārayato",
  "atk-s0511a2:637_1": "sattamaṁ saccapāramiṁ disvā etadahosi – “sumedhapaṇḍita, tvaṁ ito paṭṭhāya saccapāramimpi",
  "atk-s0511a2:637_2": "pūreyyāsi, asaniyā matthake patamānāyapi dhanādīnaṁ atthāya chandādīnaṁ vasena sampajānamusāvādaṁ",
  "atk-s0511a2:637_3": "nāma mā bhāsi. Yathāpi osadhītārakā nāma sabbautūsu attano gamanavīthiṁ vijahitvā",
  "atk-s0511a2:637_4": "aññāya vīthiyā na gacchati, sakavīthiyāva gacchati, evameva tvampi saccaṁ pahāya",
  "atk-s0511a2:637_5": "musāvādaṁ nāma avadantoyeva buddho bhavissasī”ti sattamaṁ saccapāramiṁ daḷhaṁ katvā",
  "atk-s0511a2:637_6": "adhiṭṭhāsi. Tena vuttaṁ –",
  "atk-s0511a2:638": "145.",
  "atk-s0511a2:639": "“Na hete ettakāyeva, buddhadhammā bhavissare;",
  "atk-s0511a2:640": "Aññepi vicinissāmi, ye dhammā bodhipācanā.",
  "atk-s0511a2:641": "146.",
  "atk-s0511a2:642": "“Vicinanto tadā dakkhiṁ, sattamaṁ saccapāramiṁ;",
  "atk-s0511a2:643": "Pubbakehi mahesīhi, āsevitanisevitaṁ.",
  "atk-s0511a2:644": "147.",
  "atk-s0511a2:645": "“Imaṁ tvaṁ sattamaṁ tāva, daḷhaṁ katvā samādiya;",
  "atk-s0511a2:646": "Tattha advejjhavacano, sambodhiṁ pāpuṇissasi.",
  "atk-s0511a2:647": "148.",
  "atk-s0511a2:648": "“Yathāpi osadhī nāma, tulābhūtā sadevake;",
  "atk-s0511a2:649": "Samaye utuvasse vā, na vokkamati vīthito.",
  "atk-s0511a2:650": "149.",
  "atk-s0511a2:651": "“Tatheva tvampi saccesu, mā vokkama hi vīthito;",
  "atk-s0511a2:652": "Saccapāramitaṁ gantvā, sambodhiṁ pāpuṇissasī”ti.",
  "atk-s0511a2:653_0": "Tattha tatthāti saccapāramiyaṁ. Advejjhavacanoti avitathavacano. Osadhī nāmāti osadhītārakā,",
  "atk-s0511a2:653_1": "osadhagahaṇe osadhītārakaṁ uditaṁ disvā osadhaṁ gaṇhanti. Tasmā “osadhītārakā”ti",
  "atk-s0511a2:653_2": "vuccati. Tulābhūtāti pamāṇabhūtā. Sadevaketi sadevakassa lokassa. Samayeti vassasamaye.",
  "atk-s0511a2:653_3": "Utuvasseti hemantagimhesu. “Samaye utuvaṭṭe”tipi pāṭho. Tassa samayeti gimhe. Utuvaṭṭeti",
  "atk-s0511a2:653_4": "hemante ca vassāne cāti attho. Navokkamati vīthitoti taṁ taṁ utumhi attano gamanavīthito",
  "atk-s0511a2:653_5": "na vokkamati na vigacchati, cha māse pacchimaṁ disaṁ gacchati, cha māse pubbaṁ disaṁ",
  "atk-s0511a2:653_6": "gacchatīti. Atha vā osadhī nāmāti siṅgiverapipphalimaricādikaṁ osadhaṁ. Na vokkamatīti",
  "atk-s0511a2:653_7": "yaṁ yaṁ phaladānasamatthaṁ osadhaṁ, taṁ taṁ phaladānaṁ okkamma attano phalaṁ adatvā",
  "atk-s0511a2:653_8": "na nivattati. Vīthitoti gamanavīthito, pittaharo pittaṁ harateva, vātaharo vātaṁ",
  "atk-s0511a2:653_9": "harateva, semhaharo semhaṁ haratevāti attho. Sesametthāpi uttānamevāti.",
  "atk-s0511a2:654_0": "Athassa “na ettakeheva buddhakārakadhammehi bhavitabba”nti uttarimpi upadhārayato",
  "atk-s0511a2:654_1": "aṭṭhamaṁ adhiṭṭhānapāramiṁ disvā etadahosi – “sumedhapaṇḍita, tvaṁ ito paṭṭhāya adhiṭṭhānapāramimpi",
  "atk-s0511a2:654_2": "pūreyyāsi, yaṁ adhiṭṭhāsi, tasmiṁ adhiṭṭhāne niccalo bhaveyyāsi, yathā pabbato nāma",
  "atk-s0511a2:654_3": "sabbadisāsu vāte paharantepi na kampati na calati, attano ṭhāneyeva tiṭṭhati, evameva",
  "atk-s0511a2:654_4": "tvampi attano adhiṭṭhāne niccalo hontova buddho bhavissasī”ti aṭṭhamaṁ adhiṭṭhānapāramiṁ",
  "atk-s0511a2:654_5": "daḷhaṁ katvā adhiṭṭhāsīti. Tena vuttaṁ –",
  "atk-s0511a2:655": "150.",
  "atk-s0511a2:656": "“Na hete ettakāyeva, buddhadhammā bhavissare;",
  "atk-s0511a2:657": "Aññepi vicinissāmi, ye dhammā bodhipācanā.",
  "atk-s0511a2:658": "151.",
  "atk-s0511a2:659": "“Vicinanto tadā dakkhiṁ, aṭṭhamaṁ adhiṭṭhānapāramiṁ;",
  "atk-s0511a2:660": "Pubbakehi mahesīhi, āsevitanisevitaṁ.",
  "atk-s0511a2:661": "152.",
  "atk-s0511a2:662": "“Imaṁ tvaṁ aṭṭhamaṁ tāva, daḷhaṁ katvā samādiya;",
  "atk-s0511a2:663": "Tattha tvaṁ acalo hutvā, sambodhiṁ pāpuṇissasi.",
  "atk-s0511a2:664": "153.",
  "atk-s0511a2:665": "“Yathāpi pabbato selo, acalo suppatiṭṭhito;",
  "atk-s0511a2:666": "Na kampati bhusavātehi, sakaṭṭhāneva tiṭṭhati.",
  "atk-s0511a2:667": "154.",
  "atk-s0511a2:668": "“Tattheva tvampi adhiṭṭhāne, sabbadā acalo bhava;",
  "atk-s0511a2:669": "Adhiṭṭhānapāramitaṁ gantvā, sambodhiṁ pāpuṇissasī”ti.",
  "atk-s0511a2:670_0": "Tattha seloti silāmayo. Acaloti niccalo suppatiṭṭhitoti acalattāva suṭṭhu patiṭṭhito.",
  "atk-s0511a2:670_1": "“Yathāpi pabbato acalo, nikhāto suppatiṭṭhito”tipi pāṭho. Bhusavātehīti balavavātehi.",
  "atk-s0511a2:670_2": "Sakaṭṭhānevāti attano ṭhāneyeva, yathāṭhitaṭṭhāneyevāti attho. Sesametthāpi uttānamevāti.",
  "atk-s0511a2:671_0": "Athassa “na ettakeheva buddhakārakadhammehi bhavitabba”nti uttarimpi upadhārayato",
  "atk-s0511a2:671_1": "navamaṁ mettāpāramiṁ disvā etadahosi – “sumedhapaṇḍita, tvaṁ ito paṭṭhāya mettāpāramiṁ",
  "atk-s0511a2:671_2": "pūreyyāsi, hitesupi ahitesupi ekacittova bhaveyyāsi. Yathāpi udakaṁ nāma pāpajanassapi",
  "atk-s0511a2:671_3": "kalyāṇajanassapi sītabhāvaṁ ekasadisaṁ katvā pharati, evameva tvampi sabbasattesu",
  "atk-s0511a2:671_4": "mettacittena ekacittova hutvā buddho bhavissasī”ti navamaṁ mettāpāramiṁ daḷhaṁ katvā",
  "atk-s0511a2:671_5": "adhiṭṭhāsīti. Tena vuttaṁ –",
  "atk-s0511a2:672": "155.",
  "atk-s0511a2:673": "“Na hete ettakāyeva, buddhadhammā bhavissare;",
  "atk-s0511a2:674": "Aññepi vicinissāmi, ye dhammā bodhipācanā.",
  "atk-s0511a2:675": "156.",
  "atk-s0511a2:676": "“Vicinanto tadā dakkhiṁ, navamaṁ mettāpāramiṁ;",
  "atk-s0511a2:677": "Pubbakehi mahesīhi, āsevitanisevitaṁ.",
  "atk-s0511a2:678": "157.",
  "atk-s0511a2:679": "“Imaṁ tvaṁ navamaṁ tāva, daḷhaṁ katvā samādiya;",
  "atk-s0511a2:680": "Mettāya asamo hoti, yadi bodhiṁ pattumicchasi.",
  "atk-s0511a2:681": "158.",
  "atk-s0511a2:682": "“Yathāpi udakaṁ nāma, kalyāṇe pāpake jane;",
  "atk-s0511a2:683": "Samaṁ pharati sītena, pavāheti rajomalaṁ.",
  "atk-s0511a2:684": "159.",
  "atk-s0511a2:685": "“Tatheva tvaṁ hitāhite, samaṁ mettāya bhāvaya;",
  "atk-s0511a2:686": "Mettāpāramitaṁ gantvā, sambodhiṁ pāpuṇissasī”ti.",
  "atk-s0511a2:687_0": "Tattha asamo hohīti mettābhāvanāya asadiso hohi. Tattha “tvaṁ samasamo hohī”tipi",
  "atk-s0511a2:687_1": "pāṭho, so uttānatthova. Samanti tulyaṁ. Pharatīti phusati. Pavāhetīti visodheti.",
  "atk-s0511a2:687_2": "Rajoti āgantukarajaṁ. Malanti sarīre uṭṭhitaṁ sedamalādiṁ. “Rajamala”ntipi pāṭho,",
  "atk-s0511a2:687_3": "soyevattho. Hitāhiteti hite ca ahite ca, mitte ca amitte cāti attho. Mettāya bhāvayāti",
  "atk-s0511a2:687_4": "mettaṁ bhāvaya vaḍḍhehi. Sesametthāpi uttānamevāti.",
  "atk-s0511a2:688_0": "Athassa “na ettakeheva buddhakārakadhammehi bhavitabba”nti uttarimpi upadhārayato",
  "atk-s0511a2:688_1": "dasamaṁ upekkhāpāramiṁ disvā etadahosi – “sumedhapaṇḍita, tvaṁ ito paṭṭhāya upekkhāpāramiṁ",
  "atk-s0511a2:688_2": "paripūreyyāsi, sukhepi dukkhepi majjhattova bhaveyyāsi. Yathāpi pathavī nāma sucimpi",
  "atk-s0511a2:688_3": "asucimpi ca pakkhipamāne majjhattāva hoti, evameva tvampi sukhadukkhesu majjhattova",
  "atk-s0511a2:688_4": "honto buddho bhavissasī”ti dasamaṁ upekkhāpāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:689": "160.",
  "atk-s0511a2:690": "“Na hete ettakāyeva, buddhadhammā bhavissare;",
  "atk-s0511a2:691": "Aññepi vicinissāmi, ye dhammā bodhipācanā.",
  "atk-s0511a2:692": "161.",
  "atk-s0511a2:693": "“Vicinanto tadā dakkhiṁ, dasamaṁ upekkhāpāramiṁ;",
  "atk-s0511a2:694": "Pubbakehi mahesīhi, āsevitanisevitaṁ.",
  "atk-s0511a2:695": "162.",
  "atk-s0511a2:696": "“Imaṁ tvaṁ dasamaṁ tāva, daḷhaṁ katvā samādiya;",
  "atk-s0511a2:697": "Tulābhūto daḷho hutvā, sambodhiṁ pāpuṇissasi.",
  "atk-s0511a2:698": "163.",
  "atk-s0511a2:699": "“Yathāpi pathavī nāma, nikkhittaṁ asuciṁ suciṁ;",
  "atk-s0511a2:700": "Upekkhati ubhopete, kopānunayavajjitā.",
  "atk-s0511a2:701": "164.",
  "atk-s0511a2:702": "“Tatheva tvaṁ sukhadukkhe, tulābhūto sadā bhava;",
  "atk-s0511a2:703": "Upekkhāpāramitaṁ gantvā, sambodhiṁ pāpuṇissasī”ti.",
  "atk-s0511a2:704_0": "Tattha tulābhūtoti majjhattabhāve ṭhito yathā tulāya daṇḍo samaṁ tulito samaṁ tiṭṭhati,",
  "atk-s0511a2:704_1": "na namati na unnamati, evameva tvampi sukhadukkhesu tulāsadiso hutvā sambodhiṁ pāpuṇissasi.",
  "atk-s0511a2:704_2": "Kopānunayavajjitāti paṭighānurodhavajjitā. “Dayākopavivajjitā”tipi pāṭho, soyevattho.",
  "atk-s0511a2:704_3": "Sesaṁ khantipāramiyaṁ vuttanayeneva veditabbaṁ.",
  "atk-s0511a2:705_0": "Tato sumedhapaṇḍito ime dasa pāramidhamme vicinitvā tato paraṁ cintesi – “imasmiṁ",
  "atk-s0511a2:705_1": "loke bodhisattehi paripūretabbā bodhipācanā buddhattakarā dhammā ettakāyeva, na ito",
  "atk-s0511a2:705_2": "bhiyyo, imā pana pāramiyo uddhaṁ ākāsepi natthi, na heṭṭhā pathaviyampi, na puratthimādīsu",
  "atk-s0511a2:705_3": "disāsupi atthi, mayhaṁyeva pana hadayamaṁsantareyeva patiṭṭhitā”ti. Evaṁ tāsaṁ attano",
  "atk-s0511a2:705_4": "hadaye patiṭṭhitabhāvaṁ disvā sabbāpi tā daḷhaṁ katvā adhiṭṭhāya punappunaṁ sammasanto",
  "atk-s0511a2:705_5": "anulomapaṭilomaṁ sammasi, pariyante gahetvā ādimhi pāpesi, ādimhi gahetvā pariyante",
  "atk-s0511a2:705_6": "ṭhapesi, majjhe gahetvā ubhato osāpesi, ubhato koṭīsu gahetvā majjhe osāpesi. Bāhirabhaṇḍapariccāgo",
  "atk-s0511a2:705_7": "pāramiyo nāma, aṅgapariccāgo upapāramiyo nāma, jīvitapariccāgo paramatthapāramiyo",
  "atk-s0511a2:705_8": "nāmāti dasa pāramiyo dasa upapāramiyo dasa paramatthapāramiyoti samattiṁsa pāramiyo",
  "atk-s0511a2:705_9": "yamakatelaṁ vinivaṭṭento viya sammasi. Tassa dasa pāramiyo sammasantassa dhammatejena",
  "atk-s0511a2:705_10": "catunahutādhikadviyojanasatasahassabahalā vipulā ayaṁ mahāpathavī hatthinā akkantanaḷakalāpo",
  "atk-s0511a2:705_11": "viya uppīḷiyamānaṁ ucchuyantaṁ viya ca mahāviravaṁ viravamānā saṅkampi sampakampi",
  "atk-s0511a2:705_12": "sampavedhi. Kulālacakkaṁ viya telayantacakkaṁ viya ca paribbhami. Tena vuttaṁ –",
  "atk-s0511a2:706": "165.",
  "atk-s0511a2:707": "“Ettakāyeva te loke, ye dhammā bodhipācanā;",
  "atk-s0511a2:708": "Tatuddhaṁ natthi aññatra, daḷhaṁ tattha patiṭṭhaha.",
  "atk-s0511a2:709": "166.",
  "atk-s0511a2:710": "“Ime dhamme sammasato, sabhāvasarasalakkhaṇe;",
  "atk-s0511a2:711": "Dhammatejena vasudhā, dasasahassī pakampatha.",
  "atk-s0511a2:712": "167.",
  "atk-s0511a2:713": "“Calatī ravatī pathavī, ucchuyantaṁva pīḷitaṁ;",
  "atk-s0511a2:714": "Telayante yathā cakkaṁ, evaṁ kampati medanī”ti.",
  "atk-s0511a2:715_0": "Tattha ettakāyevāti niddiṭṭhānaṁ dasannaṁ pāramitānaṁ anūnādhikabhāvassa dassanatthaṁ",
  "atk-s0511a2:715_1": "vuttaṁ. Tatuddhanti tato dasapāramīhi uddhaṁ natthi. Aññatrāti aññaṁ, lakkhaṇaṁ saddasatthato",
  "atk-s0511a2:715_2": "gahetabbaṁ. Tato dasapāramito añño buddhakārakadhammo natthīti attho. Tatthāti tāsu",
  "atk-s0511a2:715_3": "dasasu pāramīsu. Patiṭṭhahāti patiṭṭha, paripūrento tiṭṭhāti attho.",
  "atk-s0511a2:716_0": "Ime dhammeti pāramidhamme. Sammasatoti upaparikkhantassa, anādaratthe sāmivacanaṁ",
  "atk-s0511a2:716_1": "daṭṭhabbaṁ. Sabhāvasarasalakkhaṇeti sabhāvasaṅkhātena sarasalakkhaṇena sammasantassāti",
  "atk-s0511a2:716_2": "attho. Dhammatejenāti pāramipavicayañāṇatejena. Vasudhāti vasūti ratanaṁ vuccati,",
  "atk-s0511a2:716_3": "taṁ dhāreti dhīyati vā etthāti vasudhā. Kā sā? Medanī. Pakampathāti pakampittha.",
  "atk-s0511a2:716_4": "Sumedhapaṇḍite pana pāramiyo vicinante tassa ñāṇatejena dasasahassī pakampitthāti attho.",
  "atk-s0511a2:717_0": "Calatīti chappakārā kampi. Ravatīti nadati vikūjati. Ucchuyantaṁva pīḷitanti nippīḷitaṁ",
  "atk-s0511a2:717_1": "ucchuyantaṁ viya. “Guḷayantaṁva pīḷita”ntipi pāṭho, soyevattho. Telayanteti telapīḷanayante.",
  "atk-s0511a2:717_2": "Yathā cakkanti cakkikānaṁ mahācakkayantaṁ viya. Evanti yathā telapīḷanacakkayantaṁ",
  "atk-s0511a2:717_3": "paribbhamati kampati, evaṁ ayaṁ medanī kampatīti attho. Sesamettha uttānamevāti.",
  "atk-s0511a2:718_0": "Evaṁ mahāpathaviyā kampamānāya rammanagaravāsino manussā bhagavantaṁ parivisayamānā",
  "atk-s0511a2:718_1": "saṇṭhātuṁ asakkontā yugandharavātabbhāhatā mahāsālā viya mucchitā papatiṁsu. Ghaṭādīni",
  "atk-s0511a2:718_2": "kulālabhaṇḍāni pavaṭṭentāni aññamaññaṁ paharantāni cuṇṇavicuṇṇāni ahesuṁ. Mahājano",
  "atk-s0511a2:718_3": "bhītatasito satthāraṁ upasaṅkamitvā – “kiṁ nu kho bhagavā ‘nāgāvaṭṭo ayaṁ, bhūtayakkhadevatāsu",
  "atk-s0511a2:718_4": "aññatarāvaṭṭo vā’ti na hi mayaṁ etaṁ jānāma. Api ca kho sabbopi ayaṁ mahājano bhayena",
  "atk-s0511a2:718_5": "upadduto, kiṁ nu kho imassa lokassa pāpakaṁ bhavissati, udāhu kalyāṇaṁ, kathetha",
  "atk-s0511a2:718_6": "no etaṁ kāraṇa”nti pucchiṁsu.",
  "atk-s0511a2:719_0": "Atha satthā tesaṁ kathaṁ sutvā – “tumhe mā bhāyittha, mā kho cintayittha, natthi",
  "atk-s0511a2:719_1": "vo itonidānaṁ bhayaṁ, yo so mayā ajja sumedhapaṇḍito ‘anāgate gotamo nāma buddho",
  "atk-s0511a2:719_2": "bhavissatī’ti byākato, so idāni pāramiyo sammasati, tassa sammasantassa dhammatejena",
  "atk-s0511a2:719_3": "sakaladasasahassī lokadhātu ekappahārena kampati ceva viravati cā”ti āha. Tena vuttaṁ –",
  "atk-s0511a2:720": "168.",
  "atk-s0511a2:721": "“Yāvatā parisā āsi, buddhassa parivesane;",
  "atk-s0511a2:722": "Pavedhamānā sā tattha, mucchitā seti bhūmiyaṁ.",
  "atk-s0511a2:723": "169.",
  "atk-s0511a2:724": "“Ghaṭānekasahassāni, kumbhīnañca satā bahū;",
  "atk-s0511a2:725": "Sañcuṇṇamathitā tattha, aññamaññaṁ paghaṭṭitā.",
  "atk-s0511a2:726": "170.",
  "atk-s0511a2:727": "“Ubbiggā tasitā bhītā, bhantā byathitamānasā;",
  "atk-s0511a2:728": "Mahājanā samāgamma, dīpaṅkaramupāgamuṁ.",
  "atk-s0511a2:729": "171.",
  "atk-s0511a2:730": "“Kiṁ bhavissati lokassa, kalyāṇamatha pāpakaṁ;",
  "atk-s0511a2:731": "Sabbo upadduto loko, taṁ vinodehi cakkhuma.",
  "atk-s0511a2:732": "172.",
  "atk-s0511a2:733": "“Tesaṁ tadā saññāpesi, dīpaṅkaro mahāmuni;",
  "atk-s0511a2:734": "Vissatthā hotha mā bhātha, imasmiṁ pathavikampane.",
  "atk-s0511a2:735": "173.",
  "atk-s0511a2:736": "“Yamahaṁ ajja byākāsiṁ, buddho loke bhavissati;",
  "atk-s0511a2:737": "Eso sammasatī dhammaṁ, pubbakaṁ jinasevitaṁ.",
  "atk-s0511a2:738": "174.",
  "atk-s0511a2:739": "“Tassa sammasato dhammaṁ, buddhabhūmiṁ asesato;",
  "atk-s0511a2:740": "Tenāyaṁ kampitā pathavī, dasasahassī sadevake”ti.",
  "atk-s0511a2:741_0": "Tattha yāvatāti yāvatikā. Āsīti ahosi. “Yā tadā parisā āsī”tipi pāṭho, tassa yā tattha",
  "atk-s0511a2:741_1": "parisā ṭhitā āsīti attho. Pavedhamānāti kampamānā. Sāti sā parisā. Tatthāti tasmiṁ",
  "atk-s0511a2:741_2": "parivesanaṭṭhāne. Setīti sayittha.",
  "atk-s0511a2:742_0": "Ghaṭāti ghaṭānaṁ, sāmiatthe paccattavacanaṁ, ghaṭānaṁ nekasahassānīti attho. Sañcuṇṇamathitāti",
  "atk-s0511a2:742_1": "cuṇṇā ceva mathitā ca, mathitasañcuṇṇāti attho. Aññamaññaṁ paghaṭṭitāti aññamaññaṁ",
  "atk-s0511a2:742_2": "pahaṭā. Ubbiggāti utrāsahadayā. Tasitāti sañjātatāsā. Bhītāti bhayabhītā. Bhantāti",
  "atk-s0511a2:742_3": "phandanamānasā, vibbhantacittāti attho. Sabbāni panetāni aññamaññavevacanāni. Samāgammāti",
  "atk-s0511a2:742_4": "samāgantvā. Ayameva vā pāṭho.",
  "atk-s0511a2:743_0": "Upaddutoti upahato. Taṁ vinodehīti taṁ upaddutabhayaṁ vinodehi, vināsayāti attho.",
  "atk-s0511a2:743_1": "Cakkhumāti pañcahi cakkhūhi cakkhuma. Tesaṁ tadāti te jane tadā, upayogatthe sāmivacanaṁ.",
  "atk-s0511a2:743_2": "Saññāpesīti ñāpesi bodhesi. Visatthāti vissatthacittā. Mā bhāthāti mā bhāyatha. Yamahanti",
  "atk-s0511a2:743_3": "yaṁ ahaṁ sumedhapaṇḍitaṁ. Dhammanti pāramidhammaṁ. Pubbakanti porāṇaṁ. Jinasevitanti",
  "atk-s0511a2:743_4": "jinehi bodhisattakāle sevitanti attho. Buddhabhūminti pāramidhammaṁ. Tenāti tena",
  "atk-s0511a2:743_5": "sammasanakāraṇena. Kampitāti calitā. Sadevaketi sadevake loke.",
  "atk-s0511a2:744_0": "Tato mahājano tathāgatassa vacanaṁ sutvā haṭṭhatuṭṭho mālāgandhavilepanādīni ādāya",
  "atk-s0511a2:744_1": "rammanagarato nikkhamitvā bodhisattaṁ upasaṅkamitvā mālāgandhādīhi pūjetvā vanditvā",
  "atk-s0511a2:744_2": "padakkhiṇaṁ katvā rammanagarameva pāvisi. Atha kho bodhisatto dasa pāramiyo sammasitvā",
  "atk-s0511a2:744_3": "vīriyaṁ daḷhaṁ katvā adhiṭṭhāya nisinnāsanā vuṭṭhāsi. Tena vuttaṁ –",
  "atk-s0511a2:745": "175.",
  "atk-s0511a2:746": "“Buddhassa vacanaṁ sutvā, mano nibbāyi tāvade;",
  "atk-s0511a2:747": "Sabbe maṁ upasaṅkamma, punāpi maṁ abhivandisuṁ.",
  "atk-s0511a2:748": "176.",
  "atk-s0511a2:749": "“Samādiyitvā buddhaguṇaṁ, daḷhaṁ katvāna mānasaṁ;",
  "atk-s0511a2:750": "Dīpaṅkaraṁ namassitvā, āsanā vuṭṭhahiṁ tadā”ti.",
  "atk-s0511a2:751_0": "Tattha mano nibbāyīti mahājanassa pathavikampane ubbiggahadayassa tattha kāraṇaṁ",
  "atk-s0511a2:751_1": "sutvā mano nibbāyi, santiṁ agamāsīti attho. “Jano nibbāyī”tipi pāṭho, so uttānoyeva.",
  "atk-s0511a2:751_2": "Samādiyitvāti sammā ādiyitvā, samādāyāti attho. Buddhaguṇanti pāramiyo. Sesaṁ uttānameva.",
  "atk-s0511a2:752_0": "Atha kho bodhisattaṁ dayitasabbasattaṁ āsanā vuṭṭhahantaṁ sakaladasasahassacakkavāḷadevatā",
  "atk-s0511a2:752_1": "sannipatitvā dibbehi mālāgandhādīhi pūjetvā – “ayya sumedhatāpasa, tayā ajja dīpaṅkaradasabalassa",
  "atk-s0511a2:752_2": "pādamūle mahati patthanā patthitā, sā te anantarāyena samijjhatu, mā te tattha bhayaṁ",
  "atk-s0511a2:752_3": "vā chambhitattaṁ vā ahosi. Sarīre te appamattakopi rogo mā uppajjatu, khippaṁ pāramiyo",
  "atk-s0511a2:752_4": "pūretvā sammāsambodhiṁ paṭivijjha. Yathā pupphūpagaphalūpagā rukkhā samaye pupphanti",
  "atk-s0511a2:752_5": "ceva phalanti ca, tatheva tvampi taṁ samayaṁ anatikkamitvā khippaṁ sambodhiṁ phusassū”tiādīni",
  "atk-s0511a2:752_6": "thutimaṅgalāni payirudāhaṁsu, evaṁ payirudāhitvā bodhisattaṁ abhivādetvā attano attano",
  "atk-s0511a2:752_7": "devaṭṭhānameva agamaṁsu. Bodhisattopi devatāhi abhitthuto – “ahaṁ dasa pāramiyo pūretvā",
  "atk-s0511a2:752_8": "kappasatasahassādhikānaṁ catunnaṁ asaṅkhyeyyānaṁ matthake buddho bhavissāmī”ti vīriyaṁ",
  "atk-s0511a2:752_9": "daḷhaṁ katvā adhiṭṭhāya ākāsamabbhuggantvā isigaṇavantaṁ himavantaṁ agamāsi. Tena vuttaṁ –",
  "atk-s0511a2:753": "177.",
  "atk-s0511a2:754": "“Dibbaṁ mānusakaṁ pupphaṁ, devā mānusakā ubho;",
  "atk-s0511a2:755": "Samokiranti pupphehi, vuṭṭhahantassa āsanā.",
  "atk-s0511a2:756": "178.",
  "atk-s0511a2:757": "“Vedayanti ca te sotthiṁ, devā mānusakā ubho;",
  "atk-s0511a2:758": "Mahantaṁ patthitaṁ tuyhaṁ, taṁ labhassu yathicchitaṁ.",
  "atk-s0511a2:759": "179.",
  "atk-s0511a2:760": "“Sabbītiyo vivajjantu, soko rogo vinassatu;",
  "atk-s0511a2:761": "Mā te bhavantvantarāyā, phusa khippaṁ bodhimuttamaṁ.",
  "atk-s0511a2:762": "180.",
  "atk-s0511a2:763": "“Yathāpi samaye patte, pupphanti pupphino dumā;",
  "atk-s0511a2:764": "Tatheva tvaṁ mahāvīra, buddhañāṇehi pupphasu.",
  "atk-s0511a2:765": "181.",
  "atk-s0511a2:766": "“Yathā ye keci sambuddhā, pūrayuṁ dasapāramī;",
  "atk-s0511a2:767": "Tatheva tvaṁ mahāvīra, pūraya dasapāramī.",
  "atk-s0511a2:768": "182.",
  "atk-s0511a2:769": "“Yathā ye keci sambuddhā, bodhimaṇḍamhi bujjhare;",
  "atk-s0511a2:770": "Tatheva tvaṁ mahāvīra, bujjhassu jinabodhiyaṁ.",
  "atk-s0511a2:771": "183.",
  "atk-s0511a2:772": "“Yathā ye keci sambuddhā, dhammacakkaṁ pavattayuṁ;",
  "atk-s0511a2:773": "Tatheva tvaṁ mahāvīra, dhammacakkaṁ pavattaya.",
  "atk-s0511a2:774": "184.",
  "atk-s0511a2:775": "“Puṇṇamāye yathā cando, parisuddho virocati;",
  "atk-s0511a2:776": "Tatheva tvaṁ puṇṇamano, viroca dasasahassiyaṁ.",
  "atk-s0511a2:777": "185.",
  "atk-s0511a2:778": "“Rāhumutto yathā sūriyo, tāpena atirocati;",
  "atk-s0511a2:779": "Tatheva lokā muccitvā, viroca siriyā tuvaṁ.",
  "atk-s0511a2:780": "186.",
  "atk-s0511a2:781": "“Yathā yā kāci nadiyo, osaranti mahodadhiṁ;",
  "atk-s0511a2:782": "Evaṁ sadevakā lokā, osarantu tavantike.",
  "atk-s0511a2:783": "187.",
  "atk-s0511a2:784": "“Tehi thutappasattho so, dasa dhamme samādiya;",
  "atk-s0511a2:785": "Te dhamme paripūrento, pavanaṁ pāvisī tadā”ti.",
  "atk-s0511a2:786_0": "Tattha dibbanti mandāravapāricchattakasantānakusesayādikaṁ dibbakusumaṁ devā mānusakā",
  "atk-s0511a2:786_1": "ca mānusapupphaṁ gahetvāti attho. Samokirantīti mamopari samokiriṁsūti attho. Vuṭṭhahantassāti",
  "atk-s0511a2:786_2": "vuṭṭhahato. Vedayantīti nivedayiṁsu saññāpesuṁ. Sotthinti sotthibhāvaṁ. Idāni vedayitākāradassanatthaṁ",
  "atk-s0511a2:786_3": "“mahantaṁ patthitaṁ tuyha”ntiādi vuttaṁ. Tayā pana, sumedhapaṇḍita, mahantaṁ ṭhānaṁ",
  "atk-s0511a2:786_4": "patthitaṁ, taṁ yathāpatthitaṁ labhassūti attho.",
  "atk-s0511a2:787_0": "Sabbītiyoti entīti ītiyo, sabbā ītiyo sabbītiyo, upaddavā. Vivajjantūti mā hontu.",
  "atk-s0511a2:787_1": "Soko rogo vinassatūti socanasaṅkhāto soko rujanasaṅkhāto rogo ca vinassatu. Teti",
  "atk-s0511a2:787_2": "tava. Mā bhavantvantarāyāti mā bhavantu antarāyā. Phusāti adhigaccha pāpuṇāhi. Bodhinti",
  "atk-s0511a2:787_3": "arahattamaggañāṇaṁ sabbaññutaññāṇampi vaṭṭati. Uttamanti seṭṭhaṁ sabbabuddhaguṇadāyakattā",
  "atk-s0511a2:787_4": "arahattamaggañāṇaṁ “uttama”nti vuttaṁ.",
  "atk-s0511a2:788_0": "Samayeti tassa tassa rukkhassa pupphanasamaye sampatteti attho. Pupphinoti pupphanakā.",
  "atk-s0511a2:788_1": "Buddhañāṇehīti aṭṭhārasahi buddhañāṇehi. Pupphasūti pupphassu. Pūrayunti pūrayiṁsu.",
  "atk-s0511a2:788_2": "Pūrayāti paripūraya. Bujjhareti bujjhiṁsu. Jinabodhiyanti jinānaṁ buddhānaṁ bodhiyā,",
  "atk-s0511a2:788_3": "sabbaññubodhimūleti attho. Puṇṇamāyeti puṇṇamāsiyaṁ. Puṇṇamanoti paripuṇṇamanoratho.",
  "atk-s0511a2:789_0": "Rāhumuttoti rāhunā sobbhānunā mutto. Tāpenāti patāpena, ālokena. Lokā muccitvāti",
  "atk-s0511a2:789_1": "lokadhammehi alitto hutvāti attho. Virocāti virāja. Siriyāti buddhasiriyā. Osarantīti",
  "atk-s0511a2:789_2": "mahāsamuddaṁ pavisanti. Osarantūti upagacchantu. Tavantiketi tava santikaṁ. Tehīti",
  "atk-s0511a2:789_3": "devehi. Thutappasatthoti thuto ceva pasattho ca, thutehi vā dīpaṅkarādīhi pasatthoti",
  "atk-s0511a2:789_4": "thutappasattho. Dasa dhammeti dasa pāramidhamme. Pavananti mahāvanaṁ, dhammikapabbate",
  "atk-s0511a2:789_5": "mahāvanaṁ pāvisīti attho. Sesagāthā suuttānā evāti.",
  "atk-s0511a2:790": "Iti madhuratthavilāsiniyā buddhavaṁsa-aṭṭhakathāya",
  "atk-s0511a2:791": "Sumedhapatthanākathāvaṇṇanā niṭṭhitā."
}