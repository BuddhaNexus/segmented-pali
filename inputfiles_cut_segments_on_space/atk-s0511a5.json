{
  "atk-s0511a5:0": "5. Maṅgalabuddhavaṁsavaṇṇanā",
  "atk-s0511a5:1_0": "Koṇḍaññe kira satthari parinibbute tassa sāsanaṁ vassasatasahassaṁ pavattittha. Buddhānubuddhānaṁ",
  "atk-s0511a5:1_1": "sāvakānaṁ antaradhānena sāsanamassa antaradhāyi. Koṇḍaññassa pana aparabhāge ekamasaṅkhyeyyamatikkamitvā",
  "atk-s0511a5:1_2": "ekasmiṁyeva kappe cattāro buddhā nibbattiṁsu maṅgalo, sumano, revato, sobhitoti.",
  "atk-s0511a5:1_3": "Tattha maṅgalo pana lokanāyako kappasatasahassādhikāni soḷasa asaṅkhyeyyāni pāramiyo",
  "atk-s0511a5:1_4": "pūretvā tusitapure nibbattitvā tattha yāvatāyukaṁ ṭhatvā pañcasu pubbanimittesu uppannesu",
  "atk-s0511a5:1_5": "buddhakolāhalaṁ nāma udapādi, tadā dasasahassacakkavāḷe devatāyo ekasmiṁ cakkavāḷe",
  "atk-s0511a5:1_6": "sannipatitvā āyācanti –",
  "atk-s0511a5:2": "‘‘Kālo kho te mahāvīra, uppajja mātukucchiyaṁ;",
  "atk-s0511a5:3": "Sadevakaṁ tārayanto, bujjhassu amataṁ pada’’nti. (bu. vaṁ. 1.67);",
  "atk-s0511a5:4_0": "Evaṁ devehi āyācito katapañcavilokano tusitā kāyā cavitvā sabbanagaruttame uttaranagare",
  "atk-s0511a5:4_1": "anuttarassa uttarassa nāma rañño kule uttarāya nāma deviyā kucchismiṁ paṭisandhiṁ",
  "atk-s0511a5:4_2": "gaṇhi. Tadā anekāni pāṭihāriyāni pāturahuṁ. Tāni dīpaṅkarabuddhavaṁse vuttanayeneva",
  "atk-s0511a5:4_3": "veditabbāni. Tassā uttarāya kira mahādeviyā kucchismiṁ sabbalokamaṅgalassa maṅgalassa",
  "atk-s0511a5:4_4": "mahāsattassa paṭisandhiggahaṇato paṭṭhāya sarīrappabhā rattindivaṁ asītihatthappamāṇaṁ",
  "atk-s0511a5:4_5": "padesaṁ pharitvā candālokasūriyālokehi anabhibhavanīyā hutvā aṭṭhāsi. Sā ca aññenālokena",
  "atk-s0511a5:4_6": "vinā attano sarīrappabhāsamudayeneva andhakāraṁ vidhamitvā aṭṭhasaṭṭhiyā dhātīhi",
  "atk-s0511a5:4_7": "paricāriyamānā vicarati.",
  "atk-s0511a5:5_0": "Sā kira devatāhi katārakkhā dasannaṁ māsānaṁ accayena paramasurabhikusumaphaladharasākhāviṭape",
  "atk-s0511a5:5_1": "kamalakuvalayasamalaṅkate ruru-sīha-byaggha-gaja-gavaya-mahiṁsapasadavividhamigagaṇavicarite",
  "atk-s0511a5:5_2": "paramaramaṇīye uttaramadhuruyyāne nāma maṅgaluyyāne maṅgalamahāpurisaṁ vijāyi . So",
  "atk-s0511a5:5_3": "jātamattova mahāsatto sabbā disā viloketvā uttarābhimukho sattapadavītihārena gantvā",
  "atk-s0511a5:5_4": "āsabhiṁ vācaṁ nicchāresi. Tasmiñca khaṇe sakaladasasahassilokadhātūsu devatā dissamānasarīrā",
  "atk-s0511a5:5_5": "dibbamālādīhi samalaṅkatagattā tattha tattha ṭhatvā jayamaṅgalathutivacanāni sampavattesuṁ.",
  "atk-s0511a5:5_6": "Pāṭihāriyāni vuttanayāneva. Nāmaggahaṇadivase panassa lakkhaṇapāṭhakā sabbamaṅgalasampattiyā",
  "atk-s0511a5:5_7": "jātoti ‘‘maṅgalakumāro’’ tveva nāmaṁ kariṁsu.",
  "atk-s0511a5:6_0": "Tassa kira yasavā rucimā sirimāti tayo pāsādā ahesuṁ. Yasavatīdevippamukhāni tiṁsanāṭakitthisahassāni",
  "atk-s0511a5:6_1": "ahesuṁ. Tattha mahāsatto navavassasahassāni dibbasukhasadisaṁ sukhaṁ anubhavitvā",
  "atk-s0511a5:6_2": "yasavatiyā aggamahesiyā kucchismiṁ sīlavaṁ nāma puttaṁ labhitvā cattāri nimittāni",
  "atk-s0511a5:6_3": "disvā alaṅkataṁ paṇḍaraṁ nāma sundaraturaṅgavaramāruyha mahābhinikkhamanaṁ nikkhamitvā",
  "atk-s0511a5:6_4": "pabbaji. Taṁ pana pabbajantaṁ tisso manussakoṭiyo anupabbajiṁsu. Tehi parivuto mahāpuriso",
  "atk-s0511a5:6_5": "aṭṭha māse padhānacariyamacari.",
  "atk-s0511a5:7_0": "Tato visākhapuṇṇamāya uttaragāme uttaraseṭṭhino dhītāya uttarāya nāma dinnaṁ pakkhittadibbojaṁ",
  "atk-s0511a5:7_1": "madhupāyāsaṁ paribhuñjitvā surabhikusumālaṅkate nīlobhāse manorame sālavane divāvihāraṁ",
  "atk-s0511a5:7_2": "vītināmetvā uttarena nāma ājīvakena dinnā aṭṭha tiṇamuṭṭhiyo gahetvā asitañjanagirisaṅkāsaṁ",
  "atk-s0511a5:7_3": "akkantavarakanakajālakūṭaṁva sītacchāyaṁ vividhamigagaṇasampātavirahitaṁ mandamāluteritāya",
  "atk-s0511a5:7_4": "ghanasākhāya samalaṅkataṁ naccantamiva pītiyā virocamānaṁ nāgabodhiṁ upasaṅkamitvā",
  "atk-s0511a5:7_5": "mattavaranāgagāmī nāgabodhiṁ padakkhiṇaṁ katvā pubbuttarapasse ṭhatvā aṭṭhapaṇṇāsahatthavitthataṁ",
  "atk-s0511a5:7_6": "tiṇasantharaṁ santharitvā tattha pallaṅkaṁ ābhujitvā caturaṅgasamannāgataṁ vīriyaṁ",
  "atk-s0511a5:7_7": "adhiṭṭhahitvā sabalaṁ mārabalaṁ viddhaṁsetvā pubbenivāsadibbacakkhuñāṇāni paṭilabhitvā",
  "atk-s0511a5:7_8": "paccayākārasammasanaṁ katvā khandhesu aniccādivasena abhinivisitvā anukkamena anuttaraṁ",
  "atk-s0511a5:7_9": "sammāsambodhiṁ patvā –",
  "atk-s0511a5:8": "‘‘Anekajātisaṁsāraṁ, sandhāvissaṁ anibbisaṁ;",
  "atk-s0511a5:9": "Gahakāraṁ gavesanto, dukkhā jāti punappunaṁ.",
  "atk-s0511a5:10": "‘‘Gahakāraka diṭṭhosi, puna gehaṁ na kāhasi;",
  "atk-s0511a5:11": "Sabbā te phāsukā bhaggā, gahakūṭaṁ visaṅkhataṁ;",
  "atk-s0511a5:12": "Visaṅkhāragataṁ cittaṁ, taṇhānaṁ khayamajjhagā’’ti. (dha. pa. 153-154) –",
  "atk-s0511a5:13": "Udānaṁ udānesi.",
  "atk-s0511a5:14_0": "Maṅgalassa pana sammāsambuddhassa aññehi buddhehi adhikatarā sarīrappabhā ahosi.",
  "atk-s0511a5:14_1": "Yathā pana aññesaṁ sammāsambuddhānaṁ samantā asītihatthappamāṇā vā byāmappamāṇā vā",
  "atk-s0511a5:14_2": "sarīrappabhā ahosi, na evaṁ tassa. Tassa pana bhagavato sarīrappabhā niccakālaṁ dasasahassilokadhātuṁ",
  "atk-s0511a5:14_3": "pharitvā aṭṭhāsi. Tarugirigharapākāraghaṭakavāṭādayo suvaṇṇapaṭṭapariyonaddhā viya",
  "atk-s0511a5:14_4": "ahesuṁ. Navutivassasatasahassāni āyu tassa ahosi. Ettakaṁ kālaṁ candasūriyatārakādīnaṁ",
  "atk-s0511a5:14_5": "pabhā natthi. Rattindivaparicchedo na paññāyittha. Divā sūriyālokena viya sattā niccaṁ",
  "atk-s0511a5:14_6": "buddhālokeneva sabbakammāni karontā vicariṁsu. Sāyaṁ pupphanakakusumānaṁ pāto ca",
  "atk-s0511a5:14_7": "ravanakasakuṇādīnañca vasena loko rattindivaparicchedaṁ sallakkhesi.",
  "atk-s0511a5:15_0": "Kiṁ pana aññesaṁ buddhānaṁ ayamānubhāvo natthīti? No natthi. Tepi hi ākaṅkhamānā",
  "atk-s0511a5:15_1": "dasasahassilokadhātuṁ tato vā bhiyyo ābhāya phareyyuṁ. Maṅgalassa pana bhagavato",
  "atk-s0511a5:15_2": "pubbapatthanāvasena aññesaṁ byāmappabhā viya sarīrappabhā niccameva dasasahassilokadhātuṁ",
  "atk-s0511a5:15_3": "pharitvā aṭṭhāsi. So kira bodhisattakāle vessantarattabhāvasadise attabhāve saputtadāro",
  "atk-s0511a5:15_4": "vaṅkapabbatasadise pabbate vasi. Atheko sabbajanaviheṭhako kharadāṭhiko nāma manussabhakkho",
  "atk-s0511a5:15_5": "mahesakkho yakkho mahāpurisassa dānajjhāsayataṁ sutvā brāhmaṇavaṇṇena upasaṅkamitvā",
  "atk-s0511a5:15_6": "mahāsattaṁ dve dārake yāci. Mahāsatto ‘‘dadāmi brāhmaṇassa puttake’’ti haṭṭhapahaṭṭho",
  "atk-s0511a5:15_7": "udakapariyantaṁ pathaviṁ kampento dve dārake adāsi. Atha kho yakkho tassa passantasseva",
  "atk-s0511a5:15_8": "mahāpurisassa taṁ brāhmaṇavaṇṇaṁ pahāya analajālapiṅgalavirūpanayano visamavirūpakuṭilabhīmadāṭho",
  "atk-s0511a5:15_9": "cipiṭakavirūpanāso kapilapharusadīghakeso navadaḍḍhatālakkhandhasadisakāyo hutvā",
  "atk-s0511a5:15_10": "te dārake muḷālakalāpaṁ viya gahetvā khādi. Mahāpurisassa yakkhaṁ oloketvā mukhe",
  "atk-s0511a5:15_11": "vivaṭamatte aggijālaṁ viya lohitadhāraṁ uggirantaṁ tassa mukhaṁ disvāpi kesaggamattampi",
  "atk-s0511a5:15_12": "domanassaṁ na uppajji. ‘‘Sudinnaṁ vata me dāna’’nti cintayato panassa sarīre mahantaṁ",
  "atk-s0511a5:15_13": "pītisomanassaṁ udapādi. So ‘‘imassa me nissandena anāgate iminā nīhārena rasmiyo",
  "atk-s0511a5:15_14": "nikkhamantū’’ti patthanamakāsi. Tassa taṁ patthanaṁ nissāya buddhabhūtassa sarīrato",
  "atk-s0511a5:15_15": "rasmiyo nikkhamitvā ettakaṁ ṭhānaṁ phariṁsu.",
  "atk-s0511a5:16_0": "Aparampi pubbacariyaṁ tassa atthi. Ayaṁ kira bodhisattakāle ekassa buddhassa cetiyaṁ",
  "atk-s0511a5:16_1": "disvā – ‘‘imassa buddhassa mama jīvitaṁ pariccajituṁ vaṭṭatī’’ti daṇḍadīpikāveṭhananiyāmena",
  "atk-s0511a5:16_2": "sakalasarīraṁ veṭhāpetvā ratanamattamakuḷaṁ satasahassagghanikaṁ suvaṇṇapātiṁ sugandhasappissa",
  "atk-s0511a5:16_3": "pūrāpetvā tattha sahassavaṭṭiyo jāletvā taṁ sīsenādāya sakalasarīraṁ jālāpetvā jinacetiyaṁ",
  "atk-s0511a5:16_4": "padakkhiṇaṁ karonto sakalarattiṁ vītināmesi. Evaṁ yāva aruṇuggamanā vāyamantassa",
  "atk-s0511a5:16_5": "lomakūpamattampi usumaṁ na gaṇhi. Padumagabbhaṁ paviṭṭhakālo viya ahosi. Dhammo hi",
  "atk-s0511a5:16_6": "nāmesa attānaṁ rakkhantaṁ rakkhati. Tenāha bhagavā –",
  "atk-s0511a5:17": "‘‘Dhammo have rakkhati dhammacāriṁ, dhammo suciṇṇo sukhamāvahāti;",
  "atk-s0511a5:18": "Esānisaṁso dhamme suciṇṇe, na duggatiṁ gacchati dhammacārī’’ti. (theragā. 303; jā. 1.10.102; 1.15.385);",
  "atk-s0511a5:19": "Imassāpi kammassa nissandena tassa sarīrobhāso dasasahassilokadhātuṁ pharitvā aṭṭhāsi (dha. sa. aṭṭha. nidānakathā). Tena vuttaṁ –",
  "atk-s0511a5:20": "1.",
  "atk-s0511a5:21": " ‘‘Koṇḍaññassa aparena, maṅgalo nāma nāyako;",
  "atk-s0511a5:22": "Tamaṁ loke nihantvāna, dhammokkamabhidhārayi.",
  "atk-s0511a5:23": "2.",
  "atk-s0511a5:24": " ‘‘Atulāsi pabhā tassa, jinehaññehi uttariṁ;",
  "atk-s0511a5:25": "Candasūriyappabhaṁ hantvā, dasasahassī virocatī’’ti.",
  "atk-s0511a5:26_0": "Tattha tamanti lokandhakārañca hadayatamañca. Nihantvānāti abhibhavitvā. Dhammokkanti",
  "atk-s0511a5:26_1": "ettha ayaṁ pana ukkā-saddo suvaṇṇakāramūsādīsu anekesu atthesu dissati. Tathāhi ‘‘saṇḍāsena",
  "atk-s0511a5:26_2": "jātarūpaṁ gahetvā ukkāmukhe pakkhipeyyā’’ti (ma. ni. 3.360) āgataṭṭhāne suvaṇṇakārānaṁ",
  "atk-s0511a5:26_3": "mūsā ‘‘ukkā’’ti veditabbā. ‘‘Ukkaṁ bandheyya, ukkaṁ bandhitvā ukkāmukhaṁ ālimpeyyā’’ti",
  "atk-s0511a5:26_4": "āgataṭṭhāne kammārānaṁ aṅgārakapallaṁ. ‘‘Kammārānaṁ yathā ukkā, anto jhāyati no bahī’’ti",
  "atk-s0511a5:26_5": "(jā. 2.22.649) āgataṭṭhāne kammāruddhanaṁ. ‘‘Evaṁvipāko ukkāpāto bhavissatī’’ti (dī.",
  "atk-s0511a5:26_6": "ni. 1.24, 208) āgataṭṭhāne vāyuvego ‘‘ukkā’’ti vuccati. ‘‘Ukkāsu dhāriyamānāsū’’ti",
  "atk-s0511a5:26_7": "(dī. ni. 1.159) āgataṭṭhāne dīpikā ‘‘ukkā’’ti vuccati. Idhāpi dīpikā ukkāti adhippetā",
  "atk-s0511a5:26_8": "(ma. ni. aṭṭha. 1.76 ādayo). Tasmā idha dhammamayaṁ ukkaṁ abhidhārayi, avijjandhakārapaṭicchannassa",
  "atk-s0511a5:26_9": "avijjandhakārābhibhūtassa lokassa dhammamayaṁ ukkaṁ dhāresīti attho.",
  "atk-s0511a5:27_0": "Atulāsīti atulyā āsi. Ayameva vā pāṭho, aññehi buddhehi asadisā ahosīti attho. Jinehaññehīti",
  "atk-s0511a5:27_1": "jinehi aññehi . Candasūriyappabhaṁ hantvāti candasūriyānaṁ pabhaṁ abhihantvā. Dasasahassī",
  "atk-s0511a5:27_2": "virocatīti candasūriyālokaṁ vinā buddhālokeneva dasasahassī virocatīti attho.",
  "atk-s0511a5:28_0": "Maṅgalasammāsambuddho pana adhigatabodhiñāṇo bodhimūleyeva sattasattāhāni vītināmetvā",
  "atk-s0511a5:28_1": "brahmuno dhammāyācanaṁ sampaṭicchitvā – ‘‘kassa nu kho ahaṁ imaṁ dhammaṁ deseyya’’nti",
  "atk-s0511a5:28_2": "(ma. ni. 1.284; 2.341; mahāva. 10) upadhārento attanā saha pabbajitānaṁ bhikkhūnaṁ",
  "atk-s0511a5:28_3": "tisso koṭiyo upanissayasampannaṁ addasa. Athassa etadahosi – ‘‘ime kulaputtā maṁ",
  "atk-s0511a5:28_4": "pabbajantaṁ anupabbajitā upanissayasampannā ca, te mayā visākhapuṇṇamāya vivekatthikena",
  "atk-s0511a5:28_5": "vissajjitā sirivaḍḍhananagaraṁ upanissāya sirivanagahanaṁ gantvā viharanti, handāhaṁ",
  "atk-s0511a5:28_6": "tattha gantvā dhammaṁ tesaṁ desessāmī’’ti attano pattacīvaraṁ gahetvā haṁsarājā viya",
  "atk-s0511a5:28_7": "gaganatalamabbhuggantvā sirivanagahane paccuṭṭhāsi. Te ca bhikkhū bhagavantaṁ vanditvā",
  "atk-s0511a5:28_8": "antevāsikavattaṁ dassetvā bhagavantaṁ parivāretvā nisīdiṁsu. Tesaṁ bhagavā sabbabuddhanisevitaṁ",
  "atk-s0511a5:28_9": "dhammacakkappavattanasuttantaṁ kathesi. Tato tisso bhikkhukoṭiyo arahattaṁ pāpuṇiṁsu.",
  "atk-s0511a5:28_10": "Devamanussānaṁ koṭisatasahassānaṁ dhammābhisamayo ahosi. Tena vuttaṁ –",
  "atk-s0511a5:29": "3.",
  "atk-s0511a5:30": " ‘‘Sopi buddho pakāsesi, caturo saccavaruttame;",
  "atk-s0511a5:31": "Te te saccarasaṁ pītvā, vinodenti mahātamaṁ.",
  "atk-s0511a5:32": "4.",
  "atk-s0511a5:33": " ‘‘Patvāna bodhimatulaṁ, paṭhame dhammadesane;",
  "atk-s0511a5:34": "Koṭisatasahassānaṁ, dhammābhisamayo ahū’’ti.",
  "atk-s0511a5:35_0": "Tattha caturoti cattāri. Saccavaruttameti saccāni ca varāni ca saccavarāni, saccāni",
  "atk-s0511a5:35_1": "uttamānīti attho. ‘‘Cattāro saccavaruttame’’tipi pāṭho, tassa cattāri saccavarāni",
  "atk-s0511a5:35_2": "uttamānīti attho. Te teti te te devamanussā buddhena bhagavatā vinītā. Saccarasanti",
  "atk-s0511a5:35_3": "catusaccapaṭivedhāmatarasaṁ pivitvā. Vinodenti mahātamanti tena tena maggena pahātabbaṁ",
  "atk-s0511a5:35_4": "mohatamaṁ vinodenti, viddhaṁsentīti attho. Patvānāti paṭivijjhitvā. Bodhinti ettha",
  "atk-s0511a5:35_5": "panāyaṁ bodhi-saddo –",
  "atk-s0511a5:36": "‘‘Magge phale ca nibbāne, rukkhe paññattiyaṁ tathā;",
  "atk-s0511a5:37": "Sabbaññute ca ñāṇasmiṁ, bodhisaddo panāgato’’.",
  "atk-s0511a5:38_0": "Tathā hi panesa – ‘‘bodhi vuccati catūsu maggesu ñāṇa’’ntiādīsu (cūḷani. khaggavisāṇasuttaniddesa",
  "atk-s0511a5:38_1": "121) magge āgato. ‘‘Upasamāya abhiññāya sambodhāya saṁvattatī’’ti (ma. ni. 1.33;",
  "atk-s0511a5:38_2": "3.323; mahāva. 13; saṁ. ni. 5.1081; paṭi. ma. 2.30) ettha phale. ‘‘Patvāna bodhiṁ",
  "atk-s0511a5:38_3": "amataṁ asaṅkhata’’nti ettha nibbāne. ‘‘Antarā ca gayaṁ antarā ca bodhi’’nti (ma.",
  "atk-s0511a5:38_4": "ni. 1.285; 2.341; mahāva. 11) ettha assattharukkhe. ‘‘Bodhi kho rājakumāro bhoto",
  "atk-s0511a5:38_5": "gotamassa pāde sirasā vandatī’’ti ettha (ma. ni. 2.324; cūḷava. 268) paññattiyaṁ.",
  "atk-s0511a5:38_6": "‘‘Pappoti bodhiṁ varabhūrimedhaso’’ti (dī. ni. 3.217) ettha sabbaññutaññāṇe. Idhāpi",
  "atk-s0511a5:38_7": "sabbaññutaññāṇe daṭṭhabbo. Arahattamaggañāṇepi vaṭṭati (ma. ni. aṭṭha. 1.13; udā.",
  "atk-s0511a5:38_8": "aṭṭha. 1; pārā. aṭṭha. 1.11; cariyā. aṭṭha. nidānakathā). Atulanti tularahitaṁ pamāṇātītaṁ,",
  "atk-s0511a5:38_9": "appamāṇanti attho. Sambodhiṁ patvā dhammaṁ desentassa tassa bhagavato paṭhame dhammadesaneti attho gahetabbo.",
  "atk-s0511a5:39_0": "Yadā pana cittaṁ nāma nagaraṁ upanissāya viharanto campakarukkhamūle kaṇḍambarukkhamūle",
  "atk-s0511a5:39_1": "amhākaṁ bhagavā viya titthiyānaṁ mānamaddanaṁ yamakapāṭihāriyaṁ katvā surāsurayuvatiratisambhavane",
  "atk-s0511a5:39_2": "ruciranavakanakarajatamayavarabhavane tāvatiṁsabhavane pāricchattakarukkhamūle paṇḍukambalasilātale",
  "atk-s0511a5:39_3": "nisīditvā abhidhammaṁ kathesi, tadā koṭisatasahassānaṁ devatānaṁ dhammābhisamayo",
  "atk-s0511a5:39_4": "ahosi, ayaṁ dutiyo abhisamayo. Yadā pana sunando nāma cakkavattirājā surabhinagare",
  "atk-s0511a5:39_5": "pūritacakkavattivatto hutvā cakkaratanaṁ paṭilabhi. Taṁ kira maṅgaladasabale loke",
  "atk-s0511a5:39_6": "uppanne cakkaratanaṁ ṭhānā osakkitaṁ disvā sunando rājā vigatānando brāhmaṇe paripucchi",
  "atk-s0511a5:39_7": "– ‘‘imaṁ cakkaratanaṁ mama kusalena nibbattaṁ, kasmā ṭhānā osakkita’’nti? Tato te",
  "atk-s0511a5:39_8": "tassa rañño osakkanakāraṇaṁ byākariṁsu. ‘‘Cakkavattirañño āyukkhayena vā pabbajjūpagamanena",
  "atk-s0511a5:39_9": "vā buddhapātubhāvena vā cakkaratanaṁ ṭhānā osakkatīti vatvā tuyhaṁ pana, mahārāja,",
  "atk-s0511a5:39_10": "āyukkhayo natthi, atidīghāyuko tvaṁ, maṅgalo pana sammāsambuddho loke uppanno, tena",
  "atk-s0511a5:39_11": "te cakkaratanaṁ osakkita’’nti. Taṁ sutvā sunando cakkavattirājā saparijano taṁ cakkaratanaṁ",
  "atk-s0511a5:39_12": "sirasā vanditvā āyāci – ‘‘yāvāhaṁ tavānubhāvena maṅgaladasabalaṁ sakkarissāmi, tāva",
  "atk-s0511a5:39_13": "tvaṁ mā antaradhāyassū’’ti. Atha naṁ cakkaratanaṁ yathāṭhāneyeva aṭṭhāsi.",
  "atk-s0511a5:40_0": "Tato samupāgatānando sunando cakkavattirājā chattiṁsayojanaparimaṇḍalāya parisāya",
  "atk-s0511a5:40_1": "parivuto sabbalokamaṅgalaṁ maṅgaladasabalaṁ upasaṅkamitvā sasāvakasaṅghaṁ satthāraṁ",
  "atk-s0511a5:40_2": "mahādānena santappetvā arahantānaṁ koṭisatasahassānaṁ kāsikavatthāni datvā tathāgatassa",
  "atk-s0511a5:40_3": "sabbaparikkhāre datvā sakalalokavimhayakaraṁ bhagavato pūjaṁ katvā maṅgalaṁ sabbalokanāthaṁ",
  "atk-s0511a5:40_4": "upasaṅkamitvā dasanakhasamodhānasamujjalaṁ vimalakamalamakuḷasamamañjaliṁ sirasi",
  "atk-s0511a5:40_5": "katvā vanditvā dhammassavanatthāya ekamantaṁ nisīdi. Puttopi tassa anurājakumāro",
  "atk-s0511a5:40_6": "nāma tatheva nisīdi.",
  "atk-s0511a5:41_0": "Tadā sunandacakkavattirājappamukhānaṁ tesaṁ bhagavā anupubbikathaṁ kathesi. Sunando",
  "atk-s0511a5:41_1": "cakkavattī saddhiṁ parisāya saha paṭisambhidāhi arahattaṁ pāpuṇi. Atha satthā tesaṁ",
  "atk-s0511a5:41_2": "pubbacariyaṁ olokento iddhimayapattacīvarassa upanissayaṁ disvā cakkajālasamalaṅkataṁ",
  "atk-s0511a5:41_3": "dakkhiṇahatthaṁ pasāretvā – ‘‘etha, bhikkhavo’’ti āha. Sabbe taṅkhaṇaṁyeva duvaṅgulakesā",
  "atk-s0511a5:41_4": "iddhimayapattacīvaradharā vassasaṭṭhikattherā viya ākappasampannā hutvā bhagavantaṁ",
  "atk-s0511a5:41_5": "parivārayiṁsu. Ayaṁ tatiyo abhisamayo ahosi. Tena vuttaṁ –",
  "atk-s0511a5:42": "5.",
  "atk-s0511a5:43": " ‘‘Surindadevabhavane, buddho dhammamadesayi;",
  "atk-s0511a5:44": "Koṭisatasahassānaṁ, dutiyābhisamayo ahu.",
  "atk-s0511a5:45": "6.",
  "atk-s0511a5:46": " ‘‘Yadā sunando cakkavattī, sambuddhaṁ upasaṅkami;",
  "atk-s0511a5:47": "Tadā āhani sambuddho, dhammabheriṁ varuttamaṁ.",
  "atk-s0511a5:48": "7.",
  "atk-s0511a5:49": " ‘‘Sunandassānucarā janatā, tadāsuṁ navutikoṭiyo;",
  "atk-s0511a5:50": "Sabbepi te niravasesā, ahesuṁ ehibhikkhukā’’ti.",
  "atk-s0511a5:51_0": "Tattha surindadevabhavaneti puna devindabhavaneti attho. Dhammanti abhidhammaṁ. Āhanīti",
  "atk-s0511a5:51_1": "abhihani. Varuttamanti varo bhagavā uttamaṁ dhammabherinti attho. Anucarāti nibaddhacarā",
  "atk-s0511a5:51_2": "sevakā. Āsunti ahesuṁ. ‘‘Tadāsi navutikoṭiyo’’tipi pāṭho. Tassa janatā āsi, sā janatā",
  "atk-s0511a5:51_3": "kittakāti ce, navutikoṭiyoti attho.",
  "atk-s0511a5:52_0": "Atha maṅgale kira lokanāthe mekhale pure viharante tasmiṁyeva pure sudevo ca dhammaseno",
  "atk-s0511a5:52_1": "ca māṇavakā māṇavakasahassaparivārā tassa bhagavato santike ehibhikkhupabbajjāya",
  "atk-s0511a5:52_2": "pabbajiṁsu . Māghapuṇṇamāya dvīsu aggasāvakesu saparivāresu arahattaṁ pattesu satthā",
  "atk-s0511a5:52_3": "koṭisatasahassabhikkhugaṇamajjhe pātimokkhaṁ uddisi, ayaṁ paṭhamo sannipāto ahosi.",
  "atk-s0511a5:52_4": "Puna uttarārāme nāma anuttare ñātisamāgame pabbajitānaṁ koṭisatasahassānaṁ samāgame",
  "atk-s0511a5:52_5": "pātimokkhaṁ uddisi, ayaṁ dutiyo sannipāto ahosi. Sunandacakkavattibhikkhugaṇasamāgame",
  "atk-s0511a5:52_6": "navutikoṭisahassānaṁ bhikkhūnaṁ majjhe pātimokkhaṁ uddisi, ayaṁ tatiyo sannipāto",
  "atk-s0511a5:52_7": "ahosi. Tena vuttaṁ –",
  "atk-s0511a5:53": "8.",
  "atk-s0511a5:54": " ‘‘Sannipātā tayo āsuṁ, maṅgalassa mahesino;",
  "atk-s0511a5:55": "Koṭisatasahassānaṁ, paṭhamo āsi samāgamo.",
  "atk-s0511a5:56": "9.",
  "atk-s0511a5:57": " ‘‘Dutiyo koṭisatasahassānaṁ, tatiyo navutikoṭinaṁ;",
  "atk-s0511a5:58": "Khīṇāsavānaṁ vimalānaṁ, tadā āsi samāgamo’’ti.",
  "atk-s0511a5:59_0": "Tadā amhākaṁ bodhisatto surucibrāhmaṇagāme suruci nāma brāhmaṇo hutvā tiṇṇaṁ vedānaṁ",
  "atk-s0511a5:59_1": "pāragū sanighaṇḍukeṭubhānaṁ sākkharappabhedānaṁ itihāsapañcamānaṁ padako veyyākaraṇo",
  "atk-s0511a5:59_2": "lokāyatamahāpurisalakkhaṇesu anavayo ahosi. So satthāraṁ upasaṅkamitvā dasabalassa",
  "atk-s0511a5:59_3": "madhuradhammakathaṁ sutvā bhagavati pasīditvā saraṇaṁ gantvā – ‘‘sve mayhaṁ bhikkhaṁ",
  "atk-s0511a5:59_4": "gaṇhathā’’ti sasāvakasaṅghaṁ bhagavantaṁ nimantesi. So bhagavatā ‘‘brāhmaṇa, kittakehi",
  "atk-s0511a5:59_5": "bhikkhūhi te attho’’ti vutto – ‘‘kittakā pana vo, bhante, parivārā bhikkhū’’ti āha.",
  "atk-s0511a5:59_6": "Tadā paṭhamasannipātova hoti, tasmā ‘‘koṭisatasahassa’’nti vutte – ‘‘yadi evaṁ, bhante,",
  "atk-s0511a5:59_7": "sabbehipi saddhiṁ mayhaṁ bhikkhaṁ gaṇhathā’’ti nimantesi. Satthā adhivāsesi.",
  "atk-s0511a5:60_0": "Brāhmaṇo bhagavantaṁ svātanāya nimantetvā attano gharaṁ gacchanto cintesi – ‘‘ahaṁ",
  "atk-s0511a5:60_1": "ettakānaṁ bhikkhūnaṁ yāgubhattavatthādīni dātuṁ sakkomi, nisīdanaṭṭhānaṁ pana kathaṁ",
  "atk-s0511a5:60_2": "bhavissatī’’ti. Tassa kira sā cintanā caturāsītiyojanasahassappamāṇe merumatthake",
  "atk-s0511a5:60_3": "ṭhitassa devarājassa dasasatanayanassa paṇḍukambalasilāsanassa uṇhākāraṁ janesi.",
  "atk-s0511a5:60_4": "Atha sakko devarājā āsanassa uṇhabhāvaṁ disvā – ‘‘ko nu kho maṁ imamhā ṭhānā cāvetukāmo’’ti",
  "atk-s0511a5:60_5": "samuppannaparivitakko dibbena cakkhunā manussalokaṁ olokento mahāpurisaṁ disvā –",
  "atk-s0511a5:60_6": "‘‘ayaṁ mahāsatto buddhappamukhaṁ bhikkhusaṅghaṁ nimantetvā tassa nisīdanatthāya cintesi,",
  "atk-s0511a5:60_7": "mayāpi tattha gantvā puññakoṭṭhāsaṁ gahetuṁ vaṭṭatī’’ti vaḍḍhakīvaṇṇaṁ nimminitvā",
  "atk-s0511a5:60_8": "vāsipharasuhattho mahāpurisassa purato pāturahosi. So ‘‘atthi nu kho kassaci bhatiyā",
  "atk-s0511a5:60_9": "kattabbakamma’’nti āha.",
  "atk-s0511a5:61_0": "Mahāsatto disvā ‘‘kiṁ kammaṁ kātuṁ sakkhissasī’’ti āha. ‘‘Mama ajānanasippaṁ nāma",
  "atk-s0511a5:61_1": "natthi, yo yo yaṁ yaṁ icchati maṇḍapaṁ vā pāsādaṁ vā aññaṁ vā kiñci nivesanādikaṁ,",
  "atk-s0511a5:61_2": "tassa tassa taṁ taṁ kātuṁ samatthomhī’’ti. ‘‘Tena hi mayhaṁ kammaṁ atthī’’ti. ‘‘Kiṁ,",
  "atk-s0511a5:61_3": "ayyā’’ti? ‘‘Svātanāya mayā koṭisatasahassabhikkhū nimantitā, tesaṁ nisīdanamaṇḍapaṁ",
  "atk-s0511a5:61_4": "karissasī’’ti? ‘‘Ahaṁ nāma kareyyaṁ, sace me bhatiṁ dātuṁ sakkhissathā’’ti. ‘‘Sakkhissāmi,",
  "atk-s0511a5:61_5": "tātā’’ti. ‘‘Yadi evaṁ, sādhu, karissāmī’’ti vatvā ekaṁ padesaṁ olokesi. So dvādasayojanappamāṇo",
  "atk-s0511a5:61_6": "padeso kasiṇamaṇḍalaṁ viya samatalo paramaramaṇīyo ahosi. Puna so ‘‘ettake ṭhāne",
  "atk-s0511a5:61_7": "sattaratanamayo daṭṭhabbasāramaṇḍo maṇḍapo uṭṭhahatū’’ti cintetvā olokesi. Tato tāvadeva",
  "atk-s0511a5:61_8": "maṇḍapasadiso pathavitalaṁ bhinditvā maṇḍapo uṭṭhahi. Tassa sovaṇṇamayesu thambhesu",
  "atk-s0511a5:61_9": "rajatamayā ghaṭakā ahesuṁ, rajatamayesu thambhesu sovaṇṇamayā ghaṭakā, maṇitthambhesu",
  "atk-s0511a5:61_10": "pavāḷamayā ghaṭakā, pavāḷamayesu thambhesu maṇimayā ghaṭakā, sattaratanamayesu thambhesu",
  "atk-s0511a5:61_11": "sattaratanamayā ghaṭakā ahesuṁ.",
  "atk-s0511a5:62_0": "Tato maṇḍapassa antarantarāpi kiṅkiṇikajālā olambatū’’ti olokesi, saha olokanena",
  "atk-s0511a5:62_1": "kiṅkiṇikajālā olambi, yassa mandavāteritassa pañcaṅgikasseva turiyassa paramamanoramo",
  "atk-s0511a5:62_2": "madhuro saddo niccharati, dibbasaṅgītivattanakālo viya ahosi. ‘‘Antarantarā dibbagandhadāmapupphadāmapattadāmasattaratanadāmāni",
  "atk-s0511a5:62_3": "olambantū’’ti cintesi, saha cintāya dāmāni olambiṁsu. ‘‘Koṭisatasahassasaṅkhānaṁ",
  "atk-s0511a5:62_4": "bhikkhūnaṁ āsanāni ca kappiyamahagghapaccattharaṇāni ādhārakāni ca pathaviṁ bhinditvā",
  "atk-s0511a5:62_5": "uṭṭhahantū’’ti cintesi, tāvadeva uṭṭhahiṁsu. ‘‘Koṇe koṇe ekekā udakacāṭi uṭṭhahatū’’ti",
  "atk-s0511a5:62_6": "cintesi, taṅkhaṇaṁyeva udakacāṭiyo paramasītalena madhurena suvisuddhasugandhakappiyavārinā",
  "atk-s0511a5:62_7": "puṇṇā kadalipaṇṇapihitamukhā uṭṭhahiṁsu. So dasasatanayano ettakaṁ māpetvā brāhmaṇassa",
  "atk-s0511a5:62_8": "santikaṁ gantvā – ‘‘ehi, ayya, tava maṇḍapaṁ disvā mayhaṁ bhatiṁ dehī’’ti āha. Mahāpuriso",
  "atk-s0511a5:62_9": "gantvā taṁ maṇḍapaṁ olokesi. Tassa olokentasseva sakalasarīraṁ pañcavaṇṇāya pītiyā",
  "atk-s0511a5:62_10": "nirantaraṁ phuṭaṁ ahosi.",
  "atk-s0511a5:63_0": "Athassa maṇḍapaṁ olokayato etadahosi – ‘‘nāyaṁ maṇḍapo manussabhūtena kato, mayhaṁ",
  "atk-s0511a5:63_1": "ajjhāsayaṁ mayhaṁ guṇaṁ āgamma addhā sakkassa devarañño bhavanaṁ uṇhaṁ ahosi, tato",
  "atk-s0511a5:63_2": "sakkena devānamindena ayaṁ maṇḍapo nimmito’’ti. ‘‘Na kho pana me yuttaṁ evarūpe maṇḍape",
  "atk-s0511a5:63_3": "ekadivasaṁyeva dānaṁ dātuṁ, sattāhaṁ dassāmī’’ti cintesi. Bāhirakadānaṁ nāma tattakampi",
  "atk-s0511a5:63_4": "samānaṁ bodhisattānaṁ hadayaṁ tuṭṭhiṁ kātuṁ na sakkoti, alaṅkatasīsaṁ vā chinditvā",
  "atk-s0511a5:63_5": "añjitāni vā akkhīni uppāṭetvā hadayamaṁsaṁ vā ubbaṭṭetvā dinnakāle bodhisattānaṁ",
  "atk-s0511a5:63_6": "cāgaṁ nissāya tuṭṭhi nāma hoti. Amhākaṁ bodhisattassa hi sivijātake (jā. 1.15.52",
  "atk-s0511a5:63_7": "ādayo) devasikaṁ pañcakahāpaṇasatasahassāni vissajjetvā catūsu nagaradvāresu nagaramajjheti",
  "atk-s0511a5:63_8": "pañcasu ṭhānesu dānaṁ dentassa taṁ dānaṁ cāgatuṭṭhiṁ uppādetuṁ nāsakkhi. Yadā panassa",
  "atk-s0511a5:63_9": "brāhmaṇavaṇṇena āgantvā sakko devarājā akkhīni yāci, tadā so tāni cakkhūni uppāṭetvā",
  "atk-s0511a5:63_10": "adāsi, dadamānasseva hāso uppajji, kesaggamattampi cittassa aññathattaṁ nāhosi. Evaṁ",
  "atk-s0511a5:63_11": "sabbaññubodhisattānaṁ bāhiradānaṁ nissāya titti nāma natthi. Tasmā sopi mahāpuriso",
  "atk-s0511a5:63_12": "– ‘‘mayā koṭisatasahassasaṅkhānaṁ bhikkhūnaṁ dānaṁ dātuṁ vaṭṭatī’’ti cintetvā tasmiṁ",
  "atk-s0511a5:63_13": "maṇḍape nisīdāpetvā sattāhaṁ gavapānaṁ nāma dānaṁ adāsi.",
  "atk-s0511a5:64_0": "Ettha gavapānanti mahante mahante kolambe khīrassa pūretvā uddhanesu āropetvā ghanapākapakke",
  "atk-s0511a5:64_1": "khīre thokathoke taṇḍule pakkhipitvā pakkamadhusakkharacuṇṇasappīhi abhisaṅkhatabhojanaṁ",
  "atk-s0511a5:64_2": "vuccati. Idameva catumadhurabhojanantipi vuccati. Manussāyeva pana parivisituṁ nāsakkhiṁsu.",
  "atk-s0511a5:64_3": "Devāpi ekantarikā hutvā parivisiṁsu. Dvādasayojanappamāṇampi taṁ ṭhānaṁ te bhikkhū",
  "atk-s0511a5:64_4": "gaṇhituṁ nappahosiyeva, te pana bhikkhū attano attano anubhāvena nisīdiṁsu. Pariyosānadivase",
  "atk-s0511a5:64_5": "sabbesaṁ bhikkhūnaṁ patte dhovāpetvā bhesajjatthāya sappinavanītamadhuphāṇitādīnaṁ",
  "atk-s0511a5:64_6": "pūretvā ticīvarehi saddhiṁ adāsi. Tattha saṅghanavakabhikkhunā laddhacīvarasāṭakā",
  "atk-s0511a5:64_7": "satasahassagghanikā ahesuṁ.",
  "atk-s0511a5:65_0": "Atha satthā anumodanaṁ karonto – ‘‘ayaṁ mahāpuriso evarūpaṁ mahādānaṁ adāsi, ko nu",
  "atk-s0511a5:65_1": "kho bhavissatī’’ti upadhārento – ‘‘anāgate kappasatasahassādhikānaṁ dvinnaṁ asaṅkhyeyyānaṁ",
  "atk-s0511a5:65_2": "matthake gotamo nāma buddho bhavissatī’’ti disvā tato mahāsattaṁ āmantetvā – ‘‘tvaṁ",
  "atk-s0511a5:65_3": "ettakaṁ nāma kālaṁ atikkamitvā gotamo nāma buddho bhavissasī’’ti byākāsi. Atha mahāpuriso",
  "atk-s0511a5:65_4": "bhagavato byākaraṇaṁ sutvā pamuditahadayo – ‘‘ahaṁ kira buddho bhavissāmi, na me",
  "atk-s0511a5:65_5": "gharāvāsena attho, pabbajissāmī’’ti cintetvā tathārūpaṁ sampattiṁ kheḷapiṇḍaṁ viya",
  "atk-s0511a5:65_6": "pahāya satthu santike pabbajitvā buddhavacanaṁ uggaṇhitvā abhiññā ca aṭṭha samāpattiyo",
  "atk-s0511a5:65_7": "ca nibbattetvā aparihīnajjhāno yāvatāyukaṁ ṭhatvā āyupariyosāne brahmaloke nibbatti. Tena vuttaṁ –",
  "atk-s0511a5:66": "10.",
  "atk-s0511a5:67": " ‘‘Ahaṁ tena samayena, surucī nāma brāhmaṇo;",
  "atk-s0511a5:68": "Ajjhāyako mantadharo, tiṇṇaṁ vedāna pāragū.",
  "atk-s0511a5:69": "11.",
  "atk-s0511a5:70": " ‘‘Tamahaṁ upasaṅkamma, saraṇaṁ gantvāna satthuno;",
  "atk-s0511a5:71": "Sambuddhappamukhaṁ saṅghaṁ, gandhamālena pūjayiṁ;",
  "atk-s0511a5:72": "Pūjetvā gandhamālena, gavapānena tappayiṁ.",
  "atk-s0511a5:73": "12.",
  "atk-s0511a5:74": " ‘‘Sopi maṁ buddho byākāsi, maṅgalo dvipaduttamo;",
  "atk-s0511a5:75": "Aparimeyyito kappe, ayaṁ buddho bhavissati.",
  "atk-s0511a5:76": "13.",
  "atk-s0511a5:77": " ‘‘Padhānaṁ padahitvāna…pe… hessāma sammukhā ima’’nti. –",
  "atk-s0511a5:78": "Aṭṭha gāthā vitthāretabbā.",
  "atk-s0511a5:79": "14.",
  "atk-s0511a5:80": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a5:81": "Uttariṁ vatamadhiṭṭhāsiṁ, dasapāramipūriyā.",
  "atk-s0511a5:82": "15.",
  "atk-s0511a5:83": " ‘‘Tadā pītimanubrūhanto, sambodhivarapattiyā;",
  "atk-s0511a5:84": "Buddhe datvāna maṁ gehaṁ, pabbajiṁ tassa santike.",
  "atk-s0511a5:85": "16.",
  "atk-s0511a5:86": " ‘‘Suttantaṁ vinayaṁ cāpi, navaṅgaṁ satthusāsanaṁ;",
  "atk-s0511a5:87": "Sabbaṁ pariyāpuṇitvā, sobhayiṁ jinasāsanaṁ.",
  "atk-s0511a5:88": "17.",
  "atk-s0511a5:89": " ‘‘Tatthappamatto viharanto, brahmaṁ bhāvetva bhāvanaṁ;",
  "atk-s0511a5:90": "Abhiññāpāramiṁ gantvā, brahmalokamagañchaha’’nti.",
  "atk-s0511a5:91_0": "Tattha gandhamālenāti gandhehi ceva mālehi ca. Gavapānenāti idaṁ vuttameva. ‘‘Ghatapānenā’’tipi",
  "atk-s0511a5:91_1": "keci paṭhanti. Tappayinti tappesiṁ. Uttariṁ vatamadhiṭṭhāsinti bhiyyopi vatamadhiṭṭhāsiṁ.",
  "atk-s0511a5:91_2": "Dasapāramipūriyāti dasannaṁ pāramīnaṁ pūraṇatthāya. Pītinti hadayatuṭṭhiṁ. Anubrūhantoti",
  "atk-s0511a5:91_3": "vaḍḍhento. Sambodhivarapattiyāti buddhattappattiyā. Buddhe datvānāti buddhassa pariccajitvā",
  "atk-s0511a5:91_4": ". Maṁ gehanti mama gehaṁ, sabbaṁ sāpateyyaṁ catupaccayatthāya buddhassa bhagavato",
  "atk-s0511a5:91_5": "pariccajitvāti attho. Tatthāti tasmiṁ buddhasāsane. Brahmanti brahmavihārabhāvanaṁ bhāvetvā.",
  "atk-s0511a5:92_0": "Maṅgalassa pana bhagavato nagaraṁ uttaraṁ nāma ahosi, pitāpissa uttaro nāma rājā",
  "atk-s0511a5:92_1": "khattiyo, mātāpi uttarā nāma, sudevo ca dhammaseno ca dve aggasāvakā, pālito nāma",
  "atk-s0511a5:92_2": "upaṭṭhāko, sīvalā ca asokā ca dve aggasāvikā, nāgarukkho bodhi, aṭṭhāsītihatthubbedhaṁ",
  "atk-s0511a5:92_3": "sarīraṁ ahosi, navutivassasahassaṁ āyuparimāṇaṁ, bhariyā panassa yasavatī nāma, sīvalo",
  "atk-s0511a5:92_4": "nāma putto, assayānena nikkhami. Uttarārāme vasi. Uttaro nāma upaṭṭhāko, tasmiṁ pana",
  "atk-s0511a5:92_5": "navutivassasahassāni ṭhatvā parinibbute bhagavati ekappahāreneva dasacakkavāḷasahassāni",
  "atk-s0511a5:92_6": "ekandhakārāni ahesuṁ. Sabbacakkavāḷesu manussānaṁ mahantaṁ ārodanaparidevanaṁ ahosi. Tena vuttaṁ –",
  "atk-s0511a5:93": "18.",
  "atk-s0511a5:94": " ‘‘Uttaraṁ nāma nagaraṁ, uttaro nāma khattiyo;",
  "atk-s0511a5:95": "Uttarā nāma janikā, maṅgalassa mahesino.",
  "atk-s0511a5:96": "23.",
  "atk-s0511a5:97": " ‘‘Sudevo dhammaseno ca, ahesuṁ aggasāvakā;",
  "atk-s0511a5:98": "Pālito nāmupaṭṭhāko, maṅgalassa mahesino.",
  "atk-s0511a5:99": "24.",
  "atk-s0511a5:100": " ‘‘Sīvalā ca asokā ca, ahesuṁ aggasāvikā;",
  "atk-s0511a5:101": "Bodhi tassa bhagavato, nāgarukkhoti vuccati.",
  "atk-s0511a5:102": "26.",
  "atk-s0511a5:103": " ‘‘Aṭṭhāsīti ratanāni, accuggato mahāmuni;",
  "atk-s0511a5:104": "Tato niddhāvatī raṁsī, anekasatasahassiyo.",
  "atk-s0511a5:105": "27.",
  "atk-s0511a5:106": " ‘‘Navutivassasahassāni, āyu vijjati tāvade;",
  "atk-s0511a5:107": "Tāvatā tiṭṭhamāno so, tāresi janataṁ bahuṁ.",
  "atk-s0511a5:108": "28.",
  "atk-s0511a5:109": " ‘‘Yathāpi sāgare ūmī, na sakkā tā gaṇetuye;",
  "atk-s0511a5:110": "Tatheva sāvakā tassa, na sakkā te gaṇetuye.",
  "atk-s0511a5:111": "29.",
  "atk-s0511a5:112": " ‘‘Yāva aṭṭhāsi sambuddho, maṅgalo lokanāyako;",
  "atk-s0511a5:113": "Na tassa sāsane atthi, sakilesamaraṇaṁ tadā.",
  "atk-s0511a5:114": "30.",
  "atk-s0511a5:115": " ‘‘Dhammokkaṁ dhārayitvāna, santāretvā mahājanaṁ;",
  "atk-s0511a5:116": "Jalitvā dhumaketūva, nibbuto so mahāyaso.",
  "atk-s0511a5:117": "31.",
  "atk-s0511a5:118": " ‘‘Saṅkhārānaṁ sabhāvattaṁ, dassayitvā sadevake;",
  "atk-s0511a5:119": "Jalitvā aggikkhandhova, sūriyo atthaṅgato yathā’’ti.",
  "atk-s0511a5:120_0": "Tattha tatoti tassa maṅgalassa sarīrato. Niddhāvatīti niddhāvanti, vacanavipariyāyo",
  "atk-s0511a5:120_1": "daṭṭhabbo. Raṁsīti rasmiyo. Anekasatasahassiyoti anekasatasahassā. Ūmīti vīciyo taraṅgā.",
  "atk-s0511a5:120_2": "Gaṇetuyeti gaṇetuṁ saṅkhātuṁ. Ettakā sāgare ūmiyoti yathā na sakkā gaṇetuṁ, evaṁ",
  "atk-s0511a5:120_3": "tassa bhagavato sāvakāpi na sakkā gaṇetuṁ, atha kho gaṇanapathaṁ vītivattāti attho.",
  "atk-s0511a5:120_4": "Yāvāti yāvatakaṁ kālaṁ. Sakilesamaraṇaṁ tadāti saha kilesehi sakileso, sakilesassa",
  "atk-s0511a5:120_5": "maraṇaṁ sakilesamaraṇaṁ, taṁ natthi. Tadā kira tassa bhagavato sāsane sāvakā sabbe",
  "atk-s0511a5:120_6": "arahattaṁ patvāyeva parinibbāyiṁsu. Puthujjanā vā sotāpannādayo vā hutvā na kālamakaṁsūti",
  "atk-s0511a5:120_7": "attho. Keci ‘‘sammohamāraṇaṁ tadā’’ti paṭhanti.",
  "atk-s0511a5:121_0": "Dhammokkanti dhammadīpakaṁ. Dhūmaketūti aggi vuccati, idha pana padīpo daṭṭhabbo",
  "atk-s0511a5:121_1": "tasmā padīpo viya jalitvā nibbutoti attho. Mahāyasoti mahāparivāro . Keci ‘‘nibbuto",
  "atk-s0511a5:121_2": "so sasāvako’’ti paṭhanti. Saṅkhārānanti saṅkhātadhammānaṁ sappaccayadhammānaṁ. Sabhāvattanti",
  "atk-s0511a5:121_3": "aniccādisāmaññalakkhaṇaṁ. Sūriyo atthaṅgato yathāti yathā sahassakiraṇo divasakaro",
  "atk-s0511a5:121_4": "sabbaṁ tamagaṇaṁ vidhamitvā sabbañca lokaṁ obhāsetvā atthamupagacchati, evaṁ maṅgaladivasakaropi",
  "atk-s0511a5:121_5": "veneyyakamalavanavikasanakaro sabbaṁ ajjhattikabāhiralokatamaṁ vidhamitvā attano",
  "atk-s0511a5:121_6": "sarīrappabhāya jalitvā atthaṅgatoti attho. Sesagāthā sabbattha uttānā evāti.",
  "atk-s0511a5:122": "Maṅgalabuddhavaṁsavaṇṇanā niṭṭhitā.",
  "atk-s0511a5:123": "Niṭṭhito tatiyo buddhavaṁso."
}