{
  "tika-s0519t2:0": "2. Uddesavāravaṇṇanā",
  "tika-s0519t2:1_0": "1.Vibhāgenāti sarūpavibhāgena. Adiṭṭhaṁ jotīyati etāyāti adiṭṭhajotanā. Diṭṭhaṁ saṁsandīyati",
  "tika-s0519t2:1_1": "etāyāti diṭṭhasaṁsandanā, saṁsandanaṁ cettha sākacchāvasena vinicchayakaraṇaṁ. Vimati",
  "tika-s0519t2:1_2": "chijjati etāyāti vimaticchedanā. Anumatiyā pucchā anumatipucchā. “Taṁ kiṁ maññathā”ti",
  "tika-s0519t2:1_3": "hi kā tumhākaṁ anumatīti anumati pucchitā. Kathetukamyatāti kathetukamyatāya.",
  "tika-s0519t2:2_0": "“Harīyanti etehī”tiādinā karaṇādhikaraṇakattubhāvakammasādhanānaṁ vasena hāra-saddassa",
  "tika-s0519t2:2_1": "atthaṁ vatvā sadisakappanāvasena dassetuṁ “hārā viyā”tiādi vuttaṁ. Puna ganthakaraṇādiatthena",
  "tika-s0519t2:2_2": "ganthādisaddānaṁ viya hārakaraṇādiatthena hārasaddasiddhiṁ dassetuṁ “hārayantī”tiādimāha.",
  "tika-s0519t2:2_3": "“Haraṇato, ramaṇato cā”ti iminā manoharā manoramā cete saṁvaṇṇanāvisesāti dasseti.",
  "tika-s0519t2:3": "Upapattisādhanayuttīti lakkhaṇahetu. Vuttanayenāti “nanu ca aññepi hārā yuttisahitā evā”tiādinā desanāhāre vuttanayānusārena.",
  "tika-s0519t2:4": "Catunnaṁ byūho etthāti bhinnādhikaraṇānampi padānaṁ aññapadatthasamāso labbhati “urasilomo”tiādīnaṁ viyāti vuttaṁ.",
  "tika-s0519t2:5": "Sesanti “vivacanameva vevacana”nti evamādi.",
  "tika-s0519t2:6": "Anuppavesīyantīti avagāhīyanti. Samādhīyantīti pariharīyanti. Vinā vikappenāti jāti sāmaññaṁ, bhedo sāmaññaṁ, sambandho sāmaññantiādinā padatthantarabhāvavikappanamantarena.",
  "tika-s0519t2:7": "Padaṭṭhānādimukhenāti padaṭṭhānavevacanabhāvanāpahānamukhena. Kecīti padaṭṭhānaparikkhāraāvaṭṭaparivattanapaññattiotaraṇe sandhāya vadati.",
  "tika-s0519t2:8_0": "2.Sambandhoti hetuphalabhāvayogo. Tathābhūtānañhi dhammānaṁ ekasantānasiddhatā ekattanayo.",
  "tika-s0519t2:8_1": "Vibhāgo satipi nesaṁ hetuphalabhāve vibhattasabhāvatā. Añño eva hi hetu, aññaṁ phalanti.",
  "tika-s0519t2:8_2": "Byāpāraviraho nirīhatā. Na hi hetuphalānaṁ evaṁ hoti “ahaṁ imaṁ nibbattemi, imināhaṁ",
  "tika-s0519t2:8_3": "nibbatto”ti. Anurūpaphalatā paccayuppannānaṁ paccayānukūlatā. Samūhādiṁ upādāya lokasaṅketasiddhā",
  "tika-s0519t2:8_4": "vohāramattatā sammutisabhāvo. Pathavīphassādīnaṁ kakkhaḷaphusanādilakkhaṇaṁ paramatthasabhāvo.",
  "tika-s0519t2:8_5": "Ayañhettha saṅkhepo – yasmiṁ bhinne, itarāpohe vā cittena katena tathā buddhi, idaṁ",
  "tika-s0519t2:8_6": "sammutisaccaṁ yathā ghaṭe, sasambhārajale ca, tabbipariyāyena paramatthasaccanti.",
  "tika-s0519t2:8_7": "Paramatthasaccappaṭivedhāyāti nibbānādhigamāya.",
  "tika-s0519t2:9": "Antoti abbhantaro. Padhānāvayavenāti mūlabhāvena. “Nandī dukkhassa mūla”ntiādīsu taṇhā “nandī”ti vuttā. “Saṅgāme ca nandiṁ caratī”tiādīsu pamodoti āha “taṇhāya, pamodassa vā”ti.",
  "tika-s0519t2:10_0": "3.Jātibhedatoti kusalā, akusalāti imasmā visesā. Yujjantīti ettha hetuattho antonīto",
  "tika-s0519t2:10_1": "veditabboti āha “yojīyantī”ti. Kehi yojīyanti? Saṁvaṇṇanakehīti adhippāyo. Yujjantīti",
  "tika-s0519t2:10_2": "vā yuttā honti, tehi samānayogakkhamā taggahaṇeneva gahitā hontīti attho tadekaṭṭhabhāvato.",
  "tika-s0519t2:10_3": "Imasmiṁ atthe “navahi padehī”ti sahayoge karaṇavacanaṁ, purimasmiṁ karaṇe. “Ete kho”ti",
  "tika-s0519t2:10_4": "ca pāṭho. Tattha kho-saddassa padapūraṇatā, avadhāraṇatthatā vā veditabbā. Ete evāti",
  "tika-s0519t2:10_5": "ete taṇhādayo eva, na ito aññeti attho. Aṭṭhāraseva na tato uddhaṁ, adho vāti. Purimasmiṁ",
  "tika-s0519t2:10_6": "pakkhe mūlapadantarābhāvo, dutiyasmiṁ tesaṁ anūnādhikatā dīpitā hoti.",
  "tika-s0519t2:11": "Uddesavāravaṇṇanā niṭṭhitā."
}