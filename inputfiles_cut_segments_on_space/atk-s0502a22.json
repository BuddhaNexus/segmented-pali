{
  "atk-s0502a22:0": "22. Nirayavaggo",
  "atk-s0502a22:1": "1. Sundarīparibbājikāvatthu",
  "atk-s0502a22:2": "Abhūtavādīti imaṁ dhammadesanaṁ satthā jetavane viharanto sundariṁ paribbājikaṁ ārabbha kathesi.",
  "atk-s0502a22:3_0": "“Tena kho pana samayena bhagavā sakkato hoti garukato mānito pūjito”ti vatthu vitthārato",
  "atk-s0502a22:3_1": "udāne āgatameva. Ayaṁ panettha saṅkhepo – bhagavato kira bhikkhusaṅghassa ca pañcannaṁ",
  "atk-s0502a22:3_2": "mahānadīnaṁ mahoghasadise lābhasakkāre uppanne hatalābhasakkārā aññatitthiyā sūriyuggamanakāle",
  "atk-s0502a22:3_3": "khajjopanakā viya nippabhā hutvā ekato sannipatitvā mantayiṁsu – “mayaṁ samaṇassa",
  "atk-s0502a22:3_4": "gotamassa uppannakālato paṭṭhāya hatalābhasakkārā, na no koci atthibhāvampi jānāti,",
  "atk-s0502a22:3_5": "kena nu kho saddhiṁ ekato hutvā samaṇassa gotamassa avaṇṇaṁ uppādetvā lābhasakkāramassa",
  "atk-s0502a22:3_6": "antaradhāpeyyāmā”ti. Atha nesaṁ etadahosi – “sundariyā saddhiṁ ekato hutvā sakkuṇissāmā”ti.",
  "atk-s0502a22:3_7": "Te ekadivasaṁ sundariṁ titthiyārāmaṁ pavisitvā vanditvā ṭhitaṁ nālapiṁsu. Sā punappunaṁ",
  "atk-s0502a22:3_8": "sallapantīpi paṭivacanaṁ alabhitvā “api panayyā, kenaci viheṭhitatthā”ti pucchi.",
  "atk-s0502a22:3_9": "“Kiṁ, bhagini, samaṇaṁ gotamaṁ amhe viheṭhetvā hatalābhasakkāre katvā vicarantaṁ",
  "atk-s0502a22:3_10": "na passasī”ti? “Mayā ettha kiṁ kātuṁ vaṭṭatī”ti? “Tvaṁ khosi, bhagini, abhirūpā sobhaggappattā,",
  "atk-s0502a22:3_11": "samaṇassa gotamassa ayasaṁ āropetvā mahājanaṁ tava kathaṁ gāhāpetvā hatalābhasakkāraṁ",
  "atk-s0502a22:3_12": "karohī”ti. Sā taṁ sutvā “sādhū”ti sampaṭicchitvā pakkantā tato paṭṭhāya mālāgandhavilepanakappūrakaṭukaphalādīni",
  "atk-s0502a22:3_13": "gahetvā sāyaṁ mahājanassa satthu dhammadesanaṁ sutvā nagaraṁ pavisanakāle jetavanābhimukhī",
  "atk-s0502a22:3_14": "gacchati, “kahaṁ gacchasī”ti ca puṭṭhā “samaṇassa gotamassa santikaṁ gamissāmi, ahañhi",
  "atk-s0502a22:3_15": "tena saddhiṁ ekagandhakuṭiyaṁ vasāmī”ti vatvā aññatarasmiṁ titthiyārāme vasitvā pātova",
  "atk-s0502a22:3_16": "jetavanamaggaṁ otaritvā nagarābhimukhī āgacchantī “kiṁ, sundari, kahaṁ gatāsī”ti",
  "atk-s0502a22:3_17": "puṭṭhā “samaṇena gotamena saddhiṁ ekagandhakuṭiyaṁ vasitvā taṁ kilesaratiyā ramāpetvā āgatāmhī”ti vadati.",
  "atk-s0502a22:4_0": "Atha te katipāhaccayena dhuttānaṁ kahāpaṇe datvā “gacchatha sundariṁ māretvā samaṇassa",
  "atk-s0502a22:4_1": "gotamassa gandhakuṭiyā samīpe mālākacavarantare nikkhipitvā ethā”ti vadiṁsu. Te tathā",
  "atk-s0502a22:4_2": "akaṁsu. Tato titthiyā “sundariṁ na passāmā”ti kolāhalaṁ katvā rañño ārocetvā “kahaṁ",
  "atk-s0502a22:4_3": "vo āsaṅkā”ti vuttā “imesu divasesu jetavane vasati, tatthassā pavattiṁ na jānāmā”ti",
  "atk-s0502a22:4_4": "vatvā “tena hi gacchatha, naṁ vicinathā”ti raññā anuññātā attano upaṭṭhāke gahetvā",
  "atk-s0502a22:4_5": "jetavanaṁ gantvā vicinantā mālākacavarantare taṁ disvā mañcakaṁ āropetvā nagaraṁ",
  "atk-s0502a22:4_6": "pavesetvā “samaṇassa gotamassa sāvakā ‘satthārā kataṁ pāpakammaṁ paṭicchādessāmā’ti",
  "atk-s0502a22:4_7": "sundariṁ māretvā mālākacavarantare nikkhipiṁsū”ti rañño ārocayiṁsu. Rājā “tena hi",
  "atk-s0502a22:4_8": "gacchatha, nagaraṁ āhiṇḍathā”ti āha. Te nagaravīthīsu “passatha samaṇānaṁ sakyaputtiyānaṁ",
  "atk-s0502a22:4_9": "kamma”ntiādīni vatvā puna rañño nivesanadvāraṁ āgamiṁsu. Rājā sundariyā sarīraṁ āmakasusāne",
  "atk-s0502a22:4_10": "aṭṭakaṁ āropetvā rakkhāpesi. Sāvatthivāsino ṭhapetvā ariyasāvake sesā yebhuyyena",
  "atk-s0502a22:4_11": "“passatha samaṇānaṁ sakyaputtiyānaṁ kamma”ntiādīni vatvā antonagarepi bahinagarepi",
  "atk-s0502a22:4_12": "bhikkhū akkosantā vicaranti. Bhikkhū taṁ pavattiṁ tathāgatassa ārocesuṁ. Satthā “tena",
  "atk-s0502a22:4_13": "hi tumhepi te manusse evaṁ paṭicodethā”ti vatvā imaṁ gāthamāha –",
  "atk-s0502a22:5": "306.",
  "atk-s0502a22:6": "“Abhūtavādī nirayaṁ upeti,",
  "atk-s0502a22:7": "Yo vāpi katvā na karomicāha;",
  "atk-s0502a22:8": "Ubhopi te pecca samā bhavanti,",
  "atk-s0502a22:9": "Nihīnakammā manujā paratthā”ti.",
  "atk-s0502a22:10_0": "Tattha abhūtavādīti parassa dosaṁ adisvāva musāvādaṁ katvā tucchena paraṁ abbhācikkhanto.",
  "atk-s0502a22:10_1": "Katvāti yo vā pana pāpakammaṁ katvā “nāhaṁ etaṁ karomī”ti āha. Pecca samā bhavantīti",
  "atk-s0502a22:10_2": "te ubhopi janā paralokaṁ gantvā nirayaṁ upagamanena gatiyā samā bhavanti. Gatiyeva",
  "atk-s0502a22:10_3": "nesaṁ paricchinnā, āyu pana nesaṁ na paricchinnaṁ. Bahukañhi pāpakammaṁ katvā ciraṁ",
  "atk-s0502a22:10_4": "niraye paccanti, parittaṁ katvā appamattakameva kālaṁ. Yasmā pana nesaṁ ubhinnampi",
  "atk-s0502a22:10_5": "lāmakameva kammaṁ, tena vuttaṁ – “nihīnakammā manujā paratthā”ti. Paratthāti imassa",
  "atk-s0502a22:10_6": "pana padassa purato peccapadena sambandho. Pecca parattha ito gantvā te nihīnakammā",
  "atk-s0502a22:10_7": "paraloke samā bhavantīti attho. Desanāvasāne bahū sotāpattiphalādīni pāpuṇiṁsūti.",
  "atk-s0502a22:11_0": "Rājā “sundariyā aññehi māritabhāvaṁ jānāthā”ti purise uyyojesi. Atha te dhuttā tehi",
  "atk-s0502a22:11_1": "kahāpaṇehi suraṁ pivantā aññamaññaṁ kalahaṁ kariṁsu. Eko ekaṁ āha – “tvaṁ sundariṁ",
  "atk-s0502a22:11_2": "ekappahāreneva māretvā mālākacavarantare nikkhipitvā tato laddhakahāpaṇehi suraṁ",
  "atk-s0502a22:11_3": "pivasi, hotu hotū”ti. Rājapurisā te dhutte gahetvā rañño dassesuṁ. Atha ne rājā “tumhehi",
  "atk-s0502a22:11_4": "sā māritā”ti pucchi. “Āma, devā”ti. “Kehi mārāpitā”ti? “Aññatitthiyehi, devā”ti.",
  "atk-s0502a22:11_5": "Rājā titthiye pakkosāpetvā pucchi. Te tatheva vadiṁsu. Tena hi gacchatha tumhe evaṁ",
  "atk-s0502a22:11_6": "vadantā nagaraṁ āhiṇḍatha – “ayaṁ sundarī samaṇassa gotamassa avaṇṇaṁ āropetukāmehi",
  "atk-s0502a22:11_7": "amhehi mārāpitā, neva samaṇassa gotamassa, na sāvakānaṁ doso atthi, amhākameva doso”ti.",
  "atk-s0502a22:11_8": "Te tathā kariṁsu. Bālamahājano tadā saddahi, titthiyāpi dhuttāpi purisavadhadaṇḍaṁ",
  "atk-s0502a22:11_9": "pāpuṇiṁsu. Tato paṭṭhāya buddhānaṁ sakkāro mahā ahosīti.",
  "atk-s0502a22:12": "Sundarīparibbājikāvatthu paṭhamaṁ.",
  "atk-s0502a22:13": "2. Duccaritaphalapīḷitavatthu",
  "atk-s0502a22:14": "Kāsāvakaṇṭhāti imaṁ dhammadesanaṁ satthā veḷuvane viharanto duccaritaphalānubhāvena pīḷite satte ārabbha kathesi.",
  "atk-s0502a22:15_0": "Āyasmā hi moggallāno lakkhaṇattherena saddhiṁ gijjhakūṭā orohanto aṭṭhisaṅkhalikapetādīnaṁ",
  "atk-s0502a22:15_1": "attabhāve disvā sitaṁ karonto lakkhaṇattherena sitakāraṇaṁ puṭṭho “akālo, āvuso,",
  "atk-s0502a22:15_2": "imassa pañhassa, tathāgatassa santike maṁ puccheyyāsī”ti vatvā tathāgatassa santike",
  "atk-s0502a22:15_3": "therena puṭṭho aṭṭhisaṅkhalikapetādīnaṁ diṭṭhabhāvaṁ ācikkhitvā “idhāhaṁ, āvuso,",
  "atk-s0502a22:15_4": "gijjhakūṭā pabbatā orohanto addasaṁ bhikkhuṁ vehāsaṁ gacchantaṁ, tassa saṅghāṭipi",
  "atk-s0502a22:15_5": "ādittā sampajjalitā sajotibhūtā…pe… kāyopi āditto”tiādinā nayena saddhiṁ pattacīvarakāyabandhanādīhi",
  "atk-s0502a22:15_6": "ḍayhamāne pañca sahadhammike ārocesi. Satthā tesaṁ kassapadasabalassa sāsane pabbajitvā",
  "atk-s0502a22:15_7": "pabbajjāya anurūpaṁ kātuṁ asakkontānaṁ pāpabhāvaṁ ācikkhitvā tasmiṁ khaṇe tattha",
  "atk-s0502a22:15_8": "nisinnānaṁ bahūnaṁ pāpabhikkhūnaṁ duccaritakammassa vipākaṁ dassento imaṁ gāthamāha –",
  "atk-s0502a22:16": "307.",
  "atk-s0502a22:17": "“Kāsāvakaṇṭhā bahavo, pāpadhammā asaññatā;",
  "atk-s0502a22:18": "Pāpā pāpehi kammehi, nirayaṁ te upapajjare”ti.",
  "atk-s0502a22:19_0": "Tattha kāsāvakaṇṭhāti kāsāvena paliveṭhitakaṇṭhā. Pāpadhammāti lāmakadhammā. Asaññatāti",
  "atk-s0502a22:19_1": "kāyādisaṁyamarahitā, tathārūpā pāpapuggalā attanā katehi akusalakammehi nirayaṁ upapajjanti,",
  "atk-s0502a22:19_2": "te tattha paccitvā tato cutā vipākāvasesena petesupi evaṁ paccantīti attho.",
  "atk-s0502a22:20": "Desanāvasāne bahū sotāpattiphalādīni pāpuṇiṁsūti.",
  "atk-s0502a22:21": "Duccaritaphalapīḷitavatthu dutiyaṁ.",
  "atk-s0502a22:22": "3. Vaggumudātīriyabhikkhuvatthu",
  "atk-s0502a22:23": "Seyyo ayoguḷoti imaṁ dhammadesanaṁ satthā vesāliṁ upanissāya mahāvane viharanto vaggumudātīriye bhikkhū ārabbha kathesi. Vatthu uttarimanussadhammapārājike āgatameva.",
  "atk-s0502a22:24_0": "Tadā hi satthā te bhikkhū “kiṁ pana tumhe, bhikkhave, udarassatthāya gihīnaṁ aññamaññassa",
  "atk-s0502a22:24_1": "uttarimanussadhammassa vaṇṇaṁ bhāsitthā”ti vatvā tehi “āma, bhante”ti vutte te bhikkhū",
  "atk-s0502a22:24_2": "anekapariyāyena garahitvā imaṁ gāthamāha –",
  "atk-s0502a22:25": "308.",
  "atk-s0502a22:26": "“Seyyo ayoguḷo bhutto, tatto aggisikhūpamo;",
  "atk-s0502a22:27": "Yañce bhuñjeyya dussīlo, raṭṭhapiṇḍamasaññato”ti.",
  "atk-s0502a22:28_0": "Tattha yañce bhuñjeyyāti yaṁ dussīlo nissīlapuggalo kāyādīhi asaññato raṭṭhavāsīhi",
  "atk-s0502a22:28_1": "saddhāya dinnaṁ raṭṭhapiṇḍaṁ “samaṇomhī”ti paṭijānanto gahetvā bhuñjeyya, tatto āditto",
  "atk-s0502a22:28_2": "aggivaṇṇo ayoguḷova bhutto seyyo sundarataro. Kiṁ kāraṇā? Tappaccayā hi ekova attabhāvo",
  "atk-s0502a22:28_3": "jhāyeyya, dussīlo pana saddhādeyyaṁ bhuñjitvā anekānipi jātisatāni niraye pacceyyāti attho.",
  "atk-s0502a22:29": "Desanāvasāne bahū sotāpattiphalādīni pāpuṇiṁsūti.",
  "atk-s0502a22:30": "Vaggumudātīriyabhikkhuvatthu tatiyaṁ.",
  "atk-s0502a22:31": "4. Khemakaseṭṭhiputtavatthu",
  "atk-s0502a22:32": "Cattāriṭhānānīti imaṁ dhammadesanaṁ satthā jetavane viharanto anāthapiṇḍikassa bhāgineyyaṁ khemakaṁ nāma seṭṭhiputtaṁ ārabbha kathesi.",
  "atk-s0502a22:33_0": "So kira abhirūpo ahosi, yebhuyyena itthiyo taṁ disvā rāgābhibhūtā sakabhāvena saṇṭhātuṁ",
  "atk-s0502a22:33_1": "nāsakkhiṁsu. Sopi paradārakammābhiratova ahosi. Atha naṁ rattiṁ rājapurisā gahetvā",
  "atk-s0502a22:33_2": "rañño dassesuṁ. Rājā mahāseṭṭhissa lajjāmīti taṁ kiñci avatvā vissajjāpesi. So pana",
  "atk-s0502a22:33_3": "neva virami. Atha naṁ dutiyampi tatiyampi rājapurisā gahetvā rañño dassesuṁ. Rājā",
  "atk-s0502a22:33_4": "vissajjāpesiyeva. Mahāseṭṭhi, taṁ pavattiṁ sutvā taṁ ādāya satthu santikaṁ gantvā",
  "atk-s0502a22:33_5": "taṁ pavattiṁ ārocetvā, “bhante, imassa dhammaṁ desethā”ti āha. Satthā tassa saṁvegakathaṁ",
  "atk-s0502a22:33_6": "vatvā paradārasevanāya dosaṁ dassento imā gāthā abhāsi –",
  "atk-s0502a22:34": "309.",
  "atk-s0502a22:35": "“Cattāri ṭhānāni naro pamatto,",
  "atk-s0502a22:36": "Āpajjati paradārūpasevī;",
  "atk-s0502a22:37": "Apuññalābhaṁ na nikāmaseyyaṁ,",
  "atk-s0502a22:38": "Nindaṁ tatīyaṁ nirayaṁ catutthaṁ.",
  "atk-s0502a22:39": "310.",
  "atk-s0502a22:40": "“Apuññalābho ca gatī ca pāpikā,",
  "atk-s0502a22:41": "Bhītassa bhītāya ratī ca thokikā;",
  "atk-s0502a22:42": "Rājā ca daṇḍaṁ garukaṁ paṇeti,",
  "atk-s0502a22:43": "Tasmā naro paradāraṁ na seve”ti.",
  "atk-s0502a22:44_0": "Tattha ṭhānānīti dukkhakāraṇāni. Pamattoti sativossaggena samannāgato. Āpajjatīti",
  "atk-s0502a22:44_1": "pāpuṇāti. Paradārūpasevīti paradāraṁ upasevanto uppathacārī. Apuññalābhanti akusalalābhaṁ.",
  "atk-s0502a22:44_2": "Na nikāmaseyyanti yathā icchati, evaṁ seyyaṁ alabhitvā anicchitaṁ parittakameva kālaṁ",
  "atk-s0502a22:44_3": "seyyaṁ labhati. Apuññalābho cāti evaṁ tassa ayañca apuññalābho, tena ca apuññena",
  "atk-s0502a22:44_4": "nirayasaṅkhātā pāpikā gati hoti. Ratī ca thokikāti yā tassa bhītassa bhītāya itthiyā",
  "atk-s0502a22:44_5": "saddhiṁ rati, sāpi thokikā parittā hoti. Garukanti rājā ca hatthacchedādivasena garukaṁ",
  "atk-s0502a22:44_6": "daṇḍaṁ paṇeti. Tasmāti yasmā paradāraṁ sevanto etāni apuññādīni pāpuṇāti, tasmā paradāraṁ na seveyyāti attho.",
  "atk-s0502a22:45_0": "Desanāvasāne khemako sotāpattiphale patiṭṭhahi. Tato paṭṭhāya mahājano sukhaṁ vītināmesi.",
  "atk-s0502a22:45_1": "Kiṁ panassa pubbakammanti? So kira kassapabuddhakāle uttamamallo hutvā dve suvaṇṇapaṭākā",
  "atk-s0502a22:45_2": "dasabalassa kañcanathūpe āropetvā patthanaṁ paṭṭhapesi “ṭhapetvā ñātisālohititthiyo",
  "atk-s0502a22:45_3": "avasesā maṁ disvā rajjantū”ti. Idamassa pubbakammanti. Tena taṁ nibbattanibbattaṭṭhāne",
  "atk-s0502a22:45_4": "disvā paresaṁ itthiyo sakabhāvena saṇṭhātuṁ nāsakkhiṁsūti.",
  "atk-s0502a22:46": "Khemakaseṭṭhiputtavatthu catutthaṁ.",
  "atk-s0502a22:47": "5. Dubbacabhikkhuvatthu",
  "atk-s0502a22:48": "Kuso yathāti imaṁ dhammadesanaṁ satthā jetavane viharanto aññataraṁ dubbacabhikkhuṁ ārabbha kathesi.",
  "atk-s0502a22:49_0": "Eko kira bhikkhu asañcicca ekaṁ tiṇaṁ chinditvā kukkucce uppanne ekaṁ bhikkhuṁ upasaṅkamitvā,",
  "atk-s0502a22:49_1": "“āvuso, yo tiṇaṁ chindati, tassa kiṁ hotī”ti taṁ attanā katabhāvaṁ ārocetvā pucchi.",
  "atk-s0502a22:49_2": "Atha naṁ itaro “tvaṁ tiṇassa chinnakāraṇā kiñci hotīti saññaṁ karosi, na ettha kiñci",
  "atk-s0502a22:49_3": "hoti, desetvā pana muccatī”ti vatvā sayampi ubhohi hatthehi tiṇaṁ luñcitvā aggahesi.",
  "atk-s0502a22:49_4": "Bhikkhū taṁ pavattiṁ satthu ārocesuṁ. Satthā taṁ bhikkhuṁ anekapariyāyena vigarahitvā",
  "atk-s0502a22:49_5": "dhammaṁ desento imā gāthā abhāsi –",
  "atk-s0502a22:50": "311.",
  "atk-s0502a22:51": "“Kuso yathā duggahito, hatthamevānukantati;",
  "atk-s0502a22:52": "Sāmaññaṁ dupparāmaṭṭhaṁ, nirayāyupakaḍḍhati.",
  "atk-s0502a22:53": "312.",
  "atk-s0502a22:54": "“Yaṁ kiñci sithilaṁ kammaṁ, saṁkiliṭṭhañca yaṁ vataṁ;",
  "atk-s0502a22:55": "Saṅkassaraṁ brahmacariyaṁ, na taṁ hoti mahapphalaṁ.",
  "atk-s0502a22:56": "313.",
  "atk-s0502a22:57": "“Kayirā ce kayirāthenaṁ, daḷhamenaṁ parakkame;",
  "atk-s0502a22:58": "Sithilo hi paribbājo, bhiyyo ākirate raja”nti.",
  "atk-s0502a22:59_0": "Tattha kusoti yaṁ kiñci tikhiṇadhāraṁ tiṇaṁ antamaso tālapaṇṇampi, yathā so kuso",
  "atk-s0502a22:59_1": "yena duggahito, tassa hatthaṁ anukantati phāleti, evameva samaṇadhammasaṅkhātaṁ sāmaññampi",
  "atk-s0502a22:59_2": "khaṇḍasīlāditāya dupparāmaṭṭhaṁ nirayāyupakaḍḍhati, niraye nibbattāpetīti attho.",
  "atk-s0502a22:59_3": "Sithilanti olīyitvā karaṇena sithilagāhaṁ katvā kataṁ yaṁkiñci kammaṁ. Saṁkiliṭṭhanti",
  "atk-s0502a22:59_4": "vesiyādikesu agocaresu caraṇena saṁkiliṭṭhaṁ. Saṅkassaranti saṅkāhi saritabbaṁ, uposathakiccādīsu",
  "atk-s0502a22:59_5": "aññatarakiccena sannipatitampi saṅghaṁ disvā “addhā ime mama cariyaṁ ñatvā maṁ ukkhipitukāmāva",
  "atk-s0502a22:59_6": "sannipatitā”ti evaṁ attano āsaṅkāhi saritaṁ ussaṅkitaṁ parisaṅkitaṁ. Na taṁ hotīti",
  "atk-s0502a22:59_7": "taṁ evarūpaṁ samaṇadhammasaṅkhātaṁ brahmacariyaṁ tassa puggalassa mahapphalaṁ na",
  "atk-s0502a22:59_8": "hoti, tassa mahapphalābhāveneva bhikkhadāyakānampissa na mahapphalaṁ hotīti attho.",
  "atk-s0502a22:59_9": "Kayirā ceti tasmā yaṁ kammaṁ kareyya, taṁ kareyyātheva. Daḷhamenaṁ parakkameti thirakatameva",
  "atk-s0502a22:59_10": "katvā avattasamādāno hutvā enaṁ kayirā. Paribbājoti sithilabhāvena kato khaṇḍādibhāvappatto",
  "atk-s0502a22:59_11": "samaṇadhammo. Bhiyyo ākirate rajanti abbhantare vijjamānaṁ rāgarajādiṁ evarūpo samaṇadhammo",
  "atk-s0502a22:59_12": "apanetuṁ na sakkoti, atha kho tassa upari aparampi rāgarajādiṁ ākiratīti attho.",
  "atk-s0502a22:60": "Desanāvasāne bahū sotāpattiphalādīni pāpuṇiṁsu, sopi bhikkhu saṁvare ṭhatvā pacchā vipassanaṁ vaḍḍhetvā arahattaṁ pāpuṇīti.",
  "atk-s0502a22:61": "Dubbacabhikkhuvatthu pañcamaṁ.",
  "atk-s0502a22:62": "6. Issāpakatitthivatthu",
  "atk-s0502a22:63": "Akatanti imaṁ dhammadesanaṁ satthā jetavane viharanto aññataraṁ issāpakataṁ itthiṁ ārabbha kathesi.",
  "atk-s0502a22:64_0": "Tassā kira sāmiko ekāya gehadāsiyā saddhiṁ santhavaṁ akāsi. Sā issāpakatā taṁ dāsiṁ",
  "atk-s0502a22:64_1": "hatthapādesu bandhitvā tassā kaṇṇanāsaṁ chinditvā ekasmiṁ guḷhagabbhe pakkhipitvā",
  "atk-s0502a22:64_2": "dvāraṁ pidahitvā tassa kammassa attanā katabhāvaṁ paṭicchādetuṁ “ehi, ayya, vihāraṁ",
  "atk-s0502a22:64_3": "gantvā dhammaṁ suṇissāmā”ti sāmikaṁ ādāya vihāraṁ gantvā dhammaṁ suṇantī nisīdi.",
  "atk-s0502a22:64_4": "Athassā āgantukañātakā gehaṁ āgantvā dvāraṁ vivaritvā taṁ vippakāraṁ disvā dāsiṁ",
  "atk-s0502a22:64_5": "mocayiṁsu. Sā vihāraṁ gantvā catuparisamajjhe ṭhitā tamatthaṁ dasabalassa ārocesi.",
  "atk-s0502a22:64_6": "Satthā tassā vacanaṁ sutvā “duccaritaṁ nāma ‘idaṁ me aññe na jānantī’ti appamattakampi",
  "atk-s0502a22:64_7": "na kātabbaṁ, aññasmiṁ ajānantepi sucaritameva kātabbaṁ. Paṭicchādetvā katampi hi",
  "atk-s0502a22:64_8": "duccaritaṁ nāma pacchānutāpaṁ karoti, sucaritaṁ pāmojjameva janetī”ti vatvā imaṁ gāthamāha –",
  "atk-s0502a22:65": "314.",
  "atk-s0502a22:66": "“Akataṁ dukkaṭaṁ seyyo, pacchā tappati dukkaṭaṁ;",
  "atk-s0502a22:67": "Katañca sukataṁ seyyo, yaṁ katvā nānutappatī”ti.",
  "atk-s0502a22:68_0": "Tattha dukkaṭanti sāvajjaṁ apāyasaṁvattanikaṁ kammaṁ akatameva seyyo varaṁ uttamaṁ.",
  "atk-s0502a22:68_1": "Pacchā tappatīti tañhi anussaritānussaritakāle tappatiyeva. Sukatanti anavajjaṁ pana",
  "atk-s0502a22:68_2": "sukhadāyakaṁ sugatisaṁvattanikameva kammaṁ kataṁ seyyo. Yaṁ katvāti yaṁ kammaṁ katvā",
  "atk-s0502a22:68_3": "pacchā anussaraṇakāle na tappati nānutappati, somanassajātova hoti, taṁ kammaṁ varanti attho.",
  "atk-s0502a22:69": "Desanāvasāne upāsako ca sā ca itthī sotāpattiphale patiṭṭhahiṁsu. Tañca pana dāsiṁ tattheva bhujissaṁ katvā dhammacāriniṁ kariṁsūti.",
  "atk-s0502a22:70": "Issāpakatitthivatthu chaṭṭhaṁ.",
  "atk-s0502a22:71": "7. Sambahulabhikkhuvatthu",
  "atk-s0502a22:72": "Nagaraṁyathāti imaṁ dhammadesanaṁ satthā jetavane viharanto sambahule āgantuke bhikkhū ārabbha kathesi.",
  "atk-s0502a22:73_0": "Te kira ekasmiṁ paccante vassaṁ upagantvā paṭhamamāse sukhaṁ vihariṁsu. Majjhimamāse",
  "atk-s0502a22:73_1": "corā āgantvā tesaṁ gocaragāmaṁ paharitvā karamare gahetvā agamaṁsu. Tato paṭṭhāya",
  "atk-s0502a22:73_2": "manussā corānaṁ paṭibāhanatthāya taṁ paccantanagaraṁ abhisaṅkharontā te bhikkhū sakkaccaṁ",
  "atk-s0502a22:73_3": "upaṭṭhātuṁ okāsaṁ na labhiṁsu. Te aphāsukaṁ vassaṁ vasitvā vutthavassā satthu dassanāya",
  "atk-s0502a22:73_4": "sāvatthiṁ gantvā satthāraṁ vanditvā ekamantaṁ nisīdiṁsu. Satthā tehi saddhiṁ katapaṭisanthāro",
  "atk-s0502a22:73_5": "“kiṁ, bhikkhave, sukhaṁ vasitthā”ti pucchitvā, “bhante, mayaṁ paṭhamamāsameva sukhaṁ",
  "atk-s0502a22:73_6": "vasimhā, majjhimamāse corā gāmaṁ pahariṁsu, tato paṭṭhāya manussā nagaraṁ abhisaṅkharontā",
  "atk-s0502a22:73_7": "sakkaccaṁ upaṭṭhātuṁ okāsaṁ na labhiṁsu. Tasmā aphāsukaṁ vassaṁ vasimhā”ti vutte",
  "atk-s0502a22:73_8": "“alaṁ, bhikkhave, mā cintayittha, phāsuvihāro nāma niccakālaṁ dullabho, bhikkhunā",
  "atk-s0502a22:73_9": "nāma yathā te manussā nagaraṁ gopayiṁsu, evaṁ attabhāvameva gopayituṁ vaṭṭatī”ti",
  "atk-s0502a22:73_10": "vatvā imaṁ gāthamāha –",
  "atk-s0502a22:74": "315.",
  "atk-s0502a22:75": "“Nagaraṁ yathā paccantaṁ, guttaṁ santarabāhiraṁ;",
  "atk-s0502a22:76": "Evaṁ gopetha attānaṁ, khaṇo vo mā upaccagā;",
  "atk-s0502a22:77": "Khaṇātītā hi socanti, nirayamhi samappitā”ti.",
  "atk-s0502a22:78_0": "Tattha santarabāhiranti, bhikkhave, yathā tehi manussehi taṁ paccantanagaraṁ dvārapākārādīni",
  "atk-s0502a22:78_1": "thirāni karontehi saantaraṁ, aṭṭālakaparikhādīni thirāni karontehi sabāhiranti santarabāhiraṁ",
  "atk-s0502a22:78_2": "suguttaṁ kataṁ, evaṁ tumhepi satiṁ upaṭṭhapetvā ajjhattikāni cha dvārāni pidahitvā",
  "atk-s0502a22:78_3": "dvārarakkhikaṁ satiṁ avissajjetvā yathā gayhamānāni bāhirāni cha āyatanāni ajjhattikānaṁ",
  "atk-s0502a22:78_4": "upaghātāya saṁvattanti, tathā aggahaṇena tānipi thirāni katvā tesaṁ appavesāya dvārarakkhikaṁ",
  "atk-s0502a22:78_5": "satiṁ appahāya vicarantā attānaṁ gopethāti attho. Khaṇo vo mā upaccagāti yo hi evaṁ",
  "atk-s0502a22:78_6": "attānaṁ na gopeti, taṁ puggalaṁ ayaṁ buddhuppādakhaṇo majjhimadese uppattikhaṇo sammādiṭṭhiyā",
  "atk-s0502a22:78_7": "paṭiladdhakhaṇo channaṁ āyatanānaṁ avekallakhaṇoti sabbopi ayaṁ khaṇo atikkamati,",
  "atk-s0502a22:78_8": "so khaṇo tumhe mā atikkamatu. Khaṇātītāti ye hi taṁ khaṇaṁ atītā, te ca puggale so",
  "atk-s0502a22:78_9": "ca khaṇo atīto, te nirayamhi samappitā hutvā tattha nibbattitvā socantīti attho.",
  "atk-s0502a22:79": "Desanāvasāne te bhikkhū uppannasaṁvegā arahatte patiṭṭhahiṁsūti.",
  "atk-s0502a22:80": "Sambahulabhikkhuvatthu sattamaṁ.",
  "atk-s0502a22:81": "8. Nigaṇṭhavatthu",
  "atk-s0502a22:82": "Alajjitāyeti imaṁ dhammadesanaṁ satthā jetavane viharanto nigaṇṭhe ārabbha kathesi.",
  "atk-s0502a22:83_0": "Ekasmiñhi divase bhikkhū nigaṇṭhe disvā kathaṁ samuṭṭhāpesuṁ, “āvuso, sabbaso appaṭicchannehi",
  "atk-s0502a22:83_1": "acelakehi ime nigaṇṭhā varatarā, ye ekaṁ purimapassampi tāva paṭicchādenti, sahirikā",
  "atk-s0502a22:83_2": "maññe ete”ti. Taṁ sutvā nigaṇṭhā “na mayaṁ etena kāraṇena paṭicchādema, paṁsurajādayo",
  "atk-s0502a22:83_3": "pana puggalā eva, jīvitindriyapaṭibaddhā eva, te no bhikkhābhājanesu mā patiṁsūti",
  "atk-s0502a22:83_4": "iminā kāraṇena paṭicchādemā”ti vatvā tehi saddhiṁ vādapaṭivādavasena bahuṁ kathaṁ",
  "atk-s0502a22:83_5": "kathesuṁ. Bhikkhū satthāraṁ upasaṅkamitvā nisinnakāle taṁ pavattiṁ ārocesuṁ. Satthā,",
  "atk-s0502a22:83_6": "“bhikkhave, alajjitabbena lajjitvā lajjitabbena alajjamānā nāma duggatiparāyaṇāva",
  "atk-s0502a22:83_7": "hontī”ti vatvā dhammaṁ desento imā gāthā abhāsi –",
  "atk-s0502a22:84": "316.",
  "atk-s0502a22:85": "“Alajjitāye lajjanti, lajjitāye na lajjare;",
  "atk-s0502a22:86": "Micchādiṭṭhisamādānā, sattā gacchanti duggatiṁ.",
  "atk-s0502a22:87": "317.",
  "atk-s0502a22:88": "“Abhaye bhayadassino, bhaye cābhayadassino;",
  "atk-s0502a22:89": "Micchādiṭṭhisamādānā, sattā gacchanti duggati”nti.",
  "atk-s0502a22:90_0": "Tattha alajjitāyeti alajjitabbena. Bhikkhābhājanañhi alajjitabbaṁ nāma, te pana taṁ",
  "atk-s0502a22:90_1": "paṭicchādetvā vicarantā tena lajjanti nāma. Lajjitāyeti apaṭicchannena hirikopīnaṅgena",
  "atk-s0502a22:90_2": "lajjitabbena. Te pana taṁ apaṭicchādetvā vicarantā lajjitāye na lajjanti nāma. Tena",
  "atk-s0502a22:90_3": "tesaṁ alajjitabbena lajjitaṁ lajjitabbena alajjitaṁ tucchagahaṇabhāvena ca aññathāgahaṇabhāvena",
  "atk-s0502a22:90_4": "ca micchādiṭṭhi hoti. Taṁ samādiyitvā vicarantā pana te micchādiṭṭhisamādānā sattā",
  "atk-s0502a22:90_5": "nirayādibhedaṁ duggatiṁ gacchantīti attho. Abhayeti bhikkhābhājanaṁ nissāya rāgadosamohamānadiṭṭhikilesaduccaritabhayānaṁ",
  "atk-s0502a22:90_6": "anuppajjanato bhikkhābhājanaṁ abhayaṁ nāma, bhayena taṁ paṭicchādentā pana abhaye",
  "atk-s0502a22:90_7": "bhayadassino nāma. Hirikopīnaṅgaṁ pana nissāya rāgādīnaṁ uppajjanato taṁ bhayaṁ nāma,",
  "atk-s0502a22:90_8": "tassa apaṭicchādanena bhaye cābhayadassino. Tassa taṁ ayathāgahaṇassa samādinnattā",
  "atk-s0502a22:90_9": "micchādiṭṭhisamādānā sattā duggahiṁ gacchantīti attho.",
  "atk-s0502a22:91": "Desanāvasāne bahū nigaṇṭhā saṁviggamānasā pabbajiṁsu, sampattānampi sātthikā dhammadesanā ahosīti.",
  "atk-s0502a22:92": "Nigaṇṭhavatthu aṭṭhamaṁ.",
  "atk-s0502a22:93": "9. Titthiyasāvakavatthu",
  "atk-s0502a22:94": "Avajjeti imaṁ dhammadesanaṁ satthā jetavane viharanto titthiyasāvake ārabbha kathesi.",
  "atk-s0502a22:95_0": "Ekasmiñhi samaye aññatitthiyasāvakā attano putte sammādiṭṭhikānaṁ upāsakānaṁ puttehi",
  "atk-s0502a22:95_1": "saddhiṁ saparivāre kīḷamāne disvā gehaṁ āgatakāle “na vo samaṇā sakyaputtiyā vanditabbā,",
  "atk-s0502a22:95_2": "nāpi tesaṁ vihāraṁ pavisitabba”nti sapathaṁ kārayiṁsu. Te ekadivasaṁ jetavanavihārassa",
  "atk-s0502a22:95_3": "bahidvārakoṭṭhakasāmante kīḷantā pipāsitā ahesuṁ. Athekaṁ upāsakadārakaṁ “tvaṁ ettha",
  "atk-s0502a22:95_4": "gantvā pānīyaṁ pivitvā amhākampi āharāhī”ti pahiṇiṁsu. So vihāraṁ pavisitvā satthāraṁ",
  "atk-s0502a22:95_5": "vanditvā pānīyaṁ pivitvā tamatthaṁ ārocesi. Atha naṁ satthā “tvameva pānīyaṁ pivitvā",
  "atk-s0502a22:95_6": "gantvā itarepi pānīyapivanatthāya idheva pesehī”ti āha. So tathā akāsi. Te āgantvā",
  "atk-s0502a22:95_7": "pānīyaṁ piviṁsu. Satthā te pakkosāpetvā tesaṁ sappāyaṁ dhammakathaṁ kathetvā te acalasaddhe",
  "atk-s0502a22:95_8": "katvā saraṇesu ca sīlesu ca patiṭṭhāpesi. Te sakāni gehāni gantvā tamatthaṁ mātāpitūnaṁ",
  "atk-s0502a22:95_9": "ārocesuṁ. Atha nesaṁ mātāpitaro “puttakā no vipannadiṭṭhikā jātā”ti domanassappattā",
  "atk-s0502a22:95_10": "parideviṁsu. Atha tesaṁ chekā sambahulā paṭivissakā manussā āgantvā domanassavūpasamanatthāya",
  "atk-s0502a22:95_11": "dhammaṁ kathayiṁsu. Te tesaṁ kathaṁ sutvā “ime dārake samaṇassa gotamasseva niyyādessāmā”ti",
  "atk-s0502a22:95_12": "mahantena ñātigaṇena saddhiṁ vihāraṁ nayiṁsu. Satthā tesaṁ ajjhāsayaṁ oloketvā dhammaṁ",
  "atk-s0502a22:95_13": "desento imā gāthā abhāsi –",
  "atk-s0502a22:96": "318.",
  "atk-s0502a22:97": "“Avajje vajjamatino, vajje cāvajjadassino;",
  "atk-s0502a22:98": "Micchādiṭṭhisamādānā, sattā gacchanti duggatiṁ.",
  "atk-s0502a22:99": "319.",
  "atk-s0502a22:100": "“Vajjañca vajjato ñatvā, avajjañca avajjato;",
  "atk-s0502a22:101": "Sammādiṭṭhisamādānā, sattā gacchanti suggati”nti.",
  "atk-s0502a22:102_0": "Tattha avajjeti dasavatthukāya sammādiṭṭhiyā, tassā upanissayabhūte dhamme ca. Vajjamatinoti",
  "atk-s0502a22:102_1": "vajjaṁ idanti uppannamatino. Dasavatthukāya micchādiṭṭhiyā pana tassā upanissayabhūte",
  "atk-s0502a22:102_2": "dhamme ca avajjadassino, etissā avajjaṁ vajjato vajjañca avajjato ñatvā gahaṇasaṅkhātāya",
  "atk-s0502a22:102_3": "micchādiṭṭhiyā samādinnattā micchādiṭṭhisamādānā sattā duggatiṁ gacchantīti attho.",
  "atk-s0502a22:102_4": "Dutiyagāthāya vuttavipariyāyena attho veditabbo.",
  "atk-s0502a22:103": "Desanāvasāne sabbepi te tīsu saraṇesu patiṭṭhāya aparāparaṁ dhammaṁ suṇantā sotāpattiphale patiṭṭhahiṁsūti.",
  "atk-s0502a22:104": "Titthiyasāvakavatthu navamaṁ.",
  "atk-s0502a22:105": "Nirayavaggavaṇṇanā niṭṭhitā.",
  "atk-s0502a22:106": "Dvāvīsatimo vaggo."
}