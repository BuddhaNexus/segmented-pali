{
  "tika-vin11t10:0": "Pārājikakathāvaṇṇanā",
  "tika-vin11t10:1_0": "1965.Chandasoti methunasevanarāgapaṭisaṁyuttena chandena. Etena “chande pana asati",
  "tika-vin11t10:1_1": "balakkārena padhaṁsitāya anāpattī”ti aṭṭhakathā sūcitā hoti. Sā samaṇī pārājikā nāma",
  "tika-vin11t10:1_2": "hotīti pavuccatīti yojanā.",
  "tika-vin11t10:2_0": "1966-7. “Sajīvassa api ajīvassā”ti padacchedo. “Santhataṁ vā asanthata”nti idaṁ “aṅgajāta”nti",
  "tika-vin11t10:2_1": "imassa visesanaṁ. Attano tividhe maggeti attano vaccapassāvamukhamaggānaṁ aññatarasmiṁ",
  "tika-vin11t10:2_2": "magge. Ettha “santhate vā asanthate vā”ti seso, “allokāse”ti iminā sambandho. “Yebhuyyaakkhāyitādika”nti",
  "tika-vin11t10:2_3": "padacchedo. Ādi-saddena akkhāyitaṁ saṅgaṇhāti.",
  "tika-vin11t10:3_0": "Manussapurisādīnaṁ navannaṁ sajīvassapi ajīvassapi yassa kassaci santhataṁ vā asanthataṁ",
  "tika-vin11t10:3_1": "vā yebhuyyakkhāyitādikaṁ aṅgajātaṁ attano santhate vā asanthate vā tividhe magge",
  "tika-vin11t10:3_2": "allokāse tilaphalamattampi pavesentī parājitāti yojanā.",
  "tika-vin11t10:4": "1968.Sādhāraṇavinicchayanti bhikkhubhikkhunīnaṁ sādhāraṇasikkhāpadavinicchayaṁ.",
  "tika-vin11t10:5_0": "1969-70.Adhakkhakanti ettha akkhakānaṁ adhoti viggaho. Ubbhajāṇumaṇḍalanti jāṇumaṇḍalānaṁ",
  "tika-vin11t10:5_1": "ubbhanti viggaho. Ubbha-saddo uddhaṁ-saddapariyāyo. Idha “attano”ti seso. Avassutassāti",
  "tika-vin11t10:5_2": "kāyasaṁsaggarāgena tintassa. Avassutāti etthāpi eseva nayo. Yāti vuttattā “sā”ti",
  "tika-vin11t10:5_3": "labbhati. Sarīranti ettha “yaṁ kiñcī”ti seso. Paropakkamamūlakaṁ pārājikaṁ dassetumāha",
  "tika-vin11t10:5_4": "“tena vā phuṭṭhā”ti. Ettha “yathāparicchinne kāye”ti ca “sādiyeyyā”ti ca vattabbaṁ.",
  "tika-vin11t10:6_0": "Yā pana bhikkhunī avassutā avassutassa manussapuggalassa yaṁ kiñci sarīraṁ attano",
  "tika-vin11t10:6_1": "adhakkhakaṁ ubbhajāṇumaṇḍalaṁ yaṁ sarīrakaṁ, tena sarīrakena chupeyya, tena manussapurisena",
  "tika-vin11t10:6_2": "yathāparicchinne kāye phuṭṭhā sādiyeyya vā, sā pārājikā siyāti yojanā.",
  "tika-vin11t10:7_0": "1971-2.“Gahitaṁ ubbhajāṇunā”ti iminā kapparato uddhaṁ pārājikakkhettamevāti dīpeti.",
  "tika-vin11t10:7_1": "Attano yathāvuttappakārena kāyenāti yojanā, attano “adhakkhaka”ntiādivuttappakārena",
  "tika-vin11t10:7_2": "kāyenāti attho. Tathā avassutāya avassutassa purisassa kāyapaṭibaddhaṁ phusantiyā",
  "tika-vin11t10:7_3": "thullaccayaṁ hoti. Attano yathāparicchinnakāyapaṭibaddhena tathā avassutāya avassutassa",
  "tika-vin11t10:7_4": "purisassa kāyaṁ phusantiyā thullaccayaṁ hoti.",
  "tika-vin11t10:8_0": "1973. Attano avasesena kāyena avassutāya avassutassa purisapuggalassa kāyaṁ phusantiyā",
  "tika-vin11t10:8_1": "thullaccayaṁ hoti. Evaṁ attano payoge ca purisassa payoge ca tassā bhikkhuniyāyeva",
  "tika-vin11t10:8_2": "thullaccayaṁ hotīti yojanā.",
  "tika-vin11t10:9_0": "1974. Yakkhapetatiracchānapaṇḍakānaṁ kāyaṁ “adhakkhakaṁ ubbhajāṇumaṇḍala”nti yathāparicchinnaṁ",
  "tika-vin11t10:9_1": "tatheva attano kāyena ubhatoavassave sati phusantiyā assā bhikkhuniyā thullaccayaṁ,",
  "tika-vin11t10:9_2": "tatheva yakkhādīnaṁ payogepi tassāyeva thullaccayaṁ hotīti yojanā.",
  "tika-vin11t10:10_0": "1975.Ekatovassave cāpīti bhikkhuniyā vasena ekatoavassave cāpi. Thullaccayamudīritanti",
  "tika-vin11t10:10_1": "pārājikakkhettabhūtena attano kāyena manussapurisassa kāyaṁ phusantiyā thullaccayaṁ",
  "tika-vin11t10:10_2": "aṭṭhakathāyaṁ vuttanti attho. Avasese ca sabbatthāti yathāvuttapārājikakkhettato",
  "tika-vin11t10:10_3": "avasese thullaccayakkhette sabbattha ekatoavassave sati dukkaṭaṁ hotīti attho. Kāyapaṭibaddhena",
  "tika-vin11t10:10_4": "kāyapaṭibaddhāmasanādīsu sabbattha ubhatoavassave vā ekatoavassave vā dukkaṭameva hoti.",
  "tika-vin11t10:11_0": "1976.“Ubbhakkhakamadhojāṇumaṇḍala”nti yaṁ apārājikakkhettaṁ idha dassitaṁ, ettha",
  "tika-vin11t10:11_1": "ekatoavassave dukkaṭaṁ hoti. Kapparassa ca heṭṭhāpi ettheva adhojāṇumaṇḍale saṅgahaṁ gatanti yojanā.",
  "tika-vin11t10:12_0": "1977-9. Bhikkhu bhikkhuniyā saddhiṁ sace kāyasaṁsaggaṁ kelāyati sevatīti yojanā.",
  "tika-vin11t10:12_1": "Bhikkhuniyā nāso siyāti sīlavināso pārājikāpatti siyāti attho. Gehapemanti ettha",
  "tika-vin11t10:12_2": "“gehasitapema”nti vattabbe gāthābandhavasena sita-saddalopo, attho panassa bhikkhuvibhaṅge vuttanayova.",
  "tika-vin11t10:13": "1980.Avisesenāti “bhikkhuniyā”ti vā “bhikkhussā”ti vā visesaṁ akatvā.",
  "tika-vin11t10:14_0": "1981.Yassāti bhikkhussa vā bhikkhuniyā vā. Yatthāti bhikkhuniyaṁ vā bhikkhusmiṁ vā.",
  "tika-vin11t10:14_1": "Manosuddhanti kāyasaṁsaggādirāgarahitaṁ. Tassa bhikkhussa vā bhikkhuniyā vā tattha",
  "tika-vin11t10:14_2": "bhikkhuniyaṁ vā bhikkhusmiṁ vā visaye nadosatā anāpattīti attho.",
  "tika-vin11t10:15": "1982.Bhinditvāti sīlabhedaṁ katvā. Bhikkhuniyā apakatattā āha “neva hoti bhikkhunidūsako”ti.",
  "tika-vin11t10:16": "1983.Athāti vākyārambhe. Na hotāpatti bhikkhunoti ettha bhikkhunīhi kāyasaṁsaggasaṅghādisesamāha.",
  "tika-vin11t10:17_0": "1984. “Khette”ti vakkhamānaṁ “phuṭṭhā”ti iminā yojetvā “pārājika”ntiādīhi, “thullaccayaṁ",
  "tika-vin11t10:17_1": "khette”tiādīhi ca sambandhitabbaṁ. “Pārājika”nti vakkhamānattā phuṭṭhāti ettha “pārājikakkhette”ti seso.",
  "tika-vin11t10:18_0": "1985.Tathāti niccalāpi sādiyati. Khetteti thullaccayādīnaṁ khette. Kāyena niccalāyapi",
  "tika-vin11t10:18_1": "cittena sādiyantiyā āpatti kasmā vuttāti āha “vuttattā…pe… satthunā”ti, bhikkhupātimokkhe",
  "tika-vin11t10:18_2": "viya “kāyasaṁsaggaṁ samāpajjeyyā”ti avatvā idha “kāyasaṁsaggaṁ sādiyeyyā”ti vuttattāti adhippāyo.",
  "tika-vin11t10:19_0": "1986.Tassā āpattiyā. Kriyasamuṭṭhānanti kiriyāya samuṭṭhānaṁ. Evaṁ satīti sādiyanamatteneva",
  "tika-vin11t10:19_1": "āpajjitabbabhāve sati. Idanti “kiriyasamuṭṭhāna”mitividhānaṁ. Tabbahuleneva nayenāti",
  "tika-vin11t10:19_2": "kiriyasamuṭṭhānabāhullena nayena khadiravanādivohāro viyāti daṭṭhabbaṁ.",
  "tika-vin11t10:20_0": "1987.Tassā bhikkhuniyā asañcicca virajjhitvā āmasantiyā anāpatti, “ayaṁ puriso”ti",
  "tika-vin11t10:20_1": "vā “itthī”ti vā ajānitvā āmasantiyā anāpatti, purisassa āmasane sati phassaṁ asādiyantiyā",
  "tika-vin11t10:20_2": "vā anāpattīti yojanā.",
  "tika-vin11t10:21": "1988.Khittacittāyāti yakkhummattāya. Ummattikāya vāti pittakopena ummādappattāya. Idañca “asucī”ti vā “candana”nti vā visesataṁ ajānanameva pamāṇaṁ.",
  "tika-vin11t10:22": "Ubbhajāṇumaṇḍalakathāvaṇṇanā.",
  "tika-vin11t10:23_0": "1989-90.“Pārājikattaṁ jānantī”ti iminā avasesāpattiṁ jānitvā chādentiyā pārājikābhāvaṁ",
  "tika-vin11t10:23_1": "dīpeti. Saliṅge tu ṭhitāyāti pabbajjāliṅgeyeva ṭhitāya. Iti dhure nikkhittamattasminti",
  "tika-vin11t10:23_2": "yojanā. Iti-saddo nidassane. Itarāya pubbeyeva āpannattā tamapekkhitvā “sā cā”ti āha.",
  "tika-vin11t10:24": "1991. Vuttāvisiṭṭhaṁ sabbaṁ vinicchayaṁ saṅgahetumāha “sesa”ntiādi. Tatthāti duṭṭhullapaṭicchādane.",
  "tika-vin11t10:25": "Vajjapaṭicchādikathāvaṇṇanā.",
  "tika-vin11t10:26_0": "1992-5.Saṅghenāti samaggena saṅghena. Ukkhittakoti āpattiyā adassanādīsu ukkhittako.",
  "tika-vin11t10:26_1": "“Ukkhepane ṭhito”ti iminā ukkhepanīyakammakatassa anosāritabhāvaṁ dīpeti. Yā diṭṭhi",
  "tika-vin11t10:26_2": "etassāti yaṁdiṭṭhiko, so ukkhittako bhikkhu yāya diṭṭhiyā samannāgato hotīti adhippāyo.",
  "tika-vin11t10:26_3": "“Tassā diṭṭhiyā gahaṇenā”ti iminā anuvattappakāro dassito. Taṁ ukkhittakaṁ bhikkhunti",
  "tika-vin11t10:26_4": "yojanā. Sā bhikkhunī aññāhi bhikkhunīhi visumpica saṅghamajjhepi “eso kho ayye bhikkhu",
  "tika-vin11t10:26_5": "samaggena saṅghena ukkhitto”tiādinā nayena tikkhattuṁ vuccamānāti yojanā. Taṁ vatthuṁ",
  "tika-vin11t10:26_6": "acajantī gahetvā yadi tatheva tiṭṭhatīti yojanā. Ettha “yāvatatiyaṁ samanubhāsitabbā”ti",
  "tika-vin11t10:26_7": "seso. Tassa kammassa osāneti tatiyāya kammavācāya yyakārappattavasena assa samanubhāsanakammassa",
  "tika-vin11t10:26_8": "pariyosāne. Asākiyadhītarāti asākiyadhītā, paccatte karaṇavacanaṁ. “Puna appaṭisandheyā”ti",
  "tika-vin11t10:26_9": "iminā puna teneva ca attabhāvena bhikkhunibhāve paṭisandhātuṁ anarahatā vuttā.",
  "tika-vin11t10:27_0": "1996.Tikadukkaṭaṁ niddiṭṭhanti adhammakamme adhammakammasaññā, vematikā, dhammakammasaññāti",
  "tika-vin11t10:27_1": "etāsaṁ vasena tikadukkaṭaṁ vuttaṁ. Samanubhāsane vuttā samuṭṭhānādayo sabbe idha vattabbāti yojanā.",
  "tika-vin11t10:28": "Ukkhittānuvattikakathāvaṇṇanā.",
  "tika-vin11t10:29_0": "1997. “Hatthaggahaṇaṁ vā sādiyeyyāti hattho nāma kapparaṁ upādāya yāva agganakhā.",
  "tika-vin11t10:29_1": "Etassa asaddhammassa paṭisevanatthāya ubbhakkhakaṁ adhojāṇumaṇḍalaṁ gahaṇaṁ sādiyati,",
  "tika-vin11t10:29_2": "āpatti thullaccayassā”ti vuttattā āha “apārājikakhettassā”tiādi. “Ta”nti vakkhamānattā",
  "tika-vin11t10:29_3": "“ya”nti labbhati. Apārājikakkhettassa yassa kassaci aṅgassa yaṁ gahaṇaṁ, taṁ hatthaggahaṇanti",
  "tika-vin11t10:29_4": "pavuccatīti yojanā. Hatthe gahaṇaṁ hatthaggahaṇaṁ.",
  "tika-vin11t10:30": "1998.Yassa kassacīti vuttappakārena yassa kassaci cīvarassa yaṁ gahaṇanti yojanā.",
  "tika-vin11t10:31_0": "1999. Asaddhamma-saddena methunassāpi vuccamānattā tato visesetumāha “kāyasaṁsagga…pe…",
  "tika-vin11t10:31_1": "kāraṇā”ti. Bhikkhunī kāyasaṁsaggasaṅkhātassa asaddhammassa kāraṇā purisassa hatthapāsasmiṁ",
  "tika-vin11t10:31_2": "tiṭṭheyya vāti yojanā.",
  "tika-vin11t10:32_0": "2000.Tatoti tassa asaddhammassa kāraṇā. Tatthāti hatthapāse. Purisenāti ettha “kata”nti",
  "tika-vin11t10:32_1": "seso, “saṅketa”nti iminā sambandho. “Āgamanaṁ assā”ti padacchedo. Iccheyyāti vuttepi",
  "tika-vin11t10:32_2": "na gamanicchāmattena, atha kho bhikkhuniyā purisassa hatthapāsaṁ, purisena ca bhikkhuniyā",
  "tika-vin11t10:32_3": "hatthapāsaṁ okkantakāleyeva vatthupūraṇaṁ daṭṭhabbaṁ. Yathāha “saṅketaṁ vā gaccheyyāti",
  "tika-vin11t10:32_4": "etassa asaddhammassa paṭisevanatthāya purisena ‘itthannāmaṁ āgacchā’ti vuttā gacchati,",
  "tika-vin11t10:32_5": "pade pade āpatti dukkaṭassa. Purisassa hatthapāsaṁ okkantamatte āpatti thullaccayassā”ti",
  "tika-vin11t10:32_6": "ca “purisassa abbhāgamanaṁ sādiyati, āpatti dukkaṭassa. Hatthapāsaṁ okkantamatte",
  "tika-vin11t10:32_7": "āpatti thullaccayassā”ti ca. Ettha ca itthannāmaṁ āgacchāti itthannāmaṁ ṭhānaṁ āgacchāti attho.",
  "tika-vin11t10:33_0": "2001.Tadatthāyāti tasseva kāyasaṁsaggasaṅkhātaasaddhammassa sevanatthāya. Paṭicchannaṭṭhānañcāti",
  "tika-vin11t10:33_1": "vatthādinā yena kenaci paṭicchannaokāsaṁ. Purisassa hatthapāse ṭhitā tadatthāya kāyaṁ",
  "tika-vin11t10:33_2": "upasaṁhareyya vāti yojanā.",
  "tika-vin11t10:34_0": "2002. Hatthaggahaṇādīnaṁ vuttappakārānaṁ aṭṭhannaṁ vatthūnaṁ pūraṇena “aṭṭhavatthukā”ti",
  "tika-vin11t10:34_1": "saṅkhātā ayaṁ bhikkhunī vinaṭṭhā hoti sīlavināsena, tatoyeva assamaṇī hoti abhikkhunī hotīti yojanā.",
  "tika-vin11t10:35_0": "2003.Anulomenavāti hatthaggahaṇādipaṭipāṭiyā vā. Paṭilomena vāti tabbipariyato paṭilomena",
  "tika-vin11t10:35_1": "vā. Ekantarikāya vāti ekamekaṁ antaritvā puna tassāpi karaṇavasena ekantarikāya vā.",
  "tika-vin11t10:35_2": "Anulomena vā paṭilomena vā tathekantarikāya vā aṭṭhamaṁ vatthuṁ paripūrentī cutāti yojanā.",
  "tika-vin11t10:36_0": "2004. Etadeva atthaṁ byatirekamukhena samatthetumāha “athādito”tiādi. Satakkhattumpīti",
  "tika-vin11t10:36_1": "bahukkhattumpi. Sata-saddo hettha bahu-saddapariyāyo. Pārājikā neva siyāti yojanā,",
  "tika-vin11t10:36_2": "iminā taṁtaṁvatthumūlakaṁ dukkaṭathullaccayaṁ āpajjatīti vuttaṁ hoti.",
  "tika-vin11t10:37_0": "2005. Yā pana āpattiyo āpannā, desetvā tāhi muccatīti yojanā. Dhuranikkhepanaṁ katvāti",
  "tika-vin11t10:37_1": "“na punevaṁ karissāmī”ti dhuraṁ nikkhipitvā. Desitā gaṇanūpikāti desitā desitagaṇanameva",
  "tika-vin11t10:37_2": "upeti, pārājikassa aṅgaṁ na hotīti attho. Tasmā yā ekaṁ āpannā, dhuranikkhepaṁ katvā",
  "tika-vin11t10:37_3": "desetvā puna kilesavasena āpajjati, puna deseti, evaṁ aṭṭha vatthūni pūrentīpi pārājikā na hoti.",
  "tika-vin11t10:38_0": "2006.Saussāhāya desitāti puna āpajjane anikkhittadhurāya bhikkhuniyā desitāpi āpatti",
  "tika-vin11t10:38_1": "desanāgaṇanaṁ na upeti. Kiṁ hotīti āha “desitāpi adesitā”ti, tasmā pārājikāpattiyā",
  "tika-vin11t10:38_2": "aṅgameva hotīti adhippāyo.",
  "tika-vin11t10:39": "2008.Ayaṁ atthoti “asaddhammo nāma kāyasaṁsaggo”ti ayaṁ attho. Uddisitoti pakāsito.",
  "tika-vin11t10:40": "2009. Ayamattho kena vacanena uddisitoti āha “viññū…pe… sādhakaṁ vacanaṁ ida”nti. Idaṁ vacananti “viññū paṭibalo kāyasaṁsaggaṁ samāpajjitu”nti idaṁ vacanaṁ. Sādhakaṁ pamāṇaṁ.",
  "tika-vin11t10:41": "Aṭṭhavatthukakathāvaṇṇanā.",
  "tika-vin11t10:42": "2010. Avassutā, vajjapaṭicchādikā, ukkhittānuvattikā, aṭṭhavatthukāti imā catasso pārājikāpattiyo mahesinā asādhāraṇā bhikkhunīnameva paññattāti yojanā.",
  "tika-vin11t10:43": "Iti vinayatthasārasandīpaniyā",
  "tika-vin11t10:44": "Vinayavinicchayavaṇṇanāya",
  "tika-vin11t10:45": "Pārājikakathāvaṇṇanā niṭṭhitā."
}