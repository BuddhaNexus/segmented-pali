{
  "tika-vin05t25:0": "25. Uposathapavāraṇāvinicchayakathā",
  "tika-vin05t25:1_0": "168.Uposathapavāraṇāti ettha divasavasena tayo uposathā cātuddasiko pannarasiko sāmaggīuposathoti.",
  "tika-vin05t25:1_1": "Tattha hemantagimhavassānānaṁ tiṇṇaṁ utūnaṁ tatiyasattamapakkhesu dve dve katvā cha",
  "tika-vin05t25:1_2": "cātuddasikā, sesā pannarasikāti evaṁ ekasaṁvacchare catuvīsati uposathā. Idaṁ tāva",
  "tika-vin05t25:1_3": "pakaticārittaṁ. Tathārūpapaccaye sati aññasmimpi cātuddase uposathaṁ kātuṁ vaṭṭati.",
  "tika-vin05t25:1_4": "Purimavassaṁvuṭṭhānaṁ pana pubbakattikapuṇṇamā, tesaṁyeva sace bhaṇḍanakārakehi upaddutā",
  "tika-vin05t25:1_5": "pavāraṇaṁ paccukkaḍḍhanti, atha kattikamāsassa kāḷapakkhacātuddaso vā pacchimakattikapuṇṇamā",
  "tika-vin05t25:1_6": "vā pacchimavassaṁvuṭṭhānañca pacchimakattikapuṇṇamā eva vāti ime tayo pavāraṇādivasāpi",
  "tika-vin05t25:1_7": "honti. Idampi pakaticārittameva. Tathārūpapaccaye sati dvinnaṁ kattikapuṇṇamānaṁ",
  "tika-vin05t25:1_8": "purimesu cātuddasesupi pavāraṇaṁ kātuṁ vaṭṭati. Yadā pana kosambakakkhandhake āgatanayena",
  "tika-vin05t25:1_9": "bhinne bhikkhusaṅghe osārite tasmiṁ bhikkhusmiṁ saṅgho tassa vatthussa vūpasamāya",
  "tika-vin05t25:1_10": "saṅghasāmaggiṁ karoti, tadā tāvadeva uposatho kātabbo. “Pātimokkhaṁ uddisitabba”nti",
  "tika-vin05t25:1_11": "vacanato ṭhapetvā cātuddasapannarase aññopi yo koci divaso uposathadivaso nāma hoti,",
  "tika-vin05t25:1_12": "vassaṁvuṭṭhānaṁ pana kattikamāsabbhantare ayameva sāmaggīpavāraṇādivaso nāma hoti.",
  "tika-vin05t25:1_13": "Iti imesu tīsu divasesu uposatho kātabbo. Karontena pana sace cātuddasiko hoti, “ajjuposatho",
  "tika-vin05t25:1_14": "cātuddaso”ti vattabbaṁ. Sace sāmaggīuposatho hoti, “ajjuposatho sāmaggī”ti vattabbaṁ.",
  "tika-vin05t25:1_15": "Pannarasiyaṁ pana pāḷiyaṁ āgatanayeneva “ajjuposatho pannaraso”ti vattabbaṁ.",
  "tika-vin05t25:2_0": "169. Saṅghe uposatho, gaṇe uposatho, puggale uposathoti evaṁ kārakavasena aparepi",
  "tika-vin05t25:2_1": "tayo uposathā vuttā, kattabbākāravasena pana suttuddeso pārisuddhiuposatho adhiṭṭhānuposathoti",
  "tika-vin05t25:2_2": "aparepi tayo uposathā. Tattha suttuddeso nāma “suṇātu me, bhante, saṅgho”tiādinā",
  "tika-vin05t25:2_3": "nayena vutto pātimokkhuddeso. Ye panitare dve uposathā, tesu pārisuddhiuposatho tāva",
  "tika-vin05t25:2_4": "aññesañca santike aññamaññañca ārocanavasena duvidho. Tattha yvāyaṁ aññesaṁ santike",
  "tika-vin05t25:2_5": "karīyati, sopi pavāritānañca appavāritānañca santike karaṇavasena duvidho. Tattha",
  "tika-vin05t25:2_6": "mahāpavāraṇāya pavāritānaṁ santike pacchimikāya upagatena vā anupagatena vā chinnavassena",
  "tika-vin05t25:2_7": "vā cātumāsiniyaṁ pana pavāritānaṁ santike anupagatena vā chinnavassena vā kāyasāmaggiṁ",
  "tika-vin05t25:2_8": "datvā “parisuddho ahaṁ bhante, parisuddhoti maṁ dhārethā”ti tikkhattuṁ vatvā kātabbo.",
  "tika-vin05t25:2_9": "Ṭhapetvā pana pavāraṇādivasaṁ aññasmiṁ kāle āvāsikehi uddiṭṭhamatte pātimokkhe avuṭṭhitāya",
  "tika-vin05t25:2_10": "vā ekaccāya vuṭṭhitāya vā sabbāya vā vuṭṭhitāya parisāya ye aññe samasamā vā thokatarā",
  "tika-vin05t25:2_11": "vā āgacchanti, tehi tesaṁ santike vuttanayeneva pārisuddhi ārocetabbā.",
  "tika-vin05t25:3_0": "Yo panāyaṁ aññamaññaṁ ārocanavasena karīyati, so ñattiṁ ṭhapetvā karaṇavasena ca",
  "tika-vin05t25:3_1": "aṭṭhapetvā karaṇavasena ca duvidho. Tattha yasmiṁ āvāse tayo bhikkhū viharanti, tesu",
  "tika-vin05t25:3_2": "uposathadivase sannipatitesu ekena bhikkhunā “suṇantu me āyasmantā, ajjuposatho cātuddaso”ti",
  "tika-vin05t25:3_3": "vā “pannaraso”ti vā vatvā “yadāyasmantānaṁ pattakallaṁ, mayaṁ aññamaññaṁ pārisuddhiuposathaṁ",
  "tika-vin05t25:3_4": "kareyyāmā”ti ñattiyā ṭhapitāya therena bhikkhunā ekaṁsaṁ uttarāsaṅgaṁ karitvā ukkuṭikaṁ",
  "tika-vin05t25:3_5": "nisīditvā añjaliṁ paggahetvā “parisuddho ahaṁ, āvuso, parisuddhoti maṁ dhārethā”ti",
  "tika-vin05t25:3_6": "tikkhattuṁ vattabbaṁ. Itarehi “bhante”ti vatvā evameva vattabbaṁ. Evaṁ ñattiṁ ṭhapetvā",
  "tika-vin05t25:3_7": "kātabbo. Yatra pana dve bhikkhū viharanti, tatra ñattiṁ aṭṭhapetvā vuttanayeneva",
  "tika-vin05t25:3_8": "pārisuddhi ārocetabbāti ayaṁ pārisuddhiuposatho.",
  "tika-vin05t25:4_0": "Sace pana ekova bhikkhu hoti, sabbaṁ pubbakaraṇīyaṁ katvā aññesaṁ anāgamanaṁ ñatvā",
  "tika-vin05t25:4_1": "“ajja me uposatho cātuddaso”ti vā “pannaraso”ti vā vatvā “adhiṭṭhāmī”ti vattabbaṁ.",
  "tika-vin05t25:4_2": "Ayaṁ adhiṭṭhānuposathoti evaṁ kattabbākāravasena tayo uposathā veditabbā. Ettāvatā",
  "tika-vin05t25:4_3": "nava uposathā dīpitā honti. Tesu divasavasena pannarasiko, kārakavasena saṅghuposatho,",
  "tika-vin05t25:4_4": "kattabbākāravasena suttuddesoti evaṁ tilakkhaṇasampanne uposathe pavattamāne uposathaṁ",
  "tika-vin05t25:4_5": "akatvā tadahuposathe aññaṁ abhikkhukaṁ nānāsaṁvāsakehi vā sabhikkhukaṁ āvāsaṁ vā",
  "tika-vin05t25:4_6": "anāvāsaṁ vā vāsatthāya aññatra saṅghena aññatra antarāyā gacchantassa dukkaṭaṁ hoti.",
  "tika-vin05t25:5_0": "170. Uposathakaraṇatthaṁ sannipatite saṅghe bahi uposathaṁ katvā āgatena sannipātaṭṭhānaṁ",
  "tika-vin05t25:5_1": "gantvā kāyasāmaggiṁ adentena chando dātabbo. Yopi gilāno vā hoti kiccapasuto vā,",
  "tika-vin05t25:5_2": "tenapi pārisuddhiṁ dentena chandopi dātabbo. Kathaṁ? Ekassa bhikkhuno santike “chandaṁ",
  "tika-vin05t25:5_3": "dammi, chandaṁ me hara, chandaṁ me ārocehī”ti ayamattho kāyena vā vācāya vā ubhayena",
  "tika-vin05t25:5_4": "vā viññāpetabbo, evaṁ dinno hoti chando. Akatuposathena gilānena vā kiccapasutena",
  "tika-vin05t25:5_5": "vā pārisuddhi dātabbā. Kathaṁ? Ekassa bhikkhuno santike “pārisuddhiṁ dammi, pārisuddhiṁ",
  "tika-vin05t25:5_6": "me hara, pārisuddhiṁ me ārocehī”ti ayamattho kāyena vā vācāya vā ubhayena vā viññāpetabbo,",
  "tika-vin05t25:5_7": "evaṁ dinnā hoti pārisuddhi. Taṁ pana dentena chandopi dātabbo. Vuttañhetaṁ bhagavatā",
  "tika-vin05t25:5_8": "“anujānāmi, bhikkhave, tadahuposathe pārisuddhiṁ dentena chandampi dātuṁ, santi saṅghassa",
  "tika-vin05t25:5_9": "karaṇīya”nti. Tattha pārisuddhidānaṁ saṅghassapi attanopi uposathakaraṇaṁ sampādeti,",
  "tika-vin05t25:5_10": "na avasesaṁ saṅghakiccaṁ, chandadānaṁ saṅghasseva uposathakaraṇañca sesakiccañca",
  "tika-vin05t25:5_11": "sampādeti, attano panassa uposatho akatoyeva hoti, tasmā pārisuddhiṁ dentena chandopi",
  "tika-vin05t25:5_12": "dātabbo. Pubbe vuttaṁ pana suddhikacchandaṁ vā pārisuddhiṁ vā imaṁ vā chandapārisuddhiṁ",
  "tika-vin05t25:5_13": "ekena bahūnampi āharituṁ vaṭṭati. Sace pana so antarāmagge aññaṁ bhikkhuṁ passitvā",
  "tika-vin05t25:5_14": "yesaṁ tena chando vā pārisuddhi vā gahitā, tesañca attano ca chandapārisuddhiṁ deti,",
  "tika-vin05t25:5_15": "tasseva āgacchati. Itarā pana biḷālasaṅkhalikā chandapārisuddhi nāma hoti, sā na",
  "tika-vin05t25:5_16": "āgacchati, tasmā sayameva sannipātaṭṭhānaṁ gantvā ārocetabbaṁ. Sace pana sañcicca",
  "tika-vin05t25:5_17": "nāroceti, dukkaṭaṁ āpajjati, chandapārisuddhi pana tasmiṁ hatthapāsaṁ upagatamatteyeva āgatā hoti.",
  "tika-vin05t25:6_0": "171. Pārivāsiyena pana chandadānena yaṁ kiñci saṅghakammaṁ kātuṁ na vaṭṭati. Tattha",
  "tika-vin05t25:6_1": "catubbidhaṁ pārivāsiyaṁ parisapārivāsiyaṁ rattipārivāsiyaṁ chandapārivāsiyaṁ ajjhāsayapārivāsiyanti.",
  "tika-vin05t25:6_2": "Tesu parisapārivāsiyaṁ nāma bhikkhū kenacideva karaṇīyena sannipatitā honti, atha",
  "tika-vin05t25:6_3": "megho vā uṭṭheti, ussāraṇā vā karīyati, manussā vā ajjhottharantā āgacchanti, bhikkhū",
  "tika-vin05t25:6_4": "“anokāsā mayaṁ, aññattha gacchāmā”ti chandaṁ avissajjetvāva uṭṭhahanti. Idaṁ parisapārivāsiyaṁ.",
  "tika-vin05t25:6_5": "Kiñcāpi parisapārivāsiyaṁ, chandassa pana avissaṭṭhattā kammaṁ kātuṁ vaṭṭati.",
  "tika-vin05t25:7_0": "Puna bhikkhū “uposathādīni karissāmā”ti rattiṁ sannipatitvā “yāva sabbe sannipatanti,",
  "tika-vin05t25:7_1": "tāva dhammaṁ suṇissāmā”ti ekaṁ ajjhesanti, tasmiṁ dhammakathaṁ kathenteyeva aruṇo",
  "tika-vin05t25:7_2": "uggacchati. Sace “cātuddasikaṁ uposathaṁ karissāmā”ti nisinnā, pannarasoti kātuṁ",
  "tika-vin05t25:7_3": "vaṭṭati. Sace pannarasikaṁ kātuṁ nisinnā, pāṭipade anuposathe uposathaṁ kātuṁ na",
  "tika-vin05t25:7_4": "vaṭṭati, aññaṁ pana saṅghakiccaṁ kātuṁ vaṭṭati. Idaṁ rattipārivāsiyaṁ nāma.",
  "tika-vin05t25:8_0": "Puna bhikkhū “kiñcideva abbhānādisaṅghakammaṁ karissāmā”ti nisinnā honti, tatreko",
  "tika-vin05t25:8_1": "nakkhattapāṭhako bhikkhu evaṁ vadati “ajja nakkhattaṁ dāruṇaṁ, mā imaṁ karothā”ti.",
  "tika-vin05t25:8_2": "Te tassa vacanena chandaṁ vissajjetvā tattheva nisinnā honti. Athañño āgantvā “nakkhattaṁ",
  "tika-vin05t25:8_3": "patimānentaṁ, attho bālaṁ upaccagā”ti vatvā “kiṁ nakkhattena, karothā”ti vadati.",
  "tika-vin05t25:8_4": "Idaṁ chandapārivāsiyañceva ajjhāsayapārivāsiyañca. Etasmiṁ pārivāsiye puna chandapārisuddhiṁ",
  "tika-vin05t25:8_5": "anānetvā kammaṁ kātuṁ na vaṭṭati.",
  "tika-vin05t25:9_0": "172. Sace koci bhikkhu gilāno na sakkoti chandapārisuddhiṁ dātuṁ, so mañcena vā pīṭhena",
  "tika-vin05t25:9_1": "vā saṅghamajjhaṁ ānetabbo. Sace gilānupaṭṭhākānaṁ bhikkhūnaṁ evaṁ hoti “sace kho",
  "tika-vin05t25:9_2": "mayaṁ gilānaṁ ṭhānā cāvessāma, ābādho vā abhivaḍḍhissati, kālakiriyā vā bhavissatī”ti,",
  "tika-vin05t25:9_3": "na so bhikkhu ṭhānā cāvetabbo, saṅghena tattha gantvā uposatho kātabbo. Sace bahū",
  "tika-vin05t25:9_4": "tādisā gilānā honti, saṅghena paṭipāṭiyā ṭhatvā sabbe hatthapāse kātabbā. Sace dūre",
  "tika-vin05t25:9_5": "honti, saṅgho nappahoti, taṁ divasaṁ uposatho na kātabbo. Na tveva vaggena saṅghena",
  "tika-vin05t25:9_6": "uposatho kātabbo, kareyya ce, dukkaṭaṁ.",
  "tika-vin05t25:10_0": "Sace ekasmiṁ vihāre catūsu bhikkhūsu vasantesu ekassa chandapārisuddhiṁ āharitvā",
  "tika-vin05t25:10_1": "tayo pārisuddhiuposathaṁ karonti, tīsu vā vasantesu ekassa chandapārisuddhiṁ āharitvā",
  "tika-vin05t25:10_2": "dve pātimokkhaṁ uddisanti, adhammena vaggaṁ uposathakammaṁ hoti. Sace pana cattāropi",
  "tika-vin05t25:10_3": "sannipatitvā pārisuddhiuposathaṁ karonti, tayo vā dve vā pātimokkhaṁ uddisanti, adhammena",
  "tika-vin05t25:10_4": "samaggaṁ nāma hoti. Sace catūsu janesu ekassa pārisuddhiṁ āharitvā tayo pātimokkhaṁ",
  "tika-vin05t25:10_5": "uddisanti, tīsu vā janesu ekassa pārisuddhiṁ āharitvā dve pārisuddhiuposathaṁ karonti,",
  "tika-vin05t25:10_6": "dhammena vaggaṁ nāma hoti. Sace pana cattāro ekattha vasantā sabbe sannipatitvā pātimokkhaṁ",
  "tika-vin05t25:10_7": "uddisanti, tayo pārisuddhiuposathaṁ karonti, dve aññamaññaṁ pārisuddhiuposathaṁ karonti,",
  "tika-vin05t25:10_8": "dhammena samaggaṁ nāma hoti.",
  "tika-vin05t25:11_0": "173. Pavāraṇākammesu pana sace ekasmiṁ vihāre pañcasu bhikkhūsu vasantesu ekassa",
  "tika-vin05t25:11_1": "pavāraṇaṁ āharitvā cattāro gaṇañattiṁ ṭhapetvā pavārenti, catūsu vā tīsu vā vasantesu",
  "tika-vin05t25:11_2": "ekassa pavāraṇaṁ āharitvā tayo vā dve vā saṅghañattiṁ ṭhapetvā pavārenti, sabbametaṁ",
  "tika-vin05t25:11_3": "adhammena vaggaṁ pavāraṇākammaṁ. Sace pana sabbepi pañca janā ekato sannipatitvā",
  "tika-vin05t25:11_4": "gaṇañattiṁ ṭhapetvā pavārenti, cattāro vā tayo vā dve vā vasantā ekato sannipatitvā",
  "tika-vin05t25:11_5": "saṅghañattiṁ ṭhapetvā pavārenti, sabbametaṁ adhammena samaggaṁ pavāraṇākammaṁ. Sace",
  "tika-vin05t25:11_6": "pañcasu janesu ekassa pavāraṇaṁ āharitvā cattāro saṅghañattiṁ ṭhapetvā pavārenti,",
  "tika-vin05t25:11_7": "catūsu vā tīsu vā ekassa pavāraṇaṁ āharitvā tayo vā dve vā gaṇañattiṁ ṭhapetvā pavārenti,",
  "tika-vin05t25:11_8": "sabbametaṁ dhammena vaggaṁ pavāraṇākammaṁ. Sace pana sabbepi pañca janā ekato sannipatitvā",
  "tika-vin05t25:11_9": "saṅghañattiṁ ṭhapetvā pavārenti, cattāro vā tayo vā ekato sannipatitvā gaṇañattiṁ",
  "tika-vin05t25:11_10": "ṭhapetvā pavārenti, dve aññamaññaṁ pavārenti, ekako vasanto adhiṭṭhānapavāraṇaṁ karoti,",
  "tika-vin05t25:11_11": "sabbametaṁ dhammena samaggaṁ nāma pavāraṇākammanti.",
  "tika-vin05t25:12_0": "Ettha sace cātuddasikā hoti, “ajja me pavāraṇā cātuddasī”ti, sace pannarasikā, “ajja",
  "tika-vin05t25:12_1": "me pavāraṇā pannarasī”ti evaṁ adhiṭṭhātabbaṁ. Pavāraṇaṁ dentena pana “pavāraṇaṁ dammi,",
  "tika-vin05t25:12_2": "pavāraṇaṁ me hara, mamatthāya pavārehī”ti kāyena vā vācāya vā kāyavācāhi vā ayamattho",
  "tika-vin05t25:12_3": "viññāpetabbo. Evaṁ dinnāya pavāraṇāya pavāraṇāhārakena saṅghaṁ upasaṅkamitvā evaṁ",
  "tika-vin05t25:12_4": "pavāretabbaṁ “tisso, bhante, bhikkhu saṅghaṁ pavāreti diṭṭhena vā sutena vā parisaṅkāya",
  "tika-vin05t25:12_5": "vā, vadatu taṁ, bhante, saṅgho anukampaṁ upādāya, passanto paṭikarissati. Dutiyampi,",
  "tika-vin05t25:12_6": "bhante…pe… tatiyampi, bhante, tisso bhikkhu saṅghaṁ pavāreti…pe… paṭikarissatī”ti.",
  "tika-vin05t25:12_7": "Sace pana vuḍḍhataro hoti, “āyasmā, bhante, tisso”ti vattabbaṁ. Evañhi tena tassatthāya",
  "tika-vin05t25:12_8": "pavāritaṁ hoti. Pavāraṇaṁ dentena pana chandopi dātabbo, chandadānaṁ heṭṭhā vuttanayeneva",
  "tika-vin05t25:12_9": "veditabbaṁ. Idhāpi chandadānaṁ avasesakammatthāya. Tasmā sace pavāraṇaṁ dento chandaṁ",
  "tika-vin05t25:12_10": "deti, vuttanayena āhaṭāya pavāraṇāya tena ca bhikkhunā saṅghena ca pavāritameva hoti.",
  "tika-vin05t25:12_11": "Atha pavāraṇameva deti, na chandaṁ, tassa ca pavāraṇāya ārocitāya saṅghena ca pavārite",
  "tika-vin05t25:12_12": "sabbesaṁ suppavāritaṁ hoti, aññaṁ pana kammaṁ kuppati. Sace chandameva deti, na pavāraṇaṁ,",
  "tika-vin05t25:12_13": "saṅghassa pavāraṇā ca sesakammāni ca na kuppanti, tena pana bhikkhunā appavāritaṁ",
  "tika-vin05t25:12_14": "hoti, pavāraṇādivase pana bahisīmāya pavāraṇaṁ adhiṭṭhahitvā āgatenapi chando dātabbo",
  "tika-vin05t25:12_15": "tena saṅghassa pavāraṇākammaṁ na kuppati.",
  "tika-vin05t25:13_0": "Sace purimikāya pañca bhikkhū vassaṁ upagatā, pacchimikāyapi pañca, purimehi ñattiṁ",
  "tika-vin05t25:13_1": "ṭhapetvā pavārite pacchimehi tesaṁ santike pārisuddhiuposatho kātabbo, na ekasmiṁ",
  "tika-vin05t25:13_2": "uposathagge dve ñattiyo ṭhapetabbā. Sacepi pacchimikāya upagatā cattāro tayo dve",
  "tika-vin05t25:13_3": "eko vā hoti, eseva nayo. Atha purimikāya cattāro, pacchimikāyapi cattāro tayo dve",
  "tika-vin05t25:13_4": "eko vā, eseva nayo. Athāpi purimikāya tayo, pacchimikāyapi tayo dve eko vā, eseva",
  "tika-vin05t25:13_5": "nayo. Idañhettha lakkhaṇaṁ.",
  "tika-vin05t25:14_0": "Sace purimikāya upagatehi pacchimikāya upagatā thokatarā ceva honti samasamā ca,",
  "tika-vin05t25:14_1": "saṅghapavāraṇāya ca gaṇaṁ pūrenti, saṅghapavāraṇāvasena ñatti ṭhapetabbā. Sace pana",
  "tika-vin05t25:14_2": "pacchimikāya eko hoti, tena saddhiṁ te cattāro honti, catunnaṁ saṅghañattiṁ ṭhapetvā",
  "tika-vin05t25:14_3": "pavāretuṁ na vaṭṭati. Gaṇañattiyā pana so gaṇapūrako hoti, tasmā gaṇavasena ñattiṁ",
  "tika-vin05t25:14_4": "ṭhapetvā purimehi pavāretabbaṁ, itarena tesaṁ santike pārisuddhiuposatho kātabboti.",
  "tika-vin05t25:14_5": "Purimikāya dve, pacchimikāya dve vā eko vā eseva nayo. Purimikāya eko pacchimikāya",
  "tika-vin05t25:14_6": "ekoti ekena ekassa santike pavāretabbaṁ, ekena pārisuddhiuposatho kātabbo. Sace purimehi",
  "tika-vin05t25:14_7": "vassūpagatehi pacchā vassūpagatā ekenapi adhikatarā honti, paṭhamaṁ pātimokkhaṁ uddisitvā",
  "tika-vin05t25:14_8": "pacchā thokatarehi tesaṁ santike pavāretabbaṁ.",
  "tika-vin05t25:15_0": "Kattikāya cātumāsinipavāraṇāya pana sace paṭhamavassūpagatehi mahāpavāraṇāya pavāritehi",
  "tika-vin05t25:15_1": "pacchā upagatā adhikatarā vā samasamā vā honti, pavāraṇāñattiṁ ṭhapetvā pavāretabbaṁ.",
  "tika-vin05t25:15_2": "Tehi pavārite pacchā itarehi pārisuddhiuposatho kātabbo. Atha mahāpavāraṇāyaṁ pavāritā",
  "tika-vin05t25:15_3": "bahū honti, pacchā vassūpagatā thokā vā eko vā, pātimokkhe uddiṭṭhe pacchā tesaṁ",
  "tika-vin05t25:15_4": "santike tena pavāretabbaṁ. Kiṁ panetaṁ pātimokkhaṁ sakalameva uddisitabbaṁ, udāhu",
  "tika-vin05t25:15_5": "ekadesampīti? Ekadesampi uddisituṁ vaṭṭati. Vuttañhetaṁ bhagavatā –",
  "tika-vin05t25:16_0": "“Pañcime, bhikkhave, pātimokkhuddesā, nidānaṁ uddisitvā avasesaṁ sutena sāvetabbaṁ,",
  "tika-vin05t25:16_1": "ayaṁ paṭhamo pātimokkhuddeso. Nidānaṁ uddisitvā cattāri pārājikāni uddisitvā avasesaṁ",
  "tika-vin05t25:16_2": "sutena sāvetabbaṁ, ayaṁ dutiyo pātimokkhuddeso. Nidānaṁ uddisitvā cattāri pārājikāni",
  "tika-vin05t25:16_3": "uddisitvā terasa saṅghādisese uddisitvā avasesaṁ sutena sāvetabbaṁ, ayaṁ tatiyo pātimokkhuddeso.",
  "tika-vin05t25:16_4": "Nidānaṁ uddisitvā cattāri pārājikāni uddisitvā terasa saṅghādisese uddisitvā dve",
  "tika-vin05t25:16_5": "aniyate uddisitvā avasesaṁ bhutena sāvetabbaṁ, ayaṁ catuttho pātimokkhuddeso. Vitthāreneva pañcamo”ti.",
  "tika-vin05t25:17_0": "Tattha nidānaṁ uddisitvā avasesaṁ sutena sāvetabbanti “suṇātu me, bhante, saṅgho…pe…",
  "tika-vin05t25:17_1": "āvikatā hissa phāsu hotī”ti imaṁ nidānaṁ uddisitvā “uddiṭṭhaṁ kho āyasmanto nidānaṁ,",
  "tika-vin05t25:17_2": "tatthāyasmante pucchāmi kaccittha parisuddhā. Dutiyampi pucchāmi…pe… evametaṁ dhārayāmi.",
  "tika-vin05t25:17_3": "Sutā kho panāyasmantehi cattāro pārājikā dhammā …pe… avivadamānehi sikkhitabba”nti",
  "tika-vin05t25:17_4": "evaṁ avasesaṁ sutena sāvetabbaṁ. Etena nayena sesāpi cattāro pātimokkhuddesā veditabbā.",
  "tika-vin05t25:18_0": "174. “Anujānāmi, bhikkhave, sati antarāye saṁkhittena pātimokkhaṁ uddisituṁ. Na,",
  "tika-vin05t25:18_1": "bhikkhave, asati antarāye saṁkhittena pātimokkhaṁ uddisitabbaṁ, yo uddiseyya, āpatti",
  "tika-vin05t25:18_2": "dukkaṭassā”ti vacanato pana vinā antarāyā saṁkhittena pātimokkhaṁ na uddisitabbaṁ.",
  "tika-vin05t25:18_3": "Tatrime antarāyā – rājantarāyo corantarāyo agyantarāyo udakantarāyo manussantarāyo",
  "tika-vin05t25:18_4": "amanussantarāyo vāḷantarāyo sarīsapantarāyo jīvitantarāyo brahmacariyantarāyoti.",
  "tika-vin05t25:19_0": "Tattha sace bhikkhūsu uposathaṁ karissāmāti nisinnesu rājā āgacchati, ayaṁ rājantarāyo.",
  "tika-vin05t25:19_1": "Corā āgacchanti, ayaṁ corantarāyo. Davaḍāho āgacchati, āvāse vā aggi uṭṭhāti, ayaṁ",
  "tika-vin05t25:19_2": "agyantarāyo. Megho vā uṭṭheti, ogho vā āgacchati, ayaṁ udakantarāyo. Bahū manussā",
  "tika-vin05t25:19_3": "āgacchanti, ayaṁ manussantarāyo. Bhikkhuṁ yakkho gaṇhāti, ayaṁ amanussantarāyo. Byagghādayo",
  "tika-vin05t25:19_4": "caṇḍamigā āgacchanti, ayaṁ vāḷantarāyo. Bhikkhuṁ sappādayo ḍaṁsanti, ayaṁ sarīsapantarāyo.",
  "tika-vin05t25:19_5": "Bhikkhu gilāno vā hoti, kālaṁ vā karoti, verino vā taṁ māretukāmā gaṇhanti, ayaṁ",
  "tika-vin05t25:19_6": "jīvitantarāyo. Manussā ekaṁ vā bahū vā bhikkhū brahmacariyā cāvetukāmā gaṇhanti,",
  "tika-vin05t25:19_7": "ayaṁ brahmacariyantarāyo. Evarūpesu antarāyesu saṁkhittena pātimokkho uddisitabbo,",
  "tika-vin05t25:19_8": "paṭhamo vā uddeso uddisitabbo. Ādimhi dve tayo cattāro vā. Ettha dutiyādīsu uddesesu",
  "tika-vin05t25:19_9": "yasmiṁ apariyosite antarāyo hoti, sopi suteneva sāvetabbo. Nidānuddese pana aniṭṭhite",
  "tika-vin05t25:19_10": "sutena sāvetabbaṁ nāma natthi.",
  "tika-vin05t25:20_0": "Pavāraṇākammepi sati antarāye dvevācikaṁ ekavācikaṁ samānavassikaṁ vā pavāretuṁ vaṭṭati.",
  "tika-vin05t25:20_1": "Ettha ñattiṁ ṭhapentenapi “yadi saṅghassa pattakallaṁ, saṅgho dvevācikaṁ pavāreyyā”ti",
  "tika-vin05t25:20_2": "vattabbaṁ. Ekavācike “ekavācikaṁ pavāreyyā”ti, samānavassikepi “samānavassikaṁ pavāreyyā”ti",
  "tika-vin05t25:20_3": "vattabbaṁ. Ettha ca bahūpi samānavassā ekato pavāretuṁ labhanti. “Suṇātu me, bhante,",
  "tika-vin05t25:20_4": "saṅgho, ajja pavāraṇā pannarasī, yadi saṅghassa pattakallaṁ, saṅgho pavāreyyā”ti",
  "tika-vin05t25:20_5": "imāya pana sabbasaṅgāhikāya ñattiyā ṭhapitāya tevācikaṁ dvevācikaṁ ekavācikañca pavāretuṁ",
  "tika-vin05t25:20_6": "vaṭṭati, samānavassikaṁ na vaṭṭati. “Tevācikaṁ pavāreyyā”ti vutte pana tevācikameva",
  "tika-vin05t25:20_7": "vaṭṭati, aññaṁ na vaṭṭati. “Dvevācikaṁ pavāreyyā”ti vutte dvevācikaṁ tevācikañca",
  "tika-vin05t25:20_8": "vaṭṭati, ekavācikañca samānavassikañca na vaṭṭati. “Ekavācikaṁ pavāreyyā”ti vutte",
  "tika-vin05t25:20_9": "pana ekavācikadvevācikatevācikāni vaṭṭanti, samānavassikameva na vaṭṭati. “Samānavassika”nti",
  "tika-vin05t25:20_10": "vutte sabbaṁ vaṭṭati.",
  "tika-vin05t25:21_0": "175. Kena pana pātimokkhaṁ uddisitabbanti? “Anujānāmi, bhikkhave, therādhikaṁ pātimokkha”nti",
  "tika-vin05t25:21_1": "vacanato therena vā pātimokkhaṁ uddisitabbaṁ, “anujānāmi, bhikkhave, yo tattha bhikkhu",
  "tika-vin05t25:21_2": "byatto paṭibalo, tassādheyyaṁ pātimokkha”nti vacanato navakatarena vā. Ettha ca kiñcāpi",
  "tika-vin05t25:21_3": "navakatarassapi byattassa pātimokkhaṁ anuññātaṁ, atha kho ettha ayaṁ adhippāyo –",
  "tika-vin05t25:21_4": "sace therassa pañca vā cattāro vā tayo vā pātimokkhuddesā nāgacchanti, dve pana akhaṇḍā",
  "tika-vin05t25:21_5": "suvisadā vācuggatā honti, therāyattaṁva pātimokkhaṁ. Sace pana ettakampi visadaṁ",
  "tika-vin05t25:21_6": "kātuṁ na sakkoti, byattassa bhikkhuno āyatthaṁ hoti, tasmā sayaṁ vā uddisitabbaṁ,",
  "tika-vin05t25:21_7": "añño vā ajjhesitabbo. “Na, bhikkhave, saṅghamajjhe anajjhiṭṭhena pātimokkhaṁ uddisitabbaṁ,",
  "tika-vin05t25:21_8": "yo uddiseyya, āpatti dukkaṭassā”ti vacanato anajjhiṭṭhena pātimokkhaṁ na uddisitabbaṁ.",
  "tika-vin05t25:21_9": "Na kevalaṁ pātimokkhaṁyeva, dhammopi na bhāsitabbo “na, bhikkhave, saṅghamajjhe anajjhiṭṭhena",
  "tika-vin05t25:21_10": "dhammo bhāsitabbo, yo bhāseyya, āpatti dukkaṭassā”ti vacanato.",
  "tika-vin05t25:22_0": "Ajjhesanā cettha saṅghena sammatadhammajjhesakāyattā vā saṅghatthe rāyattā vā, tasmā",
  "tika-vin05t25:22_1": "dhammajjhesake asati saṅghattheraṁ āpucchitvā vā tena yācito vā bhāsituṁ labhati.",
  "tika-vin05t25:22_2": "Saṅghattherenapi sace vihāre bahū dhammakathikā honti, vārapaṭipāṭiyā vattabbo. “Tvaṁ",
  "tika-vin05t25:22_3": "dhammaṁ bhaṇa, dhammadānaṁ dehī”ti vā vuttena tīhipi vidhīhi dhammo bhāsitabbo, “osārehī”ti",
  "tika-vin05t25:22_4": "vutto pana osāretumeva labhati, “kathehī”ti vutto kathetumeva, “sarabhaññaṁ bhaṇāhī”ti",
  "tika-vin05t25:22_5": "vutto sarabhaññameva. Saṅghattheropi ca uccatare āsane nisinno yācituṁ na labhati.",
  "tika-vin05t25:22_6": "Sace upajjhāyo ceva saddhivihāriko ca hoti, upajjhāyo ca naṁ uccāsane nisinno “bhaṇā”ti",
  "tika-vin05t25:22_7": "vadati, sajjhāyaṁ adhiṭṭhahitvā bhaṇitabbaṁ. Sace panettha daharabhikkhū honti, “tesaṁ",
  "tika-vin05t25:22_8": "bhaṇāmī”ti bhaṇitabbaṁ. Sace vihāre saṅghatthero attanoyeva nissitake bhaṇāpeti,",
  "tika-vin05t25:22_9": "aññe madhurabhāṇakepi nājjhesati, so aññehi vattabbo – “bhante, asukaṁ nāma bhaṇāpemā”ti.",
  "tika-vin05t25:22_10": "Sace “bhaṇāpethā”ti vadati, tuṇhī vā hoti, bhaṇāpetuṁ vaṭṭati. Sace pana paṭibāhati,",
  "tika-vin05t25:22_11": "na bhaṇāpetabbaṁ. Yadi pana anāgateyeva saṅghatthere dhammassavanaṁ āraddhaṁ, puna",
  "tika-vin05t25:22_12": "āgate ṭhapetvā āpucchanakiccaṁ natthi. Osāretvā pana kathentena āpucchitvā aṭṭhapetvāyeva",
  "tika-vin05t25:22_13": "vā kathetabbaṁ. Kathentassa puna āgatepi eseva nayo.",
  "tika-vin05t25:23_0": "Upanisinnakathāyampi saṅghattherova sāmī, tasmā tena sayaṁ vā kathetabbaṁ, añño vā",
  "tika-vin05t25:23_1": "bhikkhu “kathehī”ti vattabbo, no ca kho uccatare āsanne nisinnena, manussānaṁ pana",
  "tika-vin05t25:23_2": "“bhaṇāhī”ti vattuṁ vaṭṭati. Manussā attano jānanakaṁ bhikkhuṁ pucchanti, tena theraṁ",
  "tika-vin05t25:23_3": "āpucchitvāpi kathetabbaṁ. Sace saṅghatthero “bhante, ime pañhaṁ pucchantī”ti puṭṭho",
  "tika-vin05t25:23_4": "“kathehī”ti vā bhaṇati, tuṇhī vā hoti, kathetuṁ vaṭṭati. Antaraghare anumodanādīsupi",
  "tika-vin05t25:23_5": "eseva nayo. Sace saṅghatthero “vihāre vā antaraghare vā maṁ anāpucchitvāpi katheyyāsī”ti",
  "tika-vin05t25:23_6": "anujānāti, laddhakappiyaṁ hoti, sabbattha vattuṁ vaṭṭati. Sajjhāyaṁ karontenāpi thero",
  "tika-vin05t25:23_7": "āpucchitabboyeva. Ekaṁ āpucchitvā sajjhāyantassa aparo āgacchati, puna āpucchanakiccaṁ",
  "tika-vin05t25:23_8": "natthi. Sacepi “vissamissāmī”ti ṭhapitassa āgacchati, puna ārabhantena āpucchitabbaṁ.",
  "tika-vin05t25:23_9": "Saṅghatthere anāgateyeva āraddhaṁ sajjhāyantassāpi eseva nayo. Ekena saṅghattherena",
  "tika-vin05t25:23_10": "“maṁ anāpucchāpi yathāsukhaṁ sajjhāyāhī”ti anuññāte yathāsukhaṁ sajjhāyituṁ vaṭṭati,",
  "tika-vin05t25:23_11": "aññasmiṁ pana āgate taṁ āpucchitvāva sajjhāyitabbaṁ.",
  "tika-vin05t25:24_0": "Yasmiṁ pana vihāre sabbeva bhikkhū bālā honti abyattā na jānanti pātimokkhaṁ uddisituṁ,",
  "tika-vin05t25:24_1": "tattha kiṁ kātabbanti? Tehi bhikkhūhi eko bhikkhu sāmantā āvāsā sajjukaṁ pāhetabbo",
  "tika-vin05t25:24_2": "“gacchāvuso, saṁkhittena vā vitthārena vā pātimokkhaṁ pariyāpuṇitvā āgacchāhī”ti.",
  "tika-vin05t25:24_3": "Evañcetaṁ labhetha, iccetaṁ kusalaṁ. No ce labhetha, tehi bhikkhūhi sabbeheva yattha",
  "tika-vin05t25:24_4": "tādisā bhikkhū honti, so āvāso uposathakaraṇatthāya anvaḍḍhamāsaṁ gantabbo, agacchantānaṁ",
  "tika-vin05t25:24_5": "dukkaṭaṁ. Idañca utuvasseyeva, vassāne pana purimikāya pātimokkhuddesakena vinā na",
  "tika-vin05t25:24_6": "vassaṁ upagacchitabbaṁ. Sace so vassūpagatānaṁ pakkamati vā vibbhamati vā kālaṁ vā",
  "tika-vin05t25:24_7": "karoti, aññasmiṁ satiyeva pacchimikāya vasituṁ vaṭṭati, asati aññattha gantabbaṁ,",
  "tika-vin05t25:24_8": "agacchantānaṁ dukkaṭaṁ. Sace pana pacchimikāya pakkamati vā vibbhamati vā kālaṁ vā",
  "tika-vin05t25:24_9": "karoti, māsadvayaṁ vasitabbaṁ.",
  "tika-vin05t25:25_0": "Yattha pana te bālā bhikkhū viharanti abyattā, sace tattha koci bhikkhu āgacchati",
  "tika-vin05t25:25_1": "bahussuto āgatāgamo dhammadharo vinayadharo mātikādharo paṇḍito byatto medhāvī lajjī",
  "tika-vin05t25:25_2": "kukkuccako sikkhākāmo, tehi bhikkhūhi so bhikkhu saṅgahetabbo anuggahetabbo upalāpetabbo,",
  "tika-vin05t25:25_3": "upaṭṭhāpetabbo cuṇṇena mattikāya dantakaṭṭhena mukhodakena. No ce saṅgaheyyuṁ anuggaheyyuṁ",
  "tika-vin05t25:25_4": "upalāpeyyuṁ, upaṭṭhāpeyyuṁ cuṇṇena mattikāya dantakaṭṭhena mukhodakena, sabbesaṁ",
  "tika-vin05t25:25_5": "dukkaṭaṁ. Idha neva therā, na daharā muccanti, sabbehi vārena upaṭṭhāpetabbo. Attano",
  "tika-vin05t25:25_6": "vāre anupaṭṭhahantassa āpatti. Tena pana mahātherānaṁ pariveṇasammajjanadantakaṭṭhadānādīni",
  "tika-vin05t25:25_7": "na sāditabbāni, evampi sati mahātherehi sāyaṁpātaṁ upaṭṭhānaṁ āgantabbaṁ, tena pana",
  "tika-vin05t25:25_8": "tesaṁ āgamanaṁ ñatvā paṭhamataraṁ mahātherānaṁ upaṭṭhānaṁ gantabbaṁ. Sacassa saddhiñcarā",
  "tika-vin05t25:25_9": "bhikkhū upaṭṭhākā atthi, “mayhaṁ upaṭṭhākā atthi, tumhe appossukkā viharathā”ti vattabbaṁ.",
  "tika-vin05t25:25_10": "Athāpissa saddhiñcarā natthi, tasmiṁyeva vihāre eko vā dve vā vattasampannā vadanti",
  "tika-vin05t25:25_11": "“mayaṁ therassa kattabbaṁ karissāma, avasesā phāsu viharantū”ti, sabbesaṁ anāpatti.",
  "tika-vin05t25:26_0": "176. “Yassa siyā āpatti, so āvikareyyā”ti ādivacanato na sāpattikena uposatho kātabbo,",
  "tika-vin05t25:26_1": "tasmā tadahuposathe āpattiṁ sarantena desetabbā. Desentena ca ekaṁ bhikkhuṁ upasaṅkamitvā",
  "tika-vin05t25:26_2": "ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evaṁ vattabbo",
  "tika-vin05t25:26_3": "“ahaṁ, āvuso, itthannāmaṁ āpattiṁ āpanno, taṁ paṭidesemī”ti. Sace navakataro hoti,",
  "tika-vin05t25:26_4": "“ahaṁ, bhante”ti vattabbaṁ. “Taṁ paṭidesemī”ti idaṁ pana attano attano anurūpavasena",
  "tika-vin05t25:26_5": "“taṁ tuyhamūle, taṁ tumhamūle paṭidesemī”ti vuttepi suvuttameva hoti. Paṭiggāhakenapi",
  "tika-vin05t25:26_6": "attano attano anurūpavasena “passatha, bhante, taṁ āpattiṁ, passasi, āvuso, taṁ āpatti”nti",
  "tika-vin05t25:26_7": "vā vattabbaṁ, puna desakena “āma, āvuso, passāmi, āma, bhante, passāmī”ti vā vattabbaṁ.",
  "tika-vin05t25:26_8": "Puna paṭiggāhakena “āyatiṁ, bhante, saṁvareyyātha, āyatiṁ, āvuso, saṁvareyyāsī”ti",
  "tika-vin05t25:26_9": "vā vattabbaṁ. Evaṁ vutte desakena “sādhu suṭṭhu āvuso saṁvarissāmi, sādhu suṭṭhu,",
  "tika-vin05t25:26_10": "bhante, saṁvarissāmī”ti vā vattabbaṁ. Sace āpattiyā vematiko hoti, ekaṁ bhikkhuṁ",
  "tika-vin05t25:26_11": "upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā",
  "tika-vin05t25:26_12": "evaṁ vattabbo “ahaṁ, āvuso, itthannāmāya āpattiyā vematiko, yadā nibbematiko bhavissāmi,",
  "tika-vin05t25:26_13": "tadā taṁ āpattiṁ paṭikarissāmī”ti vatvā uposatho kātabbo, pātimokkhaṁ sotabbaṁ, na",
  "tika-vin05t25:26_14": "tveva tappaccayā uposathassa antarāyo kātabbo. “Na, bhikkhave, sabhāgā āpatti desetabbā,",
  "tika-vin05t25:26_15": "yo deseyya, āpatti dukkaṭassa. Na, bhikkhave, sabhāgā āpatti paṭiggahetabbā, yo paṭiggaṇheyya,",
  "tika-vin05t25:26_16": "āpatti dukkaṭassā”ti vacanato yaṁ dvepi janā vikālabhojanādinā sabhāgavatthunā āpattiṁ",
  "tika-vin05t25:26_17": "āpajjanti, evarūpā vatthusabhāgā āpatti neva desetabbā, na ca paṭiggahetabbā. Vikālabhojanapaccayā",
  "tika-vin05t25:26_18": "āpannaṁ pana āpattisabhāgaṁ anatirittabhojanapaccayā āpannassa santike desetuṁ vaṭṭati.",
  "tika-vin05t25:27_0": "Sace pana sabbo saṅgho vikālabhojanādinā sabhāgavatthunā lahukāpattiṁ āpajjati, tattha",
  "tika-vin05t25:27_1": "kiṁ kātabbanti? Tehi bhikkhūhi eko bhikkhu sāmantā āvāsā sajjukaṁ pāhetabbo “gacchāvuso,",
  "tika-vin05t25:27_2": "taṁ āpattiṁ paṭikaritvā āgaccha, mayaṁ te santike āpattiṁ paṭikarissāmā”ti. Evañcetaṁ",
  "tika-vin05t25:27_3": "labhetha, iccetaṁ kusalaṁ. No ce labhetha, byattena bhikkhunā paṭibalena saṅgho ñāpetabbo",
  "tika-vin05t25:27_4": "– “suṇātu me, bhante, saṅgho, ayaṁ sabbo saṅgho sabhāgaṁ āpattiṁ āpanno, yadā aññaṁ",
  "tika-vin05t25:27_5": "bhikkhuṁ suddhaṁ anāpattikaṁ passissati, tadā tassa santike taṁ āpattiṁ paṭikarissatī”ti",
  "tika-vin05t25:27_6": "vatvā uposatho kātabbo. Sace pana vematiko hoti, “suṇātu me, bhante, saṅgho, ayaṁ",
  "tika-vin05t25:27_7": "sabbo saṅgho sabhāgāya āpattiyā vematiko, yadā nibbematiko bhavissati, tadā taṁ āpattiṁ",
  "tika-vin05t25:27_8": "paṭikarissatī”ti vatvā uposatho kātabbo. Sace panettha koci “taṁ sabhāgaṁ āpattiṁ",
  "tika-vin05t25:27_9": "desetuṁ vaṭṭatī”ti maññamāno ekassa santike deseti, desitā sudesitāva. Aññaṁ pana",
  "tika-vin05t25:27_10": "desanāpaccayā desako paṭiggahaṇapaccayā paṭiggāhako cāti ubhopi dukkaṭaṁ āpajjanti,",
  "tika-vin05t25:27_11": "taṁ nānāvatthukaṁ hoti, tasmā aññamaññaṁ desetabbaṁ. Ettāvatā te nirāpattikā honti,",
  "tika-vin05t25:27_12": "tesaṁ santike sesehi sabhāgāpattiyo desetabbā vā ārocetabbā vā. Sace te evaṁ akatvā",
  "tika-vin05t25:27_13": "uposathaṁ karonti, “pārisuddhiṁ āyasmanto ārocethā”tiādinā nayena sāpattikassa uposathakaraṇe",
  "tika-vin05t25:27_14": "paññattaṁ dukkaṭaṁ āpajjanti.",
  "tika-vin05t25:28_0": "Sace koci bhikkhu pātimokkhe uddissamāne āpattiṁ sarati, tena bhikkhunā sāmanto bhikkhu",
  "tika-vin05t25:28_1": "evaṁ vattabbo “ahaṁ, āvuso, itthannāmaṁ āpattiṁ āpanno, ito vuṭṭhahitvā taṁ āpattiṁ",
  "tika-vin05t25:28_2": "paṭikarissāmī”ti. Sāmanto ca bhikkhu sabhāgoyeva vattabbo. Visabhāgassa hi vuccamāne",
  "tika-vin05t25:28_3": "bhaṇḍanakalahasaṅghabhedādīnipi honti, tasmā tassa avatvā “ito vuṭṭhahitvā paṭikarissāmī”ti",
  "tika-vin05t25:28_4": "ābhogaṁ katvā uposatho kātabbo. Sace pana koci pātimokkhe uddissamāne āpattiyā vematiko",
  "tika-vin05t25:28_5": "hoti, tenapi sabhāgoyeva sāmanto bhikkhu evaṁ vattabbo “ahaṁ, āvuso, itthannāmāya",
  "tika-vin05t25:28_6": "āpattiyā vematiko, yadā nibbematiko bhavissāmi, tadā taṁ āpattiṁ paṭikarissāmī”ti.",
  "tika-vin05t25:28_7": "Evañca vatvā uposatho kātabbo, pātimokkhaṁ sotabbaṁ, na tveva tappaccayā uposathassa antarāyo kātabbo.",
  "tika-vin05t25:29": "177. “Anujānāmi, bhikkhave, uposathāgāraṁ sammajjitu”nti ādivacanato –",
  "tika-vin05t25:30": "“Sammajjanī padīpo ca, udakaṁ āsanena ca;",
  "tika-vin05t25:31": "Uposathassa etāni, pubbakaraṇanti vuccatī”ti. –",
  "tika-vin05t25:32_0": "Evaṁ vuttaṁ catubbidhaṁ pubbakaraṇaṁ katvāva uposatho kātabbo. Kena pana taṁ kātabbanti?",
  "tika-vin05t25:32_1": "“Anujānāmi, bhikkhave, therena bhikkhunā navaṁ bhikkhuṁ āṇāpetuṁ, na, bhikkhave,",
  "tika-vin05t25:32_2": "therena āṇattena agilānena na sammajjitabbaṁ, yo na sammajjeyya, āpatti dukkaṭassā”tiādivacanato",
  "tika-vin05t25:32_3": "yo therena āṇatto, tena kātabbaṁ. Āṇāpentena ca kiñci kammaṁ karonto vā sadākālameva",
  "tika-vin05t25:32_4": "eko vā bhāranittharaṇako vā sarabhāṇakadhammakathikādīsu aññataro vā na uposathāgārasammajjanatthaṁ",
  "tika-vin05t25:32_5": "āṇāpetabbo, avasesā pana vārena āṇāpetabbā. Sace āṇatto sammuñjaniṁ tāvakālikampi",
  "tika-vin05t25:32_6": "na labhati, sākhābhaṅgaṁ kappiyaṁ kāretvā sammajjitabbaṁ, tampi alabhantassa laddhakappiyaṁ hoti.",
  "tika-vin05t25:33_0": "Āsanapaññāpanatthaṁ āṇattena ca sace uposathāgāre āsanāni natthi, saṅghikāvāsato",
  "tika-vin05t25:33_1": "āharitvā paññapetvā puna āharitabbāni, āsanesu asati kaṭasārakepi taṭṭikāyopi paññāpetuṁ",
  "tika-vin05t25:33_2": "vaṭṭati, taṭṭikāsupi asati sākhābhaṅgāni kappiyaṁ kāretvā paññapetabbāni, kappiyakārakaṁ",
  "tika-vin05t25:33_3": "alabhantassa laddhakappiyaṁ hoti.",
  "tika-vin05t25:34_0": "Padīpakaraṇatthaṁ āṇāpentena pana “asukasmiṁ nāma okāse telaṁ vā vaṭṭi vā kapallikā",
  "tika-vin05t25:34_1": "vā atthi, taṁ gahetvā karohī”ti vattabbo. Sace telādīni natthi, pariyesitabbāni,",
  "tika-vin05t25:34_2": "pariyesitvā alabhantassa laddhakappiyaṁ hoti. Apica kapāle aggipi jāletabbo.",
  "tika-vin05t25:35": "“Chandapārisuddhiutukkhānaṁ, bhikkhugaṇanāca ovādo;",
  "tika-vin05t25:36": "Uposathassa etāni, pubbakiccanti vuccatī”ti. –",
  "tika-vin05t25:37": "Evaṁ vuttaṁ pana catubbidhampi pubbakiccaṁ pubbakaraṇato pacchā kātabbaṁ. Tampi hi akatvā uposatho na kātabbo.",
  "tika-vin05t25:38_0": "178. Yadi saṅghassa pattakallaṁ, saṅgho uposathaṁ kareyyā”ti vacanato yadā saṅghassa",
  "tika-vin05t25:38_1": "uposathakammaṁ pattakallaṁ hoti, tadā taṁ kātabbaṁ, pattakallañca nāmetaṁ catūhi",
  "tika-vin05t25:38_2": "aṅgehi saṅgahitaṁ. Tenāhu aṭṭhakathācariyā –",
  "tika-vin05t25:39": "“Uposatho yāvatikā ca bhikkhū kammappattā,",
  "tika-vin05t25:40": "Sabhāgāpattiyo ca na vijjanti;",
  "tika-vin05t25:41": "Vajjanīyā ca puggalā tasmiṁ na honti,",
  "tika-vin05t25:42": "Pattakallanti vuccatī”ti. ;",
  "tika-vin05t25:43_0": "Tattha uposathoti tīsu uposathadivasesu aññataradivaso. Tasmiñhi sati idaṁ saṅghassa",
  "tika-vin05t25:43_1": "uposathakammaṁ pattakallaṁ nāma hoti, nāsati. Yathāha “na ca, bhikkhave, anuposathe",
  "tika-vin05t25:43_2": "uposatho kātabbo”ti.",
  "tika-vin05t25:44_0": "Yāvatikā ca bhikkhū kammappattāti yattakā bhikkhū tassa uposathakammassa pattā yuttā",
  "tika-vin05t25:44_1": "anurūpā sabbantimena paricchedena cattāro pakatattā, te ca kho hatthapāsaṁ avijahitvā",
  "tika-vin05t25:44_2": "ekasīmāyaṁ ṭhitā. Tesu hi catūsu bhikkhūsu ekasīmāyaṁ hatthapāsaṁ avijahitvā ṭhitesveva",
  "tika-vin05t25:44_3": "taṁ saṅghassa uposathakammaṁ pattakallaṁ nāma hoti, na itarathā. Yathāha “anujānāmi,",
  "tika-vin05t25:44_4": "bhikkhave, catunnaṁ pātimokkhaṁ uddisitu”nti.",
  "tika-vin05t25:45_0": "Sabhāgāpattiyo ca na vijjantīti ettha yaṁ sabbo saṅgho vikālabhojanādinā sabhāgavatthunā",
  "tika-vin05t25:45_1": "lahukāpattiṁ āpajjati, evarūpā vatthusabhāgā sabhāgāti vuccati. Etāsu avijjamānāsupi",
  "tika-vin05t25:45_2": "sabhāgāsu vijjamānāsupi pattakallaṁ hotiyeva.",
  "tika-vin05t25:46_0": "Vajjanīyā ca puggalā tasmiṁ na hontīti “na, bhikkhave, sagahaṭṭhāya parisāya pātimokkhaṁ",
  "tika-vin05t25:46_1": "uddisitabba”nti vacanato gahaṭṭho ca, “na, bhikkhave, bhikkhuniyā nisinnaparisāya",
  "tika-vin05t25:46_2": "pātimokkhaṁ uddisitabba”ntiādinā nayena vuttā bhikkhunī, sikkhamānā, sāmaṇero, sāmaṇerī,",
  "tika-vin05t25:46_3": "sikkhāpaccakkhātako, antimavatthuajjhāpannako, āpattiyā adassane ukkhittako, āpattiyā",
  "tika-vin05t25:46_4": "appaṭikamme ukkhittako, pāpikāya diṭṭhiyā appaṭinissagge ukkhittako, paṇḍako, theyyasaṁvāsako,",
  "tika-vin05t25:46_5": "titthiyapakkantako, tiracchānagato, mātughātako, pitughātako, arahantaghātako, bhikkhunīdūsako,",
  "tika-vin05t25:46_6": "saṅghabhedako, lohituppādako, ubhatobyañjanakoti ime vīsati cāti ekavīsati puggalā",
  "tika-vin05t25:46_7": "vajjanīyā nāma. Te hatthapāsato bahikaraṇavasena vajjetabbā. Etesu hi tividhe ukkhittake",
  "tika-vin05t25:46_8": "sati uposathaṁ karonto saṅgho pācittiyaṁ āpajjati, sesesu dukkaṭaṁ, ettha ca tiracchānagatoti",
  "tika-vin05t25:46_9": "yassa upasampadā paṭikkhittā. Titthiyā gahaṭṭheneva saṅgahitā. Etepi hi vajjanīyā.",
  "tika-vin05t25:46_10": "Evaṁ pattakallaṁ imehi catūhi aṅgehi saṅgahitanti veditabbaṁ. Idañca sabbaṁ pavāraṇākammepi",
  "tika-vin05t25:46_11": "yojetvā dassetabbaṁ. “Na, bhikkhave, pātimokkhuddesakena sañcicca na sāvetabbaṁ,",
  "tika-vin05t25:46_12": "yo na sāveyya, āpatti dukkaṭassa. Anujānāmi, bhikkhave, pātimokkhuddesakena vāyamituṁ",
  "tika-vin05t25:46_13": "‘kathaṁ sāveyya’nti, vāyamantassa anāpattī”ti vacanato pātimokkhuddesakena parisaṁ",
  "tika-vin05t25:46_14": "sāvetuṁ vāyamitabbanti.",
  "tika-vin05t25:47": "Iti pāḷimuttakavinayavinicchayasaṅgahe",
  "tika-vin05t25:48": "Uposathapavāraṇāvinicchayakathā samattā."
}