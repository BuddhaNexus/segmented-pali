{
  "tika-vin05t25:0": "25. Uposathapavāraṇāvinicchayakathā",
  "tika-vin05t25:1_0": "168.Uposathapavāraṇāti ettha (kaṅkhā. aṭṭha. nidānavaṇṇanā) divasavasena tayo uposathā",
  "tika-vin05t25:1_1": "cātuddasiko pannarasiko sāmaggīuposathoti. Tattha hemantagimhavassānānaṁ tiṇṇaṁ utūnaṁ",
  "tika-vin05t25:1_2": "tatiyasattamapakkhesu dve dve katvā cha cātuddasikā, sesā pannarasikāti evaṁ ekasaṁvacchare",
  "tika-vin05t25:1_3": "catuvīsati uposathā. Idaṁ tāva pakaticārittaṁ. Tathārūpapaccaye sati aññasmimpi cātuddase",
  "tika-vin05t25:1_4": "uposathaṁ kātuṁ vaṭṭati. Purimavassaṁvuṭṭhānaṁ pana pubbakattikapuṇṇamā, tesaṁyeva",
  "tika-vin05t25:1_5": "sace bhaṇḍanakārakehi upaddutā pavāraṇaṁ paccukkaḍḍhanti, atha kattikamāsassa kāḷapakkhacātuddaso",
  "tika-vin05t25:1_6": "vā pacchimakattikapuṇṇamā vā pacchimavassaṁvuṭṭhānañca pacchimakattikapuṇṇamā eva",
  "tika-vin05t25:1_7": "vāti ime tayo pavāraṇādivasāpi honti. Idampi pakaticārittameva. Tathārūpapaccaye",
  "tika-vin05t25:1_8": "sati dvinnaṁ kattikapuṇṇamānaṁ purimesu cātuddasesupi pavāraṇaṁ kātuṁ vaṭṭati. Yadā",
  "tika-vin05t25:1_9": "pana kosambakakkhandhake (mahāva. 451 ādayo) āgatanayena bhinne bhikkhusaṅghe osārite",
  "tika-vin05t25:1_10": "tasmiṁ bhikkhusmiṁ saṅgho tassa vatthussa vūpasamāya saṅghasāmaggiṁ karoti, tadā",
  "tika-vin05t25:1_11": "tāvadeva uposatho kātabbo. ‘‘Pātimokkhaṁ uddisitabba’’nti vacanato ṭhapetvā cātuddasapannarase",
  "tika-vin05t25:1_12": "aññopi yo koci divaso uposathadivaso nāma hoti, vassaṁvuṭṭhānaṁ pana kattikamāsabbhantare",
  "tika-vin05t25:1_13": "ayameva sāmaggīpavāraṇādivaso nāma hoti. Iti imesu tīsu divasesu uposatho kātabbo.",
  "tika-vin05t25:1_14": "Karontena pana sace cātuddasiko hoti, ‘‘ajjuposatho cātuddaso’’ti vattabbaṁ. Sace",
  "tika-vin05t25:1_15": "sāmaggīuposatho hoti, ‘‘ajjuposatho sāmaggī’’ti vattabbaṁ. Pannarasiyaṁ pana pāḷiyaṁ",
  "tika-vin05t25:1_16": "āgatanayeneva ‘‘ajjuposatho pannaraso’’ti vattabbaṁ.",
  "tika-vin05t25:2_0": "169. Saṅghe uposatho (kaṅkhā. aṭṭha. nidānavaṇṇanā), gaṇe uposatho, puggale uposathoti",
  "tika-vin05t25:2_1": "evaṁ kārakavasena aparepi tayo uposathā vuttā, kattabbākāravasena pana suttuddeso",
  "tika-vin05t25:2_2": "pārisuddhiuposatho adhiṭṭhānuposathoti aparepi tayo uposathā. Tattha suttuddeso nāma",
  "tika-vin05t25:2_3": "‘‘suṇātu me, bhante, saṅgho’’tiādinā nayena vutto pātimokkhuddeso. Ye panitare dve",
  "tika-vin05t25:2_4": "uposathā, tesu pārisuddhiuposatho tāva aññesañca santike aññamaññañca ārocanavasena",
  "tika-vin05t25:2_5": "duvidho. Tattha yvāyaṁ aññesaṁ santike karīyati, sopi pavāritānañca appavāritānañca",
  "tika-vin05t25:2_6": "santike karaṇavasena duvidho. Tattha mahāpavāraṇāya pavāritānaṁ santike pacchimikāya",
  "tika-vin05t25:2_7": "upagatena vā anupagatena vā chinnavassena vā cātumāsiniyaṁ pana pavāritānaṁ santike",
  "tika-vin05t25:2_8": "anupagatena vā chinnavassena vā kāyasāmaggiṁ datvā ‘‘parisuddho ahaṁ bhante, parisuddhoti",
  "tika-vin05t25:2_9": "maṁ dhārethā’’ti tikkhattuṁ vatvā kātabbo. Ṭhapetvā pana pavāraṇādivasaṁ aññasmiṁ",
  "tika-vin05t25:2_10": "kāle āvāsikehi uddiṭṭhamatte pātimokkhe avuṭṭhitāya vā ekaccāya vuṭṭhitāya vā sabbāya",
  "tika-vin05t25:2_11": "vā vuṭṭhitāya parisāya ye aññe samasamā vā thokatarā vā āgacchanti, tehi tesaṁ santike",
  "tika-vin05t25:2_12": "vuttanayeneva pārisuddhi ārocetabbā.",
  "tika-vin05t25:3_0": "Yo panāyaṁ aññamaññaṁ ārocanavasena karīyati, so ñattiṁ ṭhapetvā karaṇavasena ca",
  "tika-vin05t25:3_1": "aṭṭhapetvā karaṇavasena ca duvidho. Tattha yasmiṁ āvāse tayo bhikkhū viharanti, tesu",
  "tika-vin05t25:3_2": "uposathadivase sannipatitesu ekena bhikkhunā ‘‘suṇantu me āyasmantā, ajjuposatho",
  "tika-vin05t25:3_3": "cātuddaso’’ti vā ‘‘pannaraso’’ti vā vatvā ‘‘yadāyasmantānaṁ pattakallaṁ, mayaṁ aññamaññaṁ",
  "tika-vin05t25:3_4": "pārisuddhiuposathaṁ kareyyāmā’’ti ñattiyā ṭhapitāya therena bhikkhunā ekaṁsaṁ uttarāsaṅgaṁ",
  "tika-vin05t25:3_5": "karitvā ukkuṭikaṁ nisīditvā añjaliṁ paggahetvā ‘‘parisuddho ahaṁ, āvuso, parisuddhoti",
  "tika-vin05t25:3_6": "maṁ dhārethā’’ti tikkhattuṁ vattabbaṁ. Itarehi ‘‘bhante’’ti vatvā evameva vattabbaṁ.",
  "tika-vin05t25:3_7": "Evaṁ ñattiṁ ṭhapetvā kātabbo. Yatra pana dve bhikkhū viharanti, tatra ñattiṁ aṭṭhapetvā",
  "tika-vin05t25:3_8": "vuttanayeneva pārisuddhi ārocetabbāti ayaṁ pārisuddhiuposatho.",
  "tika-vin05t25:4_0": "Sace pana ekova bhikkhu hoti, sabbaṁ pubbakaraṇīyaṁ katvā aññesaṁ anāgamanaṁ ñatvā",
  "tika-vin05t25:4_1": "‘‘ajja me uposatho cātuddaso’’ti vā ‘‘pannaraso’’ti vā vatvā ‘‘adhiṭṭhāmī’’ti vattabbaṁ.",
  "tika-vin05t25:4_2": "Ayaṁ adhiṭṭhānuposathoti evaṁ kattabbākāravasena tayo uposathā veditabbā. Ettāvatā",
  "tika-vin05t25:4_3": "nava uposathā dīpitā honti. Tesu divasavasena pannarasiko, kārakavasena saṅghuposatho,",
  "tika-vin05t25:4_4": "kattabbākāravasena suttuddesoti evaṁ tilakkhaṇasampanne uposathe pavattamāne uposathaṁ",
  "tika-vin05t25:4_5": "akatvā tadahuposathe aññaṁ abhikkhukaṁ nānāsaṁvāsakehi vā sabhikkhukaṁ āvāsaṁ vā",
  "tika-vin05t25:4_6": "anāvāsaṁ vā vāsatthāya aññatra saṅghena aññatra antarāyā gacchantassa dukkaṭaṁ hoti.",
  "tika-vin05t25:5_0": "170. Uposathakaraṇatthaṁ sannipatite saṅghe bahi uposathaṁ katvā āgatena sannipātaṭṭhānaṁ",
  "tika-vin05t25:5_1": "gantvā kāyasāmaggiṁ adentena chando dātabbo. Yopi gilāno vā hoti kiccapasuto vā,",
  "tika-vin05t25:5_2": "tenapi pārisuddhiṁ dentena chandopi dātabbo. Kathaṁ? Ekassa bhikkhuno santike ‘‘chandaṁ",
  "tika-vin05t25:5_3": "dammi, chandaṁ me hara, chandaṁ me ārocehī’’ti ayamattho kāyena vā vācāya vā ubhayena",
  "tika-vin05t25:5_4": "vā viññāpetabbo, evaṁ dinno hoti chando. Akatuposathena gilānena vā kiccapasutena",
  "tika-vin05t25:5_5": "vā pārisuddhi dātabbā. Kathaṁ? Ekassa bhikkhuno santike ‘‘pārisuddhiṁ dammi, pārisuddhiṁ",
  "tika-vin05t25:5_6": "me hara , pārisuddhiṁ me ārocehī’’ti ayamattho kāyena vā vācāya vā ubhayena vā viññāpetabbo,",
  "tika-vin05t25:5_7": "evaṁ dinnā hoti pārisuddhi. Taṁ pana dentena chandopi dātabbo. Vuttañhetaṁ bhagavatā",
  "tika-vin05t25:5_8": "‘‘anujānāmi, bhikkhave, tadahuposathe pārisuddhiṁ dentena chandampi dātuṁ, santi",
  "tika-vin05t25:5_9": "saṅghassa karaṇīya’’nti (mahāva. 165). Tattha pārisuddhidānaṁ saṅghassapi attanopi",
  "tika-vin05t25:5_10": "uposathakaraṇaṁ sampādeti, na avasesaṁ saṅghakiccaṁ, chandadānaṁ saṅghasseva uposathakaraṇañca",
  "tika-vin05t25:5_11": "sesakiccañca sampādeti, attano panassa uposatho akatoyeva hoti, tasmā pārisuddhiṁ",
  "tika-vin05t25:5_12": "dentena chandopi dātabbo. Pubbe vuttaṁ pana suddhikacchandaṁ vā pārisuddhiṁ vā imaṁ",
  "tika-vin05t25:5_13": "vā chandapārisuddhiṁ ekena bahūnampi āharituṁ vaṭṭati. Sace pana so antarāmagge aññaṁ",
  "tika-vin05t25:5_14": "bhikkhuṁ passitvā yesaṁ tena chando vā pārisuddhi vā gahitā, tesañca attano ca chandapārisuddhiṁ",
  "tika-vin05t25:5_15": "deti, tasseva āgacchati. Itarā pana biḷālasaṅkhalikā chandapārisuddhi nāma hoti,",
  "tika-vin05t25:5_16": "sā na āgacchati, tasmā sayameva sannipātaṭṭhānaṁ gantvā ārocetabbaṁ. Sace pana sañcicca",
  "tika-vin05t25:5_17": "nāroceti, dukkaṭaṁ āpajjati, chandapārisuddhi pana tasmiṁ hatthapāsaṁ upagatamatteyeva āgatā hoti.",
  "tika-vin05t25:6_0": "171. Pārivāsiyena pana chandadānena yaṁ kiñci saṅghakammaṁ kātuṁ na vaṭṭati. Tattha",
  "tika-vin05t25:6_1": "(pāci. aṭṭha. 1167) catubbidhaṁ pārivāsiyaṁ parisapārivāsiyaṁ rattipārivāsiyaṁ chandapārivāsiyaṁ",
  "tika-vin05t25:6_2": "ajjhāsayapārivāsiyanti. Tesu parisapārivāsiyaṁ nāma bhikkhū kenacideva karaṇīyena",
  "tika-vin05t25:6_3": "sannipatitā honti, atha megho vā uṭṭheti, ussāraṇā vā karīyati, manussā vā ajjhottharantā",
  "tika-vin05t25:6_4": "āgacchanti, bhikkhū ‘‘anokāsā mayaṁ, aññattha gacchāmā’’ti chandaṁ avissajjetvāva",
  "tika-vin05t25:6_5": "uṭṭhahanti. Idaṁ parisapārivāsiyaṁ. Kiñcāpi parisapārivāsiyaṁ, chandassa pana avissaṭṭhattā",
  "tika-vin05t25:6_6": "kammaṁ kātuṁ vaṭṭati.",
  "tika-vin05t25:7_0": "Puna bhikkhū ‘‘uposathādīni karissāmā’’ti rattiṁ sannipatitvā ‘‘yāva sabbe sannipatanti,",
  "tika-vin05t25:7_1": "tāva dhammaṁ suṇissāmā’’ti ekaṁ ajjhesanti, tasmiṁ dhammakathaṁ kathenteyeva aruṇo",
  "tika-vin05t25:7_2": "uggacchati. Sace ‘‘cātuddasikaṁ uposathaṁ karissāmā’’ti nisinnā, pannarasoti kātuṁ",
  "tika-vin05t25:7_3": "vaṭṭati. Sace pannarasikaṁ kātuṁ nisinnā, pāṭipade anuposathe uposathaṁ kātuṁ na",
  "tika-vin05t25:7_4": "vaṭṭati, aññaṁ pana saṅghakiccaṁ kātuṁ vaṭṭati. Idaṁ rattipārivāsiyaṁ nāma.",
  "tika-vin05t25:8_0": "Puna bhikkhū ‘‘kiñcideva abbhānādisaṅghakammaṁ karissāmā’’ti nisinnā honti, tatreko",
  "tika-vin05t25:8_1": "nakkhattapāṭhako bhikkhu evaṁ vadati ‘‘ajja nakkhattaṁ dāruṇaṁ, mā imaṁ karothā’’ti.",
  "tika-vin05t25:8_2": "Te tassa vacanena chandaṁ vissajjetvā tattheva nisinnā honti. Athañño āgantvā ‘‘nakkhattaṁ",
  "tika-vin05t25:8_3": "patimānentaṁ, attho bālaṁ upaccagā’’ti (jā. 1.1.49) vatvā ‘‘kiṁ nakkhattena, karothā’’ti",
  "tika-vin05t25:8_4": "vadati. Idaṁ chandapārivāsiyañceva ajjhāsayapārivāsiyañca. Etasmiṁ pārivāsiye puna",
  "tika-vin05t25:8_5": "chandapārisuddhiṁ anānetvā kammaṁ kātuṁ na vaṭṭati.",
  "tika-vin05t25:9_0": "172. Sace koci bhikkhu gilāno na sakkoti chandapārisuddhiṁ dātuṁ, so mañcena vā pīṭhena",
  "tika-vin05t25:9_1": "vā saṅghamajjhaṁ ānetabbo. Sace gilānupaṭṭhākānaṁ bhikkhūnaṁ evaṁ hoti ‘‘sace kho",
  "tika-vin05t25:9_2": "mayaṁ gilānaṁ ṭhānā cāvessāma, ābādho vā abhivaḍḍhissati, kālakiriyā vā bhavissatī’’ti,",
  "tika-vin05t25:9_3": "na so bhikkhu ṭhānā cāvetabbo, saṅghena tattha gantvā uposatho kātabbo. Sace bahū",
  "tika-vin05t25:9_4": "tādisā gilānā honti, saṅghena paṭipāṭiyā ṭhatvā sabbe hatthapāse kātabbā. Sace dūre",
  "tika-vin05t25:9_5": "honti, saṅgho nappahoti, taṁ divasaṁ uposatho na kātabbo. Na tveva vaggena saṅghena",
  "tika-vin05t25:9_6": "uposatho kātabbo, kareyya ce, dukkaṭaṁ.",
  "tika-vin05t25:10_0": "Sace (mahāva. aṭṭha. 149) ekasmiṁ vihāre catūsu bhikkhūsu vasantesu ekassa chandapārisuddhiṁ",
  "tika-vin05t25:10_1": "āharitvā tayo pārisuddhiuposathaṁ karonti, tīsu vā vasantesu ekassa chandapārisuddhiṁ",
  "tika-vin05t25:10_2": "āharitvā dve pātimokkhaṁ uddisanti, adhammena vaggaṁ uposathakammaṁ hoti. Sace pana",
  "tika-vin05t25:10_3": "cattāropi sannipatitvā pārisuddhiuposathaṁ karonti, tayo vā dve vā pātimokkhaṁ uddisanti,",
  "tika-vin05t25:10_4": "adhammena samaggaṁ nāma hoti. Sace catūsu janesu ekassa pārisuddhiṁ āharitvā tayo",
  "tika-vin05t25:10_5": "pātimokkhaṁ uddisanti, tīsu vā janesu ekassa pārisuddhiṁ āharitvā dve pārisuddhiuposathaṁ",
  "tika-vin05t25:10_6": "karonti, dhammena vaggaṁ nāma hoti. Sace pana cattāro ekattha vasantā sabbe sannipatitvā",
  "tika-vin05t25:10_7": "pātimokkhaṁ uddisanti, tayo pārisuddhiuposathaṁ karonti, dve aññamaññaṁ pārisuddhiuposathaṁ",
  "tika-vin05t25:10_8": "karonti, dhammena samaggaṁ nāma hoti.",
  "tika-vin05t25:11_0": "173. Pavāraṇākammesu (mahāva. aṭṭha. 212) pana sace ekasmiṁ vihāre pañcasu bhikkhūsu",
  "tika-vin05t25:11_1": "vasantesu ekassa pavāraṇaṁ āharitvā cattāro gaṇañattiṁ ṭhapetvā pavārenti, catūsu",
  "tika-vin05t25:11_2": "vā tīsu vā vasantesu ekassa pavāraṇaṁ āharitvā tayo vā dve vā saṅghañattiṁ ṭhapetvā",
  "tika-vin05t25:11_3": "pavārenti, sabbametaṁ adhammena vaggaṁ pavāraṇākammaṁ. Sace pana sabbepi pañca janā",
  "tika-vin05t25:11_4": "ekato sannipatitvā gaṇañattiṁ ṭhapetvā pavārenti, cattāro vā tayo vā dve vā vasantā",
  "tika-vin05t25:11_5": "ekato sannipatitvā saṅghañattiṁ ṭhapetvā pavārenti, sabbametaṁ adhammena samaggaṁ",
  "tika-vin05t25:11_6": "pavāraṇākammaṁ. Sace pañcasu janesu ekassa pavāraṇaṁ āharitvā cattāro saṅghañattiṁ",
  "tika-vin05t25:11_7": "ṭhapetvā pavārenti, catūsu vā tīsu vā ekassa pavāraṇaṁ āharitvā tayo vā dve vā gaṇañattiṁ",
  "tika-vin05t25:11_8": "ṭhapetvā pavārenti, sabbametaṁ dhammena vaggaṁ pavāraṇākammaṁ. Sace pana sabbepi",
  "tika-vin05t25:11_9": "pañca janā ekato sannipatitvā saṅghañattiṁ ṭhapetvā pavārenti, cattāro vā tayo vā",
  "tika-vin05t25:11_10": "ekato sannipatitvā gaṇañattiṁ ṭhapetvā pavārenti, dve aññamaññaṁ pavārenti, ekako",
  "tika-vin05t25:11_11": "vasanto adhiṭṭhānapavāraṇaṁ karoti, sabbametaṁ dhammena samaggaṁ nāma pavāraṇākammanti.",
  "tika-vin05t25:12_0": "Ettha sace cātuddasikā hoti, ‘‘ajja me pavāraṇā cātuddasī’’ti, sace pannarasikā,",
  "tika-vin05t25:12_1": "‘‘ajja me pavāraṇā pannarasī’’ti evaṁ adhiṭṭhātabbaṁ. Pavāraṇaṁ dentena pana ‘‘pavāraṇaṁ",
  "tika-vin05t25:12_2": "dammi, pavāraṇaṁ me hara, mamatthāya pavārehī’’ti kāyena vā vācāya vā kāyavācāhi",
  "tika-vin05t25:12_3": "vā ayamattho viññāpetabbo. Evaṁ dinnāya (mahāva. aṭṭha. 213) pavāraṇāya pavāraṇāhārakena",
  "tika-vin05t25:12_4": "saṅghaṁ upasaṅkamitvā evaṁ pavāretabbaṁ ‘‘tisso, bhante, bhikkhu saṅghaṁ pavāreti",
  "tika-vin05t25:12_5": "diṭṭhena vā sutena vā parisaṅkāya vā, vadatu taṁ, bhante, saṅgho anukampaṁ upādāya,",
  "tika-vin05t25:12_6": "passanto paṭikarissati. Dutiyampi, bhante…pe… tatiyampi, bhante, tisso bhikkhu saṅghaṁ",
  "tika-vin05t25:12_7": "pavāreti…pe… paṭikarissatī’’ti. Sace pana vuḍḍhataro hoti, ‘‘āyasmā, bhante, tisso’’ti",
  "tika-vin05t25:12_8": "vattabbaṁ. Evañhi tena tassatthāya pavāritaṁ hoti. Pavāraṇaṁ dentena pana chandopi",
  "tika-vin05t25:12_9": "dātabbo, chandadānaṁ heṭṭhā vuttanayeneva veditabbaṁ. Idhāpi chandadānaṁ avasesakammatthāya.",
  "tika-vin05t25:12_10": "Tasmā sace pavāraṇaṁ dento chandaṁ deti, vuttanayena āhaṭāya pavāraṇāya tena ca bhikkhunā",
  "tika-vin05t25:12_11": "saṅghena ca pavāritameva hoti. Atha pavāraṇameva deti, na chandaṁ, tassa ca pavāraṇāya",
  "tika-vin05t25:12_12": "ārocitāya saṅghena ca pavārite sabbesaṁ suppavāritaṁ hoti, aññaṁ pana kammaṁ kuppati.",
  "tika-vin05t25:12_13": "Sace chandameva deti, na pavāraṇaṁ, saṅghassa pavāraṇā ca sesakammāni ca na kuppanti,",
  "tika-vin05t25:12_14": "tena pana bhikkhunā appavāritaṁ hoti, pavāraṇādivase pana bahisīmāya pavāraṇaṁ adhiṭṭhahitvā",
  "tika-vin05t25:12_15": "āgatenapi chando dātabbo tena saṅghassa pavāraṇākammaṁ na kuppati.",
  "tika-vin05t25:13_0": "Sace purimikāya pañca bhikkhū vassaṁ upagatā, pacchimikāyapi pañca, purimehi ñattiṁ",
  "tika-vin05t25:13_1": "ṭhapetvā pavārite pacchimehi tesaṁ santike pārisuddhiuposatho kātabbo, na ekasmiṁ",
  "tika-vin05t25:13_2": "uposathagge dve ñattiyo ṭhapetabbā. Sacepi pacchimikāya upagatā cattāro tayo dve",
  "tika-vin05t25:13_3": "eko vā hoti, eseva nayo. Atha purimikāya cattāro, pacchimikāyapi cattāro tayo dve",
  "tika-vin05t25:13_4": "eko vā, eseva nayo. Athāpi purimikāya tayo, pacchimikāyapi tayo dve eko vā, eseva",
  "tika-vin05t25:13_5": "nayo. Idañhettha lakkhaṇaṁ.",
  "tika-vin05t25:14_0": "Sace purimikāya upagatehi pacchimikāya upagatā thokatarā ceva honti samasamā ca,",
  "tika-vin05t25:14_1": "saṅghapavāraṇāya ca gaṇaṁ pūrenti, saṅghapavāraṇāvasena ñatti ṭhapetabbā. Sace pana",
  "tika-vin05t25:14_2": "pacchimikāya eko hoti, tena saddhiṁ te cattāro honti, catunnaṁ saṅghañattiṁ ṭhapetvā",
  "tika-vin05t25:14_3": "pavāretuṁ na vaṭṭati. Gaṇañattiyā pana so gaṇapūrako hoti, tasmā gaṇavasena ñattiṁ",
  "tika-vin05t25:14_4": "ṭhapetvā purimehi pavāretabbaṁ, itarena tesaṁ santike pārisuddhiuposatho kātabboti.",
  "tika-vin05t25:14_5": "Purimikāya dve, pacchimikāya dve vā eko vā eseva nayo. Purimikāya eko pacchimikāya",
  "tika-vin05t25:14_6": "ekoti ekena ekassa santike pavāretabbaṁ, ekena pārisuddhiuposatho kātabbo. Sace purimehi",
  "tika-vin05t25:14_7": "vassūpagatehi pacchā vassūpagatā ekenapi adhikatarā honti, paṭhamaṁ pātimokkhaṁ uddisitvā",
  "tika-vin05t25:14_8": "pacchā thokatarehi tesaṁ santike pavāretabbaṁ.",
  "tika-vin05t25:15_0": "Kattikāya cātumāsinipavāraṇāya pana sace paṭhamavassūpagatehi mahāpavāraṇāya pavāritehi",
  "tika-vin05t25:15_1": "pacchā upagatā adhikatarā vā samasamā vā honti, pavāraṇāñattiṁ ṭhapetvā pavāretabbaṁ.",
  "tika-vin05t25:15_2": "Tehi pavārite pacchā itarehi pārisuddhiuposatho kātabbo. Atha mahāpavāraṇāyaṁ pavāritā",
  "tika-vin05t25:15_3": "bahū honti, pacchā vassūpagatā thokā vā eko vā, pātimokkhe uddiṭṭhe pacchā tesaṁ",
  "tika-vin05t25:15_4": "santike tena pavāretabbaṁ. Kiṁ panetaṁ pātimokkhaṁ sakalameva uddisitabbaṁ, udāhu",
  "tika-vin05t25:15_5": "ekadesampīti? Ekadesampi uddisituṁ vaṭṭati. Vuttañhetaṁ bhagavatā –",
  "tika-vin05t25:16_0": "‘‘Pañcime, bhikkhave, pātimokkhuddesā, nidānaṁ uddisitvā avasesaṁ sutena sāvetabbaṁ,",
  "tika-vin05t25:16_1": "ayaṁ paṭhamo pātimokkhuddeso. Nidānaṁ uddisitvā cattāri pārājikāni uddisitvā avasesaṁ",
  "tika-vin05t25:16_2": "sutena sāvetabbaṁ, ayaṁ dutiyo pātimokkhuddeso. Nidānaṁ uddisitvā cattāri pārājikāni",
  "tika-vin05t25:16_3": "uddisitvā terasa saṅghādisese uddisitvā avasesaṁ sutena sāvetabbaṁ, ayaṁ tatiyo pātimokkhuddeso.",
  "tika-vin05t25:16_4": "Nidānaṁ uddisitvā cattāri pārājikāni uddisitvā terasa saṅghādisese uddisitvā dve",
  "tika-vin05t25:16_5": "aniyate uddisitvā avasesaṁ bhutena sāvetabbaṁ, ayaṁ catuttho pātimokkhuddeso. Vitthāreneva",
  "tika-vin05t25:16_6": "pañcamo’’ti (māhāva. 150).",
  "tika-vin05t25:17_0": "Tattha (mahāva. aṭṭha. 150) nidānaṁ uddisitvā avasesaṁ sutena sāvetabbanti ‘‘suṇātu",
  "tika-vin05t25:17_1": "me, bhante, saṅgho…pe… āvikatā hissa phāsu hotī’’ti imaṁ nidānaṁ uddisitvā ‘‘uddiṭṭhaṁ",
  "tika-vin05t25:17_2": "kho āyasmanto nidānaṁ, tatthāyasmante pucchāmi kaccittha parisuddhā. Dutiyampi pucchāmi…pe…",
  "tika-vin05t25:17_3": "evametaṁ dhārayāmi. Sutā kho panāyasmantehi cattāro pārājikā dhammā …pe… avivadamānehi",
  "tika-vin05t25:17_4": "sikkhitabba’’nti evaṁ avasesaṁ sutena sāvetabbaṁ. Etena nayena sesāpi cattāro pātimokkhuddesā veditabbā.",
  "tika-vin05t25:18_0": "174. ‘‘Anujānāmi, bhikkhave, sati antarāye saṁkhittena pātimokkhaṁ uddisituṁ. Na,",
  "tika-vin05t25:18_1": "bhikkhave, asati antarāye saṁkhittena pātimokkhaṁ uddisitabbaṁ, yo uddiseyya, āpatti",
  "tika-vin05t25:18_2": "dukkaṭassā’’ti (mahāva. 150) vacanato pana vinā antarāyā saṁkhittena pātimokkhaṁ",
  "tika-vin05t25:18_3": "na uddisitabbaṁ. Tatrime antarāyā – rājantarāyo corantarāyo agyantarāyo udakantarāyo",
  "tika-vin05t25:18_4": "manussantarāyo amanussantarāyo vāḷantarāyo sarīsapantarāyo jīvitantarāyo brahmacariyantarāyoti.",
  "tika-vin05t25:19_0": "Tattha sace bhikkhūsu uposathaṁ karissāmāti nisinnesu rājā āgacchati, ayaṁ rājantarāyo.",
  "tika-vin05t25:19_1": "Corā āgacchanti, ayaṁ corantarāyo. Davaḍāho āgacchati, āvāse vā aggi uṭṭhāti, ayaṁ",
  "tika-vin05t25:19_2": "agyantarāyo. Megho vā uṭṭheti, ogho vā āgacchati, ayaṁ udakantarāyo. Bahū manussā",
  "tika-vin05t25:19_3": "āgacchanti, ayaṁ manussantarāyo. Bhikkhuṁ yakkho gaṇhāti, ayaṁ amanussantarāyo. Byagghādayo",
  "tika-vin05t25:19_4": "caṇḍamigā āgacchanti, ayaṁ vāḷantarāyo. Bhikkhuṁ sappādayo ḍaṁsanti, ayaṁ sarīsapantarāyo.",
  "tika-vin05t25:19_5": "Bhikkhu gilāno vā hoti, kālaṁ vā karoti, verino vā taṁ māretukāmā gaṇhanti, ayaṁ",
  "tika-vin05t25:19_6": "jīvitantarāyo. Manussā ekaṁ vā bahū vā bhikkhū brahmacariyā cāvetukāmā gaṇhanti,",
  "tika-vin05t25:19_7": "ayaṁ brahmacariyantarāyo. Evarūpesu antarāyesu saṁkhittena pātimokkho uddisitabbo,",
  "tika-vin05t25:19_8": "paṭhamo vā uddeso uddisitabbo. Ādimhi dve tayo cattāro vā. Ettha dutiyādīsu uddesesu",
  "tika-vin05t25:19_9": "yasmiṁ apariyosite antarāyo hoti, sopi suteneva sāvetabbo. Nidānuddese pana aniṭṭhite",
  "tika-vin05t25:19_10": "sutena sāvetabbaṁ nāma natthi.",
  "tika-vin05t25:20_0": "Pavāraṇākammepi sati antarāye dvevācikaṁ ekavācikaṁ samānavassikaṁ vā pavāretuṁ vaṭṭati.",
  "tika-vin05t25:20_1": "Ettha (mahāva. aṭṭha. 234) ñattiṁ ṭhapentenapi ‘‘yadi saṅghassa pattakallaṁ, saṅgho",
  "tika-vin05t25:20_2": "dvevācikaṁ pavāreyyā’’ti vattabbaṁ. Ekavācike ‘‘ekavācikaṁ pavāreyyā’’ti, samānavassikepi",
  "tika-vin05t25:20_3": "‘‘samānavassikaṁ pavāreyyā’’ti vattabbaṁ. Ettha ca bahūpi samānavassā ekato pavāretuṁ",
  "tika-vin05t25:20_4": "labhanti. ‘‘Suṇātu me, bhante, saṅgho, ajja pavāraṇā pannarasī, yadi saṅghassa pattakallaṁ,",
  "tika-vin05t25:20_5": "saṅgho pavāreyyā’’ti imāya pana sabbasaṅgāhikāya ñattiyā ṭhapitāya tevācikaṁ dvevācikaṁ",
  "tika-vin05t25:20_6": "ekavācikañca pavāretuṁ vaṭṭati, samānavassikaṁ na vaṭṭati. ‘‘Tevācikaṁ pavāreyyā’’ti",
  "tika-vin05t25:20_7": "vutte pana tevācikameva vaṭṭati, aññaṁ na vaṭṭati. ‘‘Dvevācikaṁ pavāreyyā’’ti vutte",
  "tika-vin05t25:20_8": "dvevācikaṁ tevācikañca vaṭṭati, ekavācikañca samānavassikañca na vaṭṭati. ‘‘Ekavācikaṁ",
  "tika-vin05t25:20_9": "pavāreyyā’’ti vutte pana ekavācikadvevācikatevācikāni vaṭṭanti, samānavassikameva",
  "tika-vin05t25:20_10": "na vaṭṭati. ‘‘Samānavassika’’nti vutte sabbaṁ vaṭṭati.",
  "tika-vin05t25:21_0": "175. Kena pana pātimokkhaṁ uddisitabbanti? ‘‘Anujānāmi, bhikkhave, therādhikaṁ pātimokkha’’nti",
  "tika-vin05t25:21_1": "(mahāva. 154) vacanato therena vā pātimokkhaṁ uddisitabbaṁ, ‘‘anujānāmi, bhikkhave,",
  "tika-vin05t25:21_2": "yo tattha bhikkhu byatto paṭibalo, tassādheyyaṁ pātimokkha’’nti (mahāva. 155) vacanato",
  "tika-vin05t25:21_3": "navakatarena vā. Ettha (mahāva. aṭṭha. 155) ca kiñcāpi navakatarassapi byattassa",
  "tika-vin05t25:21_4": "pātimokkhaṁ anuññātaṁ, atha kho ettha ayaṁ adhippāyo – sace therassa pañca vā cattāro",
  "tika-vin05t25:21_5": "vā tayo vā pātimokkhuddesā nāgacchanti, dve pana akhaṇḍā suvisadā vācuggatā honti,",
  "tika-vin05t25:21_6": "therāyattaṁva pātimokkhaṁ. Sace pana ettakampi visadaṁ kātuṁ na sakkoti, byattassa",
  "tika-vin05t25:21_7": "bhikkhuno āyatthaṁ hoti, tasmā sayaṁ vā uddisitabbaṁ, añño vā ajjhesitabbo. ‘‘Na,",
  "tika-vin05t25:21_8": "bhikkhave, saṅghamajjhe anajjhiṭṭhena pātimokkhaṁ uddisitabbaṁ, yo uddiseyya, āpatti",
  "tika-vin05t25:21_9": "dukkaṭassā’’ti (mahāva. 154) vacanato anajjhiṭṭhena pātimokkhaṁ na uddisitabbaṁ.",
  "tika-vin05t25:21_10": "Na kevalaṁ pātimokkhaṁyeva, dhammopi na bhāsitabbo ‘‘na, bhikkhave, saṅghamajjhe",
  "tika-vin05t25:21_11": "anajjhiṭṭhena dhammo bhāsitabbo, yo bhāseyya, āpatti dukkaṭassā’’ti (mahāva. 150) vacanato.",
  "tika-vin05t25:22_0": "Ajjhesanā cettha saṅghena sammatadhammajjhesakāyattā vā saṅghatthe rāyattā vā, tasmā",
  "tika-vin05t25:22_1": "dhammajjhesake asati saṅghattheraṁ āpucchitvā vā tena yācito vā bhāsituṁ labhati.",
  "tika-vin05t25:22_2": "Saṅghattherenapi sace vihāre bahū dhammakathikā honti, vārapaṭipāṭiyā vattabbo. ‘‘Tvaṁ",
  "tika-vin05t25:22_3": "dhammaṁ bhaṇa, dhammadānaṁ dehī’’ti vā vuttena tīhipi vidhīhi dhammo bhāsitabbo,",
  "tika-vin05t25:22_4": "‘‘osārehī’’ti vutto pana osāretumeva labhati, ‘‘kathehī’’ti vutto kathetumeva, ‘‘sarabhaññaṁ",
  "tika-vin05t25:22_5": "bhaṇāhī’’ti vutto sarabhaññameva. Saṅghattheropi ca uccatare āsane nisinno yācituṁ",
  "tika-vin05t25:22_6": "na labhati. Sace upajjhāyo ceva saddhivihāriko ca hoti, upajjhāyo ca naṁ uccāsane",
  "tika-vin05t25:22_7": "nisinno ‘‘bhaṇā’’ti vadati, sajjhāyaṁ adhiṭṭhahitvā bhaṇitabbaṁ. Sace panettha daharabhikkhū",
  "tika-vin05t25:22_8": "honti, ‘‘tesaṁ bhaṇāmī’’ti bhaṇitabbaṁ. Sace vihāre saṅghatthero attanoyeva nissitake",
  "tika-vin05t25:22_9": "bhaṇāpeti, aññe madhurabhāṇakepi nājjhesati, so aññehi vattabbo – ‘‘bhante, asukaṁ",
  "tika-vin05t25:22_10": "nāma bhaṇāpemā’’ti. Sace ‘‘bhaṇāpethā’’ti vadati, tuṇhī vā hoti, bhaṇāpetuṁ vaṭṭati.",
  "tika-vin05t25:22_11": "Sace pana paṭibāhati, na bhaṇāpetabbaṁ. Yadi pana anāgateyeva saṅghatthere dhammassavanaṁ",
  "tika-vin05t25:22_12": "āraddhaṁ, puna āgate ṭhapetvā āpucchanakiccaṁ natthi. Osāretvā pana kathentena āpucchitvā",
  "tika-vin05t25:22_13": "aṭṭhapetvāyeva vā kathetabbaṁ. Kathentassa puna āgatepi eseva nayo.",
  "tika-vin05t25:23_0": "Upanisinnakathāyampi saṅghattherova sāmī, tasmā tena sayaṁ vā kathetabbaṁ, añño vā",
  "tika-vin05t25:23_1": "bhikkhu ‘‘kathehī’’ti vattabbo, no ca kho uccatare āsanne nisinnena, manussānaṁ pana",
  "tika-vin05t25:23_2": "‘‘bhaṇāhī’’ti vattuṁ vaṭṭati. Manussā attano jānanakaṁ bhikkhuṁ pucchanti, tena theraṁ",
  "tika-vin05t25:23_3": "āpucchitvāpi kathetabbaṁ. Sace saṅghatthero ‘‘bhante, ime pañhaṁ pucchantī’’ti puṭṭho",
  "tika-vin05t25:23_4": "‘‘kathehī’’ti vā bhaṇati, tuṇhī vā hoti, kathetuṁ vaṭṭati. Antaraghare anumodanādīsupi",
  "tika-vin05t25:23_5": "eseva nayo. Sace saṅghatthero ‘‘vihāre vā antaraghare vā maṁ anāpucchitvāpi katheyyāsī’’ti",
  "tika-vin05t25:23_6": "anujānāti, laddhakappiyaṁ hoti, sabbattha vattuṁ vaṭṭati. Sajjhāyaṁ karontenāpi thero",
  "tika-vin05t25:23_7": "āpucchitabboyeva. Ekaṁ āpucchitvā sajjhāyantassa aparo āgacchati, puna āpucchanakiccaṁ",
  "tika-vin05t25:23_8": "natthi. Sacepi ‘‘vissamissāmī’’ti ṭhapitassa āgacchati, puna ārabhantena āpucchitabbaṁ.",
  "tika-vin05t25:23_9": "Saṅghatthere anāgateyeva āraddhaṁ sajjhāyantassāpi eseva nayo. Ekena saṅghattherena",
  "tika-vin05t25:23_10": "‘‘maṁ anāpucchāpi yathāsukhaṁ sajjhāyāhī’’ti anuññāte yathāsukhaṁ sajjhāyituṁ vaṭṭati,",
  "tika-vin05t25:23_11": "aññasmiṁ pana āgate taṁ āpucchitvāva sajjhāyitabbaṁ.",
  "tika-vin05t25:24_0": "Yasmiṁ pana vihāre sabbeva bhikkhū bālā honti abyattā na jānanti pātimokkhaṁ uddisituṁ,",
  "tika-vin05t25:24_1": "tattha kiṁ kātabbanti? Tehi bhikkhūhi eko bhikkhu sāmantā āvāsā sajjukaṁ pāhetabbo",
  "tika-vin05t25:24_2": "‘‘gacchāvuso, saṁkhittena vā vitthārena vā pātimokkhaṁ pariyāpuṇitvā āgacchāhī’’ti.",
  "tika-vin05t25:24_3": "Evañcetaṁ labhetha, iccetaṁ kusalaṁ. No ce labhetha, tehi bhikkhūhi sabbeheva yattha",
  "tika-vin05t25:24_4": "tādisā bhikkhū honti, so āvāso uposathakaraṇatthāya anvaḍḍhamāsaṁ gantabbo, agacchantānaṁ",
  "tika-vin05t25:24_5": "dukkaṭaṁ. Idañca utuvasseyeva, vassāne pana purimikāya pātimokkhuddesakena vinā na",
  "tika-vin05t25:24_6": "vassaṁ upagacchitabbaṁ. Sace so vassūpagatānaṁ pakkamati vā vibbhamati vā kālaṁ vā",
  "tika-vin05t25:24_7": "karoti, aññasmiṁ satiyeva pacchimikāya vasituṁ vaṭṭati, asati aññattha gantabbaṁ,",
  "tika-vin05t25:24_8": "agacchantānaṁ dukkaṭaṁ. Sace pana pacchimikāya pakkamati vā vibbhamati vā kālaṁ vā",
  "tika-vin05t25:24_9": "karoti, māsadvayaṁ vasitabbaṁ.",
  "tika-vin05t25:25_0": "Yattha pana te bālā bhikkhū viharanti abyattā, sace tattha koci bhikkhu āgacchati",
  "tika-vin05t25:25_1": "bahussuto āgatāgamo dhammadharo vinayadharo mātikādharo paṇḍito byatto medhāvī lajjī",
  "tika-vin05t25:25_2": "kukkuccako sikkhākāmo, tehi bhikkhūhi so bhikkhu saṅgahetabbo anuggahetabbo upalāpetabbo",
  "tika-vin05t25:25_3": ", upaṭṭhāpetabbo cuṇṇena mattikāya dantakaṭṭhena mukhodakena. No ce saṅgaheyyuṁ anuggaheyyuṁ",
  "tika-vin05t25:25_4": "upalāpeyyuṁ, upaṭṭhāpeyyuṁ cuṇṇena mattikāya dantakaṭṭhena mukhodakena, sabbesaṁ",
  "tika-vin05t25:25_5": "dukkaṭaṁ. Idha neva therā, na daharā muccanti, sabbehi vārena upaṭṭhāpetabbo. Attano",
  "tika-vin05t25:25_6": "vāre anupaṭṭhahantassa āpatti. Tena pana mahātherānaṁ pariveṇasammajjanadantakaṭṭhadānādīni",
  "tika-vin05t25:25_7": "na sāditabbāni, evampi sati mahātherehi sāyaṁpātaṁ upaṭṭhānaṁ āgantabbaṁ, tena pana",
  "tika-vin05t25:25_8": "tesaṁ āgamanaṁ ñatvā paṭhamataraṁ mahātherānaṁ upaṭṭhānaṁ gantabbaṁ. Sacassa saddhiñcarā",
  "tika-vin05t25:25_9": "bhikkhū upaṭṭhākā atthi, ‘‘mayhaṁ upaṭṭhākā atthi, tumhe appossukkā viharathā’’ti",
  "tika-vin05t25:25_10": "vattabbaṁ. Athāpissa saddhiñcarā natthi, tasmiṁyeva vihāre eko vā dve vā vattasampannā",
  "tika-vin05t25:25_11": "vadanti ‘‘mayaṁ therassa kattabbaṁ karissāma, avasesā phāsu viharantū’’ti, sabbesaṁ anāpatti.",
  "tika-vin05t25:26_0": "176. ‘‘Yassa siyā āpatti, so āvikareyyā’’ti(mahāva. 134) ādivacanato na sāpattikena",
  "tika-vin05t25:26_1": "uposatho kātabbo, tasmā tadahuposathe āpattiṁ sarantena desetabbā. Desentena ca ekaṁ",
  "tika-vin05t25:26_2": "bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā",
  "tika-vin05t25:26_3": "evaṁ vattabbo ‘‘ahaṁ, āvuso, itthannāmaṁ āpattiṁ āpanno, taṁ paṭidesemī’’ti. Sace",
  "tika-vin05t25:26_4": "navakataro hoti, ‘‘ahaṁ, bhante’’ti vattabbaṁ. ‘‘Taṁ paṭidesemī’’ti idaṁ pana attano",
  "tika-vin05t25:26_5": "attano anurūpavasena ‘‘taṁ tuyhamūle, taṁ tumhamūle paṭidesemī’’ti vuttepi suvuttameva",
  "tika-vin05t25:26_6": "hoti. Paṭiggāhakenapi attano attano anurūpavasena ‘‘passatha, bhante, taṁ āpattiṁ,",
  "tika-vin05t25:26_7": "passasi, āvuso, taṁ āpatti’’nti vā vattabbaṁ, puna desakena ‘‘āma, āvuso, passāmi,",
  "tika-vin05t25:26_8": "āma, bhante, passāmī’’ti vā vattabbaṁ. Puna paṭiggāhakena ‘‘āyatiṁ, bhante, saṁvareyyātha,",
  "tika-vin05t25:26_9": "āyatiṁ, āvuso, saṁvareyyāsī’’ti vā vattabbaṁ. Evaṁ vutte desakena ‘‘sādhu suṭṭhu",
  "tika-vin05t25:26_10": "āvuso saṁvarissāmi, sādhu suṭṭhu, bhante, saṁvarissāmī’’ti vā vattabbaṁ. Sace āpattiyā",
  "tika-vin05t25:26_11": "vematiko hoti, ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ",
  "tika-vin05t25:26_12": "nisīditvā añjaliṁ paggahetvā evaṁ vattabbo ‘‘ahaṁ, āvuso, itthannāmāya āpattiyā vematiko,",
  "tika-vin05t25:26_13": "yadā nibbematiko bhavissāmi, tadā taṁ āpattiṁ paṭikarissāmī’’ti vatvā uposatho kātabbo,",
  "tika-vin05t25:26_14": "pātimokkhaṁ sotabbaṁ, na tveva tappaccayā uposathassa antarāyo kātabbo. ‘‘Na, bhikkhave,",
  "tika-vin05t25:26_15": "sabhāgā āpatti desetabbā, yo deseyya, āpatti dukkaṭassa. Na, bhikkhave, sabhāgā āpatti",
  "tika-vin05t25:26_16": "paṭiggahetabbā, yo paṭiggaṇheyya, āpatti dukkaṭassā’’ti (mahāva. 169) vacanato yaṁ",
  "tika-vin05t25:26_17": "dvepi janā vikālabhojanādinā sabhāgavatthunā āpattiṁ āpajjanti, evarūpā vatthusabhāgā",
  "tika-vin05t25:26_18": "āpatti neva desetabbā, na ca paṭiggahetabbā. Vikālabhojanapaccayā āpannaṁ pana āpattisabhāgaṁ",
  "tika-vin05t25:26_19": "anatirittabhojanapaccayā āpannassa santike desetuṁ vaṭṭati.",
  "tika-vin05t25:27_0": "Sace pana sabbo saṅgho vikālabhojanādinā sabhāgavatthunā lahukāpattiṁ āpajjati, tattha",
  "tika-vin05t25:27_1": "kiṁ kātabbanti? Tehi bhikkhūhi eko bhikkhu sāmantā āvāsā sajjukaṁ pāhetabbo ‘‘gacchāvuso,",
  "tika-vin05t25:27_2": "taṁ āpattiṁ paṭikaritvā āgaccha, mayaṁ te santike āpattiṁ paṭikarissāmā’’ti. Evañcetaṁ",
  "tika-vin05t25:27_3": "labhetha, iccetaṁ kusalaṁ. No ce labhetha, byattena bhikkhunā paṭibalena saṅgho ñāpetabbo",
  "tika-vin05t25:27_4": "– ‘‘suṇātu me, bhante, saṅgho, ayaṁ sabbo saṅgho sabhāgaṁ āpattiṁ āpanno, yadā aññaṁ",
  "tika-vin05t25:27_5": "bhikkhuṁ suddhaṁ anāpattikaṁ passissati, tadā tassa santike taṁ āpattiṁ paṭikarissatī’’ti",
  "tika-vin05t25:27_6": "(mahāva. 171) vatvā uposatho kātabbo. Sace pana vematiko hoti, ‘‘suṇātu me, bhante,",
  "tika-vin05t25:27_7": "saṅgho, ayaṁ sabbo saṅgho sabhāgāya āpattiyā vematiko, yadā nibbematiko bhavissati,",
  "tika-vin05t25:27_8": "tadā taṁ āpattiṁ paṭikarissatī’’ti (mahāva. 171) vatvā uposatho kātabbo. Sace panettha",
  "tika-vin05t25:27_9": "koci ‘‘taṁ sabhāgaṁ āpattiṁ desetuṁ vaṭṭatī’’ti maññamāno ekassa santike deseti,",
  "tika-vin05t25:27_10": "desitā sudesitāva. Aññaṁ pana desanāpaccayā desako paṭiggahaṇapaccayā paṭiggāhako",
  "tika-vin05t25:27_11": "cāti ubhopi dukkaṭaṁ āpajjanti, taṁ nānāvatthukaṁ hoti, tasmā aññamaññaṁ desetabbaṁ.",
  "tika-vin05t25:27_12": "Ettāvatā te nirāpattikā honti, tesaṁ santike sesehi sabhāgāpattiyo desetabbā vā ārocetabbā",
  "tika-vin05t25:27_13": "vā. Sace te evaṁ akatvā uposathaṁ karonti, ‘‘pārisuddhiṁ āyasmanto ārocethā’’tiādinā",
  "tika-vin05t25:27_14": "nayena sāpattikassa uposathakaraṇe paññattaṁ dukkaṭaṁ āpajjanti.",
  "tika-vin05t25:28_0": "Sace koci bhikkhu pātimokkhe uddissamāne āpattiṁ sarati, tena bhikkhunā sāmanto bhikkhu",
  "tika-vin05t25:28_1": "evaṁ vattabbo ‘‘ahaṁ, āvuso, itthannāmaṁ āpattiṁ āpanno, ito vuṭṭhahitvā taṁ āpattiṁ",
  "tika-vin05t25:28_2": "paṭikarissāmī’’ti. Sāmanto ca bhikkhu sabhāgoyeva vattabbo. Visabhāgassa hi vuccamāne",
  "tika-vin05t25:28_3": "bhaṇḍanakalahasaṅghabhedādīnipi honti, tasmā tassa avatvā ‘‘ito vuṭṭhahitvā paṭikarissāmī’’ti",
  "tika-vin05t25:28_4": "ābhogaṁ katvā uposatho kātabbo. Sace pana koci pātimokkhe uddissamāne āpattiyā vematiko",
  "tika-vin05t25:28_5": "hoti, tenapi sabhāgoyeva sāmanto bhikkhu evaṁ vattabbo ‘‘ahaṁ, āvuso, itthannāmāya",
  "tika-vin05t25:28_6": "āpattiyā vematiko, yadā nibbematiko bhavissāmi, tadā taṁ āpattiṁ paṭikarissāmī’’ti.",
  "tika-vin05t25:28_7": "Evañca vatvā uposatho kātabbo, pātimokkhaṁ sotabbaṁ, na tveva tappaccayā uposathassa antarāyo kātabbo.",
  "tika-vin05t25:29": "177. ‘‘Anujānāmi , bhikkhave, uposathāgāraṁ sammajjitu’’nti(mahāva. 159) ādivacanato –",
  "tika-vin05t25:30": "‘‘Sammajjanī padīpo ca, udakaṁ āsanena ca;",
  "tika-vin05t25:31": "Uposathassa etāni, pubbakaraṇanti vuccatī’’ti. (mahāva. aṭṭha. 168) –",
  "tika-vin05t25:32_0": "Evaṁ vuttaṁ catubbidhaṁ pubbakaraṇaṁ katvāva uposatho kātabbo. Kena pana taṁ kātabbanti?",
  "tika-vin05t25:32_1": "‘‘Anujānāmi, bhikkhave, therena bhikkhunā navaṁ bhikkhuṁ āṇāpetuṁ, na, bhikkhave,",
  "tika-vin05t25:32_2": "therena āṇattena agilānena na sammajjitabbaṁ, yo na sammajjeyya, āpatti dukkaṭassā’’tiādivacanato",
  "tika-vin05t25:32_3": "yo therena āṇatto, tena kātabbaṁ. Āṇāpentena ca kiñci kammaṁ karonto vā sadākālameva",
  "tika-vin05t25:32_4": "eko vā bhāranittharaṇako vā sarabhāṇakadhammakathikādīsu aññataro vā na uposathāgārasammajjanatthaṁ",
  "tika-vin05t25:32_5": "āṇāpetabbo, avasesā pana vārena āṇāpetabbā. Sace āṇatto sammuñjaniṁ tāvakālikampi",
  "tika-vin05t25:32_6": "na labhati, sākhābhaṅgaṁ kappiyaṁ kāretvā sammajjitabbaṁ, tampi alabhantassa laddhakappiyaṁ hoti.",
  "tika-vin05t25:33_0": "Āsanapaññāpanatthaṁ āṇattena ca sace uposathāgāre āsanāni natthi, saṅghikāvāsato",
  "tika-vin05t25:33_1": "āharitvā paññapetvā puna āharitabbāni, āsanesu asati kaṭasārakepi taṭṭikāyopi paññāpetuṁ",
  "tika-vin05t25:33_2": "vaṭṭati, taṭṭikāsupi asati sākhābhaṅgāni kappiyaṁ kāretvā paññapetabbāni, kappiyakārakaṁ",
  "tika-vin05t25:33_3": "alabhantassa laddhakappiyaṁ hoti.",
  "tika-vin05t25:34_0": "Padīpakaraṇatthaṁ āṇāpentena pana ‘‘asukasmiṁ nāma okāse telaṁ vā vaṭṭi vā kapallikā",
  "tika-vin05t25:34_1": "vā atthi, taṁ gahetvā karohī’’ti vattabbo. Sace telādīni natthi, pariyesitabbāni,",
  "tika-vin05t25:34_2": "pariyesitvā alabhantassa laddhakappiyaṁ hoti. Apica kapāle aggipi jāletabbo.",
  "tika-vin05t25:35": "‘‘Chandapārisuddhiutukkhānaṁ, bhikkhugaṇanāca ovādo;",
  "tika-vin05t25:36": "Uposathassa etāni, pubbakiccanti vuccatī’’ti. (mahāva. 168) –",
  "tika-vin05t25:37": "Evaṁ vuttaṁ pana catubbidhampi pubbakiccaṁ pubbakaraṇato pacchā kātabbaṁ. Tampi hi akatvā uposatho na kātabbo.",
  "tika-vin05t25:38_0": "178. Yadi saṅghassa pattakallaṁ, saṅgho uposathaṁ kareyyā’’ti (mahāva. 143) vacanato",
  "tika-vin05t25:38_1": "yadā saṅghassa uposathakammaṁ pattakallaṁ hoti, tadā taṁ kātabbaṁ, pattakallañca",
  "tika-vin05t25:38_2": "nāmetaṁ catūhi aṅgehi saṅgahitaṁ. Tenāhu aṭṭhakathācariyā –",
  "tika-vin05t25:39": "‘‘Uposatho yāvatikā ca bhikkhū kammappattā,",
  "tika-vin05t25:40": "Sabhāgāpattiyo ca na vijjanti;",
  "tika-vin05t25:41": "Vajjanīyā ca puggalā tasmiṁ na honti,",
  "tika-vin05t25:42": "Pattakallanti vuccatī’’ti. (mahāva. aṭṭha. 168);",
  "tika-vin05t25:43_0": "Tattha uposathoti tīsu uposathadivasesu aññataradivaso. Tasmiñhi sati idaṁ saṅghassa",
  "tika-vin05t25:43_1": "uposathakammaṁ pattakallaṁ nāma hoti, nāsati. Yathāha ‘‘na ca, bhikkhave, anuposathe",
  "tika-vin05t25:43_2": "uposatho kātabbo’’ti (mahāva. 183).",
  "tika-vin05t25:44_0": "Yāvatikā ca bhikkhū kammappattāti yattakā bhikkhū tassa uposathakammassa pattā yuttā",
  "tika-vin05t25:44_1": "anurūpā sabbantimena paricchedena cattāro pakatattā, te ca kho hatthapāsaṁ avijahitvā",
  "tika-vin05t25:44_2": "ekasīmāyaṁ ṭhitā. Tesu hi catūsu bhikkhūsu ekasīmāyaṁ hatthapāsaṁ avijahitvā ṭhitesveva",
  "tika-vin05t25:44_3": "taṁ saṅghassa uposathakammaṁ pattakallaṁ nāma hoti, na itarathā. Yathāha ‘‘anujānāmi,",
  "tika-vin05t25:44_4": "bhikkhave, catunnaṁ pātimokkhaṁ uddisitu’’nti (mahāva. 168).",
  "tika-vin05t25:45_0": "Sabhāgāpattiyo ca na vijjantīti ettha yaṁ sabbo saṅgho vikālabhojanādinā sabhāgavatthunā",
  "tika-vin05t25:45_1": "lahukāpattiṁ āpajjati, evarūpā vatthusabhāgā sabhāgāti vuccati. Etāsu avijjamānāsupi",
  "tika-vin05t25:45_2": "sabhāgāsu vijjamānāsupi pattakallaṁ hotiyeva.",
  "tika-vin05t25:46_0": "Vajjanīyā ca puggalā tasmiṁ na hontīti ‘‘na, bhikkhave, sagahaṭṭhāya parisāya pātimokkhaṁ",
  "tika-vin05t25:46_1": "uddisitabba’’nti (mahāva. 154) vacanato gahaṭṭho ca, ‘‘na, bhikkhave, bhikkhuniyā",
  "tika-vin05t25:46_2": "nisinnaparisāya pātimokkhaṁ uddisitabba’’ntiādinā (mahāva. 183) nayena vuttā bhikkhunī,",
  "tika-vin05t25:46_3": "sikkhamānā, sāmaṇero, sāmaṇerī, sikkhāpaccakkhātako, antimavatthuajjhāpannako , āpattiyā",
  "tika-vin05t25:46_4": "adassane ukkhittako, āpattiyā appaṭikamme ukkhittako, pāpikāya diṭṭhiyā appaṭinissagge",
  "tika-vin05t25:46_5": "ukkhittako, paṇḍako, theyyasaṁvāsako, titthiyapakkantako, tiracchānagato, mātughātako",
  "tika-vin05t25:46_6": ", pitughātako, arahantaghātako, bhikkhunīdūsako, saṅghabhedako, lohituppādako, ubhatobyañjanakoti",
  "tika-vin05t25:46_7": "ime vīsati cāti ekavīsati puggalā vajjanīyā nāma. Te hatthapāsato bahikaraṇavasena",
  "tika-vin05t25:46_8": "vajjetabbā. Etesu hi tividhe ukkhittake sati uposathaṁ karonto saṅgho pācittiyaṁ",
  "tika-vin05t25:46_9": "āpajjati, sesesu dukkaṭaṁ, ettha ca tiracchānagatoti yassa upasampadā paṭikkhittā.",
  "tika-vin05t25:46_10": "Titthiyā gahaṭṭheneva saṅgahitā. Etepi hi vajjanīyā. Evaṁ pattakallaṁ imehi catūhi",
  "tika-vin05t25:46_11": "aṅgehi saṅgahitanti veditabbaṁ. Idañca sabbaṁ pavāraṇākammepi yojetvā dassetabbaṁ.",
  "tika-vin05t25:46_12": "‘‘Na, bhikkhave, pātimokkhuddesakena sañcicca na sāvetabbaṁ, yo na sāveyya, āpatti",
  "tika-vin05t25:46_13": "dukkaṭassa. Anujānāmi, bhikkhave, pātimokkhuddesakena vāyamituṁ ‘kathaṁ sāveyya’nti,",
  "tika-vin05t25:46_14": "vāyamantassa anāpattī’’ti (mahāva. 154) vacanato pātimokkhuddesakena parisaṁ sāvetuṁ vāyamitabbanti.",
  "tika-vin05t25:47": "Iti pāḷimuttakavinayavinicchayasaṅgahe",
  "tika-vin05t25:48": "Uposathapavāraṇāvinicchayakathā samattā."
}