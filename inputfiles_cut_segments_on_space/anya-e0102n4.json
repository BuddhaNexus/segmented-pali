{
  "anya-e0102n4:0": "16. Indriyasaccaniddeso",
  "anya-e0102n4:1": "Indriyavitthārakathā",
  "anya-e0102n4:2_0": "525. Dhātūnaṁ anantaraṁ uddiṭṭhāni pana indriyānīti bāvīsatindriyāni – cakkhundriyaṁ",
  "anya-e0102n4:2_1": "sotindriyaṁ ghānindriyaṁ jivhindriyaṁ kāyindriyaṁ manindriyaṁ itthindriyaṁ purisindriyaṁ",
  "anya-e0102n4:2_2": "jīvitindriyaṁ sukhindriyaṁ dukkhindriyaṁ somanassindriyaṁ domanassindriyaṁ upekkhindriyaṁ",
  "anya-e0102n4:2_3": "saddhindriyaṁ vīriyindriyaṁ satindriyaṁ samādhindriyaṁ paññindriyaṁ anaññātaññassāmītindriyaṁ",
  "anya-e0102n4:2_4": "aññindriyaṁ aññātāvindriyanti. Tattha –",
  "anya-e0102n4:3": "Atthato lakkhaṇādīhi, kamato ca vijāniyā;",
  "anya-e0102n4:4": "Bhedābhedā tathā kiccā, bhūmito ca vinicchayaṁ.",
  "anya-e0102n4:5_0": "Tattha cakkhādīnaṁ tāva cakkhatīti cakkhūtiādinā nayena attho pakāsito. Pacchimesu",
  "anya-e0102n4:5_1": "pana tīsu paṭhamaṁ pubbabhāge anaññātaṁ amataṁ padaṁ catusaccadhammaṁ vā jānissāmīti",
  "anya-e0102n4:5_2": "evaṁ paṭipannassa uppajjanato indriyaṭṭhasambhavato ca anaññātaññassāmītindriyanti",
  "anya-e0102n4:5_3": "vuttaṁ. Dutiyaṁ ājānanato indriyaṭṭhasambhavato ca aññindriyaṁ. Tatiyaṁ aññātāvino",
  "anya-e0102n4:5_4": "catūsu saccesu niṭṭhitaññāṇakiccassa khīṇāsavassa uppajjanato indriyaṭṭhasambhavato ca aññātāvindriyaṁ.",
  "anya-e0102n4:6_0": "Ko pana nesaṁ indriyaṭṭho nāmāti? Indaliṅgaṭṭho indriyaṭṭho. Indadesitaṭṭho indriyaṭṭho.",
  "anya-e0102n4:6_1": "Indadiṭṭhaṭṭho indriyaṭṭho. Indasiṭṭhaṭṭho indriyaṭṭho. Indajuṭṭhaṭṭho indriyaṭṭho.",
  "anya-e0102n4:6_2": "So sabbopi idha yathāyogaṁ yujjati. Bhagavā hi sammāsambuddho paramissariyabhāvato",
  "anya-e0102n4:6_3": "indo. Kusalākusalañca kammaṁ, kammesu kassaci issariyābhāvato. Tenevettha kammasañjanitāni",
  "anya-e0102n4:6_4": "tāva indriyāni kusalākusalakammaṁ ulliṅgenti. Tena ca siṭṭhānīti indaliṅgaṭṭhena",
  "anya-e0102n4:6_5": "indasiṭṭhaṭṭhena ca indriyāni. Sabbāneva panetāni bhagavatā yathābhūtato pakāsitāni",
  "anya-e0102n4:6_6": "abhisambuddhāni cāti indadesitaṭṭhena indadiṭṭhaṭṭhena ca indriyāni. Teneva bhagavatā",
  "anya-e0102n4:6_7": "munindena kānici gocarāsevanāya kānici bhāvanāsevanāya sevitānīti indajuṭṭhaṭṭhenāpi indriyāni.",
  "anya-e0102n4:7_0": "Apica ādhipaccasaṅkhātena issariyaṭṭhenāpi etāni indriyāni. Cakkhuviññāṇādippavattiyañhi",
  "anya-e0102n4:7_1": "cakkhādīnaṁ siddhaṁ ādhipaccaṁ, tasmiṁ tikkhe tikkhattā mande ca mandattāti. Ayaṁ",
  "anya-e0102n4:7_2": "tāvettha atthato vinicchayo.",
  "anya-e0102n4:8_0": "Lakkhaṇādīhīti lakkhaṇarasapaccupaṭṭhānapadaṭṭhānehipi cakkhādīnaṁ vinicchayaṁ vijāniyāti",
  "anya-e0102n4:8_1": "attho. Tāni ca nesaṁ lakkhaṇādīni khandhaniddese vuttāneva. Paññindriyādīni hi cattāri",
  "anya-e0102n4:8_2": "atthato amohoyeva. Sesāni tattha sarūpeneva āgatāni.",
  "anya-e0102n4:9_0": "526.Kamatoti ayampi desanākkamova. Tattha ajjhattadhamme pariññāya ariyabhūmipaṭilābho",
  "anya-e0102n4:9_1": "hotīti attabhāvapariyāpannāni cakkhundriyādīni paṭhamaṁ desitāni. So pana attabhāvo",
  "anya-e0102n4:9_2": "yaṁ dhammaṁ upādāya itthīti vā purisoti vā saṅkhaṁ gacchati, ayaṁ soti nidassanatthaṁ",
  "anya-e0102n4:9_3": "tato itthindriyaṁ purisindriyañca. So duvidhopi jīvitindriyapaṭibaddhavuttīti ñāpanatthaṁ",
  "anya-e0102n4:9_4": "tato jīvitindriyaṁ. Yāva tassa pavatti, tāva etesaṁ vedayitānaṁ anivatti. Yañca kiñci",
  "anya-e0102n4:9_5": "vedayitaṁ, sabbaṁ taṁ dukkhanti ñāpanatthaṁ tato sukhindriyādīni. Taṁnirodhatthaṁ",
  "anya-e0102n4:9_6": "pana ete dhammā bhāvetabbāti paṭipattidassanatthaṁ tato saddhādīni. Imāya paṭipattiyā",
  "anya-e0102n4:9_7": "esa dhammo paṭhamaṁ attani pātubhavatīti paṭipattiyā amoghabhāvadassanatthaṁ tato",
  "anya-e0102n4:9_8": "anaññātaññassāmītindriyaṁ. Tasseva phalattā tato anantaraṁ bhāvetabbato ca tato aññindriyaṁ.",
  "anya-e0102n4:9_9": "Tato paraṁ bhāvanāya imassa adhigamo, adhigate ca pana imasmiṁ natthi kiñci uttari",
  "anya-e0102n4:9_10": "karaṇīyanti ñāpanatthaṁ ante paramassāsabhūtaṁ aññātāvindriyaṁ desitanti ayamettha kamo.",
  "anya-e0102n4:10": "Bhedābhedāti jīvitindriyasseva cettha bhedo. Tañhi rūpajīvitindriyaṁ arūpajīvitindriyanti duvidhaṁ hoti. Sesānaṁ abhedoti evamettha bhedābhedato vinicchayaṁ vijāniyā.",
  "anya-e0102n4:11_0": "527.Kiccāti kiṁ indriyānaṁ kiccanti ce. Cakkhundriyassa tāva “cakkhāyatanaṁ cakkhuviññāṇadhātuyā",
  "anya-e0102n4:11_1": "taṁsampayuttakānañca dhammānaṁ indriyapaccayena paccayo”ti vacanato yaṁ taṁ indriyapaccayabhāvena",
  "anya-e0102n4:11_2": "sādhetabbaṁ attano tikkhamandādibhāvena cakkhuviññāṇādidhammānaṁ tikkhamandādisaṅkhātaṁ",
  "anya-e0102n4:11_3": "attākārānuvattāpanaṁ, idaṁ kiccaṁ. Evaṁ sotaghānajivhākāyānaṁ. Manindriyassa pana",
  "anya-e0102n4:11_4": "sahajātadhammānaṁ attano vasavattāpanaṁ. Jīvitindriyassa sahajātadhammānupālanaṁ.",
  "anya-e0102n4:11_5": "Itthindriyapurisindriyānaṁ itthipurisaliṅganimittakuttākappākārānuvidhānaṁ. Sukhadukkhasomanassadomanassindriyānaṁ",
  "anya-e0102n4:11_6": "sahajātadhamme abhibhavitvā yathāsakaṁ oḷārikākārānupāpanaṁ. Upekkhindriyassa santapaṇītamajjhattākārānupāpanaṁ.",
  "anya-e0102n4:11_7": "Saddhādīnaṁ paṭipakkhābhibhavanaṁ sampayuttadhammānañca pasannākārādibhāvasampāpanaṁ.",
  "anya-e0102n4:11_8": "Anaññātaññassāmītindriyassa saṁyojanattayappahānañceva sampayuttānañca tappahānābhimukhabhāvakaraṇaṁ.",
  "anya-e0102n4:11_9": "Aññindriyassa kāmarāgabyāpādāditanukaraṇappahānañceva sahajātānañca attano vasānuvattāpanaṁ.",
  "anya-e0102n4:11_10": "Aññātāvindriyassa sabbakiccesu ussukkappahānañceva amatābhimukhabhāvapaccayatā ca",
  "anya-e0102n4:11_11": "sampayuttānanti evamettha kiccato vinicchayaṁ vijāniyā.",
  "anya-e0102n4:12_0": "528.Bhūmitoti cakkhusotaghānajivhākāyaitthipurisasukhadukkhadomanassindriyāni cettha",
  "anya-e0102n4:12_1": "kāmāvacarāneva. Manindriyajīvitindriyaupekkhindriyāni saddhāvīriyasatisamādhipaññindriyāni",
  "anya-e0102n4:12_2": "ca catubhūmipariyāpannāni. Somanassindriyaṁ kāmāvacararūpāvacaralokuttaravasena bhūmittayapariyāpannaṁ.",
  "anya-e0102n4:12_3": "Avasāne tīṇi lokuttarānevāti evamettha bhūmitopi vinicchayaṁ vijāneyya. Evaṁ hi vijānanto –",
  "anya-e0102n4:13": "Saṁvegabahulo bhikkhu, ṭhito indriyasaṁvare;",
  "anya-e0102n4:14": "Indriyāni pariññāya, dukkhassantaṁ karissatīti.",
  "anya-e0102n4:15": "Idaṁ indriyānaṁ vitthārakathāmukhaṁ.",
  "anya-e0102n4:16": "Saccavitthārakathā",
  "anya-e0102n4:17_0": "529. Tadanantarāni pana saccānīti cattāri ariyasaccāni – dukkhaṁ ariyasaccaṁ, dukkhasamudayo",
  "anya-e0102n4:17_1": "ariyasaccaṁ, dukkhanirodho ariyasaccaṁ, dukkhanirodhagāminī paṭipadā ariyasaccanti. Tattha –",
  "anya-e0102n4:18": "Vibhāgato nibbacana, lakkhaṇādippabhedato;",
  "anya-e0102n4:19": "Atthatthuddhārato ceva, anūnādhikato tathā.",
  "anya-e0102n4:20": "Kamato jātiādīnaṁ, nicchayā ñāṇakiccato;",
  "anya-e0102n4:21": "Antogadhānaṁ pabhedā, upamāto catukkato.",
  "anya-e0102n4:22": "Suññatekavidhādīhi, sabhāgavisabhāgato;",
  "anya-e0102n4:23": "Vinicchayo veditabbo, viññunā sāsanakkame.",
  "anya-e0102n4:24_0": "Tattha vibhāgatoti dukkhādīnaṁ hi cattāro cattāro atthā vibhattā tathā avitathā anaññathā,",
  "anya-e0102n4:24_1": "ye dukkhādīni abhisamentehi abhisametabbā. Yathāha – “dukkhassa pīḷanaṭṭho saṅkhataṭṭho",
  "anya-e0102n4:24_2": "santāpaṭṭho vipariṇāmaṭṭho, ime cattāro dukkhassa dukkhaṭṭhā tathā avitathā anaññathā.",
  "anya-e0102n4:24_3": "Samudayassa āyūhanaṭṭho nidānaṭṭho saṁyogaṭṭho palibodhaṭṭho. Nirodhassa nissaraṇaṭṭho",
  "anya-e0102n4:24_4": "vivekaṭṭho asaṅkhataṭṭho amataṭṭho. Maggassa niyyānaṭṭho hetuṭṭho dassanaṭṭho adhipateyyaṭṭho.",
  "anya-e0102n4:24_5": "Ime cattāro maggassa maggaṭṭhā tathā avitathā anaññathā”ti. Tathā “dukkhassa pīḷanaṭṭho",
  "anya-e0102n4:24_6": "saṅkhataṭṭho santāpaṭṭho vipariṇāmaṭṭho abhisamayaṭṭho”ti evamādi. Iti evaṁ vibhattānaṁ",
  "anya-e0102n4:24_7": "catunnaṁ catunnaṁ atthānaṁ vasena dukkhādīni veditabbānīti. Ayaṁ tāvettha vibhāgato vinicchayo.",
  "anya-e0102n4:25_0": "530. Nibbacanalakkhaṇādippabhedatoti ettha pana nibbacanato tāva idha du-iti ayaṁ",
  "anya-e0102n4:25_1": "saddo kucchite dissati. Kucchitaṁ hi puttaṁ dupputtoti vadanti. Khaṁ-saddo pana tucche.",
  "anya-e0102n4:25_2": "Tucchaṁ hi ākāsaṁ “kha”nti vuccati. Idañca paṭhamasaccaṁ kucchitaṁ anekaupaddavādhiṭṭhānato.",
  "anya-e0102n4:25_3": "Tucchaṁ bālajanaparikappitadhuvasubhasukhattabhāvavirahitato. Tasmā kucchitattā tucchattā",
  "anya-e0102n4:25_4": "ca dukkhanti vuccati.",
  "anya-e0102n4:26_0": "Saṁ-iti ca ayaṁ saddo “samāgamo sameta”ntiādīsu saṁyogaṁ dīpeti. U-iti ayaṁ “uppannaṁ",
  "anya-e0102n4:26_1": "udita”ntiādīsu uppattiṁ. Aya-saddo kāraṇaṁ dīpeti. Idañcāpi dutiyasaccaṁ avasesapaccayasamāyoge",
  "anya-e0102n4:26_2": "sati dukkhassuppattikāraṇaṁ. Iti dukkhassa saṁyoge uppattikāraṇattā dukkhasamudayanti vuccati.",
  "anya-e0102n4:27_0": "Tatiyasaccaṁ pana yasmā ni-saddo abhāvaṁ, rodha-saddo ca cārakaṁ dīpeti. Tasmā abhāvo",
  "anya-e0102n4:27_1": "ettha saṁsāracārakasaṅkhātassa dukkharodhassa sabbagatisuññattā, samadhigate vā tasmiṁ",
  "anya-e0102n4:27_2": "saṁsāracārakasaṅkhātassa dukkharodhassa abhāvo hoti, tappaṭipakkhattātipi dukkhanirodhanti",
  "anya-e0102n4:27_3": "vuccati. Dukkhassa vā anuppādanirodhapaccayattā dukkhanirodhanti.",
  "anya-e0102n4:28": "Catutthasaccaṁ pana yasmā etaṁ dukkhanirodhaṁ gacchati ārammaṇavasena tadabhimukhabhūtattā, paṭipadā ca hoti dukkhanirodhappattiyā. Tasmā dukkhanirodhagāminī paṭipadāti vuccati.",
  "anya-e0102n4:29_0": "531. Yasmā panetāni buddhādayo ariyā paṭivijjhanti, tasmā ariyasaccānīti vuccanti.",
  "anya-e0102n4:29_1": "Yathāha “cattārimāni, bhikkhave, ariyasaccāni. Katamāni…pe… imāni kho, bhikkhave,",
  "anya-e0102n4:29_2": "cattāri ariyasaccāni. Ariyā imāni paṭivijjhanti, tasmā ariyasaccānīti vuccantī”ti.",
  "anya-e0102n4:29_3": "Apica ariyassa saccānītipi ariyasaccāni. Yathāha “sadevake, bhikkhave, loke…pe… manussāya",
  "anya-e0102n4:29_4": "tathāgato ariyo, tasmā ariyasaccānīti vuccantī”ti. Atha vā etesaṁ abhisambuddhattā",
  "anya-e0102n4:29_5": "ariyabhāvasiddhitopi ariyasaccāni. Yathāha – “imesaṁ kho, bhikkhave, catunnaṁ ariyasaccānaṁ",
  "anya-e0102n4:29_6": "yathābhūtaṁ abhisambuddhattā tathāgato arahaṁ sammāsambuddho ariyoti vuccatī”ti.",
  "anya-e0102n4:29_7": "Apica kho pana ariyāni saccānītipi ariyasaccāni. Ariyānīti tathāni avitathāni avisaṁvādakānīti",
  "anya-e0102n4:29_8": "attho. Yathāha – “imāni kho, bhikkhave, cattāri ariyasaccāni tathāni avitathāni anaññathāni,",
  "anya-e0102n4:29_9": "tasmā ariyasaccānīti vuccantī”ti evamettha nibbacanato vinicchayo veditabbo.",
  "anya-e0102n4:30_0": "532. Kathaṁ lakkhaṇādippabhedato? Ettha hi bādhanalakkhaṇaṁ dukkhasaccaṁ, santāpanarasaṁ,",
  "anya-e0102n4:30_1": "pavattipaccupaṭṭhānaṁ. Pabhavalakkhaṇaṁ samudayasaccaṁ, anupacchedakaraṇarasaṁ, palibodhapaccupaṭṭhānaṁ.",
  "anya-e0102n4:30_2": "Santilakkhaṇaṁ nirodhasaccaṁ, accutirasaṁ, animittapaccupaṭṭhānaṁ. Niyyānalakkhaṇaṁ",
  "anya-e0102n4:30_3": "maggasaccaṁ, kilesappahānarasaṁ, vuṭṭhānapaccupaṭṭhānaṁ. Apica pavattipavattananivattinivattanalakkhaṇāni",
  "anya-e0102n4:30_4": "paṭipāṭiyā. Tathā saṅkhatataṇhā asaṅkhatadassanalakkhaṇāni cāti evamettha lakkhaṇādippabhedato",
  "anya-e0102n4:30_5": "vinicchayo veditabbo.",
  "anya-e0102n4:31_0": "533.Atthatthuddhāratocevāti ettha pana atthato tāva ko saccaṭṭhoti ce? Yo paññācakkhunā",
  "anya-e0102n4:31_1": "upaparikkhamānānaṁ māyāva viparīto, marīciva visaṁvādako, titthiyānaṁ attāva anupalabbhasabhāvo",
  "anya-e0102n4:31_2": "ca na hoti, atha kho bādhanappabhavasantiniyyānappakārena tacchāviparītabhūtabhāvena",
  "anya-e0102n4:31_3": "ariyañāṇassa gocaro hotiyeva. Esa aggilakkhaṇaṁ viya, lokapakati viya ca tacchāviparītabhūtabhāvo",
  "anya-e0102n4:31_4": "saccaṭṭhoti veditabbo. Yathāha – “idaṁ dukkhanti, bhikkhave, tathametaṁ avitathametaṁ",
  "anya-e0102n4:31_5": "anaññathameta”nti vitthāro. Apica –",
  "anya-e0102n4:32": "Nābādhakaṁ yato dukkhaṁ, dukkhā aññaṁ na bādhakaṁ;",
  "anya-e0102n4:33": "Bādhakattaniyāmena, tato saccamidaṁ mataṁ.",
  "anya-e0102n4:34": "Taṁ vinā nāññato dukkhaṁ, na hoti na ca taṁ tato;",
  "anya-e0102n4:35": "Dukkhahetuniyāmena, iti saccaṁ visattikā.",
  "anya-e0102n4:36": "Nāññā nibbānato santi, santaṁ na ca na taṁ yato;",
  "anya-e0102n4:37": "Santabhāvaniyāmena, tato saccamidaṁ mataṁ.",
  "anya-e0102n4:38": "Maggā aññaṁ na niyyānaṁ, aniyyāno na cāpi so;",
  "anya-e0102n4:39": "Tacchaniyyānabhāvattā, iti so saccasammato.",
  "anya-e0102n4:40": "Iti tacchāvipallāsa, bhūtabhāvaṁ catūsvapi;",
  "anya-e0102n4:41": "Dukkhādīsvavisesena, saccaṭṭhaṁ āhu paṇḍitāti.",
  "anya-e0102n4:42": "Evaṁ atthato vinicchayo veditabbo.",
  "anya-e0102n4:43_0": "534. Kathaṁ atthuddhārato? Idhāyaṁ sacca-saddo anekesu atthesu dissati. Seyyathidaṁ",
  "anya-e0102n4:43_1": "– “saccaṁ bhaṇe na kujjheyyā”tiādīsu vācāsacce. “Sacce ṭhitā samaṇabrāhmaṇā cā”tiādīsu",
  "anya-e0102n4:43_2": "viratisacce. “Kasmā nu saccāni vadanti nānā pavādiyāse kusalāvadānā”tiādīsu diṭṭhisacce.",
  "anya-e0102n4:43_3": "“Ekaṁ hi saccaṁ na dutiya”ntiādīsu paramatthasacce nibbāne ceva magge ca. “Catunnaṁ",
  "anya-e0102n4:43_4": "ariyasaccānaṁ kati kusalā”tiādīsu ariyasacce. Svāyamidhāpi ariyasacce vattatīti evamettha",
  "anya-e0102n4:43_5": "atthuddhāratopi vinicchayo veditabbo.",
  "anya-e0102n4:44_0": "535.Anūnādhikatoti kasmā pana cattāreva ariyasaccāni vuttāni anūnāni anadhikānīti",
  "anya-e0102n4:44_1": "ce? Aññassāsambhavato aññatarassa ca apaneyyābhāvato. Na hi etehi aññaṁ adhikaṁ vā,",
  "anya-e0102n4:44_2": "etesaṁ vā ekampi apanetabbaṁ sambhoti. Yathāha – “idha, bhikkhave, āgaccheyya samaṇo",
  "anya-e0102n4:44_3": "vā brāhmaṇo vā ‘netaṁ dukkhaṁ ariyasaccaṁ, aññaṁ dukkhaṁ ariyasaccaṁ. Ahametaṁ dukkhaṁ",
  "anya-e0102n4:44_4": "ariyasaccaṁ ṭhapetvā aññaṁ dukkhaṁ ariyasaccaṁ paññapessāmī’ti netaṁ ṭhānaṁ vijjatī”tiādi.",
  "anya-e0102n4:44_5": "Yathā cāha – “yo hi koci, bhikkhave, samaṇo vā brāhmaṇo vā evaṁ vadeyya ‘netaṁ dukkhaṁ",
  "anya-e0102n4:44_6": "paṭhamaṁ ariyasaccaṁ yaṁ samaṇena gotamena desitaṁ, ahametaṁ dukkhaṁ paṭhamaṁ ariyasaccaṁ",
  "anya-e0102n4:44_7": "paccakkhāya aññaṁ dukkhaṁ paṭhamaṁ ariyasaccaṁ paññapessāmī’ti netaṁ ṭhānaṁ vijjatī”tiādi.",
  "anya-e0102n4:45_0": "Apica pavattimācikkhanto bhagavā sahetukaṁ ācikkhi, nivattiñca saupāyaṁ. Iti pavattinivattitadubhayahetūnaṁ",
  "anya-e0102n4:45_1": "etaparamato cattāreva vuttāni. Tathā pariññeyyapahātabbasacchikātabbabhāvetabbānaṁ,",
  "anya-e0102n4:45_2": "taṇhāvatthutaṇhātaṇhānirodhataṇhānirodhupāyānaṁ, ālayaālayārāmatāālayasamugghātaālayasamugghātupāyānañca",
  "anya-e0102n4:45_3": "vasenāpi cattāreva vuttānīti evamettha anūnādhikato vinicchayo veditabbo.",
  "anya-e0102n4:46_0": "536.Kamatoti ayampi desanākkamova. Ettha ca oḷārikattā, sabbasattasādhāraṇattā ca",
  "anya-e0102n4:46_1": "suviññeyyanti dukkhasaccaṁ paṭhamaṁ vuttaṁ. Tasseva hetudassanatthaṁ tadanantaraṁ",
  "anya-e0102n4:46_2": "samudayasaccaṁ. Hetunirodhā phalanirodhoti ñāpanatthaṁ tato nirodhasaccaṁ. Tadadhigamupāyadassanatthaṁ",
  "anya-e0102n4:46_3": "ante maggasaccaṁ. Bhavasukhassādagadhitānaṁ vā sattānaṁ saṁvegajananatthaṁ paṭhamaṁ",
  "anya-e0102n4:46_4": "dukkhamāha. Taṁ neva akataṁ āgacchati, na issaranimmānādito hoti, ito pana hotīti",
  "anya-e0102n4:46_5": "ñāpanatthaṁ tadanantaraṁ samudayaṁ. Tato sahetukena dukkhena abhibhūtattā saṁviggamānasānaṁ",
  "anya-e0102n4:46_6": "dukkhanissaraṇagavesīnaṁ nissaraṇadassanena assāsajananatthaṁ nirodhaṁ. Tato nirodhādhigamatthaṁ",
  "anya-e0102n4:46_7": "nirodhasampāpakaṁ magganti evamettha kamato vinicchayo veditabbo.",
  "anya-e0102n4:47_0": "537.Jātiādīnaṁ nicchayāti ye te ariyasaccāni niddisantena bhagavatā “jātipi dukkhā,",
  "anya-e0102n4:47_1": "jarāpi dukkhā, maraṇampi dukkhaṁ, sokaparidevadukkhadomanassupāyāsāpi dukkhā, appiyehi",
  "anya-e0102n4:47_2": "sampayogo dukkho, piyehi vippayogo dukkho, yampicchaṁ na labhati tampi dukkhaṁ, saṁkhittena",
  "anya-e0102n4:47_3": "pañcupādānakkhandhā dukkhā”ti dukkhaniddese dvādasa dhammā, “yāyaṁ taṇhā ponobbhavikā",
  "anya-e0102n4:47_4": "nandīrāgasahagatā tatratatrābhinandinī. Seyyathidaṁ, kāmataṇhā, bhavataṇhā, vibhavataṇhā”ti",
  "anya-e0102n4:47_5": "samudayaniddese tividhā taṇhā, “yo tassāyeva taṇhāya asesavirāganirodho cāgo paṭinissaggo",
  "anya-e0102n4:47_6": "mutti anālayo”ti evaṁ nirodhaniddese atthato ekameva nibbānaṁ, “katamaṁ dukkhanirodhagāminīpaṭipadā",
  "anya-e0102n4:47_7": "ariyasaccaṁ, ayameva ariyo aṭṭhaṅgiko maggo. Seyyathidaṁ – sammādiṭṭhi…pe… sammāsamādhī”ti",
  "anya-e0102n4:47_8": "evaṁ magganiddese aṭṭha dhammāti iti catunnaṁ saccānaṁ niddese jātiādayo dhammā vuttā,",
  "anya-e0102n4:47_9": "tesaṁ jātiādīnaṁ nicchayāpi ettha vinicchayo veditabbo.",
  "anya-e0102n4:48": "Dukkhaniddesakathā",
  "anya-e0102n4:49": "Jātiniddeso",
  "anya-e0102n4:50_0": "Seyyathidaṁ, ayañhi jāti-saddo anekattho. Tathā hesa “ekampi jātiṁ dvepi jātiyo”ti",
  "anya-e0102n4:50_1": "ettha bhave āgato. “Atthi, visākhe, nigaṇṭhā nāma samaṇajātī”ti ettha nikāye. “Jāti",
  "anya-e0102n4:50_2": "dvīhi khandhehi saṅgahitā”ti ettha saṅkhatalakkhaṇe. “Yaṁ mātukucchismiṁ paṭhamaṁ",
  "anya-e0102n4:50_3": "cittaṁ uppannaṁ, paṭhamaṁ viññāṇaṁ pātubhūtaṁ, tadupādāya sāvassa jātī”ti ettha paṭisandhiyaṁ.",
  "anya-e0102n4:50_4": "“Sampatijāto, ānanda, bodhisatto”ti ettha pasūtiyaṁ. “Akkhitto anupakuṭṭho jātivādenā”ti",
  "anya-e0102n4:50_5": "ettha kule. “Yatohaṁ, bhagini, ariyāya jātiyā jāto”ti ettha ariyasīle.",
  "anya-e0102n4:51_0": "538. Svāyamidha gabbhaseyyakānaṁ paṭisandhito paṭṭhāya yāva mātukucchimhā nikkhamanaṁ,",
  "anya-e0102n4:51_1": "tāva pavattesu khandhesu. Itaresaṁ paṭisandhikhandhesvevāti daṭṭhabbo. Ayampi ca",
  "anya-e0102n4:51_2": "pariyāyakathāva. Nippariyāyato pana tattha tattha nibbattamānānaṁ sattānaṁ ye ye",
  "anya-e0102n4:51_3": "khandhā pātubhavanti, tesaṁ tesaṁ paṭhamapātubhāvo jāti nāma.",
  "anya-e0102n4:52": "Sā panesā tattha tattha bhave paṭhamābhinibbattilakkhaṇā, niyyātanarasā, atītabhavato idha ummujjanapaccupaṭṭhānā, dukkhavicittatāpaccupaṭṭhānā vā.",
  "anya-e0102n4:53_0": "539. Kasmā panesā dukkhāti ce? Anekesaṁ dukkhānaṁ vatthubhāvato. Anekāni hi dukkhāni.",
  "anya-e0102n4:53_1": "Seyyathidaṁ – dukkhadukkhaṁ, vipariṇāmadukkhaṁ, saṅkhāradukkhaṁ, paṭicchannadukkhaṁ,",
  "anya-e0102n4:53_2": "appaṭicchannadukkhaṁ, pariyāyadukkhaṁ, nippariyāyadukkhanti.",
  "anya-e0102n4:54": "Tattha kāyikacetasikā dukkhā vedanāsabhāvato ca nāmato ca dukkhattā dukkhadukkhanti vuccati.",
  "anya-e0102n4:55": "Sukhā vedanā vipariṇāmena dukkhuppattihetuto vipariṇāmadukkhaṁ.",
  "anya-e0102n4:56_0": "Upekkhā vedanā ceva avasesā ca tebhūmakā saṅkhārā udayabbayappaṭipīḷitattā saṅkhāradukkhaṁ.",
  "anya-e0102n4:56_1": "Kaṇṇasūladantasūlarāgajapariḷāhadosajapariḷāhādi kāyikacetasiko ābādho pucchitvā",
  "anya-e0102n4:56_2": "jānitabbato upakkamassa ca apākaṭabhāvato paṭicchannadukkhaṁ nāma. Apākaṭadukkhantipi vuccati.",
  "anya-e0102n4:57": "Dvattiṁsakammakāraṇādisamuṭṭhāno ābādho apucchitvāva jānitabbato upakkamassa ca pākaṭabhāvato appaṭicchannadukkhaṁ nāma. Pākaṭadukkhantipi vuccati.",
  "anya-e0102n4:58": "Ṭhapetvā dukkhadukkhaṁ sesaṁ dukkhasaccavibhaṅge āgataṁ jātiādi sabbampi tassa tassa dukkhassa vatthubhāvato pariyāyadukkhaṁ. Dukkhadukkhaṁ pana nippariyāyadukkhanti vuccati.",
  "anya-e0102n4:59_0": "Tatrāyaṁ jāti yaṁ taṁ bālapaṇḍitasuttādīsu bhagavatāpi upamāvasena pakāsitaṁ āpāyikaṁ",
  "anya-e0102n4:59_1": "dukkhaṁ, yañca sugatiyampi manussaloke gabbhokkantimūlakādibhedaṁ dukkhaṁ uppajjati,",
  "anya-e0102n4:59_2": "tassa vatthubhāvato dukkhā.",
  "anya-e0102n4:60_0": "540. Tatridaṁ gabbhokkantimūlakādibhedaṁ dukkhaṁ – ayaṁ hi satto mātukucchimhi nibbattamāno",
  "anya-e0102n4:60_1": "na uppalapadumapuṇḍarīkādīsu nibbattati, atha kho heṭṭhā āmāsayassa upari pakkāsayassa",
  "anya-e0102n4:60_2": "udarapaṭalapiṭṭhikaṇṭakānaṁ vemajjhe paramasambādhe tibbandhakārenānākuṇapagandhaparibhāvitaparamaduggandhapavanavicarite",
  "anya-e0102n4:60_3": "adhimattajegucche kucchipadese pūtimacchapūtikummāsacandanikādīsu kimi viya nibbattati.",
  "anya-e0102n4:60_4": "So tattha nibbatto dasa māse mātukucchisambhavena usmanā puṭapākaṁ viya paccamāno",
  "anya-e0102n4:60_5": "piṭṭhapiṇḍi viya sediyamāno samiñjanapasāraṇādirahito adhimattaṁ dukkhamanubhotīti,",
  "anya-e0102n4:60_6": "idaṁ tāva gabbhokkantimūlakaṁ dukkhaṁ.",
  "anya-e0102n4:61_0": "Yaṁ pana so mātu sahasā upakkhalanagamananisīdanavuṭṭhānaparivattanādīsu surādhuttahatthagato",
  "anya-e0102n4:61_1": "eḷako viya ahituṇḍikahatthagato sappapotako viya ca ākaḍḍhanaparikaḍḍhanaodhūnananiddhūnanādinā",
  "anya-e0102n4:61_2": "upakkamena adhimattaṁ dukkhamanubhavati, yañca mātu sītūdakapānakāle sītanarakupapanno",
  "anya-e0102n4:61_3": "viya, uṇhayāgubhattādiajjhoharaṇakāle aṅgāravuṭṭhisamparikiṇṇo viya, loṇambilādiajjhoharaṇakāle",
  "anya-e0102n4:61_4": "khārāpaṭicchakādikammakāraṇapatto viya tibbaṁ dukkhamanubhoti, idaṁ gabbhapariharaṇamūlakaṁ dukkhaṁ.",
  "anya-e0102n4:62": "Yaṁ panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne chedanaphālanādīhi dukkhaṁ uppajjati, idaṁ gabbhavipattimūlakaṁ dukkhaṁ.",
  "anya-e0102n4:63_0": "Yaṁ vijāyamānāya mātuyā kammajehi vātehi parivattetvā narakapapātaṁ viya atibhayānakaṁ",
  "anya-e0102n4:63_1": "yonimaggaṁ paṭipātiyamānassa paramasambādhena yonimukhena tāḷacchiggaḷena viya nikkaḍḍhiyamānassa",
  "anya-e0102n4:63_2": "mahānāgassa narakasattassa viya ca saṅghātapabbatehi vicuṇṇiyamānassa dukkhaṁ uppajjati,",
  "anya-e0102n4:63_3": "idaṁ vijāyanamūlakaṁ dukkhaṁ.",
  "anya-e0102n4:64_0": "Yaṁ pana jātassa taruṇavaṇasadisasukhumālasarīrassa hatthagahaṇanahāpanadhovanacoḷaparimajjanādikāle",
  "anya-e0102n4:64_1": "sūcimukhakhuradhārāhi vijjhanaphālanasadisaṁ dukkhaṁ uppajjati, idaṁ mātukucchito",
  "anya-e0102n4:64_2": "bahinikkhamanamūlakaṁ dukkhaṁ.",
  "anya-e0102n4:65_0": "Yaṁ tato paraṁ pavattiyaṁ attanāva attānaṁ vadhentassa acelakavatādivasena ātāpanaparitāpanānuyogamanuyuttassa,",
  "anya-e0102n4:65_1": "kodhavasena abhuñjantassa, ubbandhantassa ca dukkhaṁ uppajjati, idaṁ attūpakkamamūlakaṁ",
  "anya-e0102n4:65_2": "dukkhaṁ. Yaṁ pana parato vadhabandhanādīni anubhavantassa uppajjati, idaṁ parūpakkamamūlakaṁ dukkhanti.",
  "anya-e0102n4:66": "Iti imassa sabbassāpi dukkhassa ayaṁ jāti vatthumeva hoti.",
  "anya-e0102n4:67": "541. Tenetaṁ vuccati –",
  "anya-e0102n4:68": "Jāyetha no ce narakesu satto,",
  "anya-e0102n4:69": "Tattaggidāhādikamappasayhaṁ;",
  "anya-e0102n4:70": "Labhetha dukkhaṁ nu kuhiṁ patiṭṭhaṁ,",
  "anya-e0102n4:71": "Iccāha dukkhāti munīdha jātiṁ.",
  "anya-e0102n4:72": "Dukkhaṁ tiracchesu kasāpatoda-",
  "anya-e0102n4:73": "Daṇḍābhighātādibhavaṁ anekaṁ;",
  "anya-e0102n4:74": "Yaṁ taṁ kathaṁ tattha bhaveyya jātiṁ,",
  "anya-e0102n4:75": "Vinā tahiṁ jāti tatopi dukkhā.",
  "anya-e0102n4:76": "Petesu dukkhaṁ pana khuppipāsā-",
  "anya-e0102n4:77": "Vātātapādippabhavaṁ vicittaṁ;",
  "anya-e0102n4:78": "Yasmā ajātassa na tattha atthi,",
  "anya-e0102n4:79": "Tasmāpi dukkhaṁ muni jātimāha.",
  "anya-e0102n4:80": "Tibbandhakāre ca asayhasīte,",
  "anya-e0102n4:81": "Lokantare yaṁ asuresu dukkhaṁ;",
  "anya-e0102n4:82": "Na taṁ bhave tattha na cassa jāti,",
  "anya-e0102n4:83": "Yato ayaṁ jāti tatopi dukkhā.",
  "anya-e0102n4:84": "Yañcāpi gūthanarake viya mātugabbhe,",
  "anya-e0102n4:85": "Satto vasaṁ ciramato bahi nikkhamañca;",
  "anya-e0102n4:86": "Pappoti dukkhamatighoramidampi natthi,",
  "anya-e0102n4:87": "Jātiṁ vinā itipi jāti ayañhi dukkhā.",
  "anya-e0102n4:88": "Kiṁ bhāsitena bahunā nanu yaṁ kuhiñci,",
  "anya-e0102n4:89": "Atthīdha kiñcidapi dukkhamidaṁ kadāci;",
  "anya-e0102n4:90": "Nevatthi jātivirahena yato mahesi,",
  "anya-e0102n4:91": "Dukkhāti sabbapaṭhamaṁ imamāha jātinti.",
  "anya-e0102n4:92": "Ayaṁ tāva jātiyaṁ vinicchayo.",
  "anya-e0102n4:93": "Jarāniddeso",
  "anya-e0102n4:94_0": "542.Jarāpi dukkhāti ettha duvidhā jarā saṅkhatalakkhaṇañca, khaṇḍiccādisammato santatiyaṁ",
  "anya-e0102n4:94_1": "ekabhavapariyāpannakhandhapurāṇabhāvo ca, sā idha adhippetā. Sā panesā jarā khandhaparipākalakkhaṇā,",
  "anya-e0102n4:94_2": "maraṇūpanayanarasā, yobbanavināsapaccupaṭṭhānā. Dukkhā saṅkhāradukkhabhāvato ceva",
  "anya-e0102n4:94_3": "dukkhavatthuto ca. Yaṁ hi aṅgapaccaṅgasithilībhāvaindriyavikāravirūpatāyobbanavināsabalūpaghātasatimativippavāsaparaparibhavādianekapaccayaṁ",
  "anya-e0102n4:94_4": "kāyikacetasikadukkhaṁ uppajjati, jarā tassa vatthu. Tenetaṁ vuccati –",
  "anya-e0102n4:95": "“Aṅgānaṁ sithilībhāvā, indriyānaṁ vikārato;",
  "anya-e0102n4:96": "Yobbanassa vināsena, balassa upaghātato.",
  "anya-e0102n4:97": "“Vippavāsā satādīnaṁ, puttadārehi attano;",
  "anya-e0102n4:98": "Apasādanīyato ceva, bhiyyo bālattapattiyā.",
  "anya-e0102n4:99": "“Pappoti dukkhaṁ yaṁ macco, kāyikaṁ mānasaṁ tathā;",
  "anya-e0102n4:100": "Sabbametaṁ jarāhetu, yasmā tasmā jarā dukhā”ti.",
  "anya-e0102n4:101": "Ayaṁ jarāyaṁ vinicchayo.",
  "anya-e0102n4:102": "Maraṇaniddeso",
  "anya-e0102n4:103_0": "543.Maraṇampi dukkhanti etthāpi duvidhaṁ maraṇaṁ saṅkhatalakkhaṇañca, yaṁ sandhāya",
  "anya-e0102n4:103_1": "vuttaṁ “jarāmaraṇaṁ dvīhi khandhehi saṅgahita”nti. Ekabhavapariyāpannajīvitindriyappabandhavicchedo",
  "anya-e0102n4:103_2": "ca, yaṁ sandhāya vuttaṁ “niccaṁ maraṇato bhaya”nti. Taṁ idha adhippetaṁ. Jātipaccayā",
  "anya-e0102n4:103_3": "maraṇaṁ upakkamamaraṇaṁ sarasamaraṇaṁ āyukkhayamaraṇaṁ puññakkhayamaraṇantipi tasseva",
  "anya-e0102n4:103_4": "nāmaṁ. Tayidaṁ cutilakkhaṇaṁ, viyogarasaṁ, gativippavāsapaccupaṭṭhānaṁ. Dukkhassa",
  "anya-e0102n4:103_5": "pana vatthubhāvato dukkhanti veditabbaṁ. Tenetaṁ vuccati –",
  "anya-e0102n4:104": "“Pāpassa pāpakammādi-nimittamanupassato;",
  "anya-e0102n4:105": "Bhaddassāpasahantassa, viyogaṁ piyavatthukaṁ;",
  "anya-e0102n4:106": "Mīyamānassa yaṁ dukkhaṁ, mānasaṁ avisesato.",
  "anya-e0102n4:107": "Sabbesañcāpi yaṁ sandhi-bandhanacchedanādikaṁ;",
  "anya-e0102n4:108": "Vitujjamānamammānaṁ, hoti dukkhaṁ sarīrajaṁ.",
  "anya-e0102n4:109": "Asayhamappatikāraṁ, dukkhassetassidaṁ yato;",
  "anya-e0102n4:110": "Maraṇaṁ vatthu tenetaṁ, dukkhamicceva bhāsita”nti.",
  "anya-e0102n4:111": "Ayaṁ maraṇe vinicchayo.",
  "anya-e0102n4:112": "Sokādiniddesā",
  "anya-e0102n4:113_0": "544. Sokādīsu soko nāma ñātibyasanādīhi phuṭṭhassa cittasantāpo. So kiñcāpi atthato",
  "anya-e0102n4:113_1": "domanassameva hoti. Evaṁ santepi antonijjhānalakkhaṇo, cetaso parijjhāpanaraso, anusocanapaccupaṭṭhāno.",
  "anya-e0102n4:113_2": "Dukkho pana dukkhadukkhato dukkhavatthuto ca. Tenetaṁ vuccati –",
  "anya-e0102n4:114": "“Sattānaṁ hadayaṁ soko, visasallaṁva tujjati;",
  "anya-e0102n4:115": "Aggitattova nārāco, bhusaṁva dahate puna.",
  "anya-e0102n4:116": "“Samāvahati ca byādhi-jarāmaraṇabhedanaṁ;",
  "anya-e0102n4:117": "Dukkhampi vividhaṁ yasmā, tasmā dukkhoti vuccatī”ti.",
  "anya-e0102n4:118": "Ayaṁ soke vinicchayo.",
  "anya-e0102n4:119": "Paridevo",
  "anya-e0102n4:120_0": "545.Paridevo nāma ñātibyasanādīhi phuṭṭhassa vacīpalāpo. So lālappanalakkhaṇo, guṇadosakittanaraso,",
  "anya-e0102n4:120_1": "sambhamapaccupaṭṭhāno. Dukkho pana saṅkhāradukkhabhāvato dukkhavatthuto ca. Tenetaṁ vuccati –",
  "anya-e0102n4:121": "“Yaṁ sokasallavihato paridevamāno,",
  "anya-e0102n4:122": "Kaṇṭhoṭṭhatālutalasosajamappasayhaṁ;",
  "anya-e0102n4:123": "Bhiyyodhimattamadhigacchatiyeva dukkhaṁ,",
  "anya-e0102n4:124": "Dukkhoti tena bhagavā paridevamāhā”ti.",
  "anya-e0102n4:125": "Ayaṁ parideve vinicchayo.",
  "anya-e0102n4:126": "Dukkhaṁ",
  "anya-e0102n4:127_0": "546.Dukkhaṁ nāma kāyikaṁ dukkhaṁ, taṁ kāyapīḷanalakkhaṇaṁ, duppaññānaṁ domanassakaraṇarasaṁ,",
  "anya-e0102n4:127_1": "kāyikābādhapaccupaṭṭhānaṁ. Dukkhaṁ pana dukkhadukkhato mānasadukkhāvahanato ca. Tenetaṁ vuccati –",
  "anya-e0102n4:128": "“Pīḷeti kāyikamidaṁ, dukkhañca mānasaṁ bhiyyo;",
  "anya-e0102n4:129": "Janayati yasmā tasmā, dukkhanti visesato vutta”nti.",
  "anya-e0102n4:130": "Ayaṁ dukkhe vinicchayo.",
  "anya-e0102n4:131": "Domanassaṁ",
  "anya-e0102n4:132_0": "547.Domanassaṁ nāma mānasaṁ dukkhaṁ. Taṁ cittapīḷanalakkhaṇaṁ, manovighātarasaṁ,",
  "anya-e0102n4:132_1": "mānasabyādhipaccupaṭṭhānaṁ. Dukkhaṁ pana dukkhadukkhato kāyikadukkhāvahanato ca.",
  "anya-e0102n4:132_2": "Cetodukkhasamappitā hi kese pakiriya kandanti, urāni paṭipisanti, āvaṭṭanti, vivaṭṭanti,",
  "anya-e0102n4:132_3": "uddhaṁpādaṁ papatanti, satthaṁ āharanti, visaṁ khādanti, rajjuyā ubbandhanti, aggiṁ",
  "anya-e0102n4:132_4": "pavisantīti taṁ nānappakārakaṁ dukkhamanubhavanti. Tenetaṁ vuccati –",
  "anya-e0102n4:133": "“Pīḷeti yato cittaṁ, kāyassa ca pīḷanaṁ samāvahati;",
  "anya-e0102n4:134": "Dukkhanti domanassaṁ, vidomanassā tato āhū”ti.",
  "anya-e0102n4:135": "Ayaṁ domanasse vinicchayo.",
  "anya-e0102n4:136": "Upāyāso",
  "anya-e0102n4:137_0": "548.Upāyāso nāma ñātibyasanādīhi phuṭṭhassa adhimattacetodukkhappabhāvito dosoyeva.",
  "anya-e0102n4:137_1": "Saṅkhārakkhandhapariyāpanno eko dhammoti eke. So cittaparidahanalakkhaṇo, nitthunanaraso,",
  "anya-e0102n4:137_2": "visādapaccupaṭṭhāno. Dukkho pana saṅkhāradukkhabhāvato cittaparidahanato kāyavisādanato",
  "anya-e0102n4:137_3": "ca. Tenetaṁ vuccati –",
  "anya-e0102n4:138": "“Cittassa ca paridahanā, kāyassa visādanā ca adhimattaṁ;",
  "anya-e0102n4:139": "Yaṁ dukkhamupāyāso, janeti dukkho tato vutto”ti.",
  "anya-e0102n4:140": "Ayaṁ upāyāse vinicchayo.",
  "anya-e0102n4:141_0": "Ettha ca mandagginā antobhājane pāko viya soko. Tikkhagginā paccamānassa bhājanato",
  "anya-e0102n4:141_1": "bahinikkhamanaṁ viya paridevo. Bahinikkhantāvasesassa nikkhamituṁ appahontassa antobhājaneyeva",
  "anya-e0102n4:141_2": "yāva parikkhayā pāko viya upāyāso daṭṭhabbo.",
  "anya-e0102n4:142": "Appiyasampayogo",
  "anya-e0102n4:143_0": "549.Appiyasampayogo nāma amanāpehi sattasaṅkhārehi samodhānaṁ. So aniṭṭhasamodhānalakkhaṇo,",
  "anya-e0102n4:143_1": "cittavighātakaraṇaraso, anatthabhāvapaccupaṭṭhāno. Dukkho pana dukkhavatthuto. Tenetaṁ vuccati –",
  "anya-e0102n4:144": "“Disvāva appiye dukkhaṁ, paṭhamaṁ hoti cetasi;",
  "anya-e0102n4:145": "Tadupakkamasambhūta-mathakāye yato idha.",
  "anya-e0102n4:146": "“Tato dukkhadvayassāpi, vatthuto so mahesinā;",
  "anya-e0102n4:147": "Dukkho vuttoti viññeyyo, appiyehi samāgamo”ti.",
  "anya-e0102n4:148": "Ayaṁ appiyasampayoge vinicchayo.",
  "anya-e0102n4:149": "Piyavippayogo",
  "anya-e0102n4:150_0": "550.Piyavippayogo nāma manāpehi sattasaṅkhārehi vinābhāvo. So iṭṭhavatthuviyogalakkhaṇo,",
  "anya-e0102n4:150_1": "sokuppādanaraso, byasanapaccupaṭṭhāno. Dukkho pana sokadukkhassa vatthuto. Tenetaṁ vuccati –",
  "anya-e0102n4:151": "“Ñātidhanādiviyogā,",
  "anya-e0102n4:152": "Sokasarasamappitā vitujjanti;",
  "anya-e0102n4:153": "Bālā yato tato yaṁ,",
  "anya-e0102n4:154": "Dukkhoti mato piyavippayogo”ti.",
  "anya-e0102n4:155": "Ayaṁ piyavippayoge vinicchayo.",
  "anya-e0102n4:156": "Icchitālābho",
  "anya-e0102n4:157_0": "551.Yampicchaṁ na labhatīti ettha “aho vata mayaṁ na jātidhammā assāmā”tiādīsu alabbhaneyyavatthūsu",
  "anya-e0102n4:157_1": "icchāva yampicchaṁ na labhati, tampi dukkhanti vuttā. Sā alabbhaneyyavatthuicchanalakkhaṇā,",
  "anya-e0102n4:157_2": "tappariyesanarasā, tesaṁ appattipaccupaṭṭhānā. Dukkhā pana dukkhavatthuto. Tenetaṁ vuccati –",
  "anya-e0102n4:158": "“Taṁ taṁ patthayamānānaṁ, tassa tassa alābhato;",
  "anya-e0102n4:159": "Yaṁ vighātamayaṁ dukkhaṁ, sattānaṁ idha jāyati.",
  "anya-e0102n4:160": "“Alabbhaneyyavatthūnaṁ, patthanā tassa kāraṇaṁ;",
  "anya-e0102n4:161": "Yasmā tasmā jino dukkhaṁ, icchitālābhamabravī”ti.",
  "anya-e0102n4:162": "Ayaṁ icchitālābhe vinicchayo.",
  "anya-e0102n4:163": "Pañcupādānakkhandhā",
  "anya-e0102n4:164": "552.Saṁkhittenapañcupādānakkhandhā dukkhāti ettha pana –",
  "anya-e0102n4:165": "Jātippabhutikaṁ dukkhaṁ, yaṁ vuttamidha tādinā;",
  "anya-e0102n4:166": "Avuttaṁ yañca taṁ sabbaṁ, vinā ete na vijjati.",
  "anya-e0102n4:167": "Yasmā tasmā upādāna-kkhandhā saṅkhepato ime;",
  "anya-e0102n4:168": "Dukkhāti vuttā dukkhanta-desakena mahesinā.",
  "anya-e0102n4:169_0": "Tathā hi indhanamiva pāvako, lakkhamiva paharaṇāni, gorūpaṁ viya ḍaṁsamakasādayo,",
  "anya-e0102n4:169_1": "khettamiva lāyakā, gāmaṁ viya gāmaghātakā upādānakkhandhapañcakameva jātiādayo nānappakārehi",
  "anya-e0102n4:169_2": "vibādhentā tiṇalatādīni viya bhūmiyaṁ, pupphaphalapallavāni viya rukkhesu upādānakkhandhesuyeva",
  "anya-e0102n4:169_3": "nibbattanti. Upādānakkhandhānañca ādidukkhaṁ jāti, majjhedukkhaṁ jarā, pariyosānadukkhaṁ",
  "anya-e0102n4:169_4": "maraṇaṁ, māraṇantikadukkhābhighātena pariḍayhanadukkhaṁ soko, tadasahanato lālappanadukkhaṁ",
  "anya-e0102n4:169_5": "paridevo, tato dhātukkhobhasaṅkhātaaniṭṭhaphoṭṭhabbasamāyogato kāyassa ābādhanadukkhaṁ",
  "anya-e0102n4:169_6": "dukkhaṁ, tena bādhiyamānānaṁ puthujjanānaṁ tattha paṭighuppattito cetobādhanadukkhaṁ",
  "anya-e0102n4:169_7": "domanassaṁ, sokādivuddhiyā janitavisādānaṁ anutthunanadukkhaṁ upāyāso, manorathavighātappattānaṁ",
  "anya-e0102n4:169_8": "icchāvighātadukkhaṁ icchitālābhoti evaṁ nānappakārato upaparikkhiyamānā upādānakkhandhāva",
  "anya-e0102n4:169_9": "dukkhāti. Yadetaṁ ekamekaṁ dassetvā vuccamānaṁ anekehipi kappehi na sakkā asesato",
  "anya-e0102n4:169_10": "vattuṁ, tasmā taṁ sabbampi dukkhaṁ ekajalabindumhi sakalasamuddajalarasaṁ viya yesu",
  "anya-e0102n4:169_11": "kesuci pañcasu upādānakkhandhesu saṁkhipitvā dassetuṁ “saṁkhittena pañcupādānakkhandhā",
  "anya-e0102n4:169_12": "dukkhā”ti bhagavā avocāti. Ayaṁ upādānakkhandhesu vinicchayo.",
  "anya-e0102n4:170": "Ayaṁ tāva dukkhaniddese nayo.",
  "anya-e0102n4:171": "Samudayaniddesakathā",
  "anya-e0102n4:172_0": "553. Samudayaniddese pana yāyaṁ taṇhāti yā ayaṁ taṇhā. Ponobbhavikāti punabbhavakaraṇaṁ",
  "anya-e0102n4:172_1": "punobbhavo, punobbhavo sīlametissāti ponobbhavikā. Nandīrāgena sahagatāti nandīrāgasahagatā,",
  "anya-e0102n4:172_2": "nandīrāgena saddhiṁ atthato ekattameva gatāti vuttaṁ hoti. Tatra tatrābhinandinīti",
  "anya-e0102n4:172_3": "yatra yatra attabhāvo nibbattati, tatra tatrābhinandinī. Seyyathidanti nipāto, tassa",
  "anya-e0102n4:172_4": "sā katamāti ceti attho. Kāmataṇhā bhavataṇhā vibhavataṇhāti imā paṭiccasamuppādaniddese",
  "anya-e0102n4:172_5": "āvibhavissanti. Idha panāyaṁ tividhāpi dukkhasaccassa nibbattakaṭṭhena ekattaṁ upanetvā",
  "anya-e0102n4:172_6": "dukkhasamudayaṁ ariyasaccanti vuttāti veditabbā.",
  "anya-e0102n4:173": "Ayaṁ samudayaniddese nayo.",
  "anya-e0102n4:174": "Nirodhaniddesakathā",
  "anya-e0102n4:175_0": "554. Dukkhanirodhaniddese yo tassāyeva taṇhāyātiādinā nayena samudayanirodho vutto,",
  "anya-e0102n4:175_1": "so kasmāti ce? Samudayanirodhena dukkhanirodho. Samudayanirodhena hi dukkhaṁ nirujjhati,",
  "anya-e0102n4:175_2": "na aññathā. Tenāha –",
  "anya-e0102n4:176": "“Yathāpi mūle anupaddave daḷhe,",
  "anya-e0102n4:177": "Chinnopi rukkho punadeva rūhati;",
  "anya-e0102n4:178": "Evampi taṇhānusaye anūhate,",
  "anya-e0102n4:179": "Nibbattatī dukkhamidaṁ punappuna”nti. ;",
  "anya-e0102n4:180_0": "Iti yasmā samudayanirodheneva dukkhaṁ nirujjhati, tasmā bhagavā dukkhanirodhaṁ desento",
  "anya-e0102n4:180_1": "samudayanirodheneva desesi. Sīhasamānavuttino hi tathāgatā. Te dukkhaṁ nirodhentā",
  "anya-e0102n4:180_2": "dukkhanirodhañca desentā hetumhi paṭipajjanti, na phale. Suvānavuttino pana titthiyā.",
  "anya-e0102n4:180_3": "Te dukkhaṁ nirodhentā dukkhanirodhañca desentā attakilamathānuyogadesanādīhi phale",
  "anya-e0102n4:180_4": "paṭipajjanti, na hetumhīti. Evaṁ tāva dukkhanirodhassa samudayanirodhavasena desanāya",
  "anya-e0102n4:180_5": "payojanaṁ veditabbaṁ.",
  "anya-e0102n4:181_0": "555. Ayaṁ panattho – tassāyeva taṇhāyāti tassā “ponobbhavikā”ti vatvā kāmataṇhādivasena",
  "anya-e0102n4:181_1": "vibhattataṇhāya. Virāgo vuccati maggo. “Virāgā vimuccatī”ti hi vuttaṁ. Virāgena nirodho",
  "anya-e0102n4:181_2": "virāganirodho. Anusayasamugghātato aseso virāganirodho asesavirāganirodho. Atha vā",
  "anya-e0102n4:181_3": "virāgoti pahānaṁ vuccati, tasmā aseso virāgo aseso nirodhoti evampettha yojanā daṭṭhabbā.",
  "anya-e0102n4:181_4": "Atthato pana sabbāneva etāni nibbānassa vevacanāni. Paramatthato hi dukkhanirodho",
  "anya-e0102n4:181_5": "ariyasaccanti nibbānaṁ vuccati. Yasmā pana taṁ āgamma taṇhā virajjati ceva nirujjhati",
  "anya-e0102n4:181_6": "ca, tasmā virāgoti ca nirodhoti ca vuccati. Yasmā ca tadeva āgamma tassā cāgādayo",
  "anya-e0102n4:181_7": "honti, kāmaguṇālayesu cettha ekopi ālayo natthi, tasmā “cāgo paṭinissaggo mutti anālayo”ti vuccati.",
  "anya-e0102n4:182": "556. Tayidaṁ santilakkhaṇaṁ, accutirasaṁ, assāsakaraṇarasaṁ vā, animittapaccupaṭṭhānaṁ, nippapañcapaccupaṭṭhānaṁ vā.",
  "anya-e0102n4:183": "Nibbānakathā",
  "anya-e0102n4:184_0": "557. Nattheva nibbānaṁ, sasavisāṇaṁ viya anupalabbhanīyatoti ce? Na, upāyena upalabbhanīyato.",
  "anya-e0102n4:184_1": "Upalabbhati hi taṁ tadanurūpapaṭipattisaṅkhātena upāyena, cetopariyañāṇena paresaṁ",
  "anya-e0102n4:184_2": "lokuttaracittaṁ viya, tasmā “anupalabbhanīyato natthī”ti na vattabbaṁ. Na hi “yaṁ",
  "anya-e0102n4:184_3": "bālaputhujjanā na upalabhanti, taṁ natthī”ti vattabbaṁ.",
  "anya-e0102n4:185_0": "558. Apica nibbānaṁ natthīti na vattabbaṁ, kasmā? Paṭipattiyā vañjhabhāvāpajjanato.",
  "anya-e0102n4:185_1": "Asati hi nibbāne sammādiṭṭhipurejavāya sīlādikhandhattayasaṅgahāya sammāpaṭipattiyā",
  "anya-e0102n4:185_2": "vañjhabhāvo āpajjati. Na cāyaṁ vañjhā, nibbānapāpanatoti. Na paṭipattiyā vañjhabhāvāpatti,",
  "anya-e0102n4:185_3": "abhāvapāpakattāti ce. Na, atītānāgatābhāvepi nibbānapattiyā abhāvato. Vattamānānampi",
  "anya-e0102n4:185_4": "abhāvo nibbānanti ce. Na, tesaṁ abhāvāsambhavato, abhāve ca avattamānabhāvāpajjanato,",
  "anya-e0102n4:185_5": "vattamānakkhandhanissitamaggakkhaṇe ca sopādisesanibbānadhātuppattiyā abhāvadosato.",
  "anya-e0102n4:185_6": "Tadā kilesānaṁ avattamānattā na dosoti ce. Na, ariyamaggassa niratthakabhāvāpajjanato.",
  "anya-e0102n4:185_7": "Evañhi sati ariyamaggakkhaṇato pubbepi kilesā na santīti ariyamaggassa niratthakabhāvo",
  "anya-e0102n4:185_8": "āpajjati. Tasmā akāraṇametaṁ.",
  "anya-e0102n4:186_0": "559. “Yo kho, āvuso, rāgakkhayo”tiādivacanato “khayo nibbāna”nti ce. Na, arahattassāpi",
  "anya-e0102n4:186_1": "khayamattāpajjanato. Tampi hi “yo kho, āvuso, rāgakkhayo”tiādinā nayena niddiṭṭhaṁ.",
  "anya-e0102n4:186_2": "Kiñca bhiyyo nibbānassa ittarakālādippattidosato. Evañhi sati nibbānaṁ ittarakālaṁ,",
  "anya-e0102n4:186_3": "saṅkhatalakkhaṇaṁ, sammāvāyāmanirapekkhādhigamanīyabhāvañca āpajjati. Saṅkhatalakkhaṇattāyeva",
  "anya-e0102n4:186_4": "ca saṅkhatapariyāpannaṁ, saṅkhatapariyāpannattā rāgādīhi aggīhi ādittaṁ, ādittattā",
  "anya-e0102n4:186_5": "dukkhañcātipi āpajjati. Yasmā khayā paṭṭhāya na bhiyyo pavatti nāma hoti, tassa nibbānabhāvato",
  "anya-e0102n4:186_6": "na dosoti ce. Na, tādisassa khayassa abhāvato. Bhāvepi cassa vuttappakāradosānativattanato,",
  "anya-e0102n4:186_7": "ariyamaggassa ca nibbānabhāvāpajjanato. Ariyamaggo hi dose khīṇeti, tasmā khayoti",
  "anya-e0102n4:186_8": "vuccati. Tato ca paṭṭhāya na bhiyyo dosānaṁ pavattīti.",
  "anya-e0102n4:187_0": "Anuppattinirodhasaṅkhātassa pana khayassa pariyāyena upanissayattā, yassa upanissayo",
  "anya-e0102n4:187_1": "hoti tadupacārena “khayo”ti vuttaṁ. Sarūpeneva kasmā na vuttanti ce. Atisukhumattā.",
  "anya-e0102n4:187_2": "Atisukhumatā cassa bhagavato apposukkabhāvāvahanato, ariyena cakkhunā passitabbato ca siddhāti.",
  "anya-e0102n4:188_0": "560. Tayidaṁ maggasamaṅginā pattabbato asādhāraṇaṁ, purimakoṭiyā abhāvato appabhavaṁ.",
  "anya-e0102n4:188_1": "Maggabhāve bhāvato na appabhavanti ce. Na, maggena anuppādanīyato. Pattabbameva hetaṁ",
  "anya-e0102n4:188_2": "maggena, na uppādetabbaṁ. Tasmā appabhavameva. Appabhavattā ajarāmaraṇaṁ. Pabhavajarāmaraṇānaṁ abhāvato niccaṁ.",
  "anya-e0102n4:189_0": "Nibbānasseva aṇuādīnampi niccabhāvāpattīti ce. Na, hetuno abhāvā. Nibbānassa niccattā",
  "anya-e0102n4:189_1": "te niccāti ce. Na, hetulakkhaṇassa anupapattito. Niccā uppādādīnaṁ abhāvato nibbānaṁ",
  "anya-e0102n4:189_2": "viyāti ce. Na, aṇuādīnaṁ asiddhattā.",
  "anya-e0102n4:190_0": "561. Yathāvuttayuttisabbhāvato pana idameva niccaṁ, rūpasabhāvātikkamato arūpaṁ.",
  "anya-e0102n4:190_1": "Buddhādīnaṁ niṭṭhāya visesābhāvato ekāva niṭṭhā. Yena bhāvanāya pattaṁ, tassa kilesavūpasamaṁ,",
  "anya-e0102n4:190_2": "upādisesañca upādāya paññāpanīyattā saha upādisesena paññāpiyatīti saupādisesaṁ.",
  "anya-e0102n4:190_3": "Yo cassa samudayappahānena upahatāyatikammaphalassa carimacittato ca uddhaṁ pavattikhandhānaṁ",
  "anya-e0102n4:190_4": "anuppādanato, uppannānañca antaradhānato upādisesābhāvo, taṁ upādāya paññāpanīyato",
  "anya-e0102n4:190_5": "natthi ettha upādisesoti anupādisesaṁ.",
  "anya-e0102n4:191_0": "Asithilaparakkamasiddhena ñāṇavisesena adhigamanīyato, sabbaññuvacanato ca paramatthena",
  "anya-e0102n4:191_1": "sabhāvato nibbānaṁ nāvijjamānaṁ. Vuttañhetaṁ “atthi, bhikkhave, ajātaṁ abhūtaṁ akataṁ asaṅkhata”nti.",
  "anya-e0102n4:192": "Idaṁ dukkhanirodhaniddese vinicchayakathāmukhaṁ.",
  "anya-e0102n4:193": "Magganiddesakathā",
  "anya-e0102n4:194_0": "562. Dukkhanirodhagāminipaṭipadāniddese vuttā pana aṭṭha dhammā kāmaṁ khandhaniddesepi",
  "anya-e0102n4:194_1": "atthato pakāsitāyeva, idha pana nesaṁ ekakkhaṇe pavattamānānaṁ visesāvabodhanatthaṁ",
  "anya-e0102n4:194_2": "vadāma. Saṅkhepato hi catusaccapaṭivedhāya paṭipannassa yogino nibbānārammaṇaṁ avijjānusayasamugghātakaṁ",
  "anya-e0102n4:194_3": "paññācakkhu sammādiṭṭhi. Sā sammā dassanalakkhaṇā, dhātuppakāsanarasā, avijjandhakāraviddhaṁsanapaccupaṭṭhānā.",
  "anya-e0102n4:194_4": "Tathā sampannadiṭṭhino taṁsampayuttaṁ micchāsaṅkappanighātakaṁ cetaso nibbānapadābhiniropanaṁ",
  "anya-e0102n4:194_5": "sammāsaṅkappo. So sammā cittābhiniropanalakkhaṇo, appanāraso, micchāsaṅkappappahānapaccupaṭṭhāno.",
  "anya-e0102n4:195_0": "Tathā passato vitakkayato ca taṁsampayuttāva vacīduccaritasamugghātikā micchāvācāya",
  "anya-e0102n4:195_1": "virati sammāvācā nāma. Sā pariggahalakkhaṇā, viramaṇarasā, micchāvācāppahānapaccupaṭṭhānā.",
  "anya-e0102n4:195_2": "Tathā viramato taṁsampayuttāva micchākammantasamucchedikā pāṇātipātādivirati sammākammanto",
  "anya-e0102n4:195_3": "nāma. So samuṭṭhāpanalakkhaṇo, viramaṇaraso, micchākammantappahānapaccupaṭṭhāno.",
  "anya-e0102n4:195_4": "Yā panassa tesaṁ sammāvācākammantānaṁ visuddhibhūtā taṁsampayuttāva kuhanādiupacchedikā",
  "anya-e0102n4:195_5": "micchājīvavirati, so sammāājīvo nāma. So vodānalakkhaṇo, ñāyājīvapavattiraso, micchājīvappahānapaccupaṭṭhāno.",
  "anya-e0102n4:196_0": "Athassa yo tassā sammāvācākammantājīvasaṅkhātāya sīlabhūmiyaṁ patiṭṭhitassa tadanurūpo",
  "anya-e0102n4:196_1": "taṁsampayuttova kosajjasamucchedako vīriyārambho, esa sammāvāyāmo nāma. So paggahalakkhaṇo,",
  "anya-e0102n4:196_2": "anuppannaakusalānuppādanādiraso, micchāvāyāmappahānapaccupaṭṭhāno. Tassevaṁ vāyamato",
  "anya-e0102n4:196_3": "taṁsampayuttova micchāsativiniddhunano cetaso asammoso sammāsati nāma. Sā upaṭṭhānalakkhaṇā,",
  "anya-e0102n4:196_4": "asammussanarasā, micchāsatippahānapaccupaṭṭhānā. Evaṁ anuttarāya satiyā saṁrakkhiyamānacittassa",
  "anya-e0102n4:196_5": "taṁsampayuttāva micchāsamādhividdhaṁsikā cittekaggatā sammāsamādhi nāma. So avikkhepalakkhaṇo,",
  "anya-e0102n4:196_6": "samādhānaraso, micchāsamādhippahānapaccupaṭṭhānoti. Ayaṁ dukkhanirodhagāminipaṭipadāniddese",
  "anya-e0102n4:196_7": "nayo. Evamettha jātiādīnaṁ vinicchayo veditabbo.",
  "anya-e0102n4:197_0": "563.Ñāṇakiccatoti saccañāṇassa kiccatopi vinicchayo veditabbo. Duvidhaṁ hi saccañāṇaṁ",
  "anya-e0102n4:197_1": "– anubodhañāṇaṁ paṭivedhañāṇañca. Tattha anubodhañāṇaṁ lokiyaṁ anussavādivasena nirodhe",
  "anya-e0102n4:197_2": "magge ca pavattati. Paṭivedhañāṇaṁ lokuttaraṁ nirodhamārammaṇaṁ katvā kiccato cattāri",
  "anya-e0102n4:197_3": "saccāni paṭivijjhati. Yathāha – “yo, bhikkhave, dukkhaṁ passati, dukkhasamudayampi",
  "anya-e0102n4:197_4": "so passati, dukkhanirodhampi passati, dukkhanirodhagāminiṁ paṭipadampi passatī”ti",
  "anya-e0102n4:197_5": "sabbaṁ vattabbaṁ. Taṁ panassa kiccaṁ ñāṇadassanavisuddhiyaṁ āvibhavissati.",
  "anya-e0102n4:198_0": "Yaṁ panetaṁ lokiyaṁ, tattha dukkhañāṇaṁ pariyuṭṭhānābhibhavavasena pavattamānaṁ sakkāyadiṭṭhiṁ",
  "anya-e0102n4:198_1": "nivatteti. Samudayañāṇaṁ ucchedadiṭṭhiṁ. Nirodhañāṇaṁ sassatadiṭṭhiṁ. Maggañāṇaṁ",
  "anya-e0102n4:198_2": "akiriyadiṭṭhiṁ. Dukkhañāṇaṁ vā dhuvasubhasukhattabhāvavirahitesu khandhesu dhuvasubhasukhattabhāvasaññāsaṅkhātaṁ",
  "anya-e0102n4:198_3": "phale vippaṭipattiṁ. Samudayañāṇaṁ issarapadhānakālasabhāvādīhi loko pavattatīti",
  "anya-e0102n4:198_4": "akāraṇe kāraṇābhimānappavattaṁ hetumhi vippaṭipattiṁ. Nirodhañāṇaṁ arūpalokalokathūpikādīsu",
  "anya-e0102n4:198_5": "apavaggagāhabhūtaṁ nirodhe vippaṭipattiṁ. Maggañāṇaṁ kāmasukhallikaattakilamathānuyogappabhede",
  "anya-e0102n4:198_6": "avisuddhimagge visuddhimaggagāhavasena pavattaṁ upāye vippaṭipattiṁ nivatteti. Tenetaṁ vuccati –",
  "anya-e0102n4:199": "“Loke lokappabhave, lokatthagame sive ca tadupāye;",
  "anya-e0102n4:200": "Sammuyhati tāva naro, na vijānāti yāva saccānī”ti.",
  "anya-e0102n4:201": "Evamettha ñāṇakiccatopi vinicchayo veditabbo.",
  "anya-e0102n4:202_0": "564.Antogadhānaṁ pabhedāti dukkhasaccasmiṁ hi ṭhapetvā taṇhañceva anāsavadhamme ca",
  "anya-e0102n4:202_1": "sesā sabbadhammā antogadhā. Samudayasacce chattiṁsa taṇhāvicaritāni. Nirodhasaccaṁ",
  "anya-e0102n4:202_2": "asammissaṁ. Maggasacce sammādiṭṭhimukhena vīmaṁsiddhipādapaññindriyapaññābaladhammavicayasambojjhaṅgāni.",
  "anya-e0102n4:202_3": "Sammāsaṅkappāpadesena tayo nekkhammavitakkādayo. Sammāvācāpadesena cattāri vacīsucaritāni.",
  "anya-e0102n4:202_4": "Sammākammantāpadesena tīṇi kāyasucaritāni. Sammājīvamukhena appicchatā santuṭṭhitā",
  "anya-e0102n4:202_5": "ca. Sabbesaṁyeva vā etesaṁ sammāvācākammantājīvānaṁ ariyakantasīlattā ariyakantasīlassa",
  "anya-e0102n4:202_6": "ca saddhāhatthena paṭiggahetabbattā tesaṁ atthitāya atthibhāvato saddhindriyasaddhābalachandiddhipādā.",
  "anya-e0102n4:202_7": "Sammāvāyāmāpadesena catubbidhasammappadhānavīriyindriyavīriyabalavīriyasambojjhaṅgāni.",
  "anya-e0102n4:202_8": "Sammāsatiapadesena catubbidhasatipaṭṭhānasatindriyasatibalasatisambojjhaṅgāni. Sammāsamādhiapadesena",
  "anya-e0102n4:202_9": "savitakkasavicārādayo tayo samādhī cittasamādhi samādhindriyasamādhibalapītipassaddhisamādhiupekkhāsambojjhaṅgāni",
  "anya-e0102n4:202_10": "antogadhānīti evamettha antogadhānaṁ pabhedatopi vinicchayo veditabbo.",
  "anya-e0102n4:203_0": "565.Upamātoti bhāro viya hi dukkhasaccaṁ daṭṭhabbaṁ, bhārādānamiva samudayasaccaṁ,",
  "anya-e0102n4:203_1": "bhāranikkhepanamiva nirodhasaccaṁ, bhāranikkhepanupāyo viya maggasaccaṁ. Rogo viya",
  "anya-e0102n4:203_2": "ca dukkhasaccaṁ, roganidānamiva samudayasaccaṁ, rogavūpasamo viya nirodhasaccaṁ,",
  "anya-e0102n4:203_3": "bhesajjamiva maggasaccaṁ. Dubbhikkhamiva vā dukkhasaccaṁ, dubbuṭṭhi viya samudayasaccaṁ,",
  "anya-e0102n4:203_4": "subhikkhamiva nirodhasaccaṁ, suvuṭṭhi viya maggasaccaṁ. Apica verī-veramūla-verasamugghāta-verasamugghātupāyehi,",
  "anya-e0102n4:203_5": "visarukkha-rukkhamūla-mūlupaccheda-tadupacchedupāyehi, bhaya-bhayamūla-nibbhaya-tadadhigamupāyehi,",
  "anya-e0102n4:203_6": "orimatīra-mahoghapārimatīra-taṁsampāpakavāyāmehi ca yojetvāpetāni upamāto veditabbānīti",
  "anya-e0102n4:203_7": "evamettha upamāto vinicchayo veditabbo.",
  "anya-e0102n4:204_0": "566.Catukkatoti atthi cettha dukkhaṁ na ariyasaccaṁ, atthi ariyasaccaṁ na dukkhaṁ,",
  "anya-e0102n4:204_1": "atthi dukkhañceva ariyasaccañca, atthi neva dukkhaṁ na ariyasaccaṁ. Esa nayo samudayādīsu.",
  "anya-e0102n4:204_2": "Tattha maggasampayuttā dhammā sāmaññaphalāni ca “yadaniccaṁ taṁ dukkha”nti vacanato",
  "anya-e0102n4:204_3": "saṅkhāradukkhatāya dukkhaṁ, na ariyasaccaṁ. Nirodho ariyasaccaṁ, na dukkhaṁ. Itaraṁ",
  "anya-e0102n4:204_4": "pana ariyasaccadvayaṁ siyā dukkhaṁ aniccato, na pana yassa pariññāya bhagavati brahmacariyaṁ",
  "anya-e0102n4:204_5": "vussati tathattena. Sabbākārena pana upādānakkhandhapañcakaṁ dukkhañceva ariyasaccañca",
  "anya-e0102n4:204_6": "aññatra taṇhāya. Maggasampayuttā dhammā sāmaññaphalāni ca yassa pariññatthaṁ bhagavati",
  "anya-e0102n4:204_7": "brahmacariyaṁ vussati tathattena neva dukkhaṁ na ariyasaccaṁ. Evaṁ samudayādīsupi",
  "anya-e0102n4:204_8": "yathāyogaṁ yojetvā catukkatopettha vinicchayo veditabbo.",
  "anya-e0102n4:205": "567. Suññatekavidhādīhītiettha suññato tāva paramatthena hi sabbāneva saccāni vedakakārakanibbutagamakābhāvato suññānīti veditabbāni. Tenetaṁ vuccati –",
  "anya-e0102n4:206": "“Dukkhameva hi, na koci dukkhito;",
  "anya-e0102n4:207": "Kārako na, kiriyāva vijjati.",
  "anya-e0102n4:208": "Atthi nibbuti, na nibbuto pumā;",
  "anya-e0102n4:209": "Maggamatthi, gamako na vijjatī”ti.",
  "anya-e0102n4:210": "Atha vā,",
  "anya-e0102n4:211": "Dhuvasubhasukhattasuññaṁ, purimadvayamattasuññamamatapadaṁ;",
  "anya-e0102n4:212": "Dhuvasukhaattavirahito, maggoiti suññatā tesu.",
  "anya-e0102n4:213_0": "Nirodhasuññāni vā tīṇi, nirodho ca sesattayasuñño. Phalasuñño vā ettha hetu samudaye",
  "anya-e0102n4:213_1": "dukkhassābhāvato, magge ca nirodhassa, na phalena sagabbho pakativādīnaṁ pakati viya.",
  "anya-e0102n4:213_2": "Hetusuññañca phalaṁ dukkhasamudayānaṁ nirodhamaggānañca asamavāyā, na hetusamavetaṁ",
  "anya-e0102n4:213_3": "hetuphalaṁ samavāyavādīnaṁ dviaṇukādi viya. Tenetaṁ vuccati –",
  "anya-e0102n4:214": "“Tayamidha nirodhasuññaṁ, tayena tenāpi nibbuti suññā;",
  "anya-e0102n4:215": "Suñño phalena hetu, phalampi taṁhetunā suñña”nti.",
  "anya-e0102n4:216": "Evaṁ tāva suññato vinicchayo veditabbo.",
  "anya-e0102n4:217": "Ekavidhādivinicchayakathā",
  "anya-e0102n4:218_0": "568.Ekavidhādīhīti sabbameva cettha dukkhaṁ ekavidhaṁ pavattibhāvato. Duvidhaṁ nāmarūpato.",
  "anya-e0102n4:218_1": "Tividhaṁ kāmarūpārūpūpapattibhavabhedato. Catubbidhaṁ catuāhārabhedato. Pañcavidhaṁ",
  "anya-e0102n4:218_2": "pañcupādānakkhandhabhedato.",
  "anya-e0102n4:219_0": "Samudayopi ekavidho pavattakabhāvato. Duvidho diṭṭhisampayuttāsampayuttato. Tividho",
  "anya-e0102n4:219_1": "kāmabhavavibhavataṇhābhedato. Catubbidho catumaggappaheyyato. Pañcavidho rūpābhinandanādibhedato.",
  "anya-e0102n4:219_2": "Chabbidho chataṇhākāyabhedato.",
  "anya-e0102n4:220_0": "Nirodhopi ekavidho asaṅkhatadhātubhāvato. Pariyāyena pana duvidho saupādisesaanupādisesabhedato.",
  "anya-e0102n4:220_1": "Tividho bhavattayavūpasamato. Catubbidho catumaggādhigamanīyato. Pañcavidho pañcābhinandanavūpasamato.",
  "anya-e0102n4:220_2": "Chabbidho chataṇhākāyakkhayabhedato.",
  "anya-e0102n4:221_0": "Maggopi ekavidho bhāvetabbato. Duvidho samathavipassanābhedato, dassanabhāvanābhedato",
  "anya-e0102n4:221_1": "vā. Tividho khandhattayabhedato. Ayañhi sappadesattā nagaraṁ viya rajjena nippadesehi",
  "anya-e0102n4:221_2": "tīhi khandhehi saṅgahito. Yathāha –",
  "anya-e0102n4:222_0": "“Na kho, āvuso visākha, ariyena aṭṭhaṅgikena maggena tayo khandhā saṅgahitā, tīhi",
  "anya-e0102n4:222_1": "ca kho, āvuso visākha, khandhehi ariyo aṭṭhaṅgiko maggo saṅgahito. Yā cāvuso visākha,",
  "anya-e0102n4:222_2": "sammāvācā, yo ca sammākammanto, yo ca sammāājīvo, ime dhammā sīlakkhandhe saṅgahitā.",
  "anya-e0102n4:222_3": "Yo ca sammāvāyāmo, yā ca sammāsati, yo ca sammāsamādhi, ime dhammā samādhikkhandhe",
  "anya-e0102n4:222_4": "saṅgahitā. Yā ca sammādiṭṭhi, yo ca sammāsaṅkappo, ime dhammā paññākkhandhe saṅgahitā”ti.",
  "anya-e0102n4:223_0": "Ettha hi sammāvācādayo tayo sīlameva, tasmā te sajātito sīlakkhandhena saṅgahitā.",
  "anya-e0102n4:223_1": "Kiñcāpi hi pāḷiyaṁ sīlakkhandheti bhummena niddeso kato, attho pana karaṇavaseneva",
  "anya-e0102n4:223_2": "veditabbo. Sammāvāyāmādīsu pana tīsu samādhi attano dhammatāya ārammaṇe ekaggabhāvena",
  "anya-e0102n4:223_3": "appetuṁ na sakkoti, vīriye pana paggahakiccaṁ sādhente satiyā ca apilāpanakiccaṁ",
  "anya-e0102n4:223_4": "sādhentiyā laddhupakāro hutvā sakkoti.",
  "anya-e0102n4:224_0": "Tatrāyaṁ upamā – yathā hi nakkhattaṁ kīḷissāmāti uyyānaṁ paviṭṭhesu tīsu sahāyesu",
  "anya-e0102n4:224_1": "eko supupphitaṁ campakarukkhaṁ disvā hatthaṁ ukkhipitvā gahetumpi na sakkuṇeyya.",
  "anya-e0102n4:224_2": "Athassa dutiyo onamitvā piṭṭhiṁ dadeyya, so tassa piṭṭhiyaṁ ṭhatvāpi kampamāno gahetuṁ",
  "anya-e0102n4:224_3": "na sakkuṇeyya. Athassa itaro aṁsakūṭaṁ upanāmeyya. So ekassa piṭṭhiyaṁ ṭhatvā ekassa",
  "anya-e0102n4:224_4": "aṁsakūṭaṁ olubbha yathāruci pupphāni ocinitvā piḷandhitvā nakkhattaṁ kīḷeyya. Evaṁsampadamidaṁ daṭṭhabbaṁ.",
  "anya-e0102n4:225_0": "Ekato uyyānaṁ paviṭṭhā tayo sahāyā viya hi ekato jātā sammāvāyāmādayo tayo dhammā.",
  "anya-e0102n4:225_1": "Supupphitacampako viya ārammaṇaṁ. Hatthaṁ ukkhipitvāpi gahetuṁ asakkonto viya attano",
  "anya-e0102n4:225_2": "dhammatāya ārammaṇe ekaggabhāvena appetuṁ asakkonto samādhi. Piṭṭhiṁ datvā onatasahāyo",
  "anya-e0102n4:225_3": "viya vāyāmo. Aṁsakūṭaṁ datvā ṭhitasahāyo viya sati. Yathā tesu ekassa piṭṭhiyaṁ ṭhatvā",
  "anya-e0102n4:225_4": "ekassa aṁsakūṭaṁ olubbha itaro yathāruci pupphaṁ gahetuṁ sakkoti, evameva vīriye",
  "anya-e0102n4:225_5": "paggahakiccaṁ sādhente satiyā ca apilāpanakiccaṁ sādhentiyā laddhupakāro samādhi",
  "anya-e0102n4:225_6": "sakkoti ārammaṇe ekaggabhāvena appetuṁ. Tasmā samādhiyevettha sajātito samādhikkhandhena",
  "anya-e0102n4:225_7": "saṅgahito, vāyāmasatiyo pana kiriyato saṅgahitā honti.",
  "anya-e0102n4:226_0": "Sammādiṭṭhisammāsaṅkappesupi paññā attano dhammatāya aniccaṁ dukkhamanattāti ārammaṇaṁ",
  "anya-e0102n4:226_1": "nicchetuṁ na sakkoti. Vitakke pana ākoṭetvā ākoṭetvā dente sakkoti. Kathaṁ? Yathā",
  "anya-e0102n4:226_2": "hi heraññiko kahāpaṇaṁ hatthe ṭhapetvā sabbabhāgesu oloketukāmo samānopi na cakkhutaleneva",
  "anya-e0102n4:226_3": "parivattetuṁ sakkoti. Aṅgulipabbehi pana parivattetvā parivattetvā ito cito ca oloketuṁ",
  "anya-e0102n4:226_4": "sakkoti, evameva na paññā attano dhammatāya aniccādivasena ārammaṇaṁ nicchetuṁ sakkoti.",
  "anya-e0102n4:226_5": "Abhiniropanalakkhaṇena pana āhananapariyāhananarasena vitakkena ākoṭentena viya parivattentena",
  "anya-e0102n4:226_6": "viya ca ādāyādāya dinnameva nicchetuṁ sakkoti. Tasmā idhāpi sammādiṭṭhiyeva sajātito",
  "anya-e0102n4:226_7": "paññākkhandhena saṅgahitā, sammāsaṅkappo pana kiriyavasena saṅgahito hoti.",
  "anya-e0102n4:227": "Iti imehi tīhi khandhehi maggo saṅgahaṁ gacchati. Tena vuttaṁ “tividho khandhattayabhedato”ti. Catubbidho sotāpattimaggādivaseneva.",
  "anya-e0102n4:228_0": "Apica sabbāneva saccāni ekavidhāni avitathattā, abhiññeyyattā vā. Duvidhāni lokiyalokuttarato,",
  "anya-e0102n4:228_1": "saṅkhatāsaṅkhatato vā. Tividhāni dassana-bhāvanāhi pahātabbato, appahātabbato ca.",
  "anya-e0102n4:228_2": "Catubbidhāni pariññeyyādibhedatoti evamettha ekavidhādīhi vinicchayo veditabbo.",
  "anya-e0102n4:229": "569.Sabhāgavisabhāgatoti sabbāneva saccāni aññamaññaṁ sabhāgāni avitathato attasuññato dukkarapaṭivedhato ca. Yathāha –",
  "anya-e0102n4:230_0": "“Taṁ kiṁ maññasi, ānanda, katamaṁ nu kho dukkarataraṁ vā durabhisambhavataraṁ vā,",
  "anya-e0102n4:230_1": "yo vā dūratova sukhumena tāḷacchiggaḷena asanaṁ atipāteyya poṅkhānupoṅkhaṁ avirādhitaṁ,",
  "anya-e0102n4:230_2": "yo vā satadhā bhinnassa vālassa koṭiyā koṭiṁ paṭivijjheyyāti? Etadeva, bhante, dukkaratarañceva",
  "anya-e0102n4:230_3": "durabhisambhavatarañca, yo vā satadhā bhinnassa vālassa koṭiyā koṭiṁ paṭivijjheyyāti.",
  "anya-e0102n4:230_4": "Tato kho te, ānanda, duppaṭivijjhataraṁ paṭivijjhanti. Ye idaṁ dukkhanti yathābhūtaṁ",
  "anya-e0102n4:230_5": "paṭivijjhanti…pe… ayaṁ dukkhanirodhagāminī paṭipadāti yathābhūtaṁ paṭivijjhantī”ti.",
  "anya-e0102n4:231_0": "Visabhāgāni salakkhaṇavavatthānato. Purimāni ca dve sabhāgāni duravagāhatthena gambhīrattā",
  "anya-e0102n4:231_1": "lokiyattā sāsavattā ca. Visabhāgāni phalahetubhedato pariññeyyappahātabbato ca. Pacchimānipi",
  "anya-e0102n4:231_2": "dve sabhāgāni gambhīrattena duravagāhattā lokuttarattā anāsavattā ca. Visabhāgāni",
  "anya-e0102n4:231_3": "visayavisayībhedato sacchikātabbabhāvetabbato ca. Paṭhamatatiyāni cāpi sabhāgāni",
  "anya-e0102n4:231_4": "phalāpadesato. Visabhāgāni saṅkhatāsaṅkhatato. Dutiyacatutthāni cāpi sabhāgāni hetuapadesato.",
  "anya-e0102n4:231_5": "Visabhāgāni ekantakusalākusalato. Paṭhamacatutthāni cāpi sabhāgāni saṅkhatato. Visabhāgāni",
  "anya-e0102n4:231_6": "lokiyalokuttarato. Dutiyatatiyāni cāpi sabhāgāni nevasekkhānāsekkhabhāvato. Visabhāgāni",
  "anya-e0102n4:231_7": "sārammaṇānārammaṇato.",
  "anya-e0102n4:232": "Iti evaṁ pakārehi, nayehi ca vicakkhaṇo;",
  "anya-e0102n4:233": "Vijaññā ariyasaccānaṁ, sabhāgavisabhāgatanti.",
  "anya-e0102n4:234": "Iti sādhujanapāmojjatthāya kate visuddhimagge",
  "anya-e0102n4:235": "Paññābhāvanādhikāre",
  "anya-e0102n4:236": "Indriyasaccaniddeso nāma",
  "anya-e0102n4:237": "Soḷasamo paricchedo."
}