{
  "anya-e0807n2:0": "3. Kārakakaṇḍa",
  "anya-e0807n2:1": "Atha vibhattīna+matthabhedā vuccante.",
  "anya-e0807n2:2_0": "Tattha ekampi atthaṁ kammādivasena ekattādivasena ca vibhajantīti vibhattiyo, syādayo.",
  "anya-e0807n2:2_1": "Tā pana paṭhamādibhedena sattavidhā. Tā yathā ‘‘paṭhamā+tthamatte’’ti paṭhamāvibhatti",
  "anya-e0807n2:2_2": "hoti. Sissa okāra+lopa+a-mādesesu naro itthī napuṁsakaṁ.",
  "anya-e0807n2:3": "Sakattha+dabba+liṅgāni, saṁkhyā+kammādipañcakaṁ;",
  "anya-e0807n2:4": "Nāmattho tassa sāmañña-matthamatthaṁ pavuccate.",
  "anya-e0807n2:5": "So nāmattho ca –",
  "anya-e0807n2:6": "Jāti kriyā guṇo dabbaṁ, tathā nāmanti pañcadhā;",
  "anya-e0807n2:7": "Saddassa+ttho sa saddopi, pañcadhāva+tra bhijjate.",
  "anya-e0807n2:8": "Kathaṁ jātisaddo guṇasaddotyādinā.",
  "anya-e0807n2:9": "Bhinnesva+bhinnadhī+saddā, sabalādīsu yabbalā;",
  "anya-e0807n2:10": "Vattante jāti esā+ssa, mālā sutta+mivā+nvitā.",
  "anya-e0807n2:11": "Adabbabhūtaṁ kattādi-kārakaggāmasādhiyaṁ;",
  "anya-e0807n2:12": "Padatthaṁ kattukammaṭṭhaṁ, kriya+micchanti tabbidū.",
  "anya-e0807n2:13": "Dabbassito tato bhinno, nimitto tappatītiyā;",
  "anya-e0807n2:14": "Vinassanasabhāvo ca, nigguṇova guṇo+ccate.",
  "anya-e0807n2:15": "Ettha paṭo sukkoti vinassanasabhāvo ca casaddena vipulo ākāsoti avinassanasabhāvo ca attani visuṁ guṇarahito guṇo+ccate tyattho.",
  "anya-e0807n2:16": "Yaṁ yaṁ visessate kiñci, taṁ taṁ dabba+miho+ccate;",
  "anya-e0807n2:17": "Jātyādinopya+to tādi, dabbattaṁ parikappate.",
  "anya-e0807n2:18": "Ettha gojāti assajātīti vutte jāti dabbaṁ. Nīlo guṇoti ca guṇo dabbaṁ. Pacanakriyāti ca gamanādikriyāto visesiyatīti kriyāva dabbaṁ.",
  "anya-e0807n2:19": "Nāmarūpena sadabbe, kvaci saññī kathīyate;",
  "anya-e0807n2:20": "Nāmanti taṁ yathā citto, saññā saddo tu taddhanī.",
  "anya-e0807n2:21_0": "Nāmassa dabbattepi cittotyādi nāmeneva pasijjhati, no ghaṭa+paṭādayova dabbattena,",
  "anya-e0807n2:21_1": "tasmā nāma+miti saññī kathīyate, taṁvācakattā tabbatī cittādi saññāsaddoti nicchiyateyya+dhippāyo.",
  "anya-e0807n2:22_0": "Ayaṁ pañcavidhopi attho saddattho ceva sāmatthiyā gamyamānattho cāti dubbidho. Tathā",
  "anya-e0807n2:22_1": "hi ‘‘pīno divā na bhuñjeyya’’miti bhuttinirākati saddattho. Rattibhutti tu sāmatthiyā+vagamyate. Tene+taṁ vuccati –",
  "anya-e0807n2:23": "Atthappatītiyaṁ sadda-byāpāro tividho bhave;",
  "anya-e0807n2:24": "Mukhyo lakkhaṇa+byañjana-sabhāvo cāti ettha tu.",
  "anya-e0807n2:25": "Mukhyo tu nirantaratthe, lakkhaṇo tu tirohite;",
  "anya-e0807n2:26": "Atthe+taro tu vākyassa, attheyeva pavattati.",
  "anya-e0807n2:27": "‘‘Mañce’’ti nirantaratthe vattamāno mukhyo, ‘‘mañcā ugghosantī’’ti tirohitatthe vattamāno lakkhaṇo, gāthādisakalavākyassa+tthe vattamāno byañjanasabhāvo.",
  "anya-e0807n2:28": "Byāpārassa pabhedena, tidhā saddopi vācako;",
  "anya-e0807n2:29": "Lakkhaṇiko byañjakoti, tadatthopi tidhā mato.",
  "anya-e0807n2:30": "Vacco lakkhaṇiko byaṅgyo, cevaṁ saddo suvācako;",
  "anya-e0807n2:31": "Vuttakamena jātyādi-bhedena pañcadhā bhaveti.",
  "anya-e0807n2:32": "38. Āmantaṇe –",
  "anya-e0807n2:33": "Ti āmantaṇādhike atthamatte paṭhamāvibhatti hoti. Bho nara, bho itthi, bho napuṁsaka.",
  "anya-e0807n2:34": "Saddenā+bhimukhīkāro, vijjamānassa vatthuno;",
  "anya-e0807n2:35": "Āmantaṇaṁ vidhātabbe, natthi ‘‘rājā bhave’’ti+daṁ.",
  "anya-e0807n2:36": "Kriyā nimittaṁ kārakantu kamma, kattu, karaṇa, sampadāna, avadhi, ādhārabhedena chabbidhaṁ, taṁ yathā –",
  "anya-e0807n2:37": "2,2. Kamme dutiyā",
  "anya-e0807n2:38_0": "Karīyati kattukiriyāya sambandhīyatīti kammaṁ, tasmiṁ kammakārake dutiyāvibhatti",
  "anya-e0807n2:38_1": "hoti. Taṁ tividhaṁ nibbatti, vikati, patti bhedena, tattha nibbattikamme mātā puttaṁ",
  "anya-e0807n2:38_2": "vijāyati, āhāro sukhaṁ janayati, kaṭaṁ karoti datto. Vikatiyaṁ kaṭṭha+maṅgāraṁ karoti,",
  "anya-e0807n2:38_3": "suvaṇṇaṁ kaṭakaṁ karoti, vīhayo lunāti. Pattiyaṁ datto gharaṁ pavisati, ādiccaṁ passati,",
  "anya-e0807n2:38_4": "dhammaṁ suṇāti, paṇḍite payirupāsati.",
  "anya-e0807n2:39": "Vuttañca –",
  "anya-e0807n2:40": "Nibbatti+vikati+patti-bhedā kammaṁ tidhā mataṁ;",
  "anya-e0807n2:41": "Kattukriyābhigammantaṁ, sukha+maṅgāraṁ+gharaṁ yathāti.",
  "anya-e0807n2:42_0": "Kaṭaṁ karoti vipulaṁ dassanīyanti attheva guṇayuttassa kammatā, vipulaṁ karoti, dassanīyaṁ",
  "anya-e0807n2:42_1": "karotīti kriyāya sambandhiyamānattā. Odano paccateti odanasaddato kammatā nappatīyate,",
  "anya-e0807n2:42_2": "kiñcarahi ākhyātato.",
  "anya-e0807n2:43_0": "Icchitakammaṁ yathā-gāvuṁ payo dohati, gomantaṁ gāvaṁ yācati, gāva+mava rundhati",
  "anya-e0807n2:43_1": "vajaṁ, māṇavakaṁ maggaṁ pucchati, gomantaṁ gāvaṁ bhikkhate, rukkha+mavacināti phalāni,",
  "anya-e0807n2:43_2": "rukkhātyattho. Sissaṁ dhammaṁ brūte. Ettha payo, gāvaṁ iccādi icchitaṁ, gāvuṁ, gomanta+miccādi",
  "anya-e0807n2:43_3": "anicchitaṁ. Eva+manicchitepi kaṇṭakaṁ maddati, visaṁ gilati. Yaṁ nevi+cchitaṁ, nāpi",
  "anya-e0807n2:43_4": "anicchitaṁ, tatrāpi gāmaṁ gacchanto rukkhamūla+mupasappati.",
  "anya-e0807n2:44_0": "Ādhāre adhisi+ṭhā+sānaṁ payoge ca, pathaviṁ adhisessati, gāma+madhitiṭṭhati, rukkha+majjhāsateti.",
  "anya-e0807n2:44_1": "Ettha pathavinti pathaviyanti attho. Eva+mabhi, nipubbavisassāpi, dhamma+mabhinivisate,",
  "anya-e0807n2:44_2": "dhamme vā. Tathā upa, nva+jjhā+pubbavasatissa, gāma+mupavasati, gāma+manuvasati,",
  "anya-e0807n2:44_3": "vihāra+madhivasati, gāma+māvasati, agāraṁ ajjhavasati, ettha gāmanti gāmetyattho.",
  "anya-e0807n2:44_4": "Tathā tappānā+cārepi, nadiṁ pibati, gāmaṁ carati, nadiyaṁtyattho. Sace maṁ nālapissatīti",
  "anya-e0807n2:44_5": "mayā saddhiṁtyattho. Vihitāva paṭi-yogepi dutiyā, paṭibhantu taṁ cunda bojjhaṅgā,",
  "anya-e0807n2:44_6": "tampaṭi bojjhaṅgā bhāsantūti attho. Upamā maṁ patibhāti , upamā maṁ upaṭṭhātityattho.",
  "anya-e0807n2:44_7": "Dhātunāyutte ‘‘tassa nappaṭibhātī’’ti chaṭṭhī.",
  "anya-e0807n2:45": "3. Kāladdhāna+maccantasaṁyoge",
  "anya-e0807n2:46_0": "Kāladdhānaṁ dabba+guṇa+kriyāhi accantasaṁyoge tehi kāladdhānavācīhi dutiyā hoti.",
  "anya-e0807n2:46_1": "Kāle-sattāhaṁ gavapānaṁ, māsaṁ maṁsodanaṁ, saradaṁ ramaṇīyā nadī, sabbakālaṁ ramaṇīyaṁ",
  "anya-e0807n2:46_2": "nandanaṁ, tayo māse abhidhammaṁ deseti. Addhani-yojanaṁ vanarāji, yojanaṁ dīgho pabbato, kosaṁ sajjhāyati.",
  "anya-e0807n2:47_0": "Pubbanhasamayaṁ nivāsetvā, ekaṁ samayaṁ bhagavā, imaṁ rattiṁ cattāro mahārājānoti",
  "anya-e0807n2:47_1": "evamādīsu kālavācīhi accantasaṁyoge dutiyā, bahulaṁvidhānā vibhattivipallāso vā.",
  "anya-e0807n2:47_2": "Māsenā+nuvāko+dhīto, kosenā+nuvāko+dhītoti karaṇatthe tatiyā.",
  "anya-e0807n2:48": "4. Gatibodhāhārasaddatthākammakabhajjādīnaṁ payojje",
  "anya-e0807n2:49_0": "Gatyatthānaṁ bodhatthānaṁ āhāratthānaṁ saddatthāna+makammakānaṁ bhajjādīnañca payojje",
  "anya-e0807n2:49_1": "kattari dutiyā hoti. Datto gamayati māṇavakaṁ gāmaṁ, yāpayati vā. Guru bodhayati",
  "anya-e0807n2:49_2": "māṇavakaṁ dhammaṁ, vedayati vā. Mātā bhojayati putta+modanaṁ, āsayati vā. Guru ajjhāpayati",
  "anya-e0807n2:49_3": "sissaṁ vedaṁ, pāṭhayati vā. Payojjato+ññatra kamme dutiyā. Poso āsayati dattaṁ, sāyayati",
  "anya-e0807n2:49_4": "vā. Poso aññaṁ bhajjāpeti, aññaṁ koṭṭāpeti, aññaṁ santharāpeti.",
  "anya-e0807n2:50": "5. Harādīnaṁ vā",
  "anya-e0807n2:51_0": "Harādīnaṁ payojje kattari dutiyā hoti vā. Poso hāreti bhāraṁ dattaṁ, datteneti vā.",
  "anya-e0807n2:51_1": "Dassayate janaṁ rājā, janeneti vā. Abhivādayate guruṁ dattaṁ, datteneti vā. Ajjhohāreti",
  "anya-e0807n2:51_2": "sattuṁ dattaṁ, datteneti vā. Kāreti datto dattaṁ, datteneti vā. Pakkhe sabbatra kattari tatiyā.",
  "anya-e0807n2:52": "6. Na khādādīnaṁ",
  "anya-e0807n2:53_0": "Khādādīnaṁ payojje kattari dutiyā na hoti. Gatyatthādīsu kvaci paṭisedhattha+midaṁ.",
  "anya-e0807n2:53_1": "Khādayati datto dattena, ādayati dattena, avhāpayati datthena, saddāyayati dattena,",
  "anya-e0807n2:53_2": "nāyayati dattena, kandayati dattena.",
  "anya-e0807n2:54": "7. Jhādīhi yuttā",
  "anya-e0807n2:55_0": "Dhiādīhi yuttato dutiyā hoti. Dhi+ratthu+maṁ putikāyaṁ, antarā ca rājagahaṁ antarā",
  "anya-e0807n2:55_1": "ca nālandaṁ, rājagahassa ca nālandassa ca vivarabhūte majjheti attho. Samādhāna+mantarena,",
  "anya-e0807n2:55_2": "mucalinda+mabhito saraṁ. Chaṭṭhyatthe+yaṁ dutiyā.",
  "anya-e0807n2:56": "8. Lakkhaṇitthambhūtavicchāsva+bhinā",
  "anya-e0807n2:57_0": "Lakkhaṇādīsva+tthesu abhinā yuttamhā dutiyā hoti. Rukkha+mabhivijjotate cando, ettha",
  "anya-e0807n2:57_1": "rukkho lakkhaṇaṁ, cando lakkhitabbo, tatra abhinā rukkhassa lakkhaṇavuttitā pakāsīyatīti",
  "anya-e0807n2:57_2": "rukkho abhinā yutto nāma. Sādhu devadatto mātara+mabhi, mātari sādhuttaṁ pattotyattho.",
  "anya-e0807n2:57_3": "Rukkhaṁ rukkhaṁabhi vijjotate cando, rukkhe rukkhetyattho.",
  "anya-e0807n2:58": "9. Patiparīhi bhāge ca",
  "anya-e0807n2:59_0": "Patiparīhi yuttato lakkhaṇādīsu bhāge ca+tthe dutiyā hoti. Rukkhaṁpati vijjotate,",
  "anya-e0807n2:59_1": "sādhu devadatto mātaraṁpati, rukkhaṁ rukkhaṁpati tiṭṭhati, ya+dettha maṁ pati siyā,",
  "anya-e0807n2:59_2": "yo mama bhāgo, so dīyatutyattho. Evaṁ rukkhaṁparityādipi.",
  "anya-e0807n2:60": "10. Anunāti",
  "anya-e0807n2:61": "Lakkhaṇādīsu dutiyā. Rukkhamanu vijjotate, saccakiriya+manu vassi, hetu ca lakkhaṇaṁ bhavati, sādhu devadatto mātara+manu, rukkhaṁ rukkha+manu vijjotate, yadettha maṁanu siyā.",
  "anya-e0807n2:62": "11. Sahatthe",
  "anya-e0807n2:63": "Sahatthe anunā yuttamhā dutiyā. Pabbata+manu tiṭṭhati, pabbatena saha tyattho.",
  "anya-e0807n2:64": "12. Hīne",
  "anya-e0807n2:65": "Hīnatthe anunā yuttamhā dutiyā. Anusāriputtaṁ paññavanto bhikkhū, sāriputtato paññāya hīnātyattho.",
  "anya-e0807n2:66": "13. Upena",
  "anya-e0807n2:67": "Hīnatthe upena yuttamhā dutiyā. Upasāriputtaṁ paññavanto.",
  "anya-e0807n2:68": "16. Kattukaraṇesu tatiyā",
  "anya-e0807n2:69_0": "Kattari karaṇe ca kārake tatiyā hoti. Jinena desito dhammo, buddhena jito māro, ahinā",
  "anya-e0807n2:69_1": "daṭṭho naro. Yattha kāraṇakāraṇampi kāraṇavasena vuccati, tatthāpi tatiyā, corehi",
  "anya-e0807n2:69_2": "gāmo daḍḍho, tiṇehi bhattaṁ siddhaṁ, saddhehi kāritā vihārā.",
  "anya-e0807n2:70": "Attapadhāno kiriyaṁ, yo nibbatteti kārako;",
  "anya-e0807n2:71": "Apayutto payutto vā, sa kattāti pavuccati.",
  "anya-e0807n2:72": "Karaṇe-taṁ pana duvidhaṁ ajjhattikabāhiravasena, yathā hatthena kammaṁ karoti, cakkhunā rūpaṁ passati, manasā dhammaṁ viññāyati. Dattena vihayo lunāti, agginā kuṭiṁ jhāpeti.",
  "anya-e0807n2:73": "Bāhirañca tathā+jjhattaṁ, karaṇaṁ duvidhaṁ yathā;",
  "anya-e0807n2:74": "Vīhiṁ lunāti dattena, nettena canda+mikkhate.",
  "anya-e0807n2:75_0": "Pakatiyā abhirūpo, gottena gotamo iccādi bhūdhātussa sambhavā karaṇe tatiyā. Tathā",
  "anya-e0807n2:75_1": "sāriputtoti nāmena vissuto, jātiyā khattiyo buddho, jātiyā sattavassiko, sippena",
  "anya-e0807n2:75_2": "naḷakāro so, ekūnatiṁso vayasā, evaṁ samena dhāvati, visamena dhāvati, dvidoṇena dhaññaṁ kiṇāti.",
  "anya-e0807n2:76": "17. Sahatthena",
  "anya-e0807n2:77_0": "Sahatthena yoge tatiyā siyā. Tatiyāpi chaṭṭhīva appadhāne eva bhavati. Puttena sahā+gato,",
  "anya-e0807n2:77_1": "puttena saddhiṁ āgato, vitakkena saha vattati, puttena saha thūlo, nisīdi bhagavā",
  "anya-e0807n2:77_2": "saddhiṁ bhikkhusaṅghena, sahassena samaṁ mitā, sabbehi me piyehi manāpehi nānābhāvo.",
  "anya-e0807n2:78": "18. Lakkhaṇe",
  "anya-e0807n2:79_0": "Lakkhaṇe vattamānato tatiyā. Bhinnena sīsena paggharantena lohitena paṭīvissake ujjhāpesi,",
  "anya-e0807n2:79_1": "ūnapañcabandhanena pattena aññaṁ navaṁ pattaṁ cetāpeyya, tidaṇḍakena paribbājaka+maddakkhi,",
  "anya-e0807n2:79_2": "akkhinā kāṇo, hatthena kuṇī, pādena khañjo, piṭṭhiyā khujjo. Tena hi vikalaṅgena",
  "anya-e0807n2:79_3": "vikalaṅgino vikāro lakkhiyate.",
  "anya-e0807n2:80": "19. Hetumhi",
  "anya-e0807n2:81": "Vāsādilakkhaṇakriyāya hetuto tatiyā. Annena vasati, vijjāya vasati, na jaccā vasalo hoti, kammunā vasalo hoti, dānena bhogavā, ācārena kulaṁ, tena pāṇi kāmadado.",
  "anya-e0807n2:82": "20. Pañcamī+ṇe vā",
  "anya-e0807n2:83": "Iṇe hetumhi pañcamī vā. Satasmā baddho, satena vā.",
  "anya-e0807n2:84": "21. Guṇe",
  "anya-e0807n2:85_0": "Paraṅgabhūte hetumhi pañcamī hoti vā. Jaḷattā baddho, jaḷattenavā, paññāya mutto,",
  "anya-e0807n2:85_1": "hutvā abhāvato aniccā, saṅkhāranirodhā viññāṇanirodho. Bahulaṁvidhānā sattamyatthehipi,",
  "anya-e0807n2:85_2": "tena samayena, kālena dhammasākacchā, puratthimena dhataraṭṭho, dakkhiṇena virūḷhako,",
  "anya-e0807n2:85_3": "uttarena kapilavatthu, yena bhagavā, tenupasaṅkami, so vo mama+ccayena satthāti.",
  "anya-e0807n2:85_4": "Māsena bhuñjati, ekāheneva bārāṇasiṁ pāvisi, navahi māsehi vihāraṁ kārāpesi , kahāpaṇena",
  "anya-e0807n2:85_5": "ūno, dhanena vikalo, asinā kalaho, ācārena nipuṇo, guḷena missakaṁ, vācāya sakhilo,",
  "anya-e0807n2:85_6": "maṇinā attho, dhanena attho, yojanena gacchati iccādi hetumhi karaṇe vā tatiyā. Attanāva",
  "anya-e0807n2:85_7": "attānaṁ sammannatīti paccatte bahulaṁvidhānā kattari tatiyā. Evaṁ tilehi khette vapatīti",
  "anya-e0807n2:85_8": "kammatthe, sumuttā mayaṁ tena mahāsamaṇenāti pañcamyatthe ca.",
  "anya-e0807n2:86": "24. Catutthī sampadāne",
  "anya-e0807n2:87_0": "Acetanaṁ sacetanaṁ vā paṭiggāhakabhāvenā+pekkhitaṁ, taṁ sampadānaṁ, tañca dā-dāneti",
  "anya-e0807n2:87_1": "dhātuto byappena yuttameva, tattha catutthī hoti. Tañca dīyamānassa vatthuno anivāraṇa+jjhesanā+numatito",
  "anya-e0807n2:87_2": "tividho, yathā buddhassa pupphaṁ deti, bodhirukkhassa jalaṁ deti, yācakassa dhanaṁ",
  "anya-e0807n2:87_3": "deti, bhikkhūnaṁ dānaṁ deti.",
  "anya-e0807n2:88": "Anirākaraṇā+rādha-na+bbhanuññavasena hi;",
  "anya-e0807n2:89": "Sampadānaṁ tidhā vuttaṁ, rukkha+yācaka+bhikkhavo.",
  "anya-e0807n2:90": "Ādhāravivakkhāyaṁ sattamīpi, saṅghe gotami dehi, saṅghe dinne ahañceva pūjito bhavissāmi, yā palālamayaṁ mālaṁ, nārī datvāna cetiyeti.",
  "anya-e0807n2:91": "25. Tādatthye",
  "anya-e0807n2:92_0": "Tādatthye catutthī siyā. Tadatthassa bhāve, tādatthyaṁ, tasmiṁ tadatthabhāve jotanīyeva",
  "anya-e0807n2:92_1": "catutthī siyā. Tadatthassa bhāvoti nimittanimittīsambandhe chaṭṭhī, tasmā chaṭṭhāpavādo+yaṁ.",
  "anya-e0807n2:92_2": "Samepi nimittanimittīnaṁ sambandhe nimittabhūtayūpatova catutthī, no nimittībhūtadāruto.",
  "anya-e0807n2:92_3": "Yūpāya dāru, pākāya vajati, buddhassatthāya jīvitaṁ pariccajāmi, neva davāya, na",
  "anya-e0807n2:92_4": "madāya, ūnassa pāripūriyā, atthāya hitāya sukhāya saṁvattati, lokānukampāya, phāsu vihārāya.",
  "anya-e0807n2:93": "Iccāyaṁ kaccāyane upari vakkhamānassa catutthīti sādhitattā idha chaṭṭhīti dīpanatthaṁ vuccate –",
  "anya-e0807n2:94_0": "Kassa sādu naruccati, mā ayasmantānampi saṅghabhedo ruccittha, khamati saṅghassa,",
  "anya-e0807n2:94_1": "bhatta+massa nacchādetīti chaṭṭhī sambandhavacanicchāyaṁ, na ce+vaṁ virodho siyā,",
  "anya-e0807n2:94_2": "sadisarūpattā, evaṁvidhesu ca sambandhassa saddikānumatattā. Tathā hi bhāgavuttiyā",
  "anya-e0807n2:94_3": "‘‘upapadavibhatti chaṭṭhiyā+pavādā’’ti vuttaṁ, saddantare vihitā vibhatti upapadavibhatti.",
  "anya-e0807n2:95_0": "Kassa vā tvaṁ dhammaṁ rocesīti atthamatte paṭhamā, kassa vā tuyhanti avatvā kassa",
  "anya-e0807n2:95_1": "vā tvaṁ dhammaṁ rocesīti atthamatte paṭhamāvasena byabhicāradassanā. Eva+maññāpi",
  "anya-e0807n2:95_2": "viññeyyā, paratopi yathāgamaṁ.",
  "anya-e0807n2:96_0": "Rañño sataṁ dhāreti rañño chattaṁ dhāretīti sambandhe chaṭṭhīva. Silāgha=kathane,",
  "anya-e0807n2:96_1": "evaṁ rañño silāghate iccādi, thutiṁ karotītyattho. Hanu=apanayane, rañño hanute,",
  "anya-e0807n2:96_2": "vañcetītyattho. Upatiṭṭheyya sakyaputtānaṁ vaḍḍhakī, upagaccheyyātyattho. Sapa=akkose,",
  "anya-e0807n2:96_3": "mayhaṁ sapate, saccaṁ kurutetyattho . Dhara=dhāraṇe, suvaṇṇaṁ te dhārayate, iṇaṁ",
  "anya-e0807n2:96_4": "te dhārayati, assa rañño nāgaṁ dhārayāma. Piha=icchāyaṁ, devāpi tassa pihayanti tādino,",
  "anya-e0807n2:96_5": "tesaṁ pihayanti sambuddhānaṁ satīmataṁ, pihayanti=patthenti. Tassa kujjha mahāvīra,",
  "anya-e0807n2:96_6": "yadi+haṁ tassa pakuppeyyaṁ, dubhayati disānaṁ megho, yo mittānaṁ na dūbhati, yo appaduṭṭhassa",
  "anya-e0807n2:96_7": "narassa dussati. Issa=issāyaṁ, titthiyā issayanti samaṇānaṁ. Usūya=dosāvikaraṇe,",
  "anya-e0807n2:96_8": "dujjanā guṇavantānaṁ ussūyanti, kā usuyā vijānataṁ. Idha+sidha+rādha+sādha=saṁsiddhiyaṁ,",
  "anya-e0807n2:96_9": "ārādho me rañño, rañño bhāgya+mārajjhati, kyā+haṁ ayyānaṁ aparajjhāmi, āyasmato upālittherassa",
  "anya-e0807n2:96_10": "upasampadāpekkho upatisso. Bhikkhū bhagavato paccassosuṁ, āsuṇanti buddhassa bhikkhū,",
  "anya-e0807n2:96_11": "tassa bhikkhuno janoanugiṇāti, patigiṇāti, sādhukāradānādinā taṁ ussahatītyattho.",
  "anya-e0807n2:96_12": "Ārocayāmi vo bhikkhave, paṭivedayāmi vo, āmantayāmi te mahārāja, dhammaṁ te desissāmi,",
  "anya-e0807n2:96_13": "desetu bhante bhagavā dhammaṁ bhikkhūnaṁ, yathā no bhagavā byākareyya, niruttiṁ te",
  "anya-e0807n2:96_14": "pavakkhāmi, alaṁ me rajjaṁ, alaṁ bhikkhu pattassa, alaṁ mallo mallassa, arahati mallo",
  "anya-e0807n2:96_15": "mallassa, alaṁ te idha vāsena, kiṁ me ekena tiṇṇenāti sabbattha sambandhe chaṭṭhī.",
  "anya-e0807n2:97_0": "Evaṁ āyu bhoto hotu, ciraṁ jīvitaṁ, bhaddaṁ, kalyāṇaṁ, atthaṁ, payojanaṁ, kusalaṁ,",
  "anya-e0807n2:97_1": "anāmayaṁ, hitaṁ, patthaṁ, sukhaṁ, sātaṁ, bhoto hotu, sādhu sammuti me tassa, puttassā+vikareyya",
  "anya-e0807n2:97_2": "guyha+matthaṁ, tassa me sakko pāturahosi, tassa pahiṇeyya, bhikkhūnaṁ dūtaṁ pāhesi,",
  "anya-e0807n2:97_3": "kappati samaṇānaṁ āyogo , ekassa dvinnaṁ tiṇṇaṁ vā pahoti, upamaṁ te karissāmi, añjaliṁte",
  "anya-e0807n2:97_4": "paggaṇhāmi, tassa phāsu, lokassa+ttho, namo te purisājañña, sotthi tassa, samattho",
  "anya-e0807n2:97_5": "mallo mallassa, tassa hitaṁ, tassa sukhaṁ, svāgataṁ te mahārājāti sabbattha sambandhe chaṭṭhī.",
  "anya-e0807n2:98": "26. Pañcamya+vadhismā",
  "anya-e0807n2:99": "Padatthāvadhismā pañcamīvibhatti hoti.",
  "anya-e0807n2:100": "Samepya+pagame dvinnaṁ, pubbarūpā ya+daccutaṁ;",
  "anya-e0807n2:101": "Vuccate ta+dapādānaṁ, taṁ calācalato dvidhā;",
  "anya-e0807n2:102": "Yathā+ssā dhāvatā poso, pato, rukkhāphalanti ca.",
  "anya-e0807n2:103": "Tattha calāvadhi dhāvatā assā puriso patati, acalāvadhi pabbatā otaranti vanacārakāti.",
  "anya-e0807n2:104_0": "Tañca avadhi visayakriyāvisesassa niddiṭṭhattā niddiṭṭhavisayaṁ, yattha apa apagamanakriyaṁ",
  "anya-e0807n2:104_1": "upāttaṁ=ajjhāhaṭaṁ visayaṁ katvā pavattati, taṁ upāttaṁ. Yaṁ kenaci guṇena ukkaṁsiyati,",
  "anya-e0807n2:104_2": "taṁ anumeyyaṁ. Yathā gāmā apenti munayo, nagarā niggato rājā, pāpā cittaṁ nivārenti.",
  "anya-e0807n2:104_3": "Valāhakā vijjotate, kusulato pacatīti. Ettha ca vaḷāhakā nikkhamma, kusulato apanetvāti",
  "anya-e0807n2:104_4": "ca pubbakriyā ajjhāharīyati. Mathurā pāṭaliputtakehi abhirūpāti anumīyati. Vuttañhi –",
  "anya-e0807n2:105": "Niddiṭṭhavisayaṁ kiñci, upāttavisayaṁ tathā;",
  "anya-e0807n2:106": "Anumeyyavisayañceti, tidhā+hu avadhiṁ budhāti.",
  "anya-e0807n2:107_0": "Bhayahetumhi-corā bhayaṁ jāyati, taṇhāya jāyati bhayaṁ, pāpato uttasati, natthi soko",
  "anya-e0807n2:107_1": "kuto bhayaṁ. Akkhātari-upajjhāyā sikkhaṁ gaṇhāti, ācariyamhā adhīto suṇāti vā. Buddhasmā",
  "anya-e0807n2:107_2": "parājenti aññatitthiyā, parājitā bhavantītyattho. Himavatā pabhavati gaṅgā, aciravatiyā",
  "anya-e0807n2:107_3": "pabhavanti kunnadiyo. Urasmā jāto putto, kammato jātaṁ indriyaṁ, upajjhāyā antaradhāyati",
  "anya-e0807n2:107_4": "sisso, mātāpitūhi antaradhārayati putto, nilīyatītyattho. Dūratthayogekīvadūro ito",
  "anya-e0807n2:107_5": "naḷakāragāmo, tato have dūrataraṁ vadanti, gāmato nātidūre, ārakā te moghapurisā",
  "anya-e0807n2:107_6": "imasmā dhammavinayā, ārakā tehi bhagavā dūratova namassanti, addasa dūratova āgacchantaṁ.",
  "anya-e0807n2:107_7": "Antikatthayoge-antikaṁ gāmā, āsannaṁ gāmā, samīpaṁ gāmā. Parimāṇe-ito mathurāya catūsu",
  "anya-e0807n2:107_8": "yojanesu saṁkassaṁ, rājagahato pañcacattālīsayojanamatthake sāvatthi. Kālaparimāṇe-ito",
  "anya-e0807n2:107_9": "ekanavutikappamatthake, ito vassasatasahassassa accayena buddho loke uppajjissati.",
  "anya-e0807n2:107_10": "Pāsādā saṁkameyya, pāsādaṁ abhiruhitvā saṁkameyyāti attho, tathā hatthikkhandhā saṁkameyya,",
  "anya-e0807n2:107_11": "abhidhammā pucchanti, abhidhammaṁ sutvāti attho, āsanā vuṭṭhaheyya. Disatthavācīhi",
  "anya-e0807n2:107_12": "yoge-ito sā purimā disā, ito sā dakkhiṇā disā, avīcito yāva bhavaggaṁ, uddhaṁ pādatalā,",
  "anya-e0807n2:107_13": "adho kesamatthakā. Vibhajane-yato paṇītataro vā visiṭṭhataro vā natthi, attadanto",
  "anya-e0807n2:107_14": "tato varaṁ, kiñcāpi dānato sīlaṁ varaṁ, tato mayā bahutaraṁ sutaṁ, sīlameva sutā",
  "anya-e0807n2:107_15": "seyyo. Āratippayoge-ārati virati pāpā, pāṇātipātā veramaṇi, adinnādānā paṭivirato,",
  "anya-e0807n2:107_16": "appaṭiviratā musāvādā. Suddhatthayoge-lobhanīyehi dhammehi suddho, mātuto ca pituto",
  "anya-e0807n2:107_17": "ca suddho anupakkuṭṭho. Pamocanatthayoge-parimutto dukkhasmāti vadāmi, mutto+smi",
  "anya-e0807n2:107_18": "mārabandhanā, na te muccanti maccunā, mutto+haṁ+sabbapāsehi. Vivecane-vivicceva kāmehi,",
  "anya-e0807n2:107_19": "vivicca akusalehi dhammehi. Pamāṇatthe-āyāmato ca vitthārato ca yojanaṁ, gambhīrato",
  "anya-e0807n2:107_20": "ca puthulato ca yojanaṁ candabhāgāya parimāṇaṁ, parikkhepato navayojanasataparimāṇo",
  "anya-e0807n2:107_21": "majjhimadeso. Pubbādiyoge-pubbeva me bhikkhave sambodhā, ito pubbe nāhosi, tato paraṁ",
  "anya-e0807n2:107_22": "paccantimā janapadā, tato aparena samayena. Pañhe-kuto+si tvaṁ, kuto bhavaṁ, pāṭaliputtato.",
  "anya-e0807n2:107_23": "Kicchā laddhanti guṇe pañcamī, kicchena me adhigatanti hetumhi karaṇe vā tatiyā,",
  "anya-e0807n2:107_24": "evaṁ thokā mutto, thokena muttoti.",
  "anya-e0807n2:108": "Kathaṁ ‘‘thokaṁ calatī’’ti, kriyāvisesane kammani dutiyā, thokaṁ calanaṁ karotītyattho, thokanti calanakriyāya visesanattā kriyāvisesanaṁ.",
  "anya-e0807n2:109": "Kriyāvisesanaṁ nāma, kammatte+kattasaṇṭhitā;",
  "anya-e0807n2:110": "Nyāyasiddhaṁ yato tasmā, tadatthaṁ na visuṁ vidhi.",
  "anya-e0807n2:111_0": "Nyāyasiddhaṁva=calananti yasmā bhāve ano, tasmā bhāvasse+kattā ekavacananti ñāyā",
  "anya-e0807n2:111_1": "ekattañca, bhāve anattā napuṁsakattañca, karotikriyāya sambandhena kammattañca sijjhatīti.",
  "anya-e0807n2:111_2": "Kara+bhūdhātavo ca –",
  "anya-e0807n2:112": "Kāriyarūpābhidhātvatthā , sabbe sattāya yujjare;",
  "anya-e0807n2:113": "Tato kriyā ca bhāvo ca, sāmaññaṁ tesu gamyate –",
  "anya-e0807n2:114": "Ti vuttattā yujjanti.",
  "anya-e0807n2:115_0": "Thokatthe-thokā muccati. Sabbattha savisaye pañcamī. Ettha ‘‘vivakkhā lokikā sā ca,",
  "anya-e0807n2:115_1": "na sakkā anivattituṁ’’ti vuttattā aniṭṭhappasaṅgo na siyā. Mariyādāyaṁ-āpabbatā khettaṁ.",
  "anya-e0807n2:115_2": "Abhividhimhi-ābrahmalokā saddo abbhuggacchati, pabbataṁ vajjetvā, brahmalokamhi byāpetvāti",
  "anya-e0807n2:115_3": "ca attho. Ettha vajjamānasīmā mariyādā, gayhamānasīmā abhividhi.",
  "anya-e0807n2:116": "27. Apaparīhi vajjane",
  "anya-e0807n2:117": "Vajjane vattamānehī apaparīhi yoge pañcamī hoti. Apasālāya āyanti vāṇijā, parisālāya āyanti vāṇijā, sālaṁ vajjetvāti attho.",
  "anya-e0807n2:118": "28. Paṭinidhipatidānesu patinā",
  "anya-e0807n2:119": "Paṭinidhimhi patidāne ca vattamānena patinā yoge nāmasmā pañcamī hoti. Buddhasmā pati sāriputto, ghata+massa telasmā pati dadāti.",
  "anya-e0807n2:120": "29. Rite dutiyā ca",
  "anya-e0807n2:121": "Ritesaddayoge nāmasmā dutiyā hoti pañcamī ca. Rite saddhammā, rite saddhammaṁ.",
  "anya-e0807n2:122": "30. Vinā+ññatra tatiyā ca",
  "anya-e0807n2:123": "Vinā+ññatrayoge nāmasmā tatiyā dutiyā pañcamī ca. Vinā vātena, vinā vātaṁ, vinā vātasmā. Aññatra ekena piṇḍapātanīhārakena, aññatra dhammaṁ, aññatra dhammā.",
  "anya-e0807n2:124": "31. Puthanānāhi",
  "anya-e0807n2:125": "Etehi yoge tatiyā hoti pañcamī ca. Bhinnayogakaraṇaṁ dutiyānivattanatthaṁ. Puthageva janena, puthageva janasmā, janena nānā, janasmā nānā.",
  "anya-e0807n2:126": "39. Chaṭṭhī sambandhe",
  "anya-e0807n2:127_0": "Sambandhe chaṭṭhī hoti. Rañño purisoti vutte yasmā rājā dadāti, puriso gaṇhāti, tasmā",
  "anya-e0807n2:127_1": "rājapurisoti viññāyati. Evameva yo yassa āyatto sevakādibhāvena bhaṇḍabhāvena vā",
  "anya-e0807n2:127_2": "samīpa+samūhā+vayava+vikāra+kāriya+avatthā+jāti+guṇa+kriyādivasena vā, ṭhānīvasena",
  "anya-e0807n2:127_3": "vā, āgamīvasena vā, so tividhopi attho sambandho nāma. Vuttañhi –",
  "anya-e0807n2:128": "Kriyākārakasañjāto, asse+daṁbhāvahetuko;",
  "anya-e0807n2:129": "Sambandho nāma so attho, tattha chaṭṭhī vidhīyate.",
  "anya-e0807n2:130": "Pāratantyañhi sambandho, tattha chaṭṭhī bhave tito;",
  "anya-e0807n2:131": "Upādhi+ṭhānyā+gamito, na visessādito titoti.",
  "anya-e0807n2:132_0": "Upādhisaṅkhātavisesanato tāva-rañño puriso. Ettha ca brāhmaṇādisāmito nivattetīti",
  "anya-e0807n2:132_1": "rājā visesanaṁ, puriso tena visesiyatīti visesso. Bhaṇḍasambandhato-pahutaṁ me dhanaṁ",
  "anya-e0807n2:132_2": "sakka, ekassa paṭivīso, bhikkhussa pattacīvaraṁ. Samīpato-ambavanassa avidūre, nibbānasseva",
  "anya-e0807n2:132_3": "santike. Samūhe-suvaṇṇassa rāsi, bhikkhūnaṁ samūho. Avayave-manussasseva te sīsaṁ,",
  "anya-e0807n2:132_4": "rukkhassa sākhā. Vikāre-suvaṇṇassa vikati, bhaṭṭhadhaññānaṁ sattu. Kāriye-yavassa",
  "anya-e0807n2:132_5": "aṅkuro, meghassa saddo, puttāpi tassa bahavo, kammānaṁ phalaṁ vipāko. Avatthāyaṁ-khandhānaṁ",
  "anya-e0807n2:132_6": "pātubhāvo, jarā, bhedo vā. Jātiyaṁ-manussassa bhāvo, manussānaṁ jāti. Guṇe-suvaṇṇassa",
  "anya-e0807n2:132_7": "vaṇṇo, vaṇṇo na khīyetha tathāgatassa buddhassa guṇaghoso, pupphānaṁ gandho, phalānaṁ",
  "anya-e0807n2:132_8": "raso, cittassa phusanā, sippikānaṁ sataṁ natthi, tilānaṁ muṭṭhi, tesaṁ samāyogo,",
  "anya-e0807n2:132_9": "sandhino vimokkho, tathāgatassa paññāpāramiṁ ārabbha, sukhaṁ te, dukkhaṁ te, cetaso",
  "anya-e0807n2:132_10": "parivitakko udapādi, paññāya paṭubhāvo, rūpassa lahutā, mudutā vā, upacayo vā. Kriyāsambandhe-pādassa",
  "anya-e0807n2:132_11": "ukkhepanaṁ, avakkhepanaṁ vā, hatthassa samiñjanaṁ, dānaṁ, pasāraṇaṁ, dhātūnaṁ gamanaṁ,",
  "anya-e0807n2:132_12": "ṭhānaṁ, nisajjā, sayanaṁ vā, tathāgatassa nāmagottādi, tassa kāraṇaṁ, tassa mātāpitaro,",
  "anya-e0807n2:132_13": "tassa purato pāturahosi, nagarassa dakkhiṇato, vassānaṁ tatiye māse, na tassa upamā,",
  "anya-e0807n2:132_14": "kuverassa bali iccādi. Api ca –",
  "anya-e0807n2:133": "Gāvassa jāti, dhavalo, gati, siṅgaṁ, nāmanti+dha;",
  "anya-e0807n2:134": "Dabbassāpi ca jātyādi, visessā honti kāmato.",
  "anya-e0807n2:135": "Gottañca sabalodissa, pāka+mannassa sukkatā;",
  "anya-e0807n2:136": "Paṭassa, siṅgaṁmeṇḍassa, nā+ññesaṁti visessate.",
  "anya-e0807n2:137_0": "Ṭhānito-yuvaṇṇāna+meo luttā. Āgamito-suña sassa. Sāmiyoge-devāna+mindo, migānaṁ rājā.",
  "anya-e0807n2:137_1": "Rujādiyoge-devadattassa rujati, tassa rogo uppajji, mahāsenāpatīnaṁ ujjhāpetabbaṁ,",
  "anya-e0807n2:137_2": "rajakassa vatthaṁ dadāti, musāvādassa ottappaṁ iccādi. Yajassa yoge-pupphassa buddhassa",
  "anya-e0807n2:137_3": "yajati, pupphenātyattho. Evaṁ ghatassa aggiṁ juhati. Suhitatthe-pattaṁ odanassa pūretvā,",
  "anya-e0807n2:137_4": "pūraṁ nānāpakārassa asucino, pūraṁ hiraññasuvaṇṇassa, pūrati bālo pāpassa. Kitakappayoge-bahulaṁvidhānā",
  "anya-e0807n2:137_5": "chaṭṭhī, rañño sammato, pūjito, sakkato, apacito, mānito vā, amataṁ tesaṁ bhikkhave",
  "anya-e0807n2:137_6": "aparibhuttaṁ, yesaṁ kāyagatā sati aparibhuttā, sādhusammato bahujanassa, suppaṭividdhā",
  "anya-e0807n2:137_7": "buddhānaṁ dhammadhātu, dhammassa gutto medhāvī. Kammatthe-tassa bhavanti vattāro,",
  "anya-e0807n2:137_8": "sahasā kammassa kattāro, amatassa dātā, bhinnānaṁ sandhātā, sahitānaṁ anuppadātā,",
  "anya-e0807n2:137_9": "bodhetā pajāya, kammassa kārako natthi, vipākassa ca vedako, avisaṁvādako lokassa,",
  "anya-e0807n2:137_10": "catunnaṁ mahābhūtānaṁ upādāya pasādo. Sarati+cchāyoge-mātu sarati, na tesaṁ koci",
  "anya-e0807n2:137_11": "sarati, sattānaṁ kammapaccayā, puttassa icchati. Karotissa (yoge) – udakassa patikurute,",
  "anya-e0807n2:137_12": "kaṇḍassa patikurute, abhisaṅkharotītyattho. Pañcamiyatthe parihānibhayatthayogepi",
  "anya-e0807n2:137_13": "chaṭṭhī, assavanatāya dhammassa pariyāyanti, kinnu kho ahaṁ tassa sukhassa bhāyāmi,",
  "anya-e0807n2:137_14": "sabbe tasanti daṇḍassa, sabbe bhāyanti maccuno, bhīto catunnaṁ āsīvisānaṁ ghoravisānaṁ iccādi.",
  "anya-e0807n2:138": "40. Tulyatthena vā tatiyā",
  "anya-e0807n2:139": "Tulyatthena yoge vā chaṭṭhī hoti tatiyā ca. Pitu tulyo, pitarā vā, mātu tulyo, mātarā vā.",
  "anya-e0807n2:140": "32. Sattamyā+dhāre",
  "anya-e0807n2:141_0": "Kattukammaṭṭhānaṁ nisajja+pacanādikriyānaṁ yo ādhāro, taṁ ādhārakārakaṁ nāma. Kathaṁ",
  "anya-e0807n2:141_1": "kaṭe nisīdati devadatto, thāliyaṁ odanaṁ pacati, devadatta+taṇḍulānaṁ kattu+kammānaṁ",
  "anya-e0807n2:141_2": "dhāraṇato tadaṭṭhaāsana+pacanakriyaṁ kaṭa+thāliyo dhārenti nāma, tasmiṁ sattamīvibhatti hoti.",
  "anya-e0807n2:142_0": "So byāpiko, opasilesiko, vesayiko, sāmīpikoti catubbidho. Tattha yo ādheyyassa nissesādhārabhūto,",
  "anya-e0807n2:142_1": "so byāpiko, yathā tilesu telaṁ atthi, khīresu jalaṁ, dadhimhi sappi. Paccekasiddhānaṁ",
  "anya-e0807n2:142_2": "bhāvānaṁ yaṁ ādheyyabhāvena upasilesanaṁ allīyanaṁ atthi, so opasilesiko. Yathā āsane",
  "anya-e0807n2:142_3": "nisinno saṅgho, thāliyaṁ odanaṁ pacati, ghaṭe udaka+matthi, dūre ṭhito, samīpe ṭhito.",
  "anya-e0807n2:142_4": "Yattha samīpe samīpīvohāraṁ katvā tadāyattatādīpanatthaṁ ādhārabhāvo upacarīyati,",
  "anya-e0807n2:142_5": "taṁ sāmīpikaṁ, yathā gaṅgāyaṁ ghoso, gaṅgāya samīpe vajotyattho. Sāvatthiyaṁ viharati",
  "anya-e0807n2:142_6": "jetavane. Yattha aññathābhāvavasena desantarāvacchedavasena vā ādhāraparikappo ,",
  "anya-e0807n2:142_7": "so vesayito. Yathā ākāse sakuṇā caranti, bhūmiyaṁ manussā, jale macchā, pāsādesu",
  "anya-e0807n2:142_8": "patito, pāpasmiṁ ramatī mano, pasanno buddhasāsane, paññāya sādhu, vinaye nipuṇo,",
  "anya-e0807n2:142_9": "mātari sādhu, pitari nipuṇo.",
  "anya-e0807n2:143": "Kiriyā kattu+kammaṭṭhā, ādhārīyati yena so;",
  "anya-e0807n2:144": "Ādhāro catudhā vutto, byāpakādippabhedato.",
  "anya-e0807n2:145": "Byāpako tilakhīrādi, kaṭo opasilesiko;",
  "anya-e0807n2:146": "Sāmīpiko tu gaṅgādi, ākāso visayo mato.",
  "anya-e0807n2:147": "33. Nimitte",
  "anya-e0807n2:148": "Nimittatthe sattamī hoti. Ajinamhi haññate dīpi, kuñjaro dantesu haññate, aṇumattesu vajjesu bhayadassāvī, sampajānamusāvāde pācittiyaṁ. Sabbattha nimityattho.",
  "anya-e0807n2:149": "34. Yabbhāvo bhāvalakkhaṇaṁ",
  "anya-e0807n2:150_0": "Yassa bhāvo bhāvantarassa lakkhaṇaṁ bhavati, tato sattamī. Kāle gāvīsu duyhamānāsugato,",
  "anya-e0807n2:150_1": "duddhāsu āgato. Etthagamanakriyāya dohanakriyācihanaṁ, āgamanakriyāya duddhākriyācihanaṁ,",
  "anya-e0807n2:150_2": "eva+muparipi. Pubbaṇhasamaye gato, sāyanhasamaye āgato, jāyamāne kho sāriputta bodhisatte",
  "anya-e0807n2:150_3": "ayaṁ dasasahassī lokadhātu sampakampi.",
  "anya-e0807n2:151": "Pāsāṇā sakkharā ceva, kaṭhalā khāṇukaṇṭakā;",
  "anya-e0807n2:152": "Sabbe maggā vivajjanti, gacchante lokanāyake.",
  "anya-e0807n2:153": "Imasmiṁ sati idaṁ hoti iccādi. ‘‘Akāle vassatī tassa, kāle tassa na vassatī’’ti visayasattamī.",
  "anya-e0807n2:154": "35. Chaṭṭhī cā+nādare",
  "anya-e0807n2:155_0": "Yassa bhāvo bhāvantarassa lakkhaṇaṁ bhavati, tato chaṭṭhī hoti sattamī cā+nādare",
  "anya-e0807n2:155_1": "gamyamāne. Akāmakānaṁ mātāpitūnaṁ rudantānaṁ pabbaji, mātāpitūsu rudantesu vā. ‘‘Ākoṭayanto",
  "anya-e0807n2:155_2": "so neti, sivirājassa pekkhate’’, ‘‘maccu ādāya gacchati, pekkhamāne mahājane’’.",
  "anya-e0807n2:156_0": "Gunnaṁ sāmīti sambandhe chaṭṭhī, gosu sāmīti visayasattamī. Evaṁ gunnamissaro, gosvi+ssaro,",
  "anya-e0807n2:156_1": "gunnaṁ adhipati, gosu adhipati, gunnaṁ dāyādo, gosu dāyādo, gunnaṁ sakkhī, gosu sakkhī,",
  "anya-e0807n2:156_2": "gunnaṁ patibhū, gosu patibhū, gunnaṁ pasuto, gosu pasuto, kusalā naccagītassa, kusalā",
  "anya-e0807n2:156_3": "naccagīte, āyutto kaṭakaraṇassa, āyutto kaṭakaraṇe. Tathā ādhāravacanicchāyaṁ sattamī,",
  "anya-e0807n2:156_4": "bhikkhūsu abhivādenti, muddhani cumbitvā, bāhāsu gahetvā, hatthesu piṇḍāya caranti,",
  "anya-e0807n2:156_5": "kadalīsu gaje rakkhanti, ñāṇasmiṁ pasanno, ñāṇasmiṁ ussukkoti visayasattamī.",
  "anya-e0807n2:157": "36. Yato niddhāraṇaṁ",
  "anya-e0807n2:158_0": "Jātiguṇakriyāhi samudāyate+kadesassa puthakkaraṇaṁ niddhāraṇaṁ, yato taṁ karīyati,",
  "anya-e0807n2:158_1": "tato chaṭṭhīsattamiyo honti. Sālayo sūkadhaññānaṁ pathyatamā, sūkadhaññesu sālayo",
  "anya-e0807n2:158_2": "pathyatamā. Kaṇhā gāvīnaṁ sampannakhīratamā, kaṇhā gāvīsu sampannakhīratamā. Gacchataṁ",
  "anya-e0807n2:158_3": "dhāvanto sīghatamā, gacchantesu dhāvanto sīghatamā.",
  "anya-e0807n2:159": "14. Sattamyā+dhikye",
  "anya-e0807n2:160": "Ādhikye atthe upena yuttamhā sattamī hoti. Upakhāriyaṁ doṇo, khāriyā doṇo adhikotyattho. Tathā upanikkhe kahāpaṇaṁ.",
  "anya-e0807n2:161": "15. Sāmitthe+dhinā",
  "anya-e0807n2:162_0": "Sāmibhāvatthe adhinā yuttamhā sattamī hoti. Adhibrahmadatte pañcālā, adhipañcālesu",
  "anya-e0807n2:162_1": "brahmadatto, brahmadattissarā pañcālāti attho. Adhidevesu buddho, sammutidevādīhi",
  "anya-e0807n2:162_2": "buddho adhikotyattho.",
  "anya-e0807n2:163": "Ettha ca yathāvuttesu atthesu ayaṁ bhedo –",
  "anya-e0807n2:164_0": "Kārakaṁ sādhakaṁ nibbattakaṁ kriyānimittanti atthato ekameva, tañca daṇḍo, dhavalo,",
  "anya-e0807n2:164_1": "pacanaṁ, citto, goti dabba+guṇa+kriyā+nāma+jātibhedena pañcavidhampi kamma+kattādivasena",
  "anya-e0807n2:164_2": "chabbidhaṁ, taṁ sattikārakaṁ, tadādhārabhūtadabbādayo tatraṭṭhakārakaṁ, na mukhyato.",
  "anya-e0807n2:164_3": "Mukhyato ce honti, tesaṁ sattidabbānaṁ aññamaññabyāvaṭarūpattā yo ādhāro, so ādhāroyeva,",
  "anya-e0807n2:164_4": "kismiñcikāle karaṇaṁ vā katturūpabhūto vā na hoti, tasmā thāli pacati, thāliyā pacati,",
  "anya-e0807n2:164_5": "thāliyaṁ pacatītyādinā ekassa vatthuno kattu+karaṇā+dhārabhedo na siyā. Sattipakkhe",
  "anya-e0807n2:164_6": "pana dabbādīnaṁ anekasattiyā ādhārattā sattiyā dabbādayo vivakkhitā taṁ taṁ kārakaṁ",
  "anya-e0807n2:164_7": "hotīti dabbādīnaṁ abhedepi kārakabhedo yujjate. Vuttañhi –",
  "anya-e0807n2:165": "Vicittakattuādīhi , saṁyogā ekavatthuno;",
  "anya-e0807n2:166": "Nānāttaṁ yujjate nāṭya-bhedena naṭakassi+vāti.",
  "anya-e0807n2:167_0": "Thāli vatthuto ekā cedapi sattikārakabhūtakattu+karaṇā+dhārādīnaṁ bhedena bheda+mupayāti,",
  "anya-e0807n2:167_1": "kimiva rāma+rāvaṇādivesadhārīnaṭako tesaṁ nāmavasena rāmo, rāvaṇoti bheda+mupayāti,",
  "anya-e0807n2:167_2": "ta+mivāti adhippāyo.",
  "anya-e0807n2:168": "Puna+rapi –",
  "anya-e0807n2:169": "Yathe+kopi paṭo sutta, pītādiguṇasaṁyuto;",
  "anya-e0807n2:170": "Sukko paṭoti pītoti, bhedaṁ yātye+vameva+yaṁ.",
  "anya-e0807n2:171_0": "Ettha ca sattibhūtakattādayo mukhyakārakaṁ, taṁyogena dabbabhūtathālī guṇakārakaṁ,",
  "anya-e0807n2:171_1": "te ca kathaṁ kriyāya kārakā honti. Kattā attanā patiṭṭhitāya hasati+naccaticcādikriyāya",
  "anya-e0807n2:171_2": "nimittaṁ hoti. Kammañca attanā patiṭṭhitakriyāya tadatthabhūtaindhanādīni pavattentaṁ",
  "anya-e0807n2:171_3": "‘‘odanaṁ pacatī’’tyādo nimittaṁ. ‘Kaṭṭhehi paccatī’tyādo kaṭṭhāni jalanakriyāya sādhetabbapākassa",
  "anya-e0807n2:171_4": "aṅgabhāvena nimittaṁ. ‘Pharasunā chindatī’tyādo pharasu ca kaṭṭhānaṁ dvidhāpavattiyā",
  "anya-e0807n2:171_5": "nimittaṁ. Kammañca kriyāya sambandhīyamānabyāpye sati nimittabhāvena kriyāya nimittaṁ.",
  "anya-e0807n2:171_6": "Tathā sampadānā+vadhi+ādhārānaṁ ‘gāvo dadāti’ ‘gāmasmā apanayati’ ‘thāliyaṁ pacatī’tyādīsu",
  "anya-e0807n2:171_7": "godānā+panayana+pacanakriyānaṁ nimittattā kriyāya nimittāni honti. Tesaṁ yathāsakaṁ",
  "anya-e0807n2:171_8": "kriyāya pavattako kattā, tasmā sa eva padhāno kattāti vohāraṁ labhati, aññesaṁ karaṇādīnaṁ",
  "anya-e0807n2:171_9": "kattubhāve satipi appadhānattā taṁ na labhati.",
  "anya-e0807n2:172": "Codakena vuttañhi –",
  "anya-e0807n2:173": "Nanu sāmagyamīnāyaṁ, kriyāsiddhi kathaṁ vada;",
  "anya-e0807n2:174": "Ekassa kattuno eva, sabbesaṁ kattutaṁ vinā.",
  "anya-e0807n2:175": "Sabbesaṁ karaṇādīnaṁ, kattutāya viyogato;",
  "anya-e0807n2:176": "Karaṇādīnaṁ abhāvattā, kārakaṁ na hi chabbidhanti.",
  "anya-e0807n2:177": "Vuccate –",
  "anya-e0807n2:178": "Yadyapya+tthi hi kattuttaṁ, sabhāvā karaṇādisu;",
  "anya-e0807n2:179": "Kriyāsiddhyā tathāpye+ta+mappadhānaṁ paraṅgato.",
  "anya-e0807n2:180": "Etaṁ sabhāvato upalabbhamānaṁ karaṇādīsu kattuttaṁ paresaṁ karaṇādīnaṁ jalana+dhāraṇādikriyāya aṅgaṁ upāyati appadhānanti adhippāyo.",
  "anya-e0807n2:181": "Kārakaṁ chabbidhaṁ saññā-vasā chabbīsatividhaṁ;",
  "anya-e0807n2:182": "Pabhedā sattadhā kammaṁ, kattā pañcavidho bhave.",
  "anya-e0807n2:183": "Karaṇaṁ duvidhaṁ hoti, sampadānaṁ tidhā mataṁ;",
  "anya-e0807n2:184": "Apādānaṁ pañcavidhaṁ, ādhāro tu catubbidho.",
  "anya-e0807n2:185": "Vibhattiyo pana –",
  "anya-e0807n2:186": "Paccatta+mupayogañca, karaṇaṁ sampadāniyaṁ;",
  "anya-e0807n2:187": "Nissakkaṁ sāmivacanaṁ, bhumma+mālapana+ṭṭhamaṁti.",
  "anya-e0807n2:188": "Iti payogasiddhiyaṁ kārakakaṇḍo tatiyo."
}