{
  "tika-vin07t53:0": "Upālipañcakaṁ",
  "tika-vin07t53:1": "Nappaṭippassambhanavaggavaṇṇanā",
  "tika-vin07t53:2_0": "421.Samaggehikaraṇīyānīti vivādādhikaraṇehi pubbe asamaggā hutvā pacchā sāmaggiṁ",
  "tika-vin07t53:2_1": "upagatehi kattabbāni. Kiṁ pana asaññatamissaparisāya saddhiṁ lajjino sāmaggiṁ karontīti",
  "tika-vin07t53:2_2": "āha “uposathapavāraṇādīsu hī”tiādi. Tattha ṭhitāsūti uposathapavāraṇāsu appavattīsu.",
  "tika-vin07t53:2_3": "Upatthambho na dātabboti uparūpari appavattanatthāya mayampi uposathaṁ na karissāmātiādinā",
  "tika-vin07t53:2_4": "kalahassa upatthambho na dātabbo, dhammena vinayena sāmaggiṁ katvā samaggeheva asaññatā",
  "tika-vin07t53:2_5": "bhikkhū vinetabbāti adhippāyo. Tenāha “sace saṅgho accayaṁ desāpetvā”tiādi. Bhikkhuno",
  "tika-vin07t53:2_6": "nakkhamatīti kesuci puggalesu appamattakadosadassanena na ruccati. Diṭṭhāvikammampi",
  "tika-vin07t53:2_7": "katvāti “na metaṁ khamatī”ti sabhāgassa bhikkhuno attano diṭṭhiṁ āvikatvā. Upetabbāti",
  "tika-vin07t53:2_8": "sāsanahāniyā abhāvā sāmaggiṁ akopetvā kāyasāmaggī dātabbā, īdise ṭhāne alajjiparibhogo",
  "tika-vin07t53:2_9": "āpattikaro na hoti, vaṭṭatiyeva. Ye pana sāsanavināsāya paṭipannā, tehi saha na vattati,",
  "tika-vin07t53:2_10": "āpatti eva hoti sāsanavināso ca. Tenāha “yatra pana uddhamma”ntiādi. “Diṭṭhāvikammaṁ",
  "tika-vin07t53:2_11": "na vaṭṭatī”ti iminā diṭṭhiyā āvikatāyapi āpattiṁ dasseti.",
  "tika-vin07t53:3_0": "422.Kaṇhavācoti rāgadosādīhi kiliṭṭhavacano. Anatthakavacanassa dīpanaṁ pakāsanaṁ",
  "tika-vin07t53:3_1": "assāti anatthakadīpano. Mānaṁ nissāyāti vinicchayakaraṇaṁ tava bhāroti saṅghena bhāre",
  "tika-vin07t53:3_2": "akatepi “ahamevettha voharituṁ araharūpo”ti mānaṁ nissāya. Yathādiṭṭhiyāti anurūpaladdhiyā.",
  "tika-vin07t53:3_3": "Yassa hi atthassa yādisī diṭṭhi anurūpā, taṁ gahetvā na byākatāti attho.Assa attanoti",
  "tika-vin07t53:3_4": "adhammādiatthaṁ sandhāya vadati, na puggalaṁ, assa adhammādiatthasaṅkhātassa attano",
  "tika-vin07t53:3_5": "sarūpassa yā anurūpā diṭṭhīti attho. Laddhiṁ nikkhipitvāti anurūpaladdhiṁ chaḍḍetvā,",
  "tika-vin07t53:3_6": "aggahetvāti attho. Tenāha “adhammādīsu dhammādiladdhiko hutvā”ti. Atha vā attano",
  "tika-vin07t53:3_7": "laddhiṁ nigūhitvā puggalānuguṇaṁ tathā byākaronto na yathādiṭṭhiyā byākatā nāma.",
  "tika-vin07t53:3_8": "Imasmiṁ pakkhe adhammādīsu dhammādiladdhiko hutvāti ettha adhammādīsu dhammādiladdhiko",
  "tika-vin07t53:3_9": "viya hutvāti attho gahetabbo.",
  "tika-vin07t53:4": "Nappaṭippassambhanavaggavaṇṇanā niṭṭhitā.",
  "tika-vin07t53:5": "Vohāravaggādivaṇṇanā",
  "tika-vin07t53:6_0": "424.Kammañattīti kammabhūtā ñatti. Anussāvananirapekkhā ñattikammabhūtā ñattīti attho.",
  "tika-vin07t53:6_1": "Kammapādañatti nāma ñattidutiyakammādīsu anussāvanakammassa pādabhūtā adhiṭṭhānabhūtā",
  "tika-vin07t53:6_2": "ñatti. Navasu ṭhānesūti osāraṇādīsu navasu ṭhānesu. Dvīsu ṭhānesūti ñattidutiyañatticatutthakammesu.",
  "tika-vin07t53:7_0": "Suttānulomanti ubhatovibhaṅge suttānulomabhūte mahāpadese sandhāya vuttaṁ. Vinayānulomanti",
  "tika-vin07t53:7_1": "khandhakaparivārānulomabhūte mahāpadese. Suttantike cattāro mahāpadeseti suttābhidhammapiṭakesu",
  "tika-vin07t53:7_2": "anuññātapaṭikkhittasuttānulomavasena nayato gahetabbe cattāro atthe.",
  "tika-vin07t53:8": "425.Diṭṭhīnaṁ āvikammānīti āpattiladdhīnaṁ pakāsanāni, āpattidesanākammānīti attho.",
  "tika-vin07t53:9_0": "Yathā catūhi pañcahi diṭṭhi āvikatā hotīti yathā āvikate catūhi pañcahi ekībhūtehi",
  "tika-vin07t53:9_1": "ekassa puggalassa santike āpatti desitā nāma hoti, evaṁ desetīti attho. Evaṁ desento",
  "tika-vin07t53:9_2": "ca attanā saddhiṁ tayo vā cattāro vā bhikkhū gahetvā ekassa santike deseti. Evaṁ",
  "tika-vin07t53:9_3": "desetuṁ na vaṭṭati. Desitā ca āpatti na vuṭṭhāti, desanāpaccayā dukkaṭañca hoti.",
  "tika-vin07t53:9_4": "Dvinnaṁ tiṇṇaṁ pana ekato desetuṁ vaṭṭati.",
  "tika-vin07t53:10_0": "444.Adassanenāti imassa akappiyaṁ parivajjentānaṁ vinayadharānaṁ paṭipattiyā adassanena,",
  "tika-vin07t53:10_1": "tesaṁ diṭṭhānugatiṁ anāpajjanenātipi attho gahetabbo. Akappiye kappiyasaañatāyāti",
  "tika-vin07t53:10_2": "rajatādiakappiye tipuādisaññitāya. Pucchitvā vā aññesaṁ vā vuccamānaṁ asuṇanto āpajjatīti",
  "tika-vin07t53:10_3": "ettha pucchitvā asuṇanto vā pucchiyamānaṁ asuṇanto vāti paccekaṁ yojetabbaṁ. Ekarattātikkamādivasenāti",
  "tika-vin07t53:10_4": "adhiṭṭhitacīvarena vippavasitvā ekarattātikkamena pācittiyaṁ āpajjati. Ādi-saddena",
  "tika-vin07t53:10_5": "charattātikkamādīnaṁ saṅgaho.",
  "tika-vin07t53:11": "450.Anatthaṁ kalisāsananti anatthāvahaṁ kodhavacanaṁ āropento dosaṁ āropento upaddavāya parisakkatīti attho.",
  "tika-vin07t53:12": "454.Vohāraniruttiyanti tassa tassa atthassa vācakasadde pabhedagatañāṇappatto na hotīti attho.",
  "tika-vin07t53:13": "455.Parimaṇḍalabyañjanāropane kusalo na hotīti parimaṇḍalena padabyañjanena vatthuṁ, parehi vuttaṁ jānituñca asamatthoti attho.",
  "tika-vin07t53:14_0": "458.Anussāvanenāti anu anu kathanena. Tenāha “nanu tumhe”tiādi, yaṁ avocumha, svāyaṁ",
  "tika-vin07t53:14_1": "pakāsitoti sambandho. Tattha yanti idaṁ yasmā vacanāpekkhaṁ na hoti, vacanatthāpekkhameva,",
  "tika-vin07t53:14_2": "tasmā tena vacanena nānākaraṇābhāvaṁ pakāsayissāmāti yamatthaṁ avocumhāti attho gahetabbo.",
  "tika-vin07t53:14_3": "Teneva “svāya”nti pulliṅgavasena paṭiniddeso kato, tassa so ayaṁ nānākaraṇābhāvoti attho.",
  "tika-vin07t53:15_0": "467.Mañcapadādīsupi naḷāṭaṁ paṭihaññeyyāti andhakāre cammakhaṇḍaṁ paññapetvā vandituṁ",
  "tika-vin07t53:15_1": "onamantassa naḷāṭaṁ vā akkhi vā mañcādīsu paṭihaññati. Etena vandatopi āpattiabhāvaṁ",
  "tika-vin07t53:15_2": "vatvā vandanāya sabbathā paṭikkhepābhāvañca dīpeti. Evaṁ sabbattha suttantarehi appaṭikkhittesu.",
  "tika-vin07t53:15_3": "Naggādīsu pana vandituṁ na vaṭṭatīti. Ekato āvaṭṭoti ekasmiṁ dosāgatipakkhe parivatto",
  "tika-vin07t53:15_4": "paviṭṭhoti attho. Tenāha “sapattapakkhe ṭhito”ti. Vandiyamānoti onamitvā vandiyamāno.",
  "tika-vin07t53:15_5": "Vanditabbesu uddesācariyo, nissayācariyo ca yasmā navakāpi honti, tasmā te vuḍḍhā",
  "tika-vin07t53:15_6": "eva vandiyāti veditabbā.",
  "tika-vin07t53:16": "470.Pubbevuttamevāti sahaseyyādipaṇṇattivajjaṁ. Itaranti sacittakaṁ.",
  "tika-vin07t53:17": "Vohāravaggādivaṇṇanā niṭṭhitā."
}