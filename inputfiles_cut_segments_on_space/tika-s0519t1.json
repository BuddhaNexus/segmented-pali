{
  "tika-s0519t1:0": "1. Saṅgahavāravaṇṇanā",
  "tika-s0519t1:1_0": "Yanti aniyamattho sabbanāmasaddo kammasādhanavasena vutto. Atthāvabodhanattho saddappayogo",
  "tika-s0519t1:1_1": "atthaparādhīno kevalo atthapadatthako , so padatthavipariyesakārinā iti-saddena parabhūtena",
  "tika-s0519t1:1_2": "saddapadatthako jāyatīti āha ‘‘yanti aniyamato upayoganiddeso’’ti. Lokoti kattuniddesotiādīsupi eseva nayo.",
  "tika-s0519t1:2_0": "Evaṁ ‘‘ya’’ntiādīnaṁ gāthāpadānaṁ kammakattukiriyākattuvisesanādidassanavasena atthaṁ",
  "tika-s0519t1:2_1": "vatvā idāni avayavajotanavasena padatthaṁ dassetuṁ ‘‘lokiyanti etthā’’tiādimāha.",
  "tika-s0519t1:2_2": "Lokasaddo idha sāmatthiyato sattalokavacano daṭṭhabbo. Tenāha ‘‘pūjanakiriyāyogyabhūtatāvasenā’’ti.",
  "tika-s0519t1:2_3": "Sāsanantaradhānato paraṁ pūjanā aññabuddhuppādena veditabbā, yathetarahi vipassīādisammāsambuddhānaṁ.",
  "tika-s0519t1:2_4": "‘‘Dīpaṅkaro’’tiādinā yadipi buddhavaṁsadesanāyaṁ (bu. vaṁ. 2.75) bhagavatāva vuttaṁ,",
  "tika-s0519t1:2_5": "sumedhapaṇḍitattabhāvena pana pavattiṁ sandhāya vuttanti āha ‘‘yathāha bhagavā sumedhabhūto’’ti.",
  "tika-s0519t1:3_0": "Pariññākkamenāti ñātapariññādipaṭipāṭiyā. Lakkhaṇāvabodhappaṭipattiyāti vipassanāya.",
  "tika-s0519t1:3_1": "Tena vuttaṁ ‘‘suññatamukhādīhī’’ti. Tathā ca vuttanti viññūhi vedanīyatāya eva sāsanavarassa vuttaṁ bhagavatā –",
  "tika-s0519t1:4_0": "‘‘Etu viññū puriso asaṭho amāyāvī ujujātiko, ahamanusāsāmi, ahaṁ dhammaṁ desemi,",
  "tika-s0519t1:4_1": "yathānusiṭṭhaṁ tathā paṭipajjamāno na cirasseva sāmaññeva ussati, sāmaṁ dakkhitī’’tiādi (ma. ni. 2.281).",
  "tika-s0519t1:5_0": "Yaṁ-saddo sāsanavisayo, lokapālasaddo satthuvisayopi lokaṁ pati guṇībhūtoti ‘‘tassā’’ti",
  "tika-s0519t1:5_1": "paṭiniddesassa kathaṁ satthuvisayatāti codanaṁ manasikatvā āha ‘‘salokapāloti cetthā’’tiādi,",
  "tika-s0519t1:5_2": "guṇībhūtopi lokapālasaddo padhānabhūto viya paṭiniddesaṁ arahati. Añño hi saddakkamo, añño atthakkamoti.",
  "tika-s0519t1:6_0": "Dhammagāravena bhagavā dhammaṁ pūjento veneyyabandhave acintetvā samāpattisamāpajjanadhammapaccavekkhaṇāhi",
  "tika-s0519t1:6_1": "sattasattāhaṁ vītināmesīti āha ‘‘bhagavato…pe… dīpetabbā’’ti. Tattha ādisaddena sāvakehi",
  "tika-s0519t1:6_2": "dhammassavanassa, tesaṁ paccuggamanādīnañca saṅgaho veditabbo.",
  "tika-s0519t1:7_0": "Iccassāti iti assa, evaṁ bhagavato aviparītaanantarāyikaniyyānikadhammadesanāya sabbaññutānāvaraṇabhāvadīpanenāti",
  "tika-s0519t1:7_1": "attho. Tenāti catuvesārajjayogena. Tadavinābhāvinā dasabala…pe… pakāsitā hoti. Āveṇikabuddhadhammādīti",
  "tika-s0519t1:7_2": "ettha ādisaddena tīsu kālesu appaṭihatañāṇāni, catusaccañāṇāni, catupaṭisambhidāñāṇāni,",
  "tika-s0519t1:7_3": "pañcagatiparicchedakañāṇāni, cha abhiññāñāṇāni, satta ariyadhanāni, satta bojjhaṅgā,",
  "tika-s0519t1:7_4": "aṭṭha vijjā, aṭṭhasu parisāsu akampanañāṇāni, aṭṭha vimokkhā, nava samādhicariyā,",
  "tika-s0519t1:7_5": "nava anupubbavihārā, dasa nāthakaraṇā dhammā, dasa ariyavāsā, dvādasa dhammacakkākārā,",
  "tika-s0519t1:7_6": "terasa dhutadhammā, cuddasa buddhañāṇāni, pannarasa caraṇadhammā, soḷasa ñāṇacariyā,",
  "tika-s0519t1:7_7": "soḷasa ānāpānassatī, ekūnavīsati paccavekkhaṇañāṇāni, catuvīsati paccayavibhāvanañāṇāni,",
  "tika-s0519t1:7_8": "catucattārīsa ñāṇavatthūni, sattasattati ñāṇavatthūni, catuvīsatikoṭisatasahassasamāpattisañcārimahāvajirañāṇaṁ,",
  "tika-s0519t1:7_9": "anantanayasamantapaṭṭhānapavicayadesanākārappavattañāṇāni cāti evamādīnaṁ bhagavato",
  "tika-s0519t1:7_10": "guṇavisesānaṁ saṅgaho daṭṭhabbo.",
  "tika-s0519t1:8_0": "Aparo nayo – guṇavisiṭṭhataṁ dīpeti, sā ca guṇavisiṭṭhatā mahākaruṇāmahāpaññāhi veditabbā",
  "tika-s0519t1:8_1": "tāhi satthusampattisiddhito. Tattha mahākaruṇāya pavattibhedo ‘‘bahukehi ākārehi",
  "tika-s0519t1:8_2": "passantānaṁ buddhānaṁ bhagavantānaṁ sattesu mahākaruṇā okkamatī’’tiādinā paṭisambhidāmagge",
  "tika-s0519t1:8_3": "(paṭi. ma. 1.117) vuttanayena veditabbo. Mahāpaññāya pana pavattibhedo vutto eva.",
  "tika-s0519t1:8_4": "Tattha karuṇāya bhagavato caraṇasampatti, paññāya vijjāsampatti. Karuṇāya sattādhipatitā,",
  "tika-s0519t1:8_5": "paññāya dhammādhipatitā. Karuṇāya lokanāthatā, paññāya attanāthatā. Karuṇāya pubbakāritā,",
  "tika-s0519t1:8_6": "paññāya kataññutā. Karuṇāya aparantapatā, paññāya anattantapatā. Karuṇāya buddhakaradhammasiddhi,",
  "tika-s0519t1:8_7": "paññāya buddhabhāvasiddhi. Karuṇāya paresaṁ tāraṇaṁ, paññāya sayaṁ tāraṇaṁ. Karuṇāya",
  "tika-s0519t1:8_8": "sabbasattesu anuggahacittatā, paññāya sabbadhammesu virattacittatā pakāsitā hotīti",
  "tika-s0519t1:8_9": "anavasesato parahitapaṭipattiyā, attahitasampattiyā ca pāripūrī veditabbā. Tīsupi",
  "tika-s0519t1:8_10": "avatthāsūti hetuphalasattūpakārāvatthāsu.",
  "tika-s0519t1:9_0": "Abhisamayo paṭivedhasāsanassa, manasikaraṇaṁ paṭipattisāsanassa, savanādīhi paricayakaraṇaṁ",
  "tika-s0519t1:9_1": "pariyattisāsanassāti tiṇṇampi vasena yojetabbo. Tenāha ‘‘yathāraha’’nti. ‘‘Sakkaccaṁ",
  "tika-s0519t1:9_2": "dhammadesanenā’’ti iminā idha ‘‘sāsana’’nti vuttassa tividhassāpi saddhammassa avisesena",
  "tika-s0519t1:9_3": "desanāpūjaṁ vatvā thomanāpūjanassa vasena taṁ vibhajitvā dassento ‘‘ariyaṁ, vo bhikkhave’’tiādimāha.",
  "tika-s0519t1:9_4": "Tattha ‘‘thomanenā’’ti padenāpi ‘‘sakkacca’’nti padaṁ yojetabbaṁ. Pūjanādvayassāpi",
  "tika-s0519t1:9_5": "vā vasena idhāpi padayojanā veditabbā. Ariyabhāvādayoti ariyaseṭṭhaaggabhāvādayo.",
  "tika-s0519t1:9_6": "Niyyānādayoti niyyānahetudassanādayo. Svākkhātatādayoti svākkhātasandiṭṭhikatādayo.",
  "tika-s0519t1:10": "Idāni ariyasaṅghaguṇānampi imāya gāthāya pakāsitabhāvaṁ dassetuṁ ‘‘yasmā panā’’tiādi vuttaṁ. Bālyādisamatikkamanatoti bālaabyattabhāvādisamatikkamanato.",
  "tika-s0519t1:11_0": "Ñāṇaviseso sutacintābhāvanāmayañāṇāni. Sotabbamanasikātabbapaṭivijjhitabbāvatthā",
  "tika-s0519t1:11_1": "avatthābhedo. Ubhayanti byañjanapadaṁ, atthapadañca. Ubhayathāti karaṇakammasādhanavasena",
  "tika-s0519t1:11_2": "paccekaṁ yojetabbaṁ. Paṭipajjitabbattāti ñātabbattā.",
  "tika-s0519t1:12_0": "‘‘Ayañca gāthā’’tiādi kesañci vādo. Tathā hi apare ‘‘therenevāyaṁ gāthā bhāsitā’’ti",
  "tika-s0519t1:12_1": "vadanti. Attūpanāyikāpi hi kadāci dhammadesanā hoti eva yathā ‘‘dasabalasamannāgato",
  "tika-s0519t1:12_2": ", bhikkhave, tathāgato catuvesārajjavisārado’’tiādi (saṁ. ni. 2.21-22). Evañca katvā",
  "tika-s0519t1:12_3": "‘‘katame soḷasa hārā’’tiādivacanaṁ samatthitaṁ hoti.",
  "tika-s0519t1:13": "Yathāvuttaatthamukhenevāti mūlapadasaṅkhātaatthuddhāreneva. Parato āgamissatīti niddesavārassa pariyosāne āgamissati ‘‘tīṇi ca nayā anūnā’’tiādinā (netti. 4 dvādasapada).",
  "tika-s0519t1:14_0": "Vuccatīti kattari kammaniddesoti āha ‘‘vadatī’’ti. Atha vā vuccatīti kammakattuniddesoyaṁ.",
  "tika-s0519t1:14_1": "Ayañhettha attho – hārā, nayā cāti ubhayaṁ pariggahitaṁ saṁvaṇṇakena sabbathā gahitañce,",
  "tika-s0519t1:14_2": "vuccati suttaṁ, sayameva suttaṁ saṁvaṇṇetīti , etena hāranayesu vasībhāvena suttasaṁvaṇṇanāya sukarataṁ dasseti.",
  "tika-s0519t1:15_0": "Pakārantarenāti pubbe ‘‘sāsana’’nti vuttamatthaṁ ‘‘desanā, desita’’nti tato aññena",
  "tika-s0519t1:15_1": "pakārena. Niyametvāti tassa ekantato viññeyyataṁ avadhāretvā. Viññeyyatā visiṭṭhesu",
  "tika-s0519t1:15_2": "desanādesitesu viññeyyapade labbhamānā vijānanakiriyā.",
  "tika-s0519t1:16": "Desanādesitāni ca yāvadeva vijānanatthānīti vijānanaṁ padhānanti tameva niddhārento ‘‘tatrāti tasmiṁ vijānane’’ti āha.",
  "tika-s0519t1:17_0": "Etthāhāti navaṅgasāsananavavidhasuttantāti etasmiṁ atthavacane āha codako. Tassāyaṁ",
  "tika-s0519t1:17_1": "adhippāyo – navahi aṅgehi vavatthitehi aññamaññasaṅkararahitehi bhavitabbaṁ, tathā",
  "tika-s0519t1:17_2": "ca sati asuttasabhāvāneva geyyaṅgādīnīti navavidhasuttantavacanaṁ virujjheyya. Atha",
  "tika-s0519t1:17_3": "suttasabhāvāni geyyaṅgādīni, evaṁ sati ‘‘sutta’’nti visuṁ suttaṅgaṁ na siyā, evaṁ",
  "tika-s0519t1:17_4": "sante aṭṭhaṅgasāsanaṁ āpajjatīti. Tenāha ‘‘kathaṁ panā’’tiādi. Geyyaṅgādīsu katipayānampi",
  "tika-s0519t1:17_5": "suttabhāve yathāvuttadosānativatti, pageva sabbesanti dasseti ‘‘yañcā’’tiādinā. Saṅgahesūti",
  "tika-s0519t1:17_6": "aṭṭhakathāsu. Porāṇaṭṭhakathānañhi saṅkhepabhūtā idāni aṭṭhakathā ‘‘saṅgahā’’ti vuttā.",
  "tika-s0519t1:17_7": "Suttaṁ nāma sagāthakaṁ vā siyā, niggāthakaṁ vāti aṅgadvayeneva tadubhayaṅgaṁ katanti",
  "tika-s0519t1:17_8": "visuṁ suttaṅgassa asambhavo tadubhayavinimuttassa suttassa abhāvato. Tena vuttaṁ",
  "tika-s0519t1:17_9": "‘‘suttaṅgameva na siyā’’ti. Athāpi kathañci. Siyāti vakkhamānaṁ sāmaññavidhiṁ sandhāyāha.",
  "tika-s0519t1:17_10": "Evampi ayaṁ dosoti dassento ‘‘maṅgalasuttādīna’’ntiādimāha.",
  "tika-s0519t1:18_0": "Tabbhāvanimittanti geyyaṅgabhāvanimittaṁ. Veyyākaraṇassa tabbhāvanimittanti sambandho.",
  "tika-s0519t1:18_1": "Codako ‘‘gāthāvirahe’’ti vacanaṁ aggaṇhanto ‘‘pucchāvissajjanaṁ byākaraṇa’’nti vacanamattameva",
  "tika-s0519t1:18_2": "gahetvā ‘‘evaṁ sante’’tiādinā codeti. Itaro pana okāsavidhito anokāso vidhi balavāti",
  "tika-s0519t1:18_3": "ñāyaṁ gāthāvirahitaṁyeva veyyākaraṇanti, idhādhippetanti ca dassento ‘‘nāpajjatī’’tiādinā",
  "tika-s0519t1:18_4": "pariharati. Tathā hīti teneva kāraṇena, satipi saññantaranimittayoge anokāsasaññānaṁ",
  "tika-s0519t1:18_5": "balavabhāvenevāti attho.",
  "tika-s0519t1:19": "Saṅgahavāravaṇṇanā niṭṭhitā."
}