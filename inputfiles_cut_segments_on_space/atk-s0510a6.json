{
  "atk-s0510a6:0": "6. Bījanivaggo",
  "atk-s0510a6:1": "1. Vidhūpanadāyakattheraapadānavaṇṇanā",
  "atk-s0510a6:2_0": "Padumuttarabuddhassātiādikaṁ āyasmato vidhūpanadāyakattherassa apadānaṁ. Ayampi purimajinavaresu",
  "atk-s0510a6:2_1": "pūritapuññasambhāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a6:2_2": "bhagavato kāle ekasmiṁ kulagehe nibbatto viññutaṁ patto vibhavasampanno saddhājāto",
  "atk-s0510a6:2_3": "bhagavati pasanno gimhakāle suvaṇṇarajatamuttāmaṇimayaṁ bījaniṁ kāretvā bhagavato",
  "atk-s0510a6:2_4": "adāsi. So tena puññakammena devesu ca manussesu ca saṁsaranto dve sampattiyo anubhavitvā",
  "atk-s0510a6:2_5": "imassa amhākaṁ sammāsambuddhassa uppannakāle ekasmiṁ kulagehe nibbatto gharabandhanena",
  "atk-s0510a6:2_6": "bandhitvā gharāvāse ādīnavaṁ disvā pabbajjāya ca ānisaṁsaṁ disvā saddhāsampanno sāsane",
  "atk-s0510a6:2_7": "pabbajitvā vipassanaṁ vaḍḍhetvā nacirasseva arahā ahosi.",
  "atk-s0510a6:3_0": "1. So ‘‘kena mayā puññakammena ayaṁ lokuttarasampatti laddhā’’ti attano pubbakammaṁ",
  "atk-s0510a6:3_1": "anussaranto taṁ paccakkhato ñatvā pubbacaritāpadānaṁ pakāsento padumuttarabuddhassātiādimāha.",
  "atk-s0510a6:3_2": "Taṁ heṭṭhā vuttatthameva. Bījanikā mayā dinnāti visesena santāpayantānaṁ sattānaṁ",
  "atk-s0510a6:3_3": "santāpaṁ nibbāpenti sītalaṁ vātaṁ janetīti bījanī, bījanīyeva bījanikā, sā sattaratanamayā",
  "atk-s0510a6:3_4": "vijjotamānā bījanikā mayā kārāpetvā dinnāti attho.",
  "atk-s0510a6:4": "Vidhūpanadāyakattheraapadānavaṇṇanā samattā.",
  "atk-s0510a6:5": "2. Sataraṁsittheraapadānavaṇṇanā",
  "atk-s0510a6:6_0": "Ucciyaṁ selamāruyhātiādikaṁ āyasmato sataraṁsittherassa apadānaṁ. Ayampi purimabuddhesu",
  "atk-s0510a6:6_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a6:6_2": "bhagavato kāle brāhmaṇakule nibbatto viññutaṁ patto sakkaṭabyākaraṇe vedattaye ca",
  "atk-s0510a6:6_3": "pāraṅgato gharāvāsaṁ pahāya araññaṁ pavisitvā isipabbajjaṁ pabbajitvā himavante vāsaṁ",
  "atk-s0510a6:6_4": "kappesi. Tasmiṁ samaye padumuttaro bhagavā vivekakāmatāya uccaṁ ekaṁ pabbataṁ āruyha",
  "atk-s0510a6:6_5": "jalitaggikkhanto viya nisīdi. Taṁ tathānisinnaṁ bhagavantaṁ disvā tāpaso somanassajāto",
  "atk-s0510a6:6_6": "añjaliṁ paggayha anekehi kāraṇehi thomesi. So tena puññakammena tato cuto chasu kāmāvacaradevesu",
  "atk-s0510a6:6_7": "dibbasampattiṁ anubhavitvā tato manussaloke sataraṁsī nāma cakkavattī rājā hutvā",
  "atk-s0510a6:6_8": "nibbatti. Tampi sampattiṁ anekakkhattuṁ anubhavitvā imasmiṁ buddhuppāde ekasmiṁ kulagehe",
  "atk-s0510a6:6_9": "nibbatto pubbapuññasambhāravasena ñāṇassa paripakkattā sattavassikova pabbajitvā arahattaṁ pāpuṇi.",
  "atk-s0510a6:7_0": "8-9. So ‘‘ahaṁ kena kammena sattavassikova santipadaṁ anuppattosmī’’ti saramāno pubbakammaṁ",
  "atk-s0510a6:7_1": "ñāṇena paccakkhato disvā somanassajāto pubbacaritāpadānaṁ udānavasena pakāsento ucciyaṁ",
  "atk-s0510a6:7_2": "selamāruyhātiādimāha. Tattha ucciyanti uccaṁ selamayaṁ pabbataṁ āruyha nisīdi padumuttaroti",
  "atk-s0510a6:7_3": "sambandho. Pabbatassāvidūramhīti bhagavato nisinnassa pabbatassa āsannaṭṭhāneti attho.",
  "atk-s0510a6:7_4": "Brāhmaṇo mantapāragūti mantasaṅkhātassa vedattayassa pāraṁ pariyosānaṁ koṭiṁ gato",
  "atk-s0510a6:7_5": "eko brāhmaṇoti attho, aññaṁ viya attānaṁ niddisati ayaṁ mantapāragūti. Upaviṭṭhaṁ",
  "atk-s0510a6:7_6": "mahāvīranti tasmiṁ pabbate nisinnaṁ vīravantaṁ jinaṁ, kiṁ visiṭṭhaṁ? Devadevaṁ sakalachakāmāvacarabrahmadevānaṁ",
  "atk-s0510a6:7_7": "atidevaṁ narāsabhaṁ narānaṁ āsataṁ seṭṭhaṁ lokanāyakaṁ sakalasattalokaṁ nayantaṁ",
  "atk-s0510a6:7_8": "nibbānaṁ pāpentaṁ ahaṁ añjaliṁ dasanakhasamodhānañjalipuṭaṁ sirasi muddhani paggahetvāna",
  "atk-s0510a6:7_9": "patiṭṭhapetvā santhaviṁ suṭṭhuṁ thomesinti sambandho.",
  "atk-s0510a6:8": "12.Abhāsathāti ‘‘yenāyaṁ añjalī dinno…pe… arahā so bhavissatī’’ti byākāsi. Sesaṁ uttānatthamevāti.",
  "atk-s0510a6:9": "Sataraṁsittheraapadānavaṇṇanā samattā.",
  "atk-s0510a6:10": "3. Sayanadāyakattheraapadānavaṇṇanā",
  "atk-s0510a6:11_0": "Padumuttarabuddhassātiādikaṁ āyasmato sayanadāyakattherassa apadānaṁ. Ayampi purimabuddhesu",
  "atk-s0510a6:11_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a6:11_2": "bhagavato kāle ekasmiṁ kulagehe nibbatto viññutaṁ patto gharāvāsaṁ saṇṭhapetvā sukhamanubhavanto",
  "atk-s0510a6:11_3": "satthu dhammadesanaṁ sutvā satthari pasanno dantasuvaṇṇarajatamuttamaṇimayaṁ mahārahaṁ",
  "atk-s0510a6:11_4": "mañcaṁ kārāpetvā cīnapaṭṭakambalādīni attharitvā sayanatthāya bhagavato adāsi. Bhagavā",
  "atk-s0510a6:11_5": "tassa anuggahaṁ karonto tattha sayi . So tena puññakammena devamanussesu saṁsaranto",
  "atk-s0510a6:11_6": "tadanurūpaṁ ākāsagamanasukhaseyyādisukhaṁ anubhavitvā imasmiṁ buddhuppāde vibhavasampanne",
  "atk-s0510a6:11_7": "ekasmiṁ kule nibbattitvā viññutaṁ pāpuṇitvā satthu dhammadesanaṁ sutvā pasannamānaso",
  "atk-s0510a6:11_8": "pabbajitvā vipassanto nacirasseva arahā ahosi.",
  "atk-s0510a6:12": "20. So attano pubbakammaṁ saritvā somanassajāto pubbacaritāpadānaṁ pakāsento padumuttarabuddhassātiādimāha. Taṁ heṭṭhā vuttatthameva.",
  "atk-s0510a6:13_0": "21.Sukhette bījasampadāti yathā tiṇakacavararahite kaddamādisampanne sukhette vuttabījāni",
  "atk-s0510a6:13_1": "sāduphalāni nipphādenti, evameva rāgadosādidiyaḍḍhasahassakilesasaṅkhātatiṇakacavararahite",
  "atk-s0510a6:13_2": "suddhasantāne puññakkhette vuttadānāni appānipi samānāni mahapphalāni hontīti attho.",
  "atk-s0510a6:13_3": "Sesaṁ suviññeyyamevāti.",
  "atk-s0510a6:14": "Sayanadāyakattheraapadānavaṇṇanā samattā.",
  "atk-s0510a6:15": "4. Gandhodakiyattheraapadānavaṇṇanā",
  "atk-s0510a6:16_0": "Padumuttarabuddhassātiādikaṁ āyasmato gandhodakiyattherassa apadānaṁ. Ayampi purimamunivaresu",
  "atk-s0510a6:16_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a6:16_2": "bhagavato kāle kulagehe nibbatto parinibbute bhagavati nagaravāsino bodhipūjaṁ kurumāne",
  "atk-s0510a6:16_3": "disvā vicittaghaṭe candanakappurāgaruādimissakasugandhodakena pūretvā bodhirukkhaṁ",
  "atk-s0510a6:16_4": "abhisiñci. Tasmiṁ khaṇe devo mahādhārāhi pavassi. Tadā so asanivegena kālaṁ kato.",
  "atk-s0510a6:16_5": "Teneva puññakammena devaloke nibbatti, tattheva ṭhito ‘‘aho buddho, aho dhammo’’tiādigāthāyo",
  "atk-s0510a6:16_6": "abhāsi. Evaṁ so devamanussesu sampattiyo anubhavitvā sabbapariḷāhavippamutto nibbattanibbattaṭṭhāne",
  "atk-s0510a6:16_7": "sītibhāvamupagato sukhito imasmiṁ buddhuppāde kulagehe nibbatto viññutaṁ patto satthari",
  "atk-s0510a6:16_8": "pasanno pabbajitvā kammaṭṭhānaṁ ārabhitvā vipassanto nacirasseva arahattaṁ pāpuṇi.",
  "atk-s0510a6:16_9": "Pubbe katapuññena gandhodakiyattheroti pākaṭo ahosi.",
  "atk-s0510a6:17_0": "25. So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a6:17_1": "padumutarassātiādimāha. Taṁ vuttatthameva. Mahābodhimaho ahūti mahābodhirukkhassa",
  "atk-s0510a6:17_2": "pūjā ahosīti attho. Vicittaṁ ghaṭamādāyāti anekehi cittakammasuvaṇṇakammehi vicittaṁ",
  "atk-s0510a6:17_3": "sobhamānaṁ gandhodakapuṇṇaṁ ghaṭaṁ gahetvāti attho . Gandhodakamadāsahanti gandhodakaṁ",
  "atk-s0510a6:17_4": "adāsiṁ, ahaṁ gandhodakena abhisiñcinti attho.",
  "atk-s0510a6:18": "26.Nhānakāleca bodhiyāti bodhiyā pūjākaraṇasamayeti attho. Sesaṁ uttānatthamevāti.",
  "atk-s0510a6:19": "Gandhodakiyattheraapadānavaṇṇanā samattā.",
  "atk-s0510a6:20": "5. Opavayhattheraapadānavaṇṇanā",
  "atk-s0510a6:21_0": "Padumuttarabuddhassātiādikaṁ āyasmato opavayhattherassa apadānaṁ. Ayampi purimabuddhesu",
  "atk-s0510a6:21_1": "katādhikāro tattha tattha bhave vivaṭṭūpanissayāni puññāni upacinanto padumuttarajinādicce",
  "atk-s0510a6:21_2": "loke pātubhūte ekasmiṁ vibhavasampannakule nibbatto vuddhimanvāya mahaddhano mahābhogo",
  "atk-s0510a6:21_3": "gharāvāsaṁ vasamāno sāsane pasanno satthari pasādabahumāno ājānīyena sindhavena pūjaṁ",
  "atk-s0510a6:21_4": "akāsi, pūjetvā ca pana ‘‘buddhādīnaṁ samaṇānaṁ hatthiassādayo na kappanti, kappiyabhaṇḍaṁ",
  "atk-s0510a6:21_5": "dassāmī’’ti cintetvā taṁ agghāpetvā tadagghanakena kahāpaṇena kappiyaṁ kappāsikakambalakojavādikaṁ",
  "atk-s0510a6:21_6": "cīvaraṁ kappūratakkolādikaṁ bhesajjaparikkhārañca adāsi. So tena puññakammena yāvatāyukaṁ",
  "atk-s0510a6:21_7": "ṭhatvā tato cuto devesu ca manussesu ca hatthiassādianekavāhanasampanno sukhaṁ anubhavitvā",
  "atk-s0510a6:21_8": "imasmiṁ buddhuppāde ekasmiṁ kulagehe nibbatto viññutaṁ patto saddhāsampanno sāsane",
  "atk-s0510a6:21_9": "pabbajitvā kammaṭṭhānaṁ gahetvā vipassanaṁ vaḍḍhetvā maggapaṭipāṭiyā arahatte patiṭṭhāsi,",
  "atk-s0510a6:21_10": "pubbe katapuññasambhāravasena opavayhattheroti pākaṭo ahosi.",
  "atk-s0510a6:22_0": "33. So ‘‘kena nu kho kāraṇena idaṁ mayā santipadaṁ adhigata’’nti upadhārento pubbakammaṁ",
  "atk-s0510a6:22_1": "ñāṇena paccakkhato ñatvā somanassajāto pubbacaritāpadānaṁ udānavasena pakāsento padumuttarabuddhassātiādimāha.",
  "atk-s0510a6:22_2": "Taṁ vuttatthameva. Ājānīyamadāsahanti ājānīyaṁ uttamajātisindhavaṁ ahaṁ adāsiṁ pūjesinti attho.",
  "atk-s0510a6:23": "35.Sapattabhāroti sassa attano pattāni aṭṭha parikkhārāni bhārāni yassa so sapattabhāro, aṭṭhaparikkhārayuttoti attho.",
  "atk-s0510a6:24": "36.Khamanīyamadāsahanti khamanīyayoggaṁ cīvarādikappiyaparikkhāranti attho.",
  "atk-s0510a6:25": "40.Carimoti pariyosāno koṭippatto bhavoti attho. Sesaṁ suviññeyyamevāti.",
  "atk-s0510a6:26": "Opavayhattheraapadānavaṇṇanā samattā.",
  "atk-s0510a6:27": "6. Saparivārāsanattheraapadānavaṇṇanā",
  "atk-s0510a6:28_0": "Padumuttarabuddhassātiādikaṁ āyasmato saparivārāsanattherassa apadānaṁ. Sopi purimabuddhesu",
  "atk-s0510a6:28_1": "katādhikāro tattha tattha bhavesu vivaṭṭūpanissayāni puññāni upacinanto padumuttarassa",
  "atk-s0510a6:28_2": "bhagavato kāle vibhavasampanne kulagehe nibbatto vuddhippatto saddhājāto sāsane pasanno",
  "atk-s0510a6:28_3": "dānaphalaṁ saddahanto nānaggarasabhojanena bhagavato piṇḍapātaṁ adāsi, datvā ca pana",
  "atk-s0510a6:28_4": "bhojanasālāyaṁ bhojanatthāya nisinnāsanaṁ jātisumanamallikādīhi alaṅkari. Bhagavā",
  "atk-s0510a6:28_5": "ca bhattānumodanamakāsi. So tena puññakammena devamanussesu saṁsaranto anekavidhaṁ",
  "atk-s0510a6:28_6": "sampattiṁ anubhavitvā imasmiṁ buddhuppāde vibhavasampanne kulagehe nibbatto vuddhimanvāya",
  "atk-s0510a6:28_7": "saddho pasanno pabbajitvā na cirasseva arahā ahosi.",
  "atk-s0510a6:29_0": "43. So evaṁ pattasantipado ‘‘kena nu kho puññena idaṁ santipadaṁ anuppatta’’nti ñāṇena",
  "atk-s0510a6:29_1": "upadhārento pubbakammaṁ disvā somanassajāto pubbacaritāpadānaṁ pakāsento padumuttarabuddhassātiādimāha.",
  "atk-s0510a6:29_2": "Taṁ vuttatthameva. Piṇḍapātaṁ adāsahanti tattha tattha laddhānaṁ piṇḍānaṁ kabaḷaṁ",
  "atk-s0510a6:29_3": "kabaḷaṁ katvā pātabbato khāditabbato āhāro piṇḍapāto, taṁ piṇḍapātaṁ bhagavato adāsiṁ,",
  "atk-s0510a6:29_4": "bhagavantaṁ bhojesinti attho.",
  "atk-s0510a6:30": "44.Akittayipiṇḍapātanti mayā dinnapiṇḍapātassa guṇaṁ ānisaṁsaṁ pakāsesīti attho.",
  "atk-s0510a6:31_0": "48.Saṁvuto pātimokkhasminti pātimokkhasaṁvarasīlena saṁvuto pihito paṭicchannoti",
  "atk-s0510a6:31_1": "attho. Indriyesu ca pañcasūti cakkhundriyādīsu pañcasu indriyesu rūpādīhi gopito",
  "atk-s0510a6:31_2": "indriyasaṁvarasīlañca gopitoti attho. Sesaṁ suviññeyyamevāti.",
  "atk-s0510a6:32": "Saparivārāsanattheraapadānavaṇṇanā samattā.",
  "atk-s0510a6:33": "7. Pañcadīpakattheraapadānavaṇṇanā",
  "atk-s0510a6:34_0": "Padumuttarabuddhassātiādikaṁ āyasmato pañcadīpakattherassa apadānaṁ. Ayampi purimabuddhesu",
  "atk-s0510a6:34_1": "katādhikāro uppannuppannabhavesu vivaṭṭūpanissayāni puññāni upacinanto padumuttarassa",
  "atk-s0510a6:34_2": "bhagavato kāle kulagehe nibbatto vuddhimanvāya gharāvāse vasanto bhagavato dhammaṁ",
  "atk-s0510a6:34_3": "sutvā sammādiṭṭhiyaṁ patiṭṭhito saddho pasanno mahājanehi bodhipūjaṁ kayiramānaṁ",
  "atk-s0510a6:34_4": "disvā sayampi bodhiṁ parivāretvā dīpaṁ jāletvā pūjesi. So tena puññakammena devamanussesu",
  "atk-s0510a6:34_5": "saṁsaranto cakkavattisampattiādayo anubhavitvā sabbattheva uppannabhave jalamāno",
  "atk-s0510a6:34_6": "jotisampannavimānādīsu vasitvā imasmiṁ buddhuppāde ekasmiṁ vibhavasampanne kulagehe",
  "atk-s0510a6:34_7": "nibbatto vuddhippatto saddhājāto pabbajitvā nacirasseva arahā ahosi, dīpapūjānissandena",
  "atk-s0510a6:34_8": "dīpakattheroti pākaṭo.",
  "atk-s0510a6:35_0": "50. So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a6:35_1": "padumuttarabuddhassātiādimāha. Taṁ vuttatthameva. Ujudiṭṭhi ahosahanti vaṅkaṁ micchādiṭṭhiṁ",
  "atk-s0510a6:35_2": "chaḍḍetvā uju avaṅkaṁ nibbānābhimukhaṁ pāpuṇanasammādiṭṭhi ahosinti attho.",
  "atk-s0510a6:36": "51.Padīpadānaṁ pādāsinti ettha pakārena dibbati jotatīti padīpo, tassa dānaṁ padīpadānaṁ, taṁ adāsiṁ padīpapūjaṁ akāsinti attho. Sesaṁ sabbattha uttānatthamevāti.",
  "atk-s0510a6:37": "Pañcadīpakattheraapadānavaṇṇanā samattā.",
  "atk-s0510a6:38": "8. Dhajadāyakattheraapadānavaṇṇanā",
  "atk-s0510a6:39_0": "Padumuttarabuddhassātiādikaṁ āyasmato dhajadāyakattherassa apadānaṁ. Ayampi purimabuddhesu",
  "atk-s0510a6:39_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a6:39_2": "bhagavato kāle ekasmiṁ kulagehe nibbatto vuddhimanvāya satthari pasīditvā sundarehi",
  "atk-s0510a6:39_3": "anekehi vatthehi dhajaṁ kārāpetvā dhajapūjaṁ akāsi. So tena puññakammena uppannuppannabhave",
  "atk-s0510a6:39_4": "uccakule nibbatto pūjaniyo ahosi. Aparabhāge imasmiṁ buddhuppāde ekasmiṁ kulagehe",
  "atk-s0510a6:39_5": "nibbatto vuddhimanvāya puttadārehi vaḍḍhitvā mahābhogo yasavā saddhājāto satthari",
  "atk-s0510a6:39_6": "pasanno gharāvāsaṁ pahāya pabbajitvā nacirasseva arahā ahosi.",
  "atk-s0510a6:40_0": "57. So pattaarahattaphalo pubbakammaṁ saritvā somanassajāto attano pubbacaritāpadānaṁ",
  "atk-s0510a6:40_1": "pakāsento padumuttarabuddhassātiādimāha. Tassattho pubbe vuttoyeva. Haṭṭho haṭṭhena",
  "atk-s0510a6:40_2": "cittenāti somanassasahagatacittayuttattā haṭṭho paripuṇṇarūpakāyo saddhāsampayuttacittatāya",
  "atk-s0510a6:40_3": "haṭṭhena cittena santuṭṭhena cittenāti attho. Dhajamāropayiṁ ahanti dhunāti kampati",
  "atk-s0510a6:40_4": "calatīti dhajaṁ, taṁ dhajaṁ āropayiṁ veḷagge laggetvā pūjesinti attho.",
  "atk-s0510a6:41_0": "58-9.Patitapattāni gaṇhitvāti patitāni bodhipattāni gahetvā ahaṁ bahi chaḍḍesinti",
  "atk-s0510a6:41_1": "attho. Antosuddhaṁ bahisuddhanti anto cittasantānanāmakāyato ca bahi cakkhusotādirūpakāyato",
  "atk-s0510a6:41_2": "ca suddhiṁ adhi visesena muttaṁ kilesato vimuttaṁ anāsavaṁ sambuddhaṁ viya sammukhā",
  "atk-s0510a6:41_3": "uttamaṁ bodhiṁ avandiṁ paṇāmamakāsinti attho. Sesaṁ sabbattha uttānatthamevāti.",
  "atk-s0510a6:42": "Dhajadāyakattheraapadānavaṇṇanā samattā.",
  "atk-s0510a6:43": "9. Padumattheraapadānavaṇṇanā",
  "atk-s0510a6:44_0": "Catusaccaṁ pakāsentotiādikaṁ āyasmato padumattherassa apadānaṁ. Ayampi purimabuddhesu",
  "atk-s0510a6:44_1": "katakusalasambhāro padumuttaramuninā dhammapajjote jotamāne ekasmiṁ kulagehe nibbatto",
  "atk-s0510a6:44_2": "gharāvāsaṁ saṇṭhapetvā bhogasampannoti pākaṭo. So satthari pasīditvā mahājanena saddhiṁ",
  "atk-s0510a6:44_3": "dhammaṁ suṇanto dhajena saha padumakalāpaṁ gahetvā aṭṭhāsi, sadhajaṁ taṁ padumakalāpaṁ",
  "atk-s0510a6:44_4": "ākāsamukkhipiṁ, taṁ acchariyaṁ disvā ativiya somanassajāto ahosi. So yāvajīvaṁ kusalaṁ",
  "atk-s0510a6:44_5": "katvā jīvitapariyosāne sagge nibbatto dhajamiva chakāmāvacare pākaṭo pūjito ca dibbasampattimanubhavitvā",
  "atk-s0510a6:44_6": "manussesu ca cakkavattisampattimanubhavitvā imasmiṁ buddhuppāde vibhavasampanne saddhāsampanne",
  "atk-s0510a6:44_7": "ekasmiṁ kulagehe nibbatto vuddhimanvāya saddhājāto pañcavassikova pabbajitvā nacirasseva",
  "atk-s0510a6:44_8": "arahā hutvā katapuññanāmena padumattheroti pākaṭo.",
  "atk-s0510a6:45_0": "67. Attano pubbakammaṁ saritvā somanassajāto pubbacaritāpadānaṁ pakāsento catusaccaṁ",
  "atk-s0510a6:45_1": "pakāsentotiādimāha. Tattha saccanti tathaṁ avitathaṁ aviparītaṁ saccaṁ, dukkhasamudayanirodhamaggavasena",
  "atk-s0510a6:45_2": "cattāri saccāni samāhaṭānīti catusaccaṁ, taṁ catusaccaṁ pakāsento loke pākaṭaṁ karontoti",
  "atk-s0510a6:45_3": "attho. Varadhammappavattakoti uttamadhammappavattako pakāsakoti attho. Amataṁ vuṭṭhinti",
  "atk-s0510a6:45_4": "amatamahānibbānavuṭṭhidhāraṁ pavassanto paggharanto sadevakaṁ lokaṁ temento sabbakilesapariḷāhaṁ",
  "atk-s0510a6:45_5": "nibbāpento dhammavassaṁ vassatīti attho.",
  "atk-s0510a6:46_0": "68.Sadhajaṁ padumaṁ gayhāti dhajena saha ekato katvā padumaṁ padumakalāpaṁ gahetvāti",
  "atk-s0510a6:46_1": "attho. Aḍḍhakose ṭhito ahanti ubho ukkhipitvā ṭhito ahanti attho. Sesaṁ sabbattha uttānatthamevāti.",
  "atk-s0510a6:47": "Padumattheraapadānavaṇṇanā samattā.",
  "atk-s0510a6:48": "10. Asanabodhiyattheraapadānavaṇṇanā",
  "atk-s0510a6:49_0": "Jātiyā sattavassohantiādikaṁ āyasmato asanabodhiyattherassa apadānaṁ. Ayampi purimabuddhesu",
  "atk-s0510a6:49_1": "katādhikāro tattha tattha bhave vivaṭṭūpanissayāni puññāni upacinanto tissassa bhagavato",
  "atk-s0510a6:49_2": "kāle aññatarasmiṁ kulagehe nibbatto vuddhippatto sukhappatto sāsane pasanno asanabodhito",
  "atk-s0510a6:49_3": "phalaṁ gahetvā tato vuṭṭhitabodhitaruṇe gahetvā bodhiṁ ropesi, yathā na vinassati",
  "atk-s0510a6:49_4": "tathā udakāsiñcanādikammena rakkhitvā pūjesi. So tena puññena devamanussesu sampattiyo",
  "atk-s0510a6:49_5": "anubhavitvā imasmiṁ buddhuppāde kulagehe nibbatto paripakkasambhārattā sattavassikova",
  "atk-s0510a6:49_6": "samāno pabbajitvā khuraggeyeva arahattaṁ pāpuṇi, purākatapuññanāmena asanabodhiyattheroti pākaṭo.",
  "atk-s0510a6:50_0": "78. So pubbasambhāramanussaritvā somanassajāto pubbacaritāpadānaṁ pakāsento jātiyā",
  "atk-s0510a6:50_1": "sattavassohantiādimāha. Tattha jātiyāti mātugabbhato nikkhantakālato paṭṭhāyāti attho.",
  "atk-s0510a6:50_2": "Sattavasso paripuṇṇasarado ahaṁ lokanāyakaṁ tissaṁ bhagavantaṁ addasanti sambandho.",
  "atk-s0510a6:50_3": "Pasannacitto sumanoti pakārena pasannaanāluḷitaavikampitacitto, sumano sundaramano",
  "atk-s0510a6:50_4": "somanassasahagatacittoti attho.",
  "atk-s0510a6:51_0": "79.Tissassāhaṁ bhagavatoti tikkhattuṁ jātoti tisso, so mātugabbhato, manussajātito,",
  "atk-s0510a6:51_1": "pañcakkhandhato ca mutto hutvā jāto nibbatto buddho jātoti attho. Tassa tissassa",
  "atk-s0510a6:51_2": "bhagavato tādino, lokajeṭṭhassa asanabodhiṁ uttamaṁ ropayinti sambandho.",
  "atk-s0510a6:52_0": "80.Asano nāmadheyyenāti nāmapaññattiyā nāmasaññāya asano nāma asanarukkho bodhi ahosīti",
  "atk-s0510a6:52_1": "attho. Dharaṇīruhapādapoti vallirukkhapabbatagaṅgāsāgarādayo dhāretīti dharaṇī, kā",
  "atk-s0510a6:52_2": "sā? Pathavī, tassaṁ ruhati patiṭṭhahatīti dharaṇīruho, pādena pivatīti pādapo, pādasaṅkhātena",
  "atk-s0510a6:52_3": "mūlena siñcitodakaṁ pivati āporasaṁ sinehaṁ dhāretīti attho. Dharaṇīruho ca so pādapo",
  "atk-s0510a6:52_4": "cāti dharaṇīruhapādapo, taṁ uttamaṁ asanaṁ bodhiṁ pañca vassāni paricariṁ posesinti attho.",
  "atk-s0510a6:53_0": "81.Pupphitaṁ pādapaṁ disvāti taṁ mayā positaṁ asanabodhirukkhaṁ pupphitaṁ accharayoggabhūtapupphattā",
  "atk-s0510a6:53_1": "abbhutaṁ lomahaṁsakaraṇaṁ disvā sakaṁkammaṁ attano kammaṁ pakittento pakārena kathayanto",
  "atk-s0510a6:53_2": "buddhaseṭṭhassa santikaṁ agamāsinti attho. Sesaṁ sabbattha uttānatthamevāti.",
  "atk-s0510a6:54": "Asanabodhiyattheraapadānavaṇṇanā samattā.",
  "atk-s0510a6:55": "Chaṭṭhavaggavaṇṇanā samattā."
}