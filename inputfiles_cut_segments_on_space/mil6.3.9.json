{
  "mil6.3.9:0.1": "Milindapañha ",
  "mil6.3.9:0.2": "Anumānapañha ",
  "mil6.3.9:0.3": "Vessantaravagga ",
  "mil6.3.9:0.4": "9. Ekantasukhanibbānapañha ",
  "mil6.3.9:1.1": "“Bhante nāgasena, kiṁ ekantasukhaṁ nibbānaṁ, udāhu dukkhena missan”ti? ",
  "mil6.3.9:1.2": "“Ekantasukhaṁ, mahārāja, nibbānaṁ, dukkhena amissan”ti. ",
  "mil6.3.9:2.1_0": "“Na mayaṁ taṁ, bhante nāgasena, vacanaṁ saddahāma ‘ekantasukhaṁ nibbānan’ti, evamettha",
  "mil6.3.9:2.1_1": "mayaṁ, bhante nāgasena, paccema ‘nibbānaṁ dukkhena missan’ti, kāraṇañcettha upalabhāma",
  "mil6.3.9:2.1_2": "‘nibbānaṁ dukkhena missan’ti.",
  "mil6.3.9:2.2": "Katamaṁ ettha kāraṇaṁ? ",
  "mil6.3.9:2.3_0": "Ye te, bhante nāgasena, nibbānaṁ pariyesanti, tesaṁ dissati kāyassa ca cittassa ca",
  "mil6.3.9:2.3_1": "ātāpo paritāpo ṭhānacaṅkamanisajjāsayanāhārapariggaho middhassa ca uparodho āyatanānañca",
  "mil6.3.9:2.3_2": "paṭipīḷanaṁ dhanadhaññapiyañātimittappajahanaṁ.",
  "mil6.3.9:2.4_0": "Ye keci loke sukhitā sukhasamappitā, te sabbepi pañcahi kāmaguṇehi āyatane ramenti",
  "mil6.3.9:2.4_1": "brūhenti, manāpikamanāpikabahuvidhasubhanimittena rūpena cakkhuṁ ramenti brūhenti,",
  "mil6.3.9:2.4_2": "manāpikamanāpikagītavāditabahuvidhasubhanimittena saddena sotaṁ ramenti brūhenti,",
  "mil6.3.9:2.4_3": "manāpikamanāpikapupphaphalapattatacamūlasārabahuvidhasubhanimittena gandhena ghānaṁ",
  "mil6.3.9:2.4_4": "ramenti brūhenti, manāpikamanāpikakhajjabhojjaleyyapeyyasāyanīyabahuvidhasubhanimittena",
  "mil6.3.9:2.4_5": "rasena jivhaṁ ramenti brūhenti, manāpikamanāpikasaṇhasukhumamudumaddavabahuvidhasubhanimittena",
  "mil6.3.9:2.4_6": "phassena kāyaṁ ramenti brūhenti, manāpikamanāpikakalyāṇapāpakasubhāsubhabahuvidhavitakkamanasikārena",
  "mil6.3.9:2.4_7": "manaṁ ramenti brūhenti.",
  "mil6.3.9:2.5": "Tumhe taṁ cakkhusotaghānajivhākāyamanobrūhanaṁ hanatha upahanatha, chindatha upacchindatha, rundhatha uparundhatha. ",
  "mil6.3.9:2.6": "Tena kāyopi paritapati, cittampi paritapati, kāye paritatte kāyikadukkhavedanaṁ vediyati, citte paritatte cetasikadukkhavedanaṁ vedayati. ",
  "mil6.3.9:2.7": "Nanu māgaṇḍiyopi paribbājako bhagavantaṁ garahamāno evamāha ‘bhūnahu samaṇo gotamo’ti. ",
  "mil6.3.9:2.8": "Idamettha kāraṇaṁ, yenāhaṁ kāraṇena brūmi ‘nibbānaṁ dukkhena missan’”ti. ",
  "mil6.3.9:3.1": "“Na hi, mahārāja, nibbānaṁ dukkhena missaṁ, ekantasukhaṁ nibbānaṁ. ",
  "mil6.3.9:3.2_0": "Yaṁ pana tvaṁ, mahārāja, brūsi ‘nibbānaṁ dukkhan’ti, netaṁ dukkhaṁ nibbānaṁ nāma,",
  "mil6.3.9:3.2_1": "nibbānassa pana sacchikiriyāya pubbabhāgo eso, nibbānapariyesanaṁ etaṁ, ekantasukhaṁyeva,",
  "mil6.3.9:3.2_2": "mahārāja, nibbānaṁ, na dukkhena missaṁ.",
  "mil6.3.9:3.3": "Ettha kāraṇaṁ vadāmi. ",
  "mil6.3.9:3.4": "Atthi, mahārāja, rājūnaṁ rajjasukhaṁ nāmā”ti? ",
  "mil6.3.9:3.5": "“Āma, bhante, atthi rājūnaṁ rajjasukhan”ti. ",
  "mil6.3.9:3.6": "“Api nu kho taṁ, mahārāja, rajjasukhaṁ dukkhena missan”ti? ",
  "mil6.3.9:3.7": "“Na hi, bhante”ti. ",
  "mil6.3.9:3.8_0": "“Kissa pana te, mahārāja, rājāno paccante kupite tesaṁ paccantanissitānaṁ paṭisedhāya",
  "mil6.3.9:3.8_1": "amaccehi pariṇāyakehi bhaṭehi balatthehi parivutā pavāsaṁ gantvā ḍaṁsamakasavātātapapaṭipīḷitā",
  "mil6.3.9:3.8_2": "samavisame paridhāvanti, mahāyuddhañca karonti, jīvitasaṁsayañca pāpuṇantī”ti?",
  "mil6.3.9:3.9_0": "“Netaṁ, bhante nāgasena, rajjasukhaṁ nāma, rajjasukhassa pariyesanāya pubbabhāgo",
  "mil6.3.9:3.9_1": "eso, dukkhena, bhante nāgasena, rājāno rajjaṁ pariyesitvā rajjasukhaṁ anubhavanti,",
  "mil6.3.9:3.9_2": "evaṁ, bhante nāgasena, rajjasukhaṁ dukkhena amissaṁ, aññaṁ taṁ rajjasukhaṁ, aññaṁ dukkhan”ti.",
  "mil6.3.9:3.10": "“Evameva kho, mahārāja, ekantasukhaṁ nibbānaṁ, na dukkhena missaṁ. ",
  "mil6.3.9:3.11_0": "Ye pana taṁ nibbānaṁ pariyesanti, te kāyañca cittañca ātāpetvā ṭhānacaṅkamanisajjāsayanāhāraṁ",
  "mil6.3.9:3.11_1": "pariggahetvā middhaṁ uparundhitvā āyatanāni paṭipīḷetvā kāyañca jīvitañca pariccajitvā",
  "mil6.3.9:3.11_2": "dukkhena nibbānaṁ pariyesitvā ekantasukhaṁ nibbānaṁ anubhavanti, nihatapaccāmittā",
  "mil6.3.9:3.11_3": "viya rājāno rajjasukhaṁ.",
  "mil6.3.9:3.12": "Evaṁ, mahārāja, ekantasukhaṁ nibbānaṁ, na dukkhena missaṁ, aññaṁ nibbānaṁ, aññaṁ dukkhanti. ",
  "mil6.3.9:4.1": "Aparampi, mahārāja, uttariṁ kāraṇaṁ suṇohi ekantasukhaṁ nibbānaṁ, na dukkhena missaṁ, aññaṁ dukkhaṁ, aññaṁ nibbānanti. ",
  "mil6.3.9:4.2": "Atthi, mahārāja, ācariyānaṁ sippavantānaṁ sippasukhaṁ nāmā”ti? ",
  "mil6.3.9:4.3": "“Āma, bhante, atthi ācariyānaṁ sippavantānaṁ sippasukhan”ti. ",
  "mil6.3.9:4.4": "“Api nu kho taṁ, mahārāja, sippasukhaṁ dukkhena missan”ti? ",
  "mil6.3.9:4.5": "“Na hi, bhante”ti. ",
  "mil6.3.9:4.6_0": "“Kissa pana te, mahārāja, ācariyā ācariyānaṁ abhivādanapaccuṭṭhānena udakāharaṇagharasammajjanadantakaṭṭhamukhodakānuppadānena",
  "mil6.3.9:4.6_1": "ucchiṭṭhapaṭiggahaṇaucchādananahāpanapādaparikammena sakacittaṁ nikkhipitvā paracittānuvattanena",
  "mil6.3.9:4.6_2": "dukkhaseyyāya visamabhojanena kāyaṁ ātāpentī”ti?",
  "mil6.3.9:4.7_0": "“Netaṁ, bhante nāgasena, sippasukhaṁ nāma, sippapariyesanāya pubbabhāgo eso, dukkhena,",
  "mil6.3.9:4.7_1": "bhante nāgasena, ācariyā sippaṁ pariyesitvā sippasukhaṁ anubhavanti, evaṁ, bhante",
  "mil6.3.9:4.7_2": "nāgasena, sippasukhaṁ dukkhena amissaṁ, aññaṁ taṁ sippasukhaṁ, aññaṁ dukkhan”ti.",
  "mil6.3.9:4.8": "“Evameva kho, mahārāja, ekantasukhaṁ nibbānaṁ, na dukkhena missaṁ. ",
  "mil6.3.9:4.9_0": "Ye pana taṁ nibbānaṁ pariyesanti, te kāyañca cittañca ātāpetvā ṭhānacaṅkamanisajjāsayanāhāraṁ",
  "mil6.3.9:4.9_1": "pariggahetvā middhaṁ uparundhitvā āyatanāni paṭipīḷetvā kāyañca jīvitañca pariccajitvā",
  "mil6.3.9:4.9_2": "dukkhena nibbānaṁ pariyesitvā ekantasukhaṁ nibbānaṁ anubhavanti, ācariyā viya sippasukhaṁ.",
  "mil6.3.9:4.10": "Evaṁ, mahārāja, ekantasukhaṁ nibbānaṁ, na dukkhena missaṁ, aññaṁ dukkhaṁ, aññaṁ nibbānan”ti. ",
  "mil6.3.9:4.11": "“Sādhu, bhante nāgasena, evametaṁ tathā sampaṭicchāmī”ti. ",
  "mil6.3.9:5.1": "Ekantasukhanibbānapañho navamo. "
}