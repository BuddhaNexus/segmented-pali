{
  "atk-s0510a8:0": "8. Nāgasamālavaggo",
  "atk-s0510a8:1": "1. Nāgasamālattheraapadānavaṇṇanā",
  "atk-s0510a8:2_0": "Āpāṭaliṁahaṁ pupphantiādikaṁ āyasmato nāgasamālattherassa apadānaṁ. Ayampi purimabuddhesu",
  "atk-s0510a8:2_1": "katādhikāro tattha tattha bhave vivaṭṭūpanissayāni puññāni upacinanto sikhissa bhagavato",
  "atk-s0510a8:2_2": "kāle ekasmiṁ kulagehe nibbatto viññutaṁ patto gharāvāsaṁ saṇṭhapetvā tathārūpasajjanasaṁsaggassa",
  "atk-s0510a8:2_3": "alābhena satthari dharamānakāle dassanasavanapūjākammamakaritvā parinibbutakāle tassa",
  "atk-s0510a8:2_4": "bhagavato sārīrikadhātuṁ nidahitvā katacetiyamhi cittaṁ pasādetvā pāṭalipupphaṁ pūjetvā",
  "atk-s0510a8:2_5": "somanassaṁ uppādetvā yāvatāyukaṁ ṭhatvā teneva somanassena tato kālaṁ kato tusitādīsu",
  "atk-s0510a8:2_6": "chasu devalokesu sukhamanubhavitvā aparabhāge manussesu manussasampattiṁ anubhavitvā",
  "atk-s0510a8:2_7": "imasmiṁ buddhuppāde kulagehe nibbatto viññutaṁ patto nāgarukkhapallavakomaḷasadisasarīrattā",
  "atk-s0510a8:2_8": "nāgasamāloti mātāpitūhi katanāmadheyyo bhagavati pasanno pabbajitvā nacirasseva arahā ahosi.",
  "atk-s0510a8:3_0": "1. So pacchā attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a8:3_1": "āpāṭaliṁ ahaṁ pupphantiādimāha. Tattha āpāṭalinti ā samantato, ādarena vā pāṭalipupphaṁ",
  "atk-s0510a8:3_2": "gahetvā ahaṁ thūpamhi abhiropesiṁ pūjesinti attho. Ujjhitaṁ sumahāpatheti sabbanagaravāsīnaṁ",
  "atk-s0510a8:3_3": "vandanapūjanatthāya mahāpathe nagaramajjhe vīthiyaṁ ujjhitaṁ uṭṭhāpitaṁ, iṭṭhakakammasudhākammādīhi",
  "atk-s0510a8:3_4": "nipphāditanti attho. Sesaṁ heṭṭhā vuttanayattā uttānatthattā ca suviññeyyamevāti.",
  "atk-s0510a8:4": "Nāgasamālattheraapadānavaṇṇanā samattā.",
  "atk-s0510a8:5": "2. Padasaññakattheraapadānavaṇṇanā",
  "atk-s0510a8:6_0": "Akkantañca padaṁ disvātiādikaṁ āyasmato padasaññakattherassa apadānaṁ. Ayampi purimabuddhesu",
  "atk-s0510a8:6_1": "katādhikāro uppannuppannabhave vivaṭṭūpanissayāni puññāni upacinanto tissassa bhagavato",
  "atk-s0510a8:6_2": "kāle ekasmiṁ saddhāsampanne upāsakagehe nibbatto viññutaṁ patto ratanattaye pasanno",
  "atk-s0510a8:6_3": "bhagavatā tassa anukampāya dassitaṁ padacetiyaṁ disvā pasanno lomahaṭṭhajāto vandanapūjanādibahumānamakāsi.",
  "atk-s0510a8:6_4": "So teneva sukhette sukatena puññena tato cuto sagge nibbatto tattha dibbasukhamanubhavitvā",
  "atk-s0510a8:6_5": "aparabhāge manussesu jāto manussasampattiṁ sabbamanubhavitvā imasmiṁ buddhuppāde",
  "atk-s0510a8:6_6": "vibhavasampannakule nibbatto vuddhimanvāya saddhājāto pabbajitvā nacirasseva arahā",
  "atk-s0510a8:6_7": "ahosi, purākatapuññanāmena padasaññakattheroti pākaṭo.",
  "atk-s0510a8:7_0": "5. So ekadivasaṁ attano pubbakammaṁ saritvā pubbacaritāpadānaṁ pakāsento akkantañca",
  "atk-s0510a8:7_1": "padaṁ disvātiādimāha. Tattha akkantanti akkamitaṁ dassitaṁ. Sabbabuddhānaṁ sabbadā",
  "atk-s0510a8:7_2": "caturaṅgulopariyeva gamanaṁ, ayaṁ pana tassa saddhāsampannataṁ ñatvā ‘‘eso imaṁ passatū’’ti",
  "atk-s0510a8:7_3": "padacetiyaṁ dassesi, tasmā so tasmiṁ pasīditvā vandanapūjanādisakkāramakāsīti attho.",
  "atk-s0510a8:7_4": "Sesaṁ sabbattha uttānatthamevāti.",
  "atk-s0510a8:8": "Padasaññakattheraapadānavaṇṇanā samattā.",
  "atk-s0510a8:9": "3. Buddhasaññakattheraapadānavaṇṇanā",
  "atk-s0510a8:10_0": "Dumagge paṁsukūlikantiādikaṁ āyasmato buddhasaññakattherassa apadānaṁ. Ayampi purimabuddhesu",
  "atk-s0510a8:10_1": "katādhikāro tattha tattha bhave vivaṭṭūpanissayāni puññāni upacinanto tissassa bhagavato",
  "atk-s0510a8:10_2": "kāle ekasmiṁ kulagehe nibbatto vuddhippatto saddhājāto dumagge laggitaṁ bhagavato",
  "atk-s0510a8:10_3": "paṁsukūlacīvaraṁ disvā pasannamānaso ‘‘arahaddhaja’’nti cintetvā vandanapūjanādisakkāramakāsi.",
  "atk-s0510a8:10_4": "So tena puññakammena devamanussasampattimanubhavitvā imasmiṁ buddhuppāde vibhavasampanne",
  "atk-s0510a8:10_5": "ekasmiṁ kulagehe nibbatto saddhājāto pabbajitvā nacirasseva arahā ahosi.",
  "atk-s0510a8:11_0": "9. So pattaarahattādhigamo attano pubbakammaṁ saritvā somanassajāto pubbacaritāpadānaṁ",
  "atk-s0510a8:11_1": "pakāsento dumagge paṁsukūlikantiādimāha. Tattha dhunāti kampatīti dumo. Duhati pūreti",
  "atk-s0510a8:11_2": "ākāsatalanti vā dumo, dumassa aggo koṭīti dumaggo, tasmiṁ dumagge. Paṁsumiva paṭikkūlabhāvaṁ",
  "atk-s0510a8:11_3": "amanuññabhāvaṁ ulati gacchatīti paṁsukūlaṁ, paṁsukūlameva paṁsukūlikaṁ, satthuno",
  "atk-s0510a8:11_4": "paṁsukūlaṁ dumagge laggitaṁ disvā ahaṁ añjaliṁ paggahetvā taṁ paṁsukūlaṁ avandiṁ",
  "atk-s0510a8:11_5": "paṇāmamakāsinti attho. Tanti nipātamattaṁ. Sesaṁ sabbattha uttānatthamevāti.",
  "atk-s0510a8:12": "Buddhasaññakattheraapadānavaṇṇanā samattā.",
  "atk-s0510a8:13": "4. Bhisāluvadāyakattheraapadānavaṇṇanā",
  "atk-s0510a8:14_0": "Kānanaṁvanamoggayhātiādikaṁ āyasmato bhisāluvadāyakattherassa apadānaṁ. Ayampi purimabuddhesu",
  "atk-s0510a8:14_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a8:14_2": "bhagavato kāle himavantassa samīpe araññāvāse vasanto vanamūlaphalāhāro vivekavasenāgataṁ",
  "atk-s0510a8:14_3": "vipassiṁ bhagavantaṁ disvā pasannamānaso pañcabhisāluve adāsi. Bhagavā tassa cittaṁ",
  "atk-s0510a8:14_4": "pasādetuṁ passantasseva paribhuñji. So tena cittappasādena kālaṁ katvā tusitādīsu",
  "atk-s0510a8:14_5": "sampattimanubhavitvā pacchā manussasampattiñca anubhavitvā imasmiṁ buddhuppāde ekasmiṁ",
  "atk-s0510a8:14_6": "kulagehe nibbatto vibhavasampattiṁ patto taṁ pahāya sāsane pabbajito nacirasseva arahattaṁ pāpuṇi.",
  "atk-s0510a8:15_0": "13. So tato attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a8:15_1": "kānanaṁ vanamoggayhātiādimāha. Taṁ heṭṭhā vuttatthameva. Vasāmi vipine ahanti vivekavāso",
  "atk-s0510a8:15_2": "ahaṁ vasāmīti sambandho. Sesaṁ uttānatthamevāti.",
  "atk-s0510a8:16": "Bhisāluvadāyakattheraapadānavaṇṇanā samattā.",
  "atk-s0510a8:17": "Chaṭṭhabhāṇavāravaṇṇanā niṭṭhitā.",
  "atk-s0510a8:18": "5. Ekasaññakattheraapadānavaṇṇanā",
  "atk-s0510a8:19_0": "Khaṇḍonāmāsi nāmenātiādikaṁ āyasmato ekasaññakattherassa apadānaṁ. Ayampi purimabuddhesu",
  "atk-s0510a8:19_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a8:19_2": "bhagavato kāle kulagehe nibbatto viññutaṁ patto ratanattaye pasannamānaso tassa satthuno",
  "atk-s0510a8:19_3": "khaṇḍaṁ nāma aggasāvakaṁ bhikkhāya caramānaṁ disvā saddahitvā piṇḍapātamadāsi. So",
  "atk-s0510a8:19_4": "tena puññakammena devamanussasampattiyo anubhavitvā imasmiṁ buddhuppāde sāvatthiyaṁ",
  "atk-s0510a8:19_5": "ekasmiṁ kulagehe nibbatto viññutaṁ patto satthu dhammadesanaṁ sutvā paṭiladdhasaddho",
  "atk-s0510a8:19_6": "pabbajitvā nacirasseva arahā ahosi. So ekadivasaṁ piṇḍapātassa saññaṁ manasikaritvā",
  "atk-s0510a8:19_7": "paṭiladdhavisesattā ekasaññakattheroti pākaṭo.",
  "atk-s0510a8:20_0": "18. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a8:20_1": "khaṇḍo nāmāsi nāmenātiādimāha. Tattha tassa aggasāvakattherassa kilesānaṁ khaṇḍitattā",
  "atk-s0510a8:20_2": "khaṇḍoti nāmaṁ. Sesaṁ sabbattha uttānamevāti.",
  "atk-s0510a8:21": "Ekasaññakattheraapadānavaṇṇanā samattā.",
  "atk-s0510a8:22": "6. Tiṇasantharadāyakattheraapadānavaṇṇanā",
  "atk-s0510a8:23_0": "Himavantassāvidūretiādikaṁ āyasmato tiṇasantharadāyakattherassa apadānaṁ. Ayampi",
  "atk-s0510a8:23_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a8:23_2": "tissassa bhagavato kāle ekasmiṁ kulagehe nibbatto buddhuppādato pageva uppannattā",
  "atk-s0510a8:23_3": "gharāvāsaṁ pahāya tāpasapabbajjaṁ pabbajitvā himavantassa avidūre ekaṁ saraṁ nissāya",
  "atk-s0510a8:23_4": "paṭivasati. Tasmiṁ samaye tisso bhagavā tassānukampāya ākāsena agamāsi. Atha kho",
  "atk-s0510a8:23_5": "so tāpaso ākāsato oruyha ṭhitaṁ taṁ bhagavantaṁ disvā pasannamānaso tiṇaṁ lāyitvā",
  "atk-s0510a8:23_6": "tiṇasantharaṁ katvā nisīdāpetvā bahumānādarena pañcapatiṭṭhitena vanditvā paṭikuṭiko",
  "atk-s0510a8:23_7": "hutvā pakkāmi. So yāvatāyukaṁ ṭhatvā tato cavitvā devamanussesu saṁsaranto anekavidhasampattiṁ",
  "atk-s0510a8:23_8": "anubhavitvā imasmiṁ buddhuppāde ekasmiṁ kulagehe nibbatto vuddhippatto satthari pasīditvā",
  "atk-s0510a8:23_9": "pabbajito nacirasseva arahā ahosi.",
  "atk-s0510a8:24_0": "22. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a8:24_1": "himavantassāvidūretiādimāha. Taṁ heṭṭhā vuttatthameva. Mahājātassaroti ettha pana",
  "atk-s0510a8:24_2": "saranti ettha pānīyatthikā dvipadacatuppadādayo sattāti saraṁ, atha vā saranti ettha",
  "atk-s0510a8:24_3": "nadīkandarādayoti saraṁ, mahanto ca so sayameva jātattā saro ceti mahājātassaro.",
  "atk-s0510a8:24_4": "Anotattachaddantadahādayo viya apākaṭanāmattā ‘‘mahājātassaro’’ti vuttoti daṭṭhabbo.",
  "atk-s0510a8:24_5": "Satapattehisañchannoti ekekasmiṁ pupphe satasatapattānaṁ vasena satapatto, satapattasetapadumehi",
  "atk-s0510a8:24_6": "sañchanno gahanībhūtoti attho. Nānāsakuṇamālayoti aneke haṁsakukkuṭakukkuhadeṇḍibhādayo",
  "atk-s0510a8:24_7": "ekato kuṇanti saddaṁ karontīti sakuṇāti laddhanāmānaṁ pakkhīnaṁ ālayo ādhārabhūtoti",
  "atk-s0510a8:24_8": "attho. Sesaṁ sabbattha uttānatthamevāti.",
  "atk-s0510a8:25": "Tiṇasantharadāyakattheraapadānavaṇṇanā samattā.",
  "atk-s0510a8:26": "7. Sūcidāyakattheraapadānavaṇṇanā",
  "atk-s0510a8:27_0": "Tiṁsakappasahassamhītiādikaṁ āyasmato sūcidāyakattherassa apadānaṁ. Ayampi purimajinavaresu",
  "atk-s0510a8:27_1": "katādhikāro tattha tattha bhave vivaṭṭūpanissayāni puññāni upacinanto sumedhassa",
  "atk-s0510a8:27_2": "bhagavato kāle ekasmiṁ kulagehe nibbatto vuddhimanvāya bhagavato cīvarakammaṁ kātuṁ",
  "atk-s0510a8:27_3": "pañca sūciyo adāsi. So tena puññena devamanussesu puññamanubhavitvā vicaranto uppannuppannabhave",
  "atk-s0510a8:27_4": "tikkhapañño hutvā pākaṭo imasmiṁ buddhuppāde ekasmiṁ kulagehe nibbatto vuddhimanvāya",
  "atk-s0510a8:27_5": "satthari pasīditvā pabbajanto tikkhapaññatāya khuraggeyeva arahattaṁ pāpuṇi.",
  "atk-s0510a8:28": "30. So aparabhāge puññaṁ paccavekkhanto taṁ disvā somanassajāto pubbacaritāpadānaṁ pakāsento tiṁsakappasahassamhītiādimāha. Antarantaraṁ panettha suviññeyyameva.",
  "atk-s0510a8:29": "31.Pañcasūcī mayā dinnāti ettha sūcati chiddaṁ karoti vijjhatīti sūci, pañcamattā sūcī pañcasūcī mayā dinnāti attho. Sesaṁ suviññeyyamevāti.",
  "atk-s0510a8:30": "Sūcidāyakattheraapadānavaṇṇanā samattā.",
  "atk-s0510a8:31": "8. Pāṭalipupphiyattheraapadānavaṇṇanā",
  "atk-s0510a8:32_0": "Suvaṇṇavaṇṇaṁ sambuddhantiādikaṁ āyasmato pāṭalipupphiyattherassa apadānaṁ. Ayampi",
  "atk-s0510a8:32_1": "purimajinavaresu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a8:32_2": "tissassa bhagavato kāle ekasmiṁ kulagehe seṭṭhiputto hutvā nibbatto vuddhippatto",
  "atk-s0510a8:32_3": "kusalākusalaññū satthari pasīditvā pāṭalipupphaṁ gahetvā satthu pūjesi. So tena puññena",
  "atk-s0510a8:32_4": "bahudhā sukhasampattiyo anubhavanto devamanussesu saṁsaranto imasmiṁ buddhuppāde",
  "atk-s0510a8:32_5": "kulagehe nibbatto vuddhimanvāya satthari pasanno pabbajitvā nacirasseva arahā ahosi.",
  "atk-s0510a8:33_0": "36. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a8:33_1": "suvaṇṇavaṇṇaṁ sambuddhantiādimāha. Tattha antarāpaṇeti ā samantato hiraññasuvaṇṇādikaṁ",
  "atk-s0510a8:33_2": "bhaṇḍaṁ paṇenti vikkiṇanti pattharanti etthāti āpaṇaṁ, āpaṇassa antaraṁ vīthīti antarāpaṇaṁ,",
  "atk-s0510a8:33_3": "tasmiṁ antarāpaṇe. Suvaṇṇavaṇṇaṁ kañcanagghiyasaṁkāsaṁ dvattiṁsavaralakkhaṇaṁ sambuddhaṁ",
  "atk-s0510a8:33_4": "disvā pāṭalipupphaṁ pūjesinti attho. Sesaṁ sabbattha uttānatthamevāti.",
  "atk-s0510a8:34": "Pāṭalipupphiyattheraapadānavaṇṇanā samattā.",
  "atk-s0510a8:35": "9. Ṭhitañjaliyattheraapadānavaṇṇanā",
  "atk-s0510a8:36_0": "Migaluddo pure āsintiādikaṁ āyasmato ṭhitañjaliyattherassa apadānaṁ. Ayampi purimabuddhesu",
  "atk-s0510a8:36_1": "katādhikāro tattha tatthuppannabhave vivaṭṭūpanissayāni puññāni upacinanto tissassa",
  "atk-s0510a8:36_2": "bhagavato kāle purākatena ekena kammacchiddena nesādayoniyaṁ nibbattitvā viññutaṁ",
  "atk-s0510a8:36_3": "patto migasūkarādayo māretvā nesādakammena araññe vāsaṁ kappesi. Tasmiṁ samaye tisso",
  "atk-s0510a8:36_4": "bhagavā tassānukampāya himavantaṁ agamāsi. So taṁ dvattiṁsavaralakkhaṇehi asītānubyañjanabyāmappabhāhi",
  "atk-s0510a8:36_5": "ca jalamānaṁ bhagavantaṁ disvā somanassajāto paṇāmaṁ katvā gantvā paṇṇasanthare nisīdi.",
  "atk-s0510a8:36_6": "Tasmiṁ khaṇe devo gajjanto asani pati, tato maraṇasamaye buddhamanussaritvā punañjalimakāsi.",
  "atk-s0510a8:36_7": "So tena puññena sukhette katakusalattā akusalavipākaṁ paṭibāhitvā sagge nibbatto",
  "atk-s0510a8:36_8": "kāmāvacarasampattiyo anubhavitvā manussesu manussasampattiyo ca anubhavitvā aparabhāge",
  "atk-s0510a8:36_9": "imasmiṁ buddhuppāde ekasmiṁ kulagehe nibbatto vuddhimanvāya purākatavāsanāya satthari",
  "atk-s0510a8:36_10": "pasīditvā pabbajito nacirasseva arahā ahosi.",
  "atk-s0510a8:37_0": "42. So tato paraṁ attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a8:37_1": "migaluddo pure āsintiādimāha. Tattha migaluddoti migānaṁ māraṇaṁ upagacchatīti migaluddo.",
  "atk-s0510a8:37_2": "Miganti sīghaṁ vātavegena gacchanti dhāvantīti migā, tesaṁ migānaṁ māraṇe luddo dāruṇo",
  "atk-s0510a8:37_3": "lobhīti migaluddo. So ahaṁ pure bhagavato dassanasamaye migaluddo āsiṁ ahosinti attho",
  "atk-s0510a8:37_4": ". Araññe kānaneti arati gacchati migasamūho etthāti araññaṁ, atha vā ā samantato",
  "atk-s0510a8:37_5": "rajjanti tattha vivekābhiratā buddhapaccekabuddhādayo mahāsārappattā sappurisāti",
  "atk-s0510a8:37_6": "araññaṁ. Kā kucchitākārena vā bhayānakākārena vā nadanti saddaṁ karonti, ānanti vindantīti",
  "atk-s0510a8:37_7": "vā kānanaṁ, tasmiṁ araññe kānane migaluddo pure āsinti sambandho. Tattha addasaṁ",
  "atk-s0510a8:37_8": "sambuddhanti tattha tasmiṁ araññe upagataṁ sambuddhaṁ addasaṁ addakkhinti attho.",
  "atk-s0510a8:37_9": "Dassanaṁ pure ahosi avidūre, tasmā manodvārānusārena cakkhuviññāṇaṁ purecārikaṁ kāyaviññāṇasamaṅgiṁ",
  "atk-s0510a8:37_10": "pāpeti appetīti attho.",
  "atk-s0510a8:38": "44.Tato me asanīpātoti ā samantato sananto gajjanto patatīti asani, asaniyā pāto patanaṁ asanīpāto, devadaṇḍoti attho. Sesaṁ sabbattha uttānatthamevāti.",
  "atk-s0510a8:39": "Ṭhitañjaliyattheraapadānavaṇṇanā samattā.",
  "atk-s0510a8:40": "10. Tipadumiyattheraapadānavaṇṇanā",
  "atk-s0510a8:41_0": "Padumuttaro nāma jinotiādikaṁ āyasmato tipadumiyattherassa apadānaṁ. Ayampi purimabuddhesu",
  "atk-s0510a8:41_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a8:41_2": "bhagavato kāle haṁsavatiyaṁ mālākārakulagehe nibbatto vuddhippatto mālākārakammaṁ",
  "atk-s0510a8:41_3": "katvā vasanto ekadivasaṁ anekavidhāni jalajathalajapupphāni gahetvā rañño santikaṁ",
  "atk-s0510a8:41_4": "gantukāmo evaṁ cintesi – ‘‘rājā imāni tāva pupphāni disvā pasanno sahassaṁ vā dhanaṁ",
  "atk-s0510a8:41_5": "gāmādikaṁ vā dadeyya, lokanāthaṁ pana pūjetvā nibbānāmatadhanaṁ labhāmi, kiṁ me etesu",
  "atk-s0510a8:41_6": "sundara’’nti tena ‘‘bhagavantaṁ pūjetvā saggamokkhasampattiyo nipphādetuṁ vaṭṭatī’’ti",
  "atk-s0510a8:41_7": "cintetvā vaṇṇavantaṁ atīva rattapupphattayaṁ gahetvā pūjesi. Tāni gantvā ākāsaṁ chādetvā",
  "atk-s0510a8:41_8": "pattharitvā aṭṭhaṁsu. Nagaravāsino acchariyabbhutacittajātā celukkhepasahassāni pavattayiṁsu.",
  "atk-s0510a8:41_9": "Taṁ disvā bhagavā anumodanaṁ akāsi. So tena puññena devamanussesu sampattiyo anubhavitvā",
  "atk-s0510a8:41_10": "imasmiṁ buddhuppāde gahapatikule nibbatto vuddhimanvāya satthari pasīditvā dhammaṁ",
  "atk-s0510a8:41_11": "sutvā paṭiladdhasaddho pabbajitvā nacirasseva arahā ahosi.",
  "atk-s0510a8:42_0": "48. So attano pubbakammaṁ saritvā somanassajāto pubbacaritāpadānaṁ pakāsento padumuttaronāma",
  "atk-s0510a8:42_1": "jinotiādimāha. Tassattho heṭṭhā vuttova. Sabbadhammāna pāragūti sabbesaṁ navalokuttaradhammānaṁ",
  "atk-s0510a8:42_2": "pāraṁ nibbānaṁ gato paccakkhaṁ katoti attho. Danto dantaparivutoti sayaṁ kāyavācādīhi",
  "atk-s0510a8:42_3": "danto etadagge ṭhapitehi sāvakehi parivutoti attho. Sesaṁ sabbattha sambandhavasena uttānatthamevāti.",
  "atk-s0510a8:43": "Tipadumiyattheraapadānavaṇṇanā samattā.",
  "atk-s0510a8:44": "Aṭṭhamavaggavaṇṇanā samattā."
}