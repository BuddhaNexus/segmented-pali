{
  "tika-vin05t9:0": "9. Cīvaravippavāsavinicchayakathā",
  "tika-vin05t9:1_0": "51.Cīvarenavināvāsoti ticīvarādhiṭṭhānena adhiṭṭhitānaṁ tiṇṇaṁ cīvarānaṁ aññatarena",
  "tika-vin05t9:1_1": "vippavāso. Evaṁ adhiṭṭhitesu hi tīsu cīvaresu ekenapi vinā vasituṁ na vaṭṭati, vasantassa",
  "tika-vin05t9:1_2": "saha aruṇuggamanā cīvaraṁ nissaggiyaṁ hoti, tasmā aruṇuggamanasamaye cīvaraṁ aḍḍhateyyaratanappamāṇe",
  "tika-vin05t9:1_3": "hatthapāse katvā vasitabbaṁ. Gāmanivesanaudositaaḍḍamāḷapāsādahammiyanāvāsatthakhettadhaññakaraṇaārāmavihārarukkhamūlaajjhokāsesu",
  "tika-vin05t9:1_4": "pana ayaṁ viseso – sace ekassa rañño gāmabhojakassa vā santako gāmo hoti, yena kenaci",
  "tika-vin05t9:1_5": "pākārena vā vatiyā vā parikhāya vā parikkhitto ca, evarūpe gāme cīvaraṁ nikkhipitvā",
  "tika-vin05t9:1_6": "gāmabbhantare yattha katthaci yathārucitaṭṭhāne aruṇaṁ uṭṭhāpetuṁ vaṭṭati. Sace pana",
  "tika-vin05t9:1_7": "aparikkhitto hoti, evarūpe gāme yasmiṁ ghare cīvaraṁ nikkhittaṁ, tasmiṁ vatthabbaṁ,",
  "tika-vin05t9:1_8": "tassa vā gharassa hatthapāse samantā aḍḍhateyyaratanabbhantare vasitabbaṁ. Taṁ pamāṇaṁ",
  "tika-vin05t9:1_9": "atikkamitvā sacepi iddhimā bhikkhu ākāse aruṇaṁ uṭṭhāpeti, cīvaraṁ nissaggiyameva hoti.",
  "tika-vin05t9:2_0": "Sace nānārājūnaṁ vā bhojakānaṁ vā gāmo hoti vesālīkusinārādisadiso parikkhitto ca,",
  "tika-vin05t9:2_1": "evarūpe gāme yasmiṁ ghare cīvaraṁ nikkhittaṁ, tattha vā vatthabbaṁ, tattha saddasaṅghaṭṭanena",
  "tika-vin05t9:2_2": "vā janasambādhena vā vasituṁ asakkontena sabhāye vā vatthabbaṁ nagaradvāramūle vā.",
  "tika-vin05t9:2_3": "Tatrāpi vasituṁ asakkontena yattha katthaci phāsukaṭṭhāne vasitvā antoaruṇe āgamma",
  "tika-vin05t9:2_4": "tesaṁyeva sabhāyanagaradvāramūlānaṁ hatthapāse vasitabbaṁ. Gharassa pana cīvarassa",
  "tika-vin05t9:2_5": "vā hatthapāse vattabbameva natthi.",
  "tika-vin05t9:3_0": "Sace ghare aṭṭhapetvā “sabhāye ṭhapessāmī”ti sabhāyaṁ gacchanto hatthaṁ pasāretvā",
  "tika-vin05t9:3_1": "“handimaṁ cīvaraṁ ṭhapehī”ti evaṁ nikkhepasukhe hatthapāsagate kismiñci āpaṇe cīvaraṁ",
  "tika-vin05t9:3_2": "nikkhipati, tena purimanayeneva sabhāye vā vatthabbaṁ, dvāramūle vā tesaṁ hatthapāse vā vasitabbaṁ.",
  "tika-vin05t9:4_0": "Sace nagarassa bahūnipi dvārāni honti bahūni ca sabhāyāni, sabbattha vasituṁ na vaṭṭati.",
  "tika-vin05t9:4_1": "Yassā pana vīthiyā cīvaraṁ ṭhapitaṁ, yaṁ tassā sammukhaṭṭhāne sabhāyañca dvārañca,",
  "tika-vin05t9:4_2": "tassa sabhāyassa ca dvārassa ca hatthapāse vasitabbaṁ. Evañhi sati sakkā cīvarassa",
  "tika-vin05t9:4_3": "pavattiṁ jānituṁ. Sabhāyaṁ pana gacchantena yassa āpaṇikassa hatthe nikkhittaṁ, sace",
  "tika-vin05t9:4_4": "so taṁ cīvaraṁ atiharitvā ghare nikkhipati, vīthihatthapāso na rakkhati, gharassa",
  "tika-vin05t9:4_5": "hatthapāse vatthabbaṁ. Sace mahantaṁ gharaṁ hoti dve vīthiyo pharitvā ṭhitaṁ, purato",
  "tika-vin05t9:4_6": "vā pacchato vā hatthapāseyeva aruṇaṁ uṭṭhāpetabbaṁ. Sabhāye nikkhipitvā pana sabhāye",
  "tika-vin05t9:4_7": "vā tassa sammukhe nagaradvāramūle vā tesaṁyeva hatthapāse vā aruṇaṁ uṭṭhāpetabbaṁ.",
  "tika-vin05t9:4_8": "Sace pana gāmo aparikkhitto hoti, yasmiṁ ghare cīvaraṁ nikkhittaṁ, tasmiṁ ghare tassa",
  "tika-vin05t9:4_9": "gharassa vā hatthapāse vatthabbaṁ.",
  "tika-vin05t9:5_0": "Sace ekakulassa santakaṁ nivesanaṁ hoti parikkhittañca nānāgabbhaṁ nānāovarakaṁ,",
  "tika-vin05t9:5_1": "antonivesane cīvaraṁ nikkhipitvā antonivesane vatthabbaṁ. Sace aparikkhittaṁ, yasmiṁ",
  "tika-vin05t9:5_2": "gabbhe cīvaraṁ nikkhittaṁ hoti, tasmiṁ gabbhe vatthabbaṁ gabbhassa hatthapāse vā.",
  "tika-vin05t9:5_3": "Sace nānākulassa nivesanaṁ hoti parikkhittañca nānāgabbhaṁ nānāovarakaṁ, yasmiṁ gabbhe",
  "tika-vin05t9:5_4": "cīvaraṁ nikkhittaṁ hoti, tasmiṁ gabbhe vatthabbaṁ, sabbesaṁ sādhāraṇe gharadvāramūle",
  "tika-vin05t9:5_5": "vā gabbhassa vā gharadvāramūlassa vā hatthapāse. Sace aparikkhittaṁ hoti, yasmiṁ",
  "tika-vin05t9:5_6": "gabbhe cīvaraṁ nikkhittaṁ, tasmiṁ gabbhe vatthabbaṁ gabbhassa vā hatthapāse. Udositaaḍḍamāḷapāsādahammiyesupi",
  "tika-vin05t9:5_7": "nivesane vuttanayeneva vinicchayo veditabbo.",
  "tika-vin05t9:6_0": "Sace ekakulassa nāvā hoti, antonāvāyaṁ cīvaraṁ nikkhipitvā antonāvāyaṁ vatthabbaṁ.",
  "tika-vin05t9:6_1": "Sace nānākulassa nāvā hoti nānāgabbhā nānāovarakā, yasmiṁ ovarake cīvaraṁ nikkhittaṁ",
  "tika-vin05t9:6_2": "hoti, tasmiṁ ovarake vatthabbaṁ ovarakassa hatthapāse vā.",
  "tika-vin05t9:7_0": "Sace ekakulassa sattho hoti, tasmiṁ satthe cīvaraṁ nikkhipitvā purato vā pacchato",
  "tika-vin05t9:7_1": "vā sattabbhantarā na vijahitabbā, passato abbhantaraṁ na vijahitabbaṁ. Ekaṁ abbhantaraṁ",
  "tika-vin05t9:7_2": "aṭṭhavīsatihatthaṁ hoti. Sace nānākulassa sattho hoti, satthe cīvaraṁ nikkhipitvā",
  "tika-vin05t9:7_3": "cīvarassa hatthapāse vasitabbaṁ. Sace sattho gacchanto gāmaṁ vā nadiṁ vā pariyādiyitvā",
  "tika-vin05t9:7_4": "tiṭṭhati, antopaviṭṭhena saddhiṁ ekābaddho hutvā orañca pārañca pharitvā ṭhito hoti,",
  "tika-vin05t9:7_5": "satthaparihāro labbhati. Atha gāme vā nadiyā vā pariyāpanno hoti, gāmaparihāro ceva",
  "tika-vin05t9:7_6": "nadīparihāro ca labbhati. Sace vihārasīmaṁ atikkamitvā tiṭṭhati, antosīmāya ca cīvaraṁ",
  "tika-vin05t9:7_7": "hoti, vihāraṁ gantvā vasitabbaṁ. Sace bahisīmāya cīvaraṁ hoti, satthasamīpeyeva vasitabbaṁ.",
  "tika-vin05t9:7_8": "Sace gacchanto sattho sakaṭe vā bhagge goṇe vā naṭṭhe antarā chijjati, yasmiṁ koṭṭhāse",
  "tika-vin05t9:7_9": "cīvaraṁ nikkhittaṁ, tattha vasitabbaṁ.",
  "tika-vin05t9:8_0": "Sace ekakulassa khettaṁ hoti parikkhittañca, antokhette cīvaraṁ nikkhipitvā antokhette",
  "tika-vin05t9:8_1": "vatthabbaṁ. Sace aparikkhittaṁ hoti, cīvarassa hatthapāse vasitabbaṁ. Sace nānākulassa",
  "tika-vin05t9:8_2": "khettaṁ hoti parikkhittañca, antokhette cīvaraṁ nikkhipitvā dvāramūle vatthabbaṁ",
  "tika-vin05t9:8_3": "dvāramūlassa hatthapāse vā. Sace aparikkhittaṁ hoti, cīvarassa hatthapāse vasitabbaṁ.",
  "tika-vin05t9:9_0": "Sace ekakulassa dhaññakaraṇaṁ hoti parikkhittañca, antodhaññakaraṇe cīvaraṁ nikkhipitvā",
  "tika-vin05t9:9_1": "antodhaññakaraṇe vatthabbaṁ. Sace aparikkhittaṁ hoti, cīvarassa hatthapāse vasitabbaṁ.",
  "tika-vin05t9:9_2": "Sace nānākulassa dhaññakaraṇaṁ hoti parikkhittañca, antodhaññakaraṇe cīvaraṁ nikkhipitvā",
  "tika-vin05t9:9_3": "dvāramūle vā vatthabbaṁ dvāramūlassa vā hatthapāse. Sace aparikkhittaṁ hoti, cīvarassa",
  "tika-vin05t9:9_4": "hatthapāse vasitabbaṁ. Pupphārāmaphalārāmesupi khette vuttanayeneva vinicchayo veditabbo.",
  "tika-vin05t9:10_0": "Sace ekakulassa vihāro hoti parikkhitto ca, antovihāre cīvaraṁ nikkhipitvā antovihāre",
  "tika-vin05t9:10_1": "vatthabbaṁ. Sace aparikkhitto hoti, yasmiṁ vihāre cīvaraṁ nikkhittaṁ, tasmiṁ vatthabbaṁ",
  "tika-vin05t9:10_2": "tassa vihārassa vā hatthapāse.",
  "tika-vin05t9:11_0": "Sace ekakulassa rukkhamūlaṁ hoti, yaṁ majjhanhike kāle samantā chāyā pharati, antochāyāya",
  "tika-vin05t9:11_1": "cīvaraṁ nikkhipitvā antochāyāya vatthabbaṁ. Viraḷasākhassa pana rukkhassa ātapena",
  "tika-vin05t9:11_2": "phuṭṭhokāse ṭhapitaṁ nissaggiyameva hoti, tasmā tādisassa rukkhassa sākhacchāyāya",
  "tika-vin05t9:11_3": "vā khandhacchāyāya vā ṭhapetabbaṁ. Sace sākhāya vā viṭape vā ṭhapeti, upari aññasākhacchāyāya",
  "tika-vin05t9:11_4": "phuṭṭhokāseyeva ṭhapetabbaṁ. Khujjarukkhassa chāyā dūraṁ gacchati, chāyāya gataṭṭhāne",
  "tika-vin05t9:11_5": "ṭhapetuṁ vaṭṭatiyeva. Sace nānākulassa rukkhamūlaṁ hoti, cīvarassa hatthapāse vasitabbaṁ.",
  "tika-vin05t9:12_0": "Ajjhokāse pana agāmake araññe cīvaraṁ ṭhapetvā tassa samantā sattabbhantare vasitabbaṁ.",
  "tika-vin05t9:12_1": "Agāmakaṁ nāma araññaṁ viñjhāṭavīādīsu vā samuddamajjhe vā macchabandhānaṁ agamanapathe",
  "tika-vin05t9:12_2": "dīpakesu labbhati. Tādise araññe majjhe ṭhitassa samantā sattabbhantaraparicchedo,",
  "tika-vin05t9:12_3": "vinibbedhena cuddasa honti. Majjhe nisinno puratthimāya vā pacchimāya vā disāya pariyante",
  "tika-vin05t9:12_4": "ṭhapitacīvaraṁ rakkhati. Sace pana aruṇuggamanasamaye kesaggamattampi puratthimaṁ",
  "tika-vin05t9:12_5": "disaṁ gacchati, pacchimāya disāya cīvaraṁ nissaggiyaṁ hoti. Esa nayo itarasmiṁ. Nissaggiyaṁ",
  "tika-vin05t9:12_6": "pana cīvaraṁ anissajjitvā paribhuñjanto dukkaṭaṁ āpajjati.",
  "tika-vin05t9:13_0": "52. Sace padhāniko bhikkhu sabbarattiṁ padhānamanuyuñjitvā paccūsasamaye “nahāyissāmī”ti",
  "tika-vin05t9:13_1": "tīṇi cīvarāni tīre ṭhapetvā nadiṁ otarati, nahāyantasseva cassa aruṇaṁ uṭṭhahati,",
  "tika-vin05t9:13_2": "kiṁ kātabbaṁ? So hi yadi uttaritvā cīvaraṁ nivāseti, nissaggiyaṁ cīvaraṁ, anissajjitvā",
  "tika-vin05t9:13_3": "paribhuñjanapaccayā dukkaṭaṁ āpajjati. Atha naggo gacchati, evampi dukkaṭaṁ āpajjatīti?",
  "tika-vin05t9:13_4": "Nāpajjati. So hi yāva aññaṁ bhikkhuṁ disvā vinayakammaṁ na karoti, tāva tesaṁ cīvarānaṁ",
  "tika-vin05t9:13_5": "aparibhogārahattā naṭṭhacīvaraṭṭhāne ṭhito hoti, naṭṭhacīvarassa ca akappiyaṁ nāma",
  "tika-vin05t9:13_6": "natthi, tasmā ekaṁ nivāsetvā dve hatthena gahetvā vihāraṁ gantvā vinayakammaṁ kātabbaṁ.",
  "tika-vin05t9:13_7": "Sace dūre vihāro hoti, antarāmagge manussā sañcaranti, ekaṁ nivāsetvā ekaṁ pārupitvā",
  "tika-vin05t9:13_8": "ekaṁ aṁsakūṭe ṭhapetvā gantabbaṁ. Sace vihāre sabhāgaṁ bhikkhuṁ na passati, bhikkhācāraṁ",
  "tika-vin05t9:13_9": "gatā honti, saṅghāṭiṁ bahigāme ṭhapetvā santaruttarena āsanasālaṁ gantvā vinayakammaṁ",
  "tika-vin05t9:13_10": "kātabbaṁ. Sace bahigāme corabhayaṁ hoti, pārupitvā gantabbaṁ. Sace āsanasālā sambādhā",
  "tika-vin05t9:13_11": "hoti, janākiṇṇā na sakkā ekamante cīvaraṁ apanetvā vinayakammaṁ kātuṁ, ekaṁ bhikkhuṁ",
  "tika-vin05t9:13_12": "ādāya bahigāmaṁ gantvā vinayakammaṁ katvā cīvarāni paribhuñjitabbāni.",
  "tika-vin05t9:14_0": "Sace therā bhikkhū daharānaṁ hatthe pattacīvaraṁ datvā maggaṁ gacchantā pacchimayāme",
  "tika-vin05t9:14_1": "sayitukāmā honti, attano attano cīvaraṁ hatthapāse katvāva sayitabbaṁ. Sace gacchantānaṁyeva",
  "tika-vin05t9:14_2": "asampattesu daharesu aruṇaṁ uggacchati, cīvaraṁ nissaggiyaṁ hoti, nissayo pana na",
  "tika-vin05t9:14_3": "paṭippassambhati. Daharānampi purato gacchantānaṁ theresu asampattesu eseva nayo.",
  "tika-vin05t9:14_4": "Maggaṁ virajjhitvā araññe aññamaññaṁ apassantesupi eseva nayo. Sace pana daharā “mayaṁ,",
  "tika-vin05t9:14_5": "bhante, muhuttaṁ sayitvā asukasmiṁ nāma okāse tumhe sampāpuṇissāmā”ti vatvā yāva",
  "tika-vin05t9:14_6": "aruṇuggamanā sayanti, cīvarañca nissaggiyaṁ hoti, nissayo ca paṭippassambhati. Dahare",
  "tika-vin05t9:14_7": "uyyojetvā theresu sayantesupi eseva nayo. Dvedhāpathaṁ disvā therā “ayaṁ maggo”,",
  "tika-vin05t9:14_8": "daharā “ayaṁ maggo”ti vatvā aññamaññassa vacanaṁ aggahetvā gatā, saha aruṇassa uggamanā",
  "tika-vin05t9:14_9": "cīvarāni ca nissaggiyāni honti, nissayo ca paṭippassambhati. Sace daharā maggato",
  "tika-vin05t9:14_10": "okkamma “antoaruṇeyeva nivattissāmā”ti bhesajjatthāya gāmaṁ pavisitvā āgacchanti,",
  "tika-vin05t9:14_11": "asampattānaṁyeva ca nesaṁ aruṇo uggacchati, cīvarāni nissaggiyāni honti, nissayo",
  "tika-vin05t9:14_12": "pana na paṭippassambhati. Sace pana dhenubhayena vā sunakhabhayena vā muhuttaṁ ṭhatvā",
  "tika-vin05t9:14_13": "“gamissāmā”ti ṭhatvā vā nisīditvā vā gacchanti, antarā aruṇe uggate cīvarāni ca nissaggiyāni",
  "tika-vin05t9:14_14": "honti, nissayo ca paṭippassambhati.",
  "tika-vin05t9:15_0": "Sace “antoaruṇeyeva āgamissāmā”ti antosīmāyaṁ gāmaṁ paviṭṭhānaṁ antarā aruṇo uggacchati,",
  "tika-vin05t9:15_1": "neva cīvarāni nissaggiyāni honti, na nissayo paṭippassambhati. Sace pana “vibhāyatu",
  "tika-vin05t9:15_2": "tāvā”ti nisīdanti, aruṇe uggate na cīvarāni nissaggiyāni honti, nissayo pana paṭippassambhati.",
  "tika-vin05t9:15_3": "Sace yepi “antoaruṇeyeva āgamissāmā”ti sāmantavihāraṁ dhammassavanatthāya saussāhā",
  "tika-vin05t9:15_4": "gacchanti, antarāmaggeyeva ca nesaṁ aruṇo uggacchati, cīvarāni nissaggiyāni honti,",
  "tika-vin05t9:15_5": "nissayo pana na paṭippassambhati. Sace dhammagāravena “yāvapariyosānaṁ sutvāva gamissāmā”ti",
  "tika-vin05t9:15_6": "nisīdanti, saha aruṇassa uggamanā cīvarānipi nissaggiyāni honti, nissayo ca paṭippassambhati.",
  "tika-vin05t9:15_7": "Therena daharaṁ cīvaradhovanatthāya gāmakaṁ pesentena attano cīvaraṁ paccuddharitvāva",
  "tika-vin05t9:15_8": "dātabbaṁ, daharassapi cīvaraṁ paccuddharāpetvāva ṭhapetabbaṁ. Sace asatiyā gacchati,",
  "tika-vin05t9:15_9": "attano cīvaraṁ paccuddharitvā daharassa cīvaraṁ vissāsena gahetvā ṭhapetabbaṁ. Sace",
  "tika-vin05t9:15_10": "thero na sarati, daharova sarati, daharena attano cīvaraṁ paccuddharitvā therassa",
  "tika-vin05t9:15_11": "cīvaraṁ vissāsena gahetvā gantvā vattabbaṁ “bhante, tumhākaṁ cīvaraṁ adhiṭṭhahitvā",
  "tika-vin05t9:15_12": "paribhuñjathā”ti. Attanopi cīvaraṁ adhiṭṭhātabbaṁ. Evaṁ ekassa satiyāpi āpattimokkho hoti.",
  "tika-vin05t9:16": "Iti pāḷimuttakavinayavinicchayasaṅgahe",
  "tika-vin05t9:17": "Cīvaravippavāsavinicchayakathā samattā."
}