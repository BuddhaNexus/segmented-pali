{
  "tika-s0401t17:0": "19. Kāyagatāsativaggavaṇṇanā",
  "tika-s0401t17:1_0": "563.Cetasāphuṭoti cittena pharito. Cittena pharaṇañca samuddassa dvidhā sambhavatīti",
  "tika-s0401t17:1_1": "āha – ‘‘duvidhaṁ pharaṇa’’ntiādi. Purimena atthenāti ‘‘sampayogavasena vijjaṁ bhajantī’’ti",
  "tika-s0401t17:1_2": "vuttena atthena. Pacchimenāti ‘‘vijjābhāge vijjākoṭṭhāse vattantī’’ti vuttena.",
  "tika-s0401t17:2_0": "564.Mahato saṁvegāya saṁvattatītiādīsu ayaṁ pana aparo nayo. Yāthāvato kāyasabhāvappavedanato",
  "tika-s0401t17:2_1": "mahato saṁvegāya saṁvattati. Atthāyāti diṭṭhadhammikādiatthāya. Yogakkhemāyāti catūhi",
  "tika-s0401t17:2_2": "yogehi khemabhāvāya. Satisampajaññāyāti sabbattha satiavippavāsāya sattaṭṭhāniyasampajaññāya",
  "tika-s0401t17:2_3": "ca. Ñāṇadassanappaṭilābhāyāti vipassanāñāṇādhigamāya. Vijjāvimuttiphalasacchikiriyāyāti",
  "tika-s0401t17:2_4": "tisso vijjā cittassa adhimutti nibbānaṁ cattāri sāmaññaphalānīti etesaṁ paccakkhakaraṇāya.",
  "tika-s0401t17:3_0": "584.Paññāpaṭilābhāyātiādīsu soḷasasu padesu paññāpaṭilābhāya paññāvuddhiyā paññāvepullāya",
  "tika-s0401t17:3_1": "paññābāhullāyāti imāni cattāri paññāvasena bhāvavacanāni, sesāni dvādasa puggalavasena",
  "tika-s0401t17:3_2": "bhāvavacanāni. Sappurisasaṁsevoti sappurisānaṁ bhajanaṁ. Saddhammassavananti tesaṁ",
  "tika-s0401t17:3_3": "sappurisānaṁ santike sīlādippaṭipattidīpakassa saddhammavacanassa savanaṁ. Yoniso",
  "tika-s0401t17:3_4": "manasikāroti sutānaṁ dhammānaṁ atthūpaparikkhāvasena upāyena manasikāro. Dhammānudhammappaṭipattīti",
  "tika-s0401t17:3_5": "lokuttaradhamme anugatassa sīlādippaṭipadādhammassa paṭipajjanaṁ.",
  "tika-s0401t17:4_0": "Channaṁ abhiññāñāṇānanti iddhividhadibbasotacetopariyapubbenivāsadibbacakkhuāsavakkhayañāṇānaṁ.",
  "tika-s0401t17:4_1": "Tesattatīnaṁ ñāṇānanti paṭisambhidāpāḷiyaṁ (paṭi. ma. 1.1-2 mātikā) ‘‘sotāvadhāne",
  "tika-s0401t17:4_2": "paññā sutamaye ñāṇaṁ, sutvāna saṁvare paññā sīlamaye ñāṇa’’ntiādinā ñāṇakathāya niddiṭṭhānaṁ",
  "tika-s0401t17:4_3": "sāvakasādhāraṇāsādhāraṇānaṁ ñāṇānaṁ. Imesañhi tesattatiñāṇānaṁ sutamayañāṇādīni sattasaṭṭhiñāṇāni",
  "tika-s0401t17:4_4": "sāvakassa sādhāraṇāni, ‘‘indriyaparopariyatte ñāṇaṁ, sattānaṁ āsayānusaye ñāṇaṁ,",
  "tika-s0401t17:4_5": "yamakapāṭihīre ñāṇaṁ, mahākaruṇāsamāpattiyā ñāṇaṁ, sabbaññutaññāṇaṁ, anāvaraṇañāṇa’’nti",
  "tika-s0401t17:4_6": "(paṭi. ma. 1.68-73 mātikā) imāni cha asādhāraṇañāṇāni sāvakehi.",
  "tika-s0401t17:5": "Sattasattatīnaṁñāṇānanti ettha –",
  "tika-s0401t17:6_0": "‘‘Jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ. Atītampi",
  "tika-s0401t17:6_1": "addhānaṁ jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ.",
  "tika-s0401t17:6_2": "Anāgatampi addhānaṁ jātipaccayā jarāmaraṇanti ñāṇaṁ, asati jātiyā natthi jarāmaraṇanti",
  "tika-s0401t17:6_3": "ñāṇaṁ. Yampissa taṁ dhammaṭṭhitiñāṇaṁ, tampi khayadhammaṁ vayadhammaṁ virāgadhammaṁ",
  "tika-s0401t17:6_4": "nirodhadhammanti ñāṇaṁ. Bhavapaccayā jātīti ñāṇaṁ…pe… upādānapaccayā bhavoti ñāṇaṁ,",
  "tika-s0401t17:6_5": "taṇhāpaccayā upādānanti ñāṇaṁ, vedanāpaccayā taṇhāti ñāṇaṁ, phassapaccayā vedanāti",
  "tika-s0401t17:6_6": "ñāṇaṁ, saḷāyatanapaccayā phassoti ñāṇaṁ, nāmarūpapaccayā saḷāyatananti ñāṇaṁ, viññāṇapaccayā",
  "tika-s0401t17:6_7": "nāmarūpanti ñāṇaṁ, saṅkhārapaccayā viññāṇanti ñāṇaṁ, avijjāpaccayā saṅkhārāti ñāṇaṁ,",
  "tika-s0401t17:6_8": "asati avijjāya natthi saṅkhārāti ñāṇaṁ, atītampi addhānaṁ avijjāpaccayā saṅkhārāti",
  "tika-s0401t17:6_9": "ñāṇaṁ, asati avijjāya natthi saṅkhārāti ñāṇaṁ, anāgatampi addhānaṁ avijjāpaccayā",
  "tika-s0401t17:6_10": "saṅkhārāti ñāṇaṁ, asati avijjāya natthi saṅkhārāti ñāṇaṁ, yampissa taṁ dhammaṭṭhitiñāṇaṁ,",
  "tika-s0401t17:6_11": "tampi khayadhamaṁ vayadhammaṁ virāgadhammaṁ nirodhadhammanti ñāṇa’’nti –",
  "tika-s0401t17:7": "Bhagavatā nidānavagge (saṁ. ni. 2.34-35) jarāmaraṇādīsu ekādasasu paṭiccasamuppādaṅgesu paccekaṁ satta satta katvā vuttāni sattasattatiñāṇāni.",
  "tika-s0401t17:8_0": "Tattha dhammaṭṭhitiñāṇanti paccayākārañāṇaṁ. Paccayākāro hi dhammānaṁ pavattisaṅkhātāya",
  "tika-s0401t17:8_1": "ṭhitiyā kāraṇattā ‘‘dhammaṭṭhitī’’ti vuccati, tattha ñāṇaṁ dhammaṭṭhitiñāṇaṁ, ‘‘jātipaccayā",
  "tika-s0401t17:8_2": "jarāmaraṇa’’ntiādinā vuttasseva chabbidhassa ñāṇassetaṁ adhivacanaṁ. Khayadhammanti",
  "tika-s0401t17:8_3": "khayagamanasabhāvaṁ. Vayadhammanti vayagamanasabhāvaṁ. Virāgadhammanti virajjanasabhāvaṁ.",
  "tika-s0401t17:8_4": "Nirodhadhammanti nirujjhanasabhāvanti attho.",
  "tika-s0401t17:9_0": "Lābhotiādīsu lābhoyeva upasaggena visesetvā ‘‘paṭilābho’’ti vutto. Puna tasseva atthavivaraṇavasena",
  "tika-s0401t17:9_1": "‘‘patti sampattī’’ti vuttaṁ. Phusanāti adhigamanavasena phusanā. Sacchikiriyāti paṭilābhasacchikiriyā.",
  "tika-s0401t17:9_2": "Upasampadāti nipphādanā.",
  "tika-s0401t17:10_0": "Sattannañcasekkhānanti tisso sikkhā sikkhantīti sekkhasaññitānaṁ sotāpattimaggaṭṭhādīnaṁ",
  "tika-s0401t17:10_1": "sattannaṁ. Puthujjanakalyāṇakassa cāti nibbānagāminiyā paṭipadāya yuttattā sundaraṭṭhena",
  "tika-s0401t17:10_2": "kalyāṇasaññitassa puthujjanassa. Vaḍḍhitaṁ vaḍḍhanaṁ ekāyāti vaḍḍhitavaḍḍhanā. Yathāvuttānaṁ",
  "tika-s0401t17:10_3": "aṭṭhannampi paññānaṁ vasena visesatova arahato paññāvasena paññāvuddhiyā. Tathā paññāvepullāya.",
  "tika-s0401t17:11_0": "Yassa kassacipi visesato anurūpadhammassa mahantaṁ nāma kiccasiddhiyā veditabbanti",
  "tika-s0401t17:11_1": "tadassa kiccasiddhiyā dassento ‘‘mahante atthe pariggaṇhātī’’tiādimāha. Tattha atthādīnaṁ",
  "tika-s0401t17:11_2": "mahantabhāvo mahāvisayatāya veditabbo, mahāvisayatā ca tesaṁ paṭisambhidāmagge āgatanayena",
  "tika-s0401t17:11_3": "veditabbā. Sīlakkhandhassa pana hetumahantatāya, paccayamahantatāya, nissayamahantatāya",
  "tika-s0401t17:11_4": ", pabhedamahantatāya, kiccamahantatāya, phalamahantatāya, ānisaṁsamahantatāya ca",
  "tika-s0401t17:11_5": "mahantabhāvo veditabbo. Tattha hetu alobhādayo. Paccayo hirottappasaddhāsativīriyādayo.",
  "tika-s0401t17:11_6": "Nissayo sāvakabodhipaccekabodhiniyatatā taṁsamaṅgino ca purisavisesā. Pabhedo cārittavārittādivibhāgo.",
  "tika-s0401t17:11_7": "Kiccaṁ tadaṅgādivasena paṭipakkhavidhamanaṁ. Phalaṁ saggasampadā nibbānasampadā ca.",
  "tika-s0401t17:11_8": "Ānisaṁso piyamanāpatādi. Ayamettha saṅkhepo, vitthāro pana visuddhimagge (visuddhi.",
  "tika-s0401t17:11_9": "1.9) ākaṅkheyyasuttādīsu (ma. ni. 1.64 ādayo) ca āgatanayena veditabbo. Iminā nayena",
  "tika-s0401t17:11_10": "samādhikkhandhādīnampi mahantatā yathārahaṁ niddhāretvā vattabbā. Ṭhānāṭṭhānādīnaṁ",
  "tika-s0401t17:11_11": "mahantabhāvo pana mahāvisayatāya veditabbo. Tattha ṭhānāṭṭhānānaṁ mahāvisayatā bahudhātukasuttādīsu",
  "tika-s0401t17:11_12": "āgatanayena veditabbā.",
  "tika-s0401t17:12_0": "Vihārasamāpattīnaṁ mahāvisayatā samādhikkhandhe mahāvisayatāniddhāraṇanayena veditabbā,",
  "tika-s0401t17:12_1": "ariyasaccānaṁ sakalayānasaṅgāhakato saccavibhaṅge (vibha. 189 ādayo) taṁsaṁvaṇṇanāsu",
  "tika-s0401t17:12_2": "(vibha. aṭṭha. 189 ādayo) ca āgatanayena, satipaṭṭhānādīnaṁ satipaṭṭhānavibhaṅgādīsu",
  "tika-s0401t17:12_3": "(vibha. 355 ādayo) taṁsaṁvaṇṇanādīsu (vibha. aṭṭha. 355 ādayo) ca āgatanayena, sāmaññaphalānaṁ",
  "tika-s0401t17:12_4": "mahato hitassa mahato sukhassa mahato atthassa mahato yogakkhemassa nipphattibhāvato",
  "tika-s0401t17:12_5": "santapaṇītaatakkāvacarapaṇḍitavedanīyabhāvato, abhiññānaṁ mahāsambhārato mahāvisayato",
  "tika-s0401t17:12_6": "mahākiccato mahānubhāvato mahānipphattito, nibbānassa madanimmadanādimahatthasiddhito",
  "tika-s0401t17:12_7": "ca mahantabhāvo veditabbo. Pariggaṇhātīti sabhāvādito paricchijja gaṇhāti jānāti,",
  "tika-s0401t17:12_8": "paṭivijjhatīti attho.",
  "tika-s0401t17:13_0": "Puthupaññāti etthāpi vuttanayānusārena attho veditabbo. Ayaṁ pana viseso – puthu",
  "tika-s0401t17:13_1": "nānākkhandhesu ñāṇaṁ pavattatīti ‘‘ayaṁ rūpakkhandho nāma…pe… ayaṁ viññāṇakkhandho",
  "tika-s0401t17:13_2": "nāmā’’ti evaṁ pañcannaṁ khandhānaṁ nānākaraṇaṁ paṭicca ñāṇaṁ pavattati. Tesupi ekavidhena",
  "tika-s0401t17:13_3": "rūpakkhandho…pe… ekādasavidhena rūpakkhandho. Ekavidhena vedanākkhandho…pe… bahuvidhena",
  "tika-s0401t17:13_4": "vedanākkhandho. Ekavidhena saññākkhandho…pe… bahuvidhena saññākkhandho. Ekavidhena",
  "tika-s0401t17:13_5": "saṅkhārakkhandho…pe… bahuvidhena saṅkhārakkhandho. Ekavidhena viññāṇakkhandho…pe…",
  "tika-s0401t17:13_6": "bahuvidhena viññāṇakkhandhoti evaṁ ekekassa khandhassa ekavidhādivasena atītādivasenapi",
  "tika-s0401t17:13_7": "nānākaraṇaṁ paṭicca ñāṇaṁ pavattati.",
  "tika-s0401t17:14_0": "Puthu nānādhātūsūti ‘‘ayaṁ cakkhudhātu nāma…pe… ayaṁ manoviññāṇadhātu nāma. Tattha",
  "tika-s0401t17:14_1": "soḷasa dhātuyo kāmāvacarā, dve cātubhūmikā’’ti evaṁ dhātūsu nānākaraṇaṁ paṭicca ñāṇaṁ",
  "tika-s0401t17:14_2": "pavattati. Tayidaṁ upādinnadhātuvasena vuttaṁ. Paccekabuddhānañhi dvinnañca aggasāvakānaṁ",
  "tika-s0401t17:14_3": "upādinnadhātūsu eva nānākaraṇaṁ paṭicca ñāṇaṁ pavattati, tañca kho ekadesatova, na",
  "tika-s0401t17:14_4": "nippadesato. Bahiddhā anupādinnadhātūnaṁ nānākaraṇaṁ tesaṁ avisayova, sabbaññubuddhānaṁyeva",
  "tika-s0401t17:14_5": "pana ‘‘imāya dhātuyā ussannattā imassa rukkhassa khandho seto hoti, imassa kāḷo,",
  "tika-s0401t17:14_6": "imassa maṭṭho, imassa kharo, imassa bahalataco, imassa sukkhataco. Imassa pattaṁ",
  "tika-s0401t17:14_7": "vaṇṇasaṇṭhānādivasena evarūpaṁ. Imassa pupphaṁ nīlaṁ, pītaṁ, lohitaṁ, odātaṁ, sugandhaṁ,",
  "tika-s0401t17:14_8": "duggandhaṁ, missakagandhaṁ. Phalaṁ khuddakaṁ, mahantaṁ, dīghaṁ, vaṭṭaṁ, suvaṇṇaṁ,",
  "tika-s0401t17:14_9": "dubbaṇṇaṁ, maṭṭhaṁ, pharusaṁ, sugandhaṁ, duggandhaṁ, madhuraṁ, tittakaṁ, ambilaṁ,",
  "tika-s0401t17:14_10": "kaṭukaṁ, kasāvaṁ. Kaṇṭako tikhiṇo, atikhiṇo, ujuko, kuṭilo, tambo, nīlo, lohito,",
  "tika-s0401t17:14_11": "odāto’’tiādinā dhātunānattaṁ paṭicca ñāṇaṁ pavattati.",
  "tika-s0401t17:15": "Puthu nānāāyatanesūti ‘‘idaṁ cakkhāyatanaṁ nāma…pe… idaṁ dhammāyatanaṁ nāma. Tattha dasāyatanā kāmāvacarā, dve cātubhūmakā’’ti evaṁ āyatananānattaṁ paṭicca ñāṇaṁ pavattati.",
  "tika-s0401t17:16_0": "Puthu nānāpaṭiccasamuppādesūti ajjhattabahiddhābhedato santānabhedato ca nānappabhedesu",
  "tika-s0401t17:16_1": "paṭiccasamuppādaṅgesu. Avijjādiaṅgāni hi paccekaṁ paṭiccasamuppādasaññitāni. Tenāha",
  "tika-s0401t17:16_2": "– saṅkhārapiṭake ‘‘dvādasa paccayā dvādasa paṭiccasamuppādā’’ti (saṁ. ni. ṭī. 1.1.110).",
  "tika-s0401t17:17_0": "Puthu nānāsuññatamanupalabbhesūti nānāsabhāvesu niccasārādivirahitesu suññasabhāvesu,",
  "tika-s0401t17:17_1": "tato eva itthipurisaattattaniyādivasena anupalabbhamānasabhāvesu. Ma-kāro hettha padasandhikaro.",
  "tika-s0401t17:18_0": "Puthunānāatthesūti atthapaṭisambhidāvisayesu paccayuppannādinānāatthesu. Dhammesūti",
  "tika-s0401t17:18_1": "dhammapaṭisambhidāvisayesu paccayādinānādhammesu. Niruttīsūti tesaṁyeva atthadhammānaṁ",
  "tika-s0401t17:18_2": "niddhāraṇavacanasaṅkhātesu nānāniruttīsu. Puthu nānāpaṭibhānesūti atthapaṭisambhidādivisayesu",
  "tika-s0401t17:18_3": "imāni ñāṇāni idamatthajotakānīti tathā tathā paṭibhānato upatiṭṭhanato paṭibhānānīti",
  "tika-s0401t17:18_4": "laddhanāmesu nānāñāṇesu.",
  "tika-s0401t17:19_0": "Puthu nānāsīlakkhandhesūtiādīsu sīlassa puthuttaṁ nānattañca vuttameva, itaresaṁ",
  "tika-s0401t17:19_1": "pana vuttanayānusārena suviññeyyattā pākaṭameva. Yaṁ pana abhinnaṁ ekameva nibbānaṁ,",
  "tika-s0401t17:19_2": "tattha upacāravasena puthuttaṁ gahetabbanti āha – ‘‘puthu nānājanasādhāraṇe dhamme",
  "tika-s0401t17:19_3": "samatikkammā’’ti. Tenassa madanimmadanādipariyāyena puthuttaṁ paridīpitaṁ hoti.",
  "tika-s0401t17:20_0": "Vipule attheti mahante atthe. Mahantapariyāyo hi vipulasaddo. Gambhīresūti sasādīhi",
  "tika-s0401t17:20_1": "viya mahāsamuddo anupacitañāṇasambhārehi alabbhaneyyappatiṭṭhesu khandhesu ñāṇaṁ",
  "tika-s0401t17:20_2": "pavattatīti visayassa gambhīratāya ñāṇassa gambhīratā vibhāvitā.",
  "tika-s0401t17:21_0": "Tikkhavisadabhāvādiguṇehi asādhāraṇattā paresaṁ paññāya na sāmantā, atha kho suvidūravidūreti",
  "tika-s0401t17:21_1": "asamantapaññā ākārassa rassattaṁ katvā. Keci ‘‘asamatthapaññā’’ti paṭhanti, tesaṁ",
  "tika-s0401t17:21_2": "yathāvuttaguṇehi aññehi asādhāraṇattā natthi etissā kāyaci samatthanti asamatthā",
  "tika-s0401t17:21_3": "paññāti yojanā. Atthavavatthānatoti atthappabhedassa yāthāvato sanniṭṭhānato. Na",
  "tika-s0401t17:21_4": "añño koci sakkoti abhisambhavitunti ñāṇagatiyā sampāpuṇituṁ na añño kocipi sakkoti,",
  "tika-s0401t17:21_5": "tasmā ayaṁ suvidūravidūreti asamantapaññā. Idāni puggalantaravasena asamantapaññaṁ",
  "tika-s0401t17:21_6": "vibhāvetuṁ, ‘‘puthujjanakalyāṇakassā’’tiādi āraddhaṁ.",
  "tika-s0401t17:22_0": "‘‘Paññāpabhedakusalo abhinnañāṇo adhigatappaṭisambhido catuvesārajjappatto dasabaladhārī",
  "tika-s0401t17:22_1": "purisāsabho purisasīho purisanāgo purisājañño purisadhorayho anantañāṇo anantatejo",
  "tika-s0401t17:22_2": "anantayaso aḍḍho mahaddhano balavā netā vinetā anunetā paññāpetā vinijjhāpetā pekkhatā",
  "tika-s0401t17:22_3": "pasādetā. So hi bhagavā anuppannassa maggassa uppādetā, asañjātassa maggassa sañjanetā,",
  "tika-s0401t17:22_4": "anakkhātassa maggassa akkhātā, maggaññū maggavidū maggakovido. Maggānugāmī ca pana",
  "tika-s0401t17:22_5": "etarahi sāvakā viharanti pacchā samannāgatā.",
  "tika-s0401t17:23_0": "‘‘So hi bhagavā jānaṁ jānāti, passaṁ passati, cakkhubhūto ñāṇabhūto dhammabhūto brahmabhūto",
  "tika-s0401t17:23_1": "vattā pavattā atthassa ninnetā amatassa dātā dhammassāmī tathāgato, natthi tassa",
  "tika-s0401t17:23_2": "bhagavato aññātaṁ adiṭṭhaṁ aviditaṁ asacchikataṁ aphassitaṁ paññāya. Atītaṁ anāgataṁ",
  "tika-s0401t17:23_3": "paccuppannaṁ upādāya sabbe dhammā sabbākārena buddhassa bhagavato ñāṇamukhe āpāthaṁ",
  "tika-s0401t17:23_4": "āgacchanti, yaṁ kiñci neyyaṁ nāma atthi taṁ sabbaṁ jānitabbaṁ, attattho vā parattho",
  "tika-s0401t17:23_5": "vā ubhayattho vā diṭṭhadhammiko vā attho samparāyiko vā attho uttāno vā attho gambhīro",
  "tika-s0401t17:23_6": "vā attho gūḷho vā attho paṭicchanno vā attho neyyo vā attho nīto vā attho anavajjo",
  "tika-s0401t17:23_7": "vā attho nikkileso vā attho vodāno vā attho paramattho vā attho, sabbaṁ taṁ antobuddhañāṇe parivattati.",
  "tika-s0401t17:24_0": "‘‘Sabbaṁ kāyakammaṁ buddhassa bhagavato ñāṇānuparivatti, sabbaṁ vacīkammaṁ buddhassa",
  "tika-s0401t17:24_1": "bhagavato ñāṇānuparivatti, sabbaṁ manokammaṁ buddhassa bhagavato ñāṇānuparivatti.",
  "tika-s0401t17:24_2": "Atīte buddhassa bhagavato appaṭihataṁ ñāṇaṁ, anāgate buddhassa bhagavato appaṭihataṁ",
  "tika-s0401t17:24_3": "ñāṇaṁ, paccuppanne buddhassa bhagavato appaṭihataṁ ñāṇaṁ, yāvatakaṁ neyyaṁ, tāvatakaṁ",
  "tika-s0401t17:24_4": "ñāṇaṁ. Yāvatakaṁ ñāṇaṁ, tāvatakaṁ neyyaṁ. Neyyapariyantikaṁ ñāṇaṁ, ñāṇapariyantikaṁ",
  "tika-s0401t17:24_5": "neyyaṁ, neyyaṁ atikkamitvā ñāṇaṁ nappavattati, ñāṇaṁ atikkamitvā neyyapatho natthi,",
  "tika-s0401t17:24_6": "aññamaññapariyantaṭṭhāyino te dhammā, yathā dvinnaṁ samuggapaṭalānaṁ sammā phusitānaṁ",
  "tika-s0401t17:24_7": "heṭṭhimaṁ samuggapaṭalaṁ uparimaṁ nātivattati, uparimaṁ samuggapaṭalaṁ heṭṭhimaṁ",
  "tika-s0401t17:24_8": "nātivattati, aññamaññapariyantaṭṭhāyino, evamevaṁ buddhassa bhagavato neyyañca ñāṇañca",
  "tika-s0401t17:24_9": "aññamaññapariyantaṭṭhāyino. Yāvatakaṁ neyyaṁ, tāvatakaṁ ñāṇaṁ. Yāvatakaṁ ñāṇaṁ, tāvatakaṁ",
  "tika-s0401t17:24_10": "neyyaṁ, neyyapariyantikaṁ ñāṇaṁ, ñāṇapariyantikaṁ neyyaṁ, neyyaṁ atikkamitvā ñāṇaṁ",
  "tika-s0401t17:24_11": "nappavattati, ñāṇaṁ atikkamitvā neyyapatho natthi. Aññamaññapariyantaṭṭhāyino te",
  "tika-s0401t17:24_12": "dhammā. Sabbadhammesu buddhassa bhagavato ñāṇaṁ pavattati.",
  "tika-s0401t17:25_0": "‘‘Sabbe dhammā buddhassa bhagavato āvajjanappaṭibaddhā ākaṅkhappaṭibaddhā manasikārappaṭibaddhā",
  "tika-s0401t17:25_1": "cittuppādappaṭibaddhā, sabbasattesu buddhassa bhagavato ñāṇaṁ pavattati. Sabbesaṁ",
  "tika-s0401t17:25_2": "sattānaṁ buddho āsayaṁ jānāti, anusayaṁ jānāti, caritaṁ jānāti, adhimuttiṁ jānāti,",
  "tika-s0401t17:25_3": "apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye",
  "tika-s0401t17:25_4": "bhabbā sabbe satte pajānāti, sadevako loko samārako sabrahmako sassamaṇabrāhmaṇī",
  "tika-s0401t17:25_5": "pajā sadevamanussā antobuddhañāṇe parivattati.",
  "tika-s0401t17:26_0": "‘‘Yathā ye keci macchakacchapā antamaso timitimiṅgalaṁ upādāya antomahāsamudde parivattanti,",
  "tika-s0401t17:26_1": "evameva sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe",
  "tika-s0401t17:26_2": "parivattati. Yathā ye keci pakkhino antamaso garuḷaṁ venateyyaṁ upādāya ākāsassa",
  "tika-s0401t17:26_3": "padese parivattanti, evameva yepi te sāriputtasamā paññāya, tepi buddhañāṇassa padese",
  "tika-s0401t17:26_4": "parivattanti, buddhañāṇaṁ devamanussānaṁ paññaṁ pharitvā atighaṁsitvā tiṭṭhati. Yepi",
  "tika-s0401t17:26_5": "te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā",
  "tika-s0401t17:26_6": "vālavedhirūpā, vobhindantā maññe caranti paññāgatena diṭṭhigatāni, te te pañhaṁ abhisaṅkharitvā",
  "tika-s0401t17:26_7": "abhisaṅkharitvā’’ti (paṭi. ma. 3.5) –",
  "tika-s0401t17:27": "Ādinā niddiṭṭhapāḷiṁ peyyālamukhena saṁkhipitvā dassento ‘‘paññāpabhedakusalo pabhinnañāṇo…pe… te pañhaṁ abhisaṅkharitvā abhisaṅkharitvā’’tiādimāha.",
  "tika-s0401t17:28_0": "Tattha pabhinnañāṇoti atthādīsu pabhedagatañāṇo. ‘‘Pabhedañāṇo’’tipi paṭhanti, soyeva",
  "tika-s0401t17:28_1": "attho. Te pañhanti te te attanā adhippetaṁ pañhaṁ. Niddiṭṭhakāraṇāti vissajjitakāraṇā.",
  "tika-s0401t17:28_2": "Upakkhittakāti bhagavato paññāveyyattiyena samīpe khittakā antevāsikā sampajjanti.",
  "tika-s0401t17:29_0": "Bhavati abhibhavatīti bhūri. Kiṁ? Rāgādiṁ. Upasagge satipi tadeva padaṁ tamatthaṁ",
  "tika-s0401t17:29_1": "vadatīti upasaggena vināpi so attho viññeyyo anekatthattā dhātūnanti vuttaṁ – ‘‘abhibhuyyatī’’ti.",
  "tika-s0401t17:29_2": "Kārakabyattayena cetaṁ vuttaṁ, tasmā rāgaṁ abhibhuyyatīti sā sā maggapaññā attanā",
  "tika-s0401t17:29_3": "attanā vajjhaṁ rāgaṁ abhibhuyyati abhibhavati, madatīti attho. Abhibhavatīti sā sā",
  "tika-s0401t17:29_4": "phalapaññā taṁ taṁ rāgaṁ bhavi abhibhavi maddīti bhūripaññā. ‘‘Abhibhavitā’’ti vā",
  "tika-s0401t17:29_5": "pāṭho, ‘‘abhibhavitvā’’tipi paṭhanti. Abhibhavitvāti ca kiriyāya siddhabhāvadassanaṁ.",
  "tika-s0401t17:29_6": "Paññā ce siddhā, rāgābhibhavo ca siddho evāti. Sesesupi eseva nayo.",
  "tika-s0401t17:30_0": "Rāgādīsu pana rajjanalakkhaṇo rāgo. Dussanalakkhaṇo doso. Muyhanalakkhaṇo moho. Kujjhanalakkhaṇo",
  "tika-s0401t17:30_1": "kodho, upanandhanalakkhaṇo upanāho. Pubbakālaṁ kodho, aparakālaṁ upanāho. Paraguṇamakkhanalakkhaṇo",
  "tika-s0401t17:30_2": "makkho, yugaggāhalakkhaṇo palāso. Parasampattikhīyanalakkhaṇā issā, attano sampattiniggūhanalakkhaṇaṁ",
  "tika-s0401t17:30_3": "macchariyaṁ. Attanā katapāpappaṭicchādanalakkhaṇā māyā, attano avijjamānaguṇappakāsanalakkhaṇaṁ",
  "tika-s0401t17:30_4": "sāṭheyyaṁ. Cittassa uddhumātabhāvalakkhaṇo thambho, karaṇuttariyalakkhaṇo sārambho.",
  "tika-s0401t17:30_5": "Unnatilakkhaṇo māno, abbhunnatilakkhaṇo atimāno. Mattabhāvalakkhaṇo mado, pañcakāmaguṇesu",
  "tika-s0401t17:30_6": "cittavossaggalakkhaṇo pamādo. Bhavati abhibhavati arinti bhūri asarūpato parassa",
  "tika-s0401t17:30_7": "akārassa lopaṁ katvā. Tenāha – ‘‘ariṁ maddanipaññāti bhūripaññā’’ti. Bhavati ettha",
  "tika-s0401t17:30_8": "thāvarajaṅgamanti bhūri vuccati pathavī yathā ‘‘bhūmī’’ti bhūri viyāti bhūripaññā",
  "tika-s0401t17:30_9": "vitthatavipulaṭṭhena sabbaṁ sahatāya ca. Tenāha – ‘‘tāyā’’tiādi. Tattha pathavisamāyāti",
  "tika-s0401t17:30_10": "vitthatavipulaṭṭheneva pathavisamāya. Vitthatāyāti pajānitabbe visaye vitthatāya,",
  "tika-s0401t17:30_11": "na ekadese vattamānāya. Vipulāyāti uḷārabhūtāya. Samannāgatoti puggalo. Iti-saddo",
  "tika-s0401t17:30_12": "kāraṇatthe, iminā kāraṇena puggalassa bhūripaññāya samannāgatattā tassa paññā bhūripaññā",
  "tika-s0401t17:30_13": "nāmāti attho. ‘‘Bhūripaññassa paññā bhūripaññapaññā’’ti vattabbe ekassa paññāsaddassa",
  "tika-s0401t17:30_14": "lopaṁ katvā ‘‘bhūripaññā’’ti vuttaṁ.",
  "tika-s0401t17:31_0": "Apicāti paññāpariyāyadassanatthaṁ vuttaṁ. Paññāyametanti paññāya etaṁ. Adhivacananti",
  "tika-s0401t17:31_1": "adhikaṁ vacanaṁ. Bhūrīti bhūte atthe khandhādike ramati saccasabhāvena, diṭṭhi viya",
  "tika-s0401t17:31_2": "na abhūteti bhūri. Medhāti asani viya siluccaye kilese medhati hiṁsatīti medhā, khippaṁ",
  "tika-s0401t17:31_3": "gahaṇadhāraṇaṭṭhena vā medhā. Pariṇāyikāti yassuppajjati, taṁ sattaṁ attahitappaṭipattiyaṁ",
  "tika-s0401t17:31_4": "sampayuttadhamme ca yāthāvalakkhaṇappaṭivedhe pariṇetīti pariṇāyikā. Imeheva aññānipi",
  "tika-s0401t17:31_5": "paññāpariyāyavacanāni honti.",
  "tika-s0401t17:32_0": "Paññābāhullanti paññā bahulā assāti paññābahulo, tassa bhāvo paññābāhullaṁ. Tañca",
  "tika-s0401t17:32_1": "paññāya bāhullaṁ pavatti evāti tamatthaṁ paññāgarukassa puggalassa vasena dassento,",
  "tika-s0401t17:32_2": "‘‘idhekacco paññāgaruko hotī’’tiādimāha. Tattha idhekaccoti puthujjanakalyāṇako,",
  "tika-s0401t17:32_3": "ariyo vā. Paññā garu ekassāti paññāgaruko. Paññāya carito pavattito paññācarito,",
  "tika-s0401t17:32_4": "paññāya caritaṁ pavattaṁ assāti vā paññācarito. Anulomikakhantiādivibhāgā paññā āsayo",
  "tika-s0401t17:32_5": "etassāti paññāsayo. Paññāya adhimutto tanninnoti paññādhimutto. Samussitaṭṭhena paññā",
  "tika-s0401t17:32_6": "dhajo etassāti paññādhajo. Paññāketūti tasseva vevacanaṁ. Paññānimittaṁ ādhipateyyaṁ",
  "tika-s0401t17:32_7": "etassāti paññādhipateyyo. Paññāsaṅkhāto vicayo, dhammasabhāvavicinanaṁ vā bahulaṁ",
  "tika-s0401t17:32_8": "etassāti vicayabahulo. Nānappakārena dhammasabhāvavicinanaṁ bahulaṁ assāti pavicayabahulo.",
  "tika-s0401t17:32_9": "Okkhāyanaṁ yāthāvato dhammānaṁ upaṭṭhānaṁ bahulaṁ etassāti okkhāyanabahulo. Paññāya",
  "tika-s0401t17:32_10": "tassa tassa dhammassa sammāpekkhanā sampekkhā, sampekkhāya ayanaṁ pavattanaṁ sampekkhāyanaṁ,",
  "tika-s0401t17:32_11": "sampekkhāyanaṁ dhammo pakati assāti sampekkhāyanadhammo. Sampekkhāyanaṁ vā yāthāvato",
  "tika-s0401t17:32_12": "dassanadhammo sabhāvo etassāti sampekkhāyanadhammo. Sabbaṁ dhammajātaṁ vibhūtaṁ vibhāvitaṁ",
  "tika-s0401t17:32_13": "katvā viharaṇasīloti vibhūtavihārī.",
  "tika-s0401t17:33_0": "Taccaritotiādīsu taṁ-saddena paññā paccāmaṭṭhā, tasmā tattha ‘‘paññācarito’’tiādinā",
  "tika-s0401t17:33_1": "attho veditabbo. Sā paññā caritā garukā bahulā assāti taccarito taggaruko tabbahulo.",
  "tika-s0401t17:33_2": "Tassaṁ paññāyaṁ ninno poṇo pabbhāro adhimuttoti tanninno tappoṇo tappabbhāro tadadhimutto.",
  "tika-s0401t17:33_3": "Sā paññā adhipati tadadhipati, tadadhipatito āgato tadādhipateyyo. Paññāgarukotiādīni",
  "tika-s0401t17:33_4": "‘‘kāmaṁ sevantaṁyeva jānāti, ayaṁ puggalo nekkhammagaruko’’tiādīsu (paṭi. ma. 1.114)",
  "tika-s0401t17:33_5": "viya purimajātito pabhuti vuttāni. Taccaritotiādīni imissā jātiyā vuttāni. Idāni",
  "tika-s0401t17:33_6": "vuttamevatthaṁ nidassanavasenapi dassetuṁ – ‘‘yathā’’tiādi vuttaṁ. Evamevantiādīni",
  "tika-s0401t17:33_7": "dassitabbanigamanaṁ.",
  "tika-s0401t17:34_0": "Sīghapaññāti attano visaye sīghappavattikā paññā, yā samāraddhā attano paññākiccaṁ",
  "tika-s0401t17:34_1": "adandhāyantī avitthāyantī khippameva sampāpeti. Tenāha – ‘‘sīghaṁ sīghaṁ sīlāni paripūretī’’tiādi.",
  "tika-s0401t17:34_2": "Tattha sīghaṁ sīghanti bahūnaṁ sīlādīnaṁ saṅgahatthaṁ dvikkhattuṁ vuttaṁ. Sīlānīti",
  "tika-s0401t17:34_3": "cārittavārittavasena paññattāni pātimokkhasaṁvarasīlāni, ṭhapetvā vā indriyasaṁvaraṁ",
  "tika-s0401t17:34_4": "tassa visuṁ gahitattā itarāni tividhasīlāni. Indriyasaṁvaranti cakkhādīnaṁ channaṁ",
  "tika-s0401t17:34_5": "indriyānaṁ rāgappaṭighappavesaṁ akatvā satikavāṭena nivāraṇaṁ thakanaṁ. Bhojane mattaññutanti",
  "tika-s0401t17:34_6": "paccavekkhitaparibhogavasena bhojane pamāṇaññubhāvaṁ. Jāgariyānuyoganti divasassa",
  "tika-s0401t17:34_7": "tīsu koṭṭhāsesu rattiyā paṭhamamajjhimakoṭṭhāsesu ca jāgarati na niddāyati, samaṇadhammameva",
  "tika-s0401t17:34_8": "karotīti jāgaro, jāgarassa bhāvo, kammaṁ vā jāgariyaṁ, jāgariyassa anuyogo jāgariyānuyogo,",
  "tika-s0401t17:34_9": "taṁ jāgariyānuyogaṁ. Sīlakkhandhanti sekkhaṁ vā asekkhaṁ vā sīlakkhandhaṁ. Evamitarepi",
  "tika-s0401t17:34_10": "khandhā veditabbā. Paññākkhandhanti maggapaññā ca sekkhāsekkhānaṁ lokiyapaññā ca.",
  "tika-s0401t17:34_11": "Vimuttikkhandhanti phalavimutti. Vimuttiñāṇadassanakkhandhanti paccavekkhaṇañāṇaṁ.",
  "tika-s0401t17:34_12": "Sīghapaññāniddesasadisoyeva lahupaññāniddeso, tathā hāsapaññāniddeso. Javanapaññāniddeso",
  "tika-s0401t17:34_13": "pana kalāpasammasananayena pavatto. Tikkhapaññāniddeso vīriyassa ussukkāpanavasena,",
  "tika-s0401t17:34_14": "nibbedhikapaññāniddeso sabbaloke anabhiratasaññāvasena pavatto. Tattha turitakiriyā",
  "tika-s0401t17:34_15": "sīghatā. Adandhatā lahutā. Vegāyitattaṁ khippatā.",
  "tika-s0401t17:35_0": "Hāsabahuloti pītibahulo. Sesapadāni tasseva vevacanāni. Atha vā hāsabahuloti mūlapadaṁ.",
  "tika-s0401t17:35_1": "Vedabahuloti tassā eva pītiyā sampayuttasomanassavedanāvasena niddesapadaṁ. Tuṭṭhibahuloti",
  "tika-s0401t17:35_2": "nātibalavapītiyā tuṭṭhākāravasena. Pāmojjabahuloti balavapītiyā pamuditabhāvavasena.",
  "tika-s0401t17:35_3": "Sīlāni paripūretīti haṭṭhappahaṭṭho udaggūdaggo sampiyāyamāno sīlāni sampādeti. Pītisomanassasahagatā",
  "tika-s0401t17:35_4": "hi paññā abhirativasena ārammaṇe phullitā vikasitā viya pavattati, na evaṁ upekkhāsahagatāti.",
  "tika-s0401t17:36_0": "Aniccato khippaṁ javatīti ‘‘khandhapañcakaṁ anicca’’nti vegāyitena pavattati, paṭipakkhadūrībhāvena",
  "tika-s0401t17:36_1": "pubbābhisaṅkhārassa sātisayattā indena vissaṭṭhavajiraṁ viya lakkhaṇaṁ avirajjhantī",
  "tika-s0401t17:36_2": "adandhāyantī aniccalakkhaṇaṁ vegasā paṭivijjhati, tasmā sā javanapaññā nāmāti attho.",
  "tika-s0401t17:36_3": "Sesapadesupi eseva nayo. Evaṁ lakkhaṇārammaṇikavipassanāvasena javanapaññaṁ dassetvā",
  "tika-s0401t17:36_4": "balavavipassanāvasena dassetuṁ – ‘‘rūpa’’ntiādi vuttaṁ. Tattha khayaṭṭhenāti yattha",
  "tika-s0401t17:36_5": "yattha uppajjati, tattha tattheva bhijjanato khayasabhāvattā. Bhayaṭṭhenāti bhayānakabhāvato.",
  "tika-s0401t17:36_6": "Asārakaṭṭhenāti attasāravirahato niccasārādivirahato ca. Tulayitvāti tulābhūtāya",
  "tika-s0401t17:36_7": "vipassanāpaññāya tuletvā. Tīrayitvāti tāya eva tīraṇabhūtāya tīretvā. Vibhāvayitvāti",
  "tika-s0401t17:36_8": "yāthāvato pakāsetvā pākaṭaṁ katvā. Atha vā tulayitvāti kalāpasammasanavasena tulayitvā.",
  "tika-s0401t17:36_9": "Tīrayitvāti udayabbayānupassanāvasena tīretvā. Vibhāvayitvāti bhaṅgānupassanādivasena",
  "tika-s0401t17:36_10": "pākaṭaṁ katvā. Vibhūtaṁ katvāti saṅkhārupekkhānulomavasena phuṭaṁ katvā. Rūpanirodheti",
  "tika-s0401t17:36_11": "rūpakkhandhassa nirodhabhūte nibbāne. Khippaṁ javatīti ninnapoṇapabbhāravasena javati",
  "tika-s0401t17:36_12": "pavattati. Idāni sikhāppattavipassanāvasena javanapaññaṁ dassetuṁ, puna ‘‘rūpa’’ntiādi vuttaṁ.",
  "tika-s0401t17:37_0": "Ñāṇassa tikkhabhāvo nāma savisesaṁ paṭipakkhasamucchindanena veditabboti ‘‘khippaṁ",
  "tika-s0401t17:37_1": "kilese chindatīti tikkhapaññā’’ti vatvā te pana kilese vibhāgena dassento, ‘‘uppannaṁ",
  "tika-s0401t17:37_2": "kāmavitakka’’ntiādimāha. Samathavipassanāhi vikkhambhanatadaṅgavasena pahīnampi ariyamaggena",
  "tika-s0401t17:37_3": "asamūhatattā uppattidhammataṁ anatītatāya asamūhatuppannanti vuccati, taṁ idha ‘‘uppanna’’nti",
  "tika-s0401t17:37_4": "adhippetaṁ. Nādhivāsetīti santānaṁ āropetvā na vāseti. Pajahatīti samucchedavasena",
  "tika-s0401t17:37_5": "pajahati. Vinodetīti khipati. Byantiṁ karotīti vigatantaṁ karoti. Anabhāvaṁ gametīti",
  "tika-s0401t17:37_6": "anu abhāvaṁ gameti, vipassanākkamena ariyamaggaṁ patvā samucchedavaseneva abhāvaṁ",
  "tika-s0401t17:37_7": "gamayatīti attho. Ettha ca kāmappaṭisaṁyutto vitakko kāmavitakko. ‘‘Ime sattā marantū’’ti",
  "tika-s0401t17:37_8": "paresaṁ maraṇappaṭisaṁyutto vitakko byāpādavitakko. ‘‘Ime sattā vihiṁsiyantū’’ti",
  "tika-s0401t17:37_9": "paresaṁ vihiṁsāpaṭisaṁyutto vitakko vihiṁsāvitakko. Pāpaketi lāmake. Akusale dhammeti",
  "tika-s0401t17:37_10": "akosallasambhūte dhamme. Tikkhapañño nāma khippābhiñño hoti, paṭipadā cassa na calatīti",
  "tika-s0401t17:37_11": "āha – ‘‘ekamhi āsane cattāro ariyamaggā’’tiādi.",
  "tika-s0401t17:38_0": "‘‘Sabbe saṅkhārā aniccā dukkhā vipariṇāmadhammā saṅkhatā paṭiccasamuppannā khayadhammā",
  "tika-s0401t17:38_1": "vayadhammā virāgadhammā nirodhadhammā’’ti yāthāvato dassanena saccappaṭivedho ijjhati,",
  "tika-s0401t17:38_2": "na aññathāti kāraṇamukhena nibbedhikapaññaṁ dassetuṁ – ‘‘sabbasaṅkhāresu ubbegabahulo",
  "tika-s0401t17:38_3": "hotī’’tiādi vuttaṁ. Tattha ubbegabahuloti ‘‘sabbe saṅkhārā aniccā’’tiādinā (dha.",
  "tika-s0401t17:38_4": "pa. 277) nayena sabbasaṅkhāresu abhiṇhappavattasaṁvego. Uttāsabahuloti ñāṇabhayavasena",
  "tika-s0401t17:38_5": "sabbasaṅkhāresu bahuso utrastamānaso. Tena ādīnavānupassanamāha. Ukkaṇṭhanabahuloti",
  "tika-s0401t17:38_6": "saṅkhārato uddhaṁ visaṅkhārābhimukhatāya ukkaṇṭhanabahulo. Iminā nibbidānupassanamāha.",
  "tika-s0401t17:38_7": "Aratibahulotiādinā tassā eva aparāparūpapattiṁ. Bahimukhoti sabbasaṅkhārato bahibhūtaṁ",
  "tika-s0401t17:38_8": "nibbānaṁ uddissa pavattañāṇamukho. Tathā pavattitavimokkhamukho. Nibbijjhanaṁ paṭivijjhanaṁ",
  "tika-s0401t17:38_9": "nibbedho, so etissā atthīti nibbedhikā, nibbijjhatīti vā nibbedhikā, sā eva paññā",
  "tika-s0401t17:38_10": "nibbedhikapaññā. Anibbiddhapubbanti anamatagge saṁsāre antaṁ pāpetvā anividdhapubbaṁ.",
  "tika-s0401t17:38_11": "Appadālitapubbanti tasseva atthavacanaṁ, antakaraṇeneva appadālitapubbanti attho.",
  "tika-s0401t17:38_12": "Lobhakkhandhanti lobharāsiṁ, lobhakoṭṭhāsaṁ vā.",
  "tika-s0401t17:39": "Kāyagatāsativaggavaṇṇanā niṭṭhitā."
}