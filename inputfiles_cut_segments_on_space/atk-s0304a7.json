{
  "atk-s0304a7:0": "8. Gāmaṇisaṁyuttaṁ",
  "atk-s0304a7:1": "1. Caṇḍasuttavaṇṇanā",
  "atk-s0304a7:2_0": "353. Gāmaṇisaṁyuttassa paṭhame caṇḍo gāmaṇīti dhammasaṅgāhakattherehi caṇḍoti gahitanāmo",
  "atk-s0304a7:2_1": "eko gāmaṇi. Pātukarotīti bhaṇḍantaṁ paṭibhaṇḍanto akkosantaṁ paccakkosanto paharantaṁ",
  "atk-s0304a7:2_2": "paṭipaharanto pākaṭaṁ karotīti dasseti. Na pātukarotīti akkuṭṭhopi pahaṭopi kiñci",
  "atk-s0304a7:2_3": "paccanīkaṁ akarontoti dasseti.",
  "atk-s0304a7:3": "2. Tālapuṭasuttavaṇṇanā",
  "atk-s0304a7:4_0": "354. Dutiye tālapuṭoti evaṁnāmako. Tassa kira bandhanā pamuttatālapakkavaṇṇo viya",
  "atk-s0304a7:4_1": "mukhavaṇṇo vippasanno ahosi, tenassa tālapuṭoti nāmaṁ akaṁsu. Svāyaṁ abhinīhārasampanno",
  "atk-s0304a7:4_2": "pacchimabhavikapuggalo. Yasmā pana paṭisandhi nāma aniyatā ākāse khittadaṇḍasadisā,",
  "atk-s0304a7:4_3": "tasmā esa naṭakule nibbatti. Vuḍḍhippatto pana naṭasippe aggo hutvā sakalajambudīpe",
  "atk-s0304a7:4_4": "pākaṭo jāto. Tassa pañca sakaṭasatāni pañca mātugāmasatāni parivāro, bhariyāyapissa",
  "atk-s0304a7:4_5": "tāvatakāvāti mātugāmasahassena ceva sakaṭasahassena ca saddhiṁ yaṁ yaṁ nagaraṁ vā",
  "atk-s0304a7:4_6": "nigamaṁ vā pavisati, tatthassa puretarameva satasahassaṁ denti. Samajjavesaṁ gaṇhitvā",
  "atk-s0304a7:4_7": "pana mātugāmasahassena saddhiṁ kīḷaṁ karontassa yaṁ hatthūpagapādūpagādiābharaṇajātaṁ",
  "atk-s0304a7:4_8": "khipanti, tassa pariyanto natthi. So taṁdivasaṁ mātugāmasahassaparivārito rājagahe",
  "atk-s0304a7:4_9": "kīḷaṁ katvā paripakkañāṇattā saparivārova yena bhagavā tenupasaṅkami.",
  "atk-s0304a7:5_0": "Saccālikenāti saccena ca alikena ca. Tiṭṭhatetanti tiṭṭhatu etaṁ. Rajanīyāti rāgappaccayā",
  "atk-s0304a7:5_1": "mukhato pañcavaṇṇasuttanīharaṇavātavuṭṭhidassanādayo aññe ca kāmassādasaṁyuttākāradassanakā",
  "atk-s0304a7:5_2": "abhinayā. Bhiyyosomattāyāti adhikappamāṇattāya. Dosanīyāti dosappaccayā hatthapādacchedādidassanākārā.",
  "atk-s0304a7:5_3": "Mohanīyāti mohappaccayā udakaṁ gahetvā telakaraṇaṁ, telaṁ gahetvā udakakaraṇanti",
  "atk-s0304a7:5_4": "evamādayo māyāpabhedā.",
  "atk-s0304a7:6_0": "Pahāsonāma nirayoti visuṁ pahāsanāmako nirayo nāma natthi, avīcisseva pana ekasmiṁ",
  "atk-s0304a7:6_1": "koṭṭhāse naccantā viya gāyantā viya ca naṭavesaṁ gahetvāva paccanti, taṁ sandhāyetaṁ",
  "atk-s0304a7:6_2": "vuttaṁ. Nāhaṁ, bhante, etaṁ rodāmīti ahaṁ, bhante, etaṁ bhagavato byākaraṇaṁ na rodāmīti",
  "atk-s0304a7:6_3": "evaṁ sakammakavasenettha attho veditabbo, na assuvimocanamattena. ‘‘Mataṁ vā ammarodantī’’tiādayo",
  "atk-s0304a7:6_4": "cettha aññepi vohārā veditabbā.",
  "atk-s0304a7:7": "3-5. Yodhājīvasuttādivaṇṇanā",
  "atk-s0304a7:8_0": "355-357. Tatiye yodhājīvoti yuddhena jīvikaṁ kappanako dhammasaṅgāhakattherehi evaṁ",
  "atk-s0304a7:8_1": "gahitanāmo. Ussahati vāyamatīti ussāhaṁ vāyāmaṁ karoti. Pariyāpādentīti maraṇaṁ paṭipajjāpenti.",
  "atk-s0304a7:8_2": "Dukkaṭanti duṭṭhu kataṁ. Duppaṇihitanti duṭṭhu ṭhapitaṁ. Parajito nāma nirayoti ayampi",
  "atk-s0304a7:8_3": "na visuṁ eko nirayo, avīcisseva pana ekasmiṁ koṭṭhāse pañcāvudhasannaddhā phalakahatthā",
  "atk-s0304a7:8_4": "hatthiassarathe āruyha saṅgāme yujjhantā viya paccanti, taṁ sandhāyetaṁ vuttaṁ. Catutthapañcamesupi eseva nayo.",
  "atk-s0304a7:9": "6. Asibandhakaputtasuttavaṇṇanā",
  "atk-s0304a7:10_0": "358. Chaṭṭhe pacchābhūmakāti pacchābhūmivāsino. Kāmaṇḍalukāti sakamaṇḍaluno. Sevālamālikāti",
  "atk-s0304a7:10_1": "pātova udakato sevālañceva uppalādīni ca gahetvā udakasuddhikabhāvajānanatthāya mālaṁ",
  "atk-s0304a7:10_2": "katvā piḷandhanakā. Udakorohakāti sāyaṁpātaṁ udakaṁ orohanakā. Uyyāpentīti upari",
  "atk-s0304a7:10_3": "yāpenti. Saññāpentīti sammā ñāpenti. Saggaṁ nāma okkāmentīti parivāretvā ṭhitā ‘‘gaccha,",
  "atk-s0304a7:10_4": "bho, brahmalokaṁ, gaccha, bho, brahmaloka’’nti vadantā saggaṁ pavesenti. Anuparisakkeyyāti",
  "atk-s0304a7:10_5": "anuparigaccheyya. Ummujjāti ummujja uṭṭhaha. Thalamuplavāti thalamabhiruha. Tatra",
  "atk-s0304a7:10_6": "yāssāti tatra yā bhaveyya. Sakkharā vā kaṭhalā vāti sakkharā ca kaṭhalā ca . Sā adhogāmī",
  "atk-s0304a7:10_7": "assāti sā adho gaccheyya, heṭṭhāgāmī bhaveyya. Adhogacchāti heṭṭhā gaccha.",
  "atk-s0304a7:11": "7. Khettūpamasuttavaṇṇanā",
  "atk-s0304a7:12_0": "359. Sattame jaṅgalanti thaddhaṁ na mudu. Ūsaranti sañjātaloṇaṁ. Pāpabhūmīti lāmakabhūmibhāgaṁ.",
  "atk-s0304a7:12_1": "Maṁdīpātiādīsu ahaṁ dīpo patiṭṭhā etesanti maṁdīpā. Ahaṁ leṇo allīyanaṭṭhānaṁ etesanti",
  "atk-s0304a7:12_2": "maṁleṇā. Ahaṁ tāṇaṁ rakkhā etesanti maṁtāṇā. Ahaṁ saraṇaṁ bhayanāsanaṁ etesanti maṁsaraṇā.",
  "atk-s0304a7:12_3": "Viharantīti maṁ evaṁ katvā viharanti.",
  "atk-s0304a7:13_0": "Gobhattampīti dhaññaphalassa abhāvena lāyitvā kalāpakalāpaṁ bandhitvā ṭhapitaṁ gimhakāle",
  "atk-s0304a7:13_1": "gunnampi khādanaṁ bhavissatīti attho. Udakamaṇikoti kucchiyaṁ maṇikamekhalāya evaṁ",
  "atk-s0304a7:13_2": "laddhanāmo bhājanaviseso. Ahārī aparihārīti udakaṁ na harati na pariharati, na pariyādiyatīti",
  "atk-s0304a7:13_3": "attho. Iti imasmiṁ sutte sakkaccadhammadesanāva kathitā. Buddhānañhi asakkaccadhammadesanā",
  "atk-s0304a7:13_4": "nāma natthi. Sīhasamānavuttino hi buddhā, yathā sīho pabhinnavaravāraṇassapi sasabiḷārādīnampi",
  "atk-s0304a7:13_5": "gahaṇatthāya ekasadisameva vegaṁ karoti, evaṁ buddhāpi ekassa desentāpi dvinnaṁ bahūnaṁ",
  "atk-s0304a7:13_6": "bhikkhuparisāya bhikkhuniupāsakaupāsikāparisāyapi titthiyānampi desentā sakkaccameva",
  "atk-s0304a7:13_7": "desenti. Catasso pana parisā saddahitvā okappetvā suṇantīti tāsaṁ desanā sakkaccadesanā nāma jātā.",
  "atk-s0304a7:14": "8. Saṅkhadhamasuttavaṇṇanā",
  "atk-s0304a7:15_0": "360. Aṭṭhame yaṁbahulaṁ yaṁbahulanti iminā nigaṇṭho attanāva attano vādaṁ bhindati.",
  "atk-s0304a7:15_1": "Tasmā bhagavā evaṁ sante na koci āpāyikotiādimāha. Purimāni pana cattāri padāni diṭṭhiyā",
  "atk-s0304a7:15_2": "paccayā honti. Tasmā tesupi ādīnavaṁ dassento idha, gāmaṇi, ekacco satthā evaṁvādī",
  "atk-s0304a7:15_3": "hotītiādimāha. Tattha ahampamhīti ahampi amhi.",
  "atk-s0304a7:16_0": "Mettāsahagatenātiādīsu yaṁ vattabbaṁ, taṁ sabbaṁ saddhiṁ bhāvanānayena visuddhimagge",
  "atk-s0304a7:16_1": "vuttameva. Seyyathāpi, gāmaṇi, balavā saṅkhadhamotiādi pana idha apubbaṁ. Tattha",
  "atk-s0304a7:16_2": "balavāti balasampanno. Saṅkhadhamoti saṅkhadhamako. Appakasirenāti akicchena adukkhena.",
  "atk-s0304a7:16_3": "Dubbalo hi saṅkhadhamo saṅkhaṁ dhamantopi na sakkoti catasso disā sarena viññāpetuṁ,",
  "atk-s0304a7:16_4": "nāssa saṅkhasaddo sabbato pharati, balavato pana vipphāriko hoti, tasmā ‘‘balavā’’ti āha.",
  "atk-s0304a7:17_0": "Mettāya cetovimuttiyāti ettha ‘‘mettā’’ti vutte upacāropi appanāpi vaṭṭati, ‘‘cetovimuttī’’ti",
  "atk-s0304a7:17_1": "vutte pana appanāva vaṭṭati. Yaṁ pamāṇakataṁ kammanti pamāṇakataṁ kammaṁ nāma kāmāvacaraṁ",
  "atk-s0304a7:17_2": "vuccati, appamāṇakataṁ kammaṁ nāma rūpāvacaraṁ. Tañhi pamāṇaṁ atikkamitvā odhisakaanodhisakadisāpharaṇavasena",
  "atk-s0304a7:17_3": "vaḍḍhetvā katattā appamāṇakatanti vuccati.",
  "atk-s0304a7:18_0": "Na taṁ tatrāvasissati, na taṁ tatrāvatiṭṭhatīti taṁ kāmāvacarakammaṁ tasmiṁ rūpārūpāvacarakamme",
  "atk-s0304a7:18_1": "na ohīyati na tiṭṭhati. Kiṁ vuttaṁ hoti? Taṁ kāmāvacarakammaṁ tassa rūpārūpāvacarakammassa",
  "atk-s0304a7:18_2": "antarā laggituṁ vā ṭhātuṁ vā rūpārūpāvacarakammaṁ pharitvā pariyādiyitvā attano okāsaṁ",
  "atk-s0304a7:18_3": "gahetvā patiṭṭhātuṁ vā na sakkoti. Atha kho rūpārūpāvacarakammameva kāmāvacaraṁ mahogho",
  "atk-s0304a7:18_4": "viya parittaṁ udakaṁ pharitvā pariyādiyitvā attano okāsaṁ katvā tiṭṭhati, tassa vipākaṁ",
  "atk-s0304a7:18_5": "paṭibāhitvā sayameva brahmasahabyataṁ upanetīti. Iti idaṁ suttaṁ ādimhi kilesavasena",
  "atk-s0304a7:18_6": "vuṭṭhāya avasāne brahmavihāravasena gahitattā yathānusandhināva gataṁ.",
  "atk-s0304a7:19": "9. Kulasuttavaṇṇanā",
  "atk-s0304a7:20_0": "361. Navame dubbhikkhāti dullabhabhikkhā. Dvīhitikāti ‘‘jīvissāma nu kho na nu kho’’ti",
  "atk-s0304a7:20_1": "evaṁ pavattaīhitikā. ‘‘Duhitikā’’tipi pāṭho. Ayameva attho. Dukkhā īhiti ettha na",
  "atk-s0304a7:20_2": "sakkā koci payogo sukhena kātunti duhitikā. Tattha tattha matamanussānaṁ vippakiṇṇāni",
  "atk-s0304a7:20_3": "setāni aṭṭhikāni etthāti setaṭṭhikā. Salākāvuttāti salākamattavuttā, yaṁ tattha vuttaṁ",
  "atk-s0304a7:20_4": "vāpitaṁ, taṁ salākamattameva ahosi, phale na janayatīti attho.",
  "atk-s0304a7:21": "Uggilitunti dve ante mocetvā kathetuṁ asakkonto uggilituṁ bahi nīharituṁ na sakkhīti . Ogilitunti pucchāya dosaṁ disvā hāretuṁ asakkonto ogilituṁ anto pavesetuṁ na sakkhīti.",
  "atk-s0304a7:22_0": "Ito so gāmaṇi ekanavutikappeti bhagavā kathayamānova yāva nikkhanto nāsikavāto na",
  "atk-s0304a7:22_1": "puna pavisati, tāvatakena kālena ekanavutikappe anussari ‘‘atthi nu kho kiñci kule",
  "atk-s0304a7:22_2": "pakkabhikkhādānena upahatapubba’’nti parijānanatthaṁ. Athekampi apassanto ‘‘ito so,",
  "atk-s0304a7:22_3": "gāmaṇī’’tiādimāha. Idāni dānādīnaṁ ānisaṁsaṁ kathento atha kho yāni tāni kulāni aḍḍhānīti",
  "atk-s0304a7:22_4": "dhammadesanaṁ ārabhi. Tattha dānasambhūtānīti dānena sambhūtāni nibbattāni. Sesapadadvayepi",
  "atk-s0304a7:22_5": "eseva nayo. Ettha pana saccaṁ nāma saccavāditā. Sāmaññaṁ nāma sesasīlaṁ. Vikiratīti",
  "atk-s0304a7:22_6": "ayogena vaḷañjento vippakirati. Vidhamatīti dhamento viya nāseti. Viddhaṁsetīti nāseti.",
  "atk-s0304a7:22_7": "Aniccatāti hutvā abhāvo bahunāpi kālena saṅgatānaṁ khaṇeneva antaradhānaṁ.",
  "atk-s0304a7:23": "10. Maṇicūḷakasuttavaṇṇanā",
  "atk-s0304a7:24_0": "362. Dasame taṁ parisaṁ etadavocāti tassa kira evaṁ ahosi ‘‘kulaputtā pabbajantā",
  "atk-s0304a7:24_1": "puttadārañceva jātarūparajatañca pahāyeva pabbajanti, na ca sakkā yaṁ pahāya pabbajitā,",
  "atk-s0304a7:24_2": "taṁ tehi gahetu’’nti nayaggāhe ṭhatvā ‘‘mā ayyo’’tiādivacanaṁ avoca. Ekaṁsenetanti",
  "atk-s0304a7:24_3": "etaṁ pañcakāmaguṇakappanaṁ assamaṇadhammo asakyaputtiyadhammoti ekaṁsena dhāreyyāsi.",
  "atk-s0304a7:25_0": "Tiṇanti senāsanacchadanatiṇaṁ. Pariyesitabbanti tiṇacchadane vā iṭṭhakacchadane vā",
  "atk-s0304a7:25_1": "gehe palujjante yehi taṁ kāritaṁ, tesaṁ santikaṁ gantvā ‘‘tumhehi kāritasenāsanaṁ",
  "atk-s0304a7:25_2": "ovassati, na sakkā tattha vasitu’’nti ācikkhitabbaṁ. Manussā sakkontā karissanti,",
  "atk-s0304a7:25_3": "asakkontā ‘‘tumhe vaḍḍhakiṁ gahetvā kārāpetha, mayaṁ te saññāpessāmā’’ti vakkhanti.",
  "atk-s0304a7:25_4": "Evaṁ vutte kāretvā tesaṁ ācikkhitabbaṁ. Manussā vaḍḍhakīnaṁ dātabbaṁ dassanti. Sace",
  "atk-s0304a7:25_5": "āvāsasāmikā natthi, aññesampi bhikkhācāravattena ārocetvā kāretuṁ vaṭṭati. Idaṁ sandhāya",
  "atk-s0304a7:25_6": "‘‘pariyesitabba’’nti vuttaṁ.",
  "atk-s0304a7:26_0": "Dārunti senāsane gopānasiādīsu palujjamānesu tadatthāya dāruṁ. Sakaṭanti gihivikataṁ",
  "atk-s0304a7:26_1": "katvā tāvakālikasakaṭaṁ. Na kevalañca sakaṭameva, aññampi vāsipharasukuddālādiupakaraṇaṁ",
  "atk-s0304a7:26_2": "evaṁ pariyesituṁ vaṭṭati. Purisoti hatthakammavasena puriso pariyesitabbo. Yaṁkiñci",
  "atk-s0304a7:26_3": "hi purisaṁ ‘‘hatthakammaṁ , āvuso, katvā dassasī’’ti vatvā ‘‘dassāmi, bhante,’’ti",
  "atk-s0304a7:26_4": "vutte ‘‘idañcidañca karohī’’ti yaṁ icchati, taṁ kāretuṁ vaṭṭati. Na tvevāhaṁ, gāmaṇi,",
  "atk-s0304a7:26_5": "kenaci pariyāyenāti jātarūparajataṁ panāhaṁ kenacipi kāraṇena pariyesitabbanti na vadāmi.",
  "atk-s0304a7:27": "11. Bhadrakasuttavaṇṇanā",
  "atk-s0304a7:28_0": "363. Ekādasame mallesūti evaṁnāmake janapade. Vadhenāti māraṇena. Jāniyāti dhanajāniyā.",
  "atk-s0304a7:28_1": "Akālikena pattenāti na kālantarena pattena, kālaṁ anatikkamitvāva pattenāti attho.",
  "atk-s0304a7:28_2": "Ciravāsī nāma kumāroti evaṁnāmako tassa putto. Bahi āvasathe paṭivasatīti bahinagare",
  "atk-s0304a7:28_3": "kiñcideva sippaṁ uggaṇhanto vasati. Imasmiṁ sutte vaṭṭadukkhaṁ kathitaṁ.",
  "atk-s0304a7:29": "12. Rāsiyasuttavaṇṇanā",
  "atk-s0304a7:30_0": "364. Dvādasame rāsiyoti rāsiṁ katvā pañhassa pucchitattā rāsiyoti evaṁ dhammasaṅgāhakattherehi",
  "atk-s0304a7:30_1": "gahitanāmo. Tapassinti tapanissitakaṁ. Lūkhajīvinti lūkhajīvikaṁ. Antāti koṭṭhāsā.",
  "atk-s0304a7:30_2": "Gāmoti gāmmo. Gammotipi pāṭho, gāmavāsīnaṁ dhammoti attho. Attakilamathānuyogoti",
  "atk-s0304a7:30_3": "attano kilamathānuyogo, sarīradukkhakaraṇanti attho.",
  "atk-s0304a7:31_0": "Kasmā panettha kāmasukhallikānuyogo gahito, kasmā attakilamathānuyogo, kasmā majjhimā",
  "atk-s0304a7:31_1": "paṭipadāti? Kāmasukhallikānuyogo tāva kāmabhogīnaṁ dassanatthaṁ gahito, attakilamathānuyogo",
  "atk-s0304a7:31_2": "tapanissitakānaṁ, majjhimā paṭipadā tiṇṇaṁ nijjaravatthūnaṁ dassanatthaṁ gahitā.",
  "atk-s0304a7:31_3": "Kiṁ etesaṁ dassane payojananti? Ime dve ante pahāya tathāgato majjhimāya paṭipadāya",
  "atk-s0304a7:31_4": "sammāsambodhiṁ patto. So kāmabhoginopi na sabbe garahati na pasaṁsati, tapanissitakepi",
  "atk-s0304a7:31_5": "na sabbe garahati na pasaṁsati, garahitabbayuttakeyeva garahati, pasaṁsitabbayuttake",
  "atk-s0304a7:31_6": "pasaṁsatīti imassatthassa pakāsanaṁ etesaṁ dassane payojananti veditabbaṁ.",
  "atk-s0304a7:32_0": "Idāni tamatthaṁ pakāsento tayo khome, gāmaṇi, kāmabhoginotiādimāha. Tattha sāhasenāti",
  "atk-s0304a7:32_1": "sāhasikakammena. Na saṁvibhajatīti mittasahāyasandiṭṭhasambhattānaṁ saṁvibhāgaṁ na",
  "atk-s0304a7:32_2": "karoti. Na puññāni karotīti anāgatabhavassa paccayabhūtāni puññāni na karoti. Dhammādhammenāti",
  "atk-s0304a7:32_3": "dhammena ca adhammena ca. Ṭhānehīti kāraṇehi. Sacchikarotīti kathaṁ attānaṁ ātāpento",
  "atk-s0304a7:32_4": "paritāpento sacchikaroti? Caturaṅgavīriyavasena ca dhutaṅgavasena ca. Tisso sandiṭṭhikā",
  "atk-s0304a7:32_5": "nijjarāti ettha ekopi maggo tiṇṇaṁ kilesānaṁ nijjaraṇatāya tisso nijjarāti vuttoti.",
  "atk-s0304a7:33": "13. Pāṭaliyasuttavaṇṇanā",
  "atk-s0304a7:34_0": "365. Terasame dūteyyānīti dūtakammāni paṇṇāni ceva mukhasāsanāni ca. Pāṇātipātañcāhanti",
  "atk-s0304a7:34_1": "idaṁ kasmā āraddhaṁ? Na kevalaṁ ahaṁ māyaṁ jānāmi, aññampi idañcidañca jānāmīti sabbaññubhāvadassanatthaṁ",
  "atk-s0304a7:34_2": "āraddhaṁ. Santi hi, gāmaṇi, eke samaṇabrāhmaṇāti idaṁ sesasamaṇabrāhmaṇānaṁ laddhiṁ",
  "atk-s0304a7:34_3": "dassetvā tassā pajahāpanatthaṁ āraddhaṁ.",
  "atk-s0304a7:35_0": "Mālī kuṇḍalīti mālāya mālī, kuṇḍalehi kuṇḍalī. Itthikāmehīti itthīhi saddhiṁ kāmā",
  "atk-s0304a7:35_1": "itthikāmā, tehi itthikāmehi. Āvasathāgāranti kulagharassa ekasmiṁ ṭhāne ekekasseva",
  "atk-s0304a7:35_2": "sukhanivāsatthāya kataṁ vāsāgāraṁ. Tenāhaṁ yathāsatti yathābalaṁ saṁvibhajāmīti tassāhaṁ",
  "atk-s0304a7:35_3": "attano sattianurūpena ceva balānurūpena ca saṁvibhāgaṁ karomi. Alanti yuttaṁ. Kaṅkhaniye",
  "atk-s0304a7:35_4": "ṭhāneti kaṅkhitabbe kāraṇe. Cittasamādhinti tasmiṁ dhammasamādhismiṁ ṭhito tvaṁ saha",
  "atk-s0304a7:35_5": "vipassanāya catunnaṁ maggānaṁ vasena cittasamādhiṁ sace paṭilabheyyāsīti dasseti.",
  "atk-s0304a7:35_6": "Apaṇṇakatāyamayhanti ayaṁ paṭipadā mayhaṁ apaṇṇakatāya anaparādhakatāya eva saṁvattatīti",
  "atk-s0304a7:35_7": "attho. Kaṭaggāhoti jayaggāho.",
  "atk-s0304a7:36_0": "Ayaṁ kho, gāmaṇi, dhammasamādhi, tatra ce tvaṁ cittasamādhiṁ paṭilabheyyāsīti ettha",
  "atk-s0304a7:36_1": "dhammasamādhīti dasakusalakammapathadhammā, cittasamādhīti saha vipassanāya cattāro",
  "atk-s0304a7:36_2": "maggā. Atha vā ‘‘pāmojjaṁ jāyati, pamuditassa pīti jāyatī’’ti (a. ni. 5.26) evaṁ",
  "atk-s0304a7:36_3": "vuttā pāmojjapītipassaddhisukhasamādhisaṅkhātā pañca dhammā dhammasamādhi nāma, cittasamādhi",
  "atk-s0304a7:36_4": "pana saha vipassanāya cattāro maggāva. Atha vā dasakusalakammapathā cattāro brahmavihārā",
  "atk-s0304a7:36_5": "cāti ayaṁ dhammasamādhi nāma, taṁ dhammasamādhiṁ pūrentassa uppannā cittekaggatā",
  "atk-s0304a7:36_6": "cittasamādhi nāma. Evaṁ tvaṁ imaṁ kaṅkhādhammaṁ pajaheyyāsīti evaṁ tvaṁ imasmiṁ vuttappabhede",
  "atk-s0304a7:36_7": "dhammasamādhismiṁ ṭhito sace evaṁ cittasamādhiṁ paṭilabheyyāsi, ekaṁsenetaṁ kaṅkhaṁ",
  "atk-s0304a7:36_8": "pajaheyyāsīti attho. Sesaṁ sabbattha vuttanayamevāti.",
  "atk-s0304a7:37": "Gāmaṇisaṁyuttavaṇṇanā niṭṭhitā."
}