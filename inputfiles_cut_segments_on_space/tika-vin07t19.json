{
  "tika-vin07t19:0": "4. Pavāraṇākkhandhako",
  "tika-vin07t19:1": "Aphāsuvihārakathādivaṇṇanā",
  "tika-vin07t19:2_0": "209. Pavāraṇākkhandhake pāḷiyaṁ piṇḍāya paṭikkameyyāti piṇḍāya caritvā paṭikkameyya.",
  "tika-vin07t19:2_1": "Avakkārapātinti atirekapiṇḍapātaṭhapanakaṁ ekaṁ bhājanaṁ. Avisayhanti ukkhipituṁ",
  "tika-vin07t19:2_2": "asakkuṇeyyaṁ. Vilaṅghanaṁ ukkhipanaṁ vilaṅgho, so eva vilaṅghako, hatthehi vilaṅghako",
  "tika-vin07t19:2_3": "hatthavilaṅghakoti āha “hatthukkhepakenā”ti. Atha vā vilaṅghakena ukkhepakena hatthenātipi",
  "tika-vin07t19:2_4": "attho, aññamaññaṁ saṁsibbitahatthehīti vuttaṁ hoti.",
  "tika-vin07t19:3_0": "213.Sace pana vuḍḍhataro hotīti pavāraṇādāyako bhikkhu vuḍḍhataro hoti. Evañhi tena",
  "tika-vin07t19:3_1": "tassatthāya pavāritaṁ hotīti ettha evaṁ tena appavāritopi tassa saṅghappattimattena",
  "tika-vin07t19:3_2": "saṅghapavāraṇākammaṁ samaggakammameva hotīti daṭṭhabbaṁ. Tena ca bhikkhunāti pavāraṇādāyakena bhikkhunā.",
  "tika-vin07t19:4": "234.Bahūpi samānavassā ekato pavāretuṁ labhantīti ekasmiṁ saṁvacchare laddhūpasampadatāya samānupasampannavassā sabbe ekato pavāretuṁ labhantīti attho.",
  "tika-vin07t19:5_0": "237. Pāḷiyaṁ micchādiṭṭhīti “natthi dinna”ntiādi nayappavattā. Antaggāhikāti sassatucchedasaṅkhātassa",
  "tika-vin07t19:5_1": "antassa gāhikā. Yaṁ kho tvantiādīsu yaṁ pavāraṇaṁ ṭhapesi, taṁ diṭṭhena ṭhapesīti",
  "tika-vin07t19:5_2": "taṁ-saddaṁ ajjhāharitvā yojetabbaṁ.",
  "tika-vin07t19:6_0": "239.Vatthuṁ pakāsentoti puggale parisaṅkuppattiyā nimittabhūtaṁ vatthumattaṁyeva",
  "tika-vin07t19:6_1": "sandhāya vuttaṁ. Yaṁ pana vatthuṁ sandhāya “puggalo paññāyati, na vatthū”ti āha,",
  "tika-vin07t19:6_2": "na taṁ sandhāyetaṁ vuttaṁ. Yadi pana tassa bhikkhuno vasanaṭṭhāne pokkharaṇito macchaggahaṇādi",
  "tika-vin07t19:6_3": "disseyya, tadā “vatthu ca puggalo ca paññāyatī”ti vattabbaṁ bhaveyya. Tenāha “purimanayeneva",
  "tika-vin07t19:6_4": "corehī”tiādi. Bhikkhuno sarīre mālāgandhañca ariṭṭhagandhañca disvā evaṁ “vatthu",
  "tika-vin07t19:6_5": "ca puggalo ca paññāyatī”ti vuttanti veditabbaṁ.",
  "tika-vin07t19:7": "Aphāsuvihārakathādivaṇṇanā niṭṭhitā.",
  "tika-vin07t19:8": "Bhaṇḍanakārakavatthukathāvaṇṇanā",
  "tika-vin07t19:9_0": "240.Dvecātuddasikā hontīti tatiyapakkhe cātuddasiyā saddhiṁ dve cātuddasikā honti.",
  "tika-vin07t19:9_1": "“Bhaṇḍanakārakānaṁ terase vā cātuddase vā ime pannarasīpavāraṇaṁ pavāressantī”ti",
  "tika-vin07t19:9_2": "iminā yathāsakaṁ uposathakaraṇadivasato paṭṭhāya bhikkhūnaṁ cātuddasīpannarasīvohāro,",
  "tika-vin07t19:9_3": "na candagatisiddhiyā tithiyā vasenāti dasseti. Kiñcāpi evaṁ “anujānāmi, bhikkhave,",
  "tika-vin07t19:9_4": "rājūnaṁ anuvattitu”nti vacanato panettha lokiyānaṁ tithiṁ anuvattantehipi attano",
  "tika-vin07t19:9_5": "uposathakkamena cātuddasiṁ pannarasiṁ vā, pannarasiṁ cātuddasiṁ vā karonteheva anuvattitabbaṁ,",
  "tika-vin07t19:9_6": "na pana soḷasamadivasaṁ vā terasamadivasaṁ vā uposathadivasaṁ karontehi. Teneva pāḷiyampi",
  "tika-vin07t19:9_7": "“dve tayo uposathe cātuddasike kātu”nti vuttaṁ. Aññathā dvādasiyaṁ, terasiyaṁ vā",
  "tika-vin07t19:9_8": "uposatho kātabboti vattabbato. “Sakiṁ pakkhassa cātuddase, pannarase vā”tiādivacanampi",
  "tika-vin07t19:9_9": "upavutthakkameneva vuttaṁ, na tithikkamenāti gahetabbaṁ.",
  "tika-vin07t19:10": "Bhaṇḍanakārakavatthukathāvaṇṇanā niṭṭhitā.",
  "tika-vin07t19:11": "Pavāraṇāsaṅgahakathāvaṇṇanā",
  "tika-vin07t19:12": "241.“Pavāretvā pana antarāpi cārikaṁ pakkamituṁ labhantī”ti iminā pavāraṇāsaṅgahe kate antarā pakkamitukāmā saṅghaṁ sannipātāpetvā pavāretuṁ labhantīti dasseti.",
  "tika-vin07t19:13": "Pavāraṇāsaṅgahakathāvaṇṇanā niṭṭhitā.",
  "tika-vin07t19:14": "Pavāraṇākkhandhakavaṇṇanānayo niṭṭhito."
}