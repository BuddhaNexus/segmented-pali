{
  "tika-vin05t7:0": "7. Anāmāsavinicchayakathā",
  "tika-vin05t7:1_0": "40.Anāmāsanti na parāmasitabbaṁ. Tatrāyaṁ vinicchayo (pārā. aṭṭha. 2.281) – yasmā",
  "tika-vin05t7:1_1": "mātā vā hotu dhītā vā bhaginī vā, itthī nāma sabbāpi brahmacariyassa pāribanthikāva",
  "tika-vin05t7:1_2": "anāmāsā ca, tasmā ‘‘ayaṁ me mātā, ayaṁ me dhītā, ayaṁ me bhaginī’’ti gehassitapemena",
  "tika-vin05t7:1_3": "āmasatopi dukkaṭameva vuttaṁ. Imaṁ pana bhagavato āṇaṁ anussarantena sacepi nadīsotena",
  "tika-vin05t7:1_4": "vuyhamānaṁ mātaraṁ passati, neva hatthena parāmasitabbā, paṇḍitena pana bhikkhunā",
  "tika-vin05t7:1_5": "nāvā vā phalakaṁ vā kadalikkhandho vā dārukkhandho vā upasaṁharitabbo. Tasmiṁ asati",
  "tika-vin05t7:1_6": "kāsāvampi upasaṁharitvā purato ṭhapetabbaṁ, ‘‘ettha gaṇhāhī’’ti pana na vattabbā.",
  "tika-vin05t7:1_7": "Gahite ‘‘parikkhāraṁ kaḍḍhāmī’’ti kaḍḍhantena gantabbaṁ. Sace pana bhāyati, purato",
  "tika-vin05t7:1_8": "purato gantvā ‘‘mā bhāyī’’ti samassāsetabbā. Sace bhāyamānā puttassa sahasā khandhe",
  "tika-vin05t7:1_9": "vā abhiruhati, hatthe vā gaṇhāti, na ‘‘apehi mahallike’’ti niddhunitabbā, thalaṁ",
  "tika-vin05t7:1_10": "pāpetabbā. Kaddame laggāyapi kūpe patitāyapi eseva nayo. Tatrāpi hi yottaṁ vā vatthaṁ",
  "tika-vin05t7:1_11": "vā pakkhipitvā hatthena gahitabhāvaṁ ñatvā uddharitabbā, na tveva āmasitabbā.",
  "tika-vin05t7:2_0": "Na kevalañca mātugāmassa sarīrameva anāmāsaṁ, nivāsanapārupanampi ābharaṇabhaṇḍampi",
  "tika-vin05t7:2_1": "antamaso tiṇaṇḍupakaṁ vā tālapaṇṇamuddikaṁ vā upādāya anāmāsameva. Tañca kho nivāsanapāvuraṇaṁ",
  "tika-vin05t7:2_2": "piḷandhanatthāya ṭhapitameva. Sace pana nivāsanaṁ vā pārupanaṁ vā parivattetvā cīvaratthāya",
  "tika-vin05t7:2_3": "pādamūle ṭhapeti, vaṭṭati. Ābharaṇabhaṇḍesu pana sīsapasādhanadantasūciādikappiyabhaṇḍaṁ",
  "tika-vin05t7:2_4": "‘‘imaṁ, bhante, tumhākaṁ dema, gaṇhathā’’ti dīyamānaṁ sipāṭikāsūciādiupakaraṇatthāya",
  "tika-vin05t7:2_5": "gahetabbaṁ. Suvaṇṇarajatamuttādimayaṁ pana anāmāsameva, dīyamānampi na gahetabbaṁ.",
  "tika-vin05t7:2_6": "Na kevalañca etāsaṁ sarīrūpagameva anāmāsaṁ, itthisaṇṭhānena kataṁ kaṭṭharūpampi",
  "tika-vin05t7:2_7": "dantarūpampi ayarūpampi loharūpampi tipurūpampi potthakarūpampi sabbaratanarūpampi",
  "tika-vin05t7:2_8": "antamaso piṭṭhamayarūpampi anāmāsameva. Paribhogatthāya pana ‘‘idaṁ tumhākaṁ hotū’’ti",
  "tika-vin05t7:2_9": "labhitvā ṭhapetvā sabbaratanamayaṁ avasesaṁ bhinditvā upakaraṇārahaṁ upakaraṇe, paribhogārahaṁ",
  "tika-vin05t7:2_10": "paribhoge upanetuṁ vaṭṭati.",
  "tika-vin05t7:3_0": "41. Yathā ca itthirūpakaṁ, evaṁ sattavidhaṁ dhaññampi anāmāsameva. Tasmā khettamajjhena",
  "tika-vin05t7:3_1": "gacchantena tatthajātakampi dhaññaphalaṁ na āmasantena gantabbaṁ. Sace gharadvāre",
  "tika-vin05t7:3_2": "vā antarāmagge vā dhaññaṁ pasāritaṁ hoti, passena ca maggo atthi, na maddantena gantabbaṁ.",
  "tika-vin05t7:3_3": "Gamanamagge asati maggaṁ adhiṭṭhāya gantabbaṁ. Antaraghare dhaññassa upari āsanaṁ",
  "tika-vin05t7:3_4": "paññapetvā denti, nisīdituṁ vaṭṭati. Keci āsanasālāya dhaññaṁ ākiranti, sace sakkā",
  "tika-vin05t7:3_5": "hoti harāpetuṁ, harāpetabbaṁ. No ce, ekamantaṁ dhaññaṁ amaddantena pīṭhakaṁ paññapetvā",
  "tika-vin05t7:3_6": "nisīditabbaṁ. Sace okāso na hoti, manussā dhaññamajjheyeva paññapetvā denti, nisīditabbaṁ.",
  "tika-vin05t7:3_7": "Tatthajātakāni muggamāsādīni aparaṇṇānipi tālapanasādīni vā phalāni kīḷantena na",
  "tika-vin05t7:3_8": "āmasitabbāni. Manussehi rāsikatesupi eseva nayo. Araññe pana rukkhato patitāni phalāni",
  "tika-vin05t7:3_9": "‘‘anupasampannānaṁ dassāmī’’ti gaṇhituṁ vaṭṭati.",
  "tika-vin05t7:4_0": "42. Muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅko masāragallanti",
  "tika-vin05t7:4_1": "imesu dasasu ratanesu muttā adhotā aviddhā yathājātāva āmasituṁ vaṭṭati, sesā anāmāsāti",
  "tika-vin05t7:4_2": "vadanti, taṁ na gahetabbaṁ. Mahāpaccariyaṁ pana ‘‘muttā dhotāpi adhotāpi anāmāsā,",
  "tika-vin05t7:4_3": "bhaṇḍamūlatthāya ca sampaṭicchituṁ na vaṭṭati, kuṭṭharogassa bhesajjatthāya pana",
  "tika-vin05t7:4_4": "vaṭṭatī’’ti vuttaṁ, taṁ yuttaṁ. Antamaso jātiphalikaṁ upādāya sabbopi nīlapītādivaṇṇabhedo",
  "tika-vin05t7:4_5": "maṇi dhotaviddhavaṭṭito anāmāso, yathājāto pana ākaramutto pattādibhaṇḍamūlatthaṁ",
  "tika-vin05t7:4_6": "sampaṭicchituṁ vaṭṭatīti vuttaṁ, tampi mahāpaccariyaṁ paṭikkhittaṁ. Pacitvā kato",
  "tika-vin05t7:4_7": "kācamaṇiyeveko vaṭṭatīti vuttaṁ. Veḷuriyepi maṇisadisova vinicchayo.",
  "tika-vin05t7:5_0": "Saṅkho dhamanasaṅkho ca dhotaviddho ca ratanamisso anāmāso, pānīyasaṅkho dhotopi",
  "tika-vin05t7:5_1": "adhotopi āmāsova. Sesañca añjanādibhesajjatthāyapi bhaṇḍamūlatthāyapi sampaṭicchituṁ",
  "tika-vin05t7:5_2": "vaṭṭati. Silā dhotaviddhā ratanasaṁyuttā muggavaṇṇāva anāmāsā, sesā satthakanighaṁsanādiatthāya",
  "tika-vin05t7:5_3": "gaṇhituṁ vaṭṭati. Ettha ca ratanasaṁyuttāti suvaṇṇena saddhiṁ yojetvā pacitvā katāti",
  "tika-vin05t7:5_4": "vadanti. Pavāḷaṁ dhotaviddhaṁ anāmāsaṁ, sesaṁ āmāsañca bhaṇḍamūlatthañca sampaṭicchituṁ",
  "tika-vin05t7:5_5": "vaṭṭatīti vadanti, taṁ na gahetabbaṁ . Mahāpaccariyaṁ pana ‘‘dhotampi adhotampi sabbaṁ",
  "tika-vin05t7:5_6": "anāmāsañca na ca sampaṭicchituṁ vaṭṭatī’’ti vuttaṁ, taṁ yuttaṁ.",
  "tika-vin05t7:6_0": "Rajatañca jātarūpañca katabhaṇḍampi akatabhaṇḍampi sabbena sabbaṁ bījato paṭṭhāya",
  "tika-vin05t7:6_1": "anāmāsañca asampaṭicchanīyañca. Uttararājaputto kira suvaṇṇacetiyaṁ kārāpetvā mahāpadumattherassa",
  "tika-vin05t7:6_2": "pesesi. Thero ‘‘na kappatī’’ti paṭikkhipi. Cetiyaghare suvaṇṇapadumasuvaṇṇabubbuḷakādīni",
  "tika-vin05t7:6_3": "honti, etānipi anāmāsāni. Cetiyagharagopakā pana rūpiyachaḍḍakaṭṭhāne ṭhitā , tasmā",
  "tika-vin05t7:6_4": "tesaṁ keḷāpayituṁ vaṭṭatīti vuttaṁ. Kurundhiyaṁ pana tampi paṭikkhittaṁ, suvaṇṇacetiye",
  "tika-vin05t7:6_5": "kacavarameva harituṁ vaṭṭatīti ettakameva anuññātaṁ. Ārakūṭalohampi jātarūpagatikameva",
  "tika-vin05t7:6_6": "anāmāsanti sabbaṭṭhakathāsu vuttaṁ. Senāsanaparibhoge pana sabbopi kappiyo, tasmā",
  "tika-vin05t7:6_7": "jātarūparajatamayā sabbepi senāsanaparikkhārā āmāsā, bhikkhūnaṁ dhammavinayavaṇṇanaṭṭhāne",
  "tika-vin05t7:6_8": "ratanamaṇḍape karonti phalikatthambhe ratanadāmapaṭimaṇḍite, tattha sabbūpakaraṇāni",
  "tika-vin05t7:6_9": "bhikkhūnaṁ paṭijaggituṁ vaṭṭanti. Lohitaṅkamasāragallā dhotaviddhā anāmāsā, itare",
  "tika-vin05t7:6_10": "āmāsā, bhaṇḍamūlatthāya ca sampaṭicchituṁ vaṭṭatīti vuttaṁ. Mahāpaccariyaṁ pana ‘‘dhotāpi",
  "tika-vin05t7:6_11": "adhotāpi sabbaso anāmāsā, na ca sampaṭicchituṁ vaṭṭantī’’ti paṭikkhittaṁ.",
  "tika-vin05t7:7_0": "43. Sabbaṁ āvudhabhaṇḍaṁ anāmāsaṁ, bhaṇḍamūlatthāya dīyamānampi na sampaṭicchitabbaṁ.",
  "tika-vin05t7:7_1": "Satthavaṇijjā nāma na vaṭṭati. Suddhadhanudaṇḍopi dhanujiyāpi patodopi tomaropi aṅkusopi",
  "tika-vin05t7:7_2": "antamaso vāsipharasuādīnipi āvudhasaṅkhepena katāni anāmāsāni. Sace kenaci vihāre",
  "tika-vin05t7:7_3": "satti vā tomaro vā ṭhapito hoti, vihāraṁ jaggantena ‘‘harantū’’ti sāmikānaṁ pesetabbaṁ.",
  "tika-vin05t7:7_4": "Sace na haranti, taṁ acālentena vihāro paṭijaggitabbo. Yuddhabhūmiyaṁ pana patitaṁ",
  "tika-vin05t7:7_5": "asiṁ vā sattiṁ vā tomaraṁ vā disvā pāsāṇena vā kenaci vā asiṁ bhinditvā satthakatthāya",
  "tika-vin05t7:7_6": "gahetuṁ vaṭṭati. Itarānipi viyojetvā kiñci satthakatthāya, kiñci kattaradaṇḍādiatthāya",
  "tika-vin05t7:7_7": "gahetuṁ vaṭṭati. ‘‘Idaṁ gaṇhathā’’ti dīyamānaṁ pana vināsetvā ‘‘kappiyabhaṇḍaṁ karissāmī’’ti",
  "tika-vin05t7:7_8": "sabbampi sampaṭicchituṁ vaṭṭati.",
  "tika-vin05t7:8_0": "Macchajālapakkhijālādīnipi phalakajālikādīnipi saraparittāṇānipi sabbāni anāmāsāni,",
  "tika-vin05t7:8_1": "paribhogatthāya labbhamānesu pana jālaṁ tāva ‘‘āsanassa vā cetiyassa vā upari bandhissāmi,",
  "tika-vin05t7:8_2": "chattaṁ vā veṭhessāmī’’ti gahetuṁ vaṭṭati. Saraparittāṇaṁ sabbampi bhaṇḍamūlatthāya",
  "tika-vin05t7:8_3": "sampaṭicchituṁ vaṭṭati. Parūparodhanivāraṇañhi etaṁ, na uparodhakaranti. Phalakaṁ",
  "tika-vin05t7:8_4": "‘‘dantakaṭṭhabhājanaṁ karissāmī’’ti gahetuṁ vaṭṭati.",
  "tika-vin05t7:9_0": "Cammavinaddhāni vīṇābheriādīni anāmāsāni. Kurundiyaṁ pana ‘‘bherisaṅghāṭopi vīṇāsaṅghāṭopi",
  "tika-vin05t7:9_1": "tucchapokkharampi mukhavaṭṭiyaṁ āropitacammampi vīṇādaṇḍakopi sabbaṁ anāmāsa’’nti",
  "tika-vin05t7:9_2": "vuttaṁ. Onahituṁ vā onahāpetuṁ vā vādetuṁ vā vādāpetuṁ vā na labbhatiyeva. Cetiyaṅgaṇe",
  "tika-vin05t7:9_3": "pūjaṁ katvā manussehi chaḍḍitaṁ disvāpi acāletvāva antarantare sammajjitabbaṁ, kacavarachaḍḍanakāle",
  "tika-vin05t7:9_4": "pana kacavaraniyāmeneva haritvā ekamantaṁ nikkhipituṁ vaṭṭatīti mahāpaccariyaṁ vuttaṁ.",
  "tika-vin05t7:9_5": "Bhaṇḍamūlatthāya sampaṭicchitumpi vaṭṭati, paribhogatthāya labbhamānesu pana vīṇādoṇikañca",
  "tika-vin05t7:9_6": "bheripokkharañca dantakaṭṭhabhājanaṁ karissāma, cammaṁ satthakakosakanti evaṁ tassa",
  "tika-vin05t7:9_7": "tassa parikkhārassa upakaraṇatthāya gahetvā tathā tathā kātuṁ vaṭṭati.",
  "tika-vin05t7:10": "Iti pāḷimuttakavinayavinicchayasaṅgahe",
  "tika-vin05t7:11": "Anāmāsavinicchayakathā samattā."
}