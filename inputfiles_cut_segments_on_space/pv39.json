{
  "pv39:0.1": "Petavatthu ",
  "pv39:0.2": "Mahāvagga ",
  "pv39:0.3": "4. Revatīpetavatthu ",
  "pv39:1.1": "“Uṭṭhehi revate supāpadhamme, ",
  "pv39:1.2": "Apārutadvāre adānasīle; ",
  "pv39:1.3": "Nessāma taṁ yattha thunanti duggatā, ",
  "pv39:1.4": "Samappitā nerayikā dukhenā”ti. ",
  "pv39:2.1": "Icceva vatvāna yamassa dūtā, ",
  "pv39:2.2": "Te dve yakkhā lohitakkhā brahantā; ",
  "pv39:2.3": "Paccekabāhāsu gahetvā revataṁ, ",
  "pv39:2.4": "Pakkāmayuṁ devagaṇassa santike. ",
  "pv39:3.1": "“Ādiccavaṇṇaṁ ruciraṁ pabhassaraṁ, ",
  "pv39:3.2": "Byamhaṁ subhaṁ kañcanajālachannaṁ; ",
  "pv39:3.3": "Kassetamākiṇṇajanaṁ vimānaṁ, ",
  "pv39:3.4": "Suriyassa raṁsīriva jotamānaṁ. ",
  "pv39:4.1": "Nārīgaṇā candanasāralittā, ",
  "pv39:4.2": "Ubhato vimānaṁ upasobhayanti; ",
  "pv39:4.3": "Taṁ dissati suriyasamānavaṇṇaṁ, ",
  "pv39:4.4": "Ko modati saggapatto vimāne”ti. ",
  "pv39:5.1": "“Bārāṇasiyaṁ nandiyo nāmāsi, ",
  "pv39:5.2": "Upāsako amaccharī dānapati vadaññū; ",
  "pv39:5.3": "Tassetamākiṇṇajanaṁ vimānaṁ, ",
  "pv39:5.4": "Suriyassa raṁsīriva jotamānaṁ. ",
  "pv39:6.1": "Nārīgaṇā candanasāralittā, ",
  "pv39:6.2": "Ubhato vimānaṁ upasobhayanti; ",
  "pv39:6.3": "Taṁ dissati suriyasamānavaṇṇaṁ, ",
  "pv39:6.4": "So modati saggapatto vimāne”ti. ",
  "pv39:7.1": "“Nandiyassāhaṁ bhariyā, ",
  "pv39:7.2": "Agārinī sabbakulassa issarā; ",
  "pv39:7.3": "Bhattu vimāne ramissāmi dānahaṁ, ",
  "pv39:7.4": "Na patthaye nirayadassanāyā”ti. ",
  "pv39:8.1": "“Eso te nirayo supāpadhamme, ",
  "pv39:8.2": "Puññaṁ tayā akataṁ jīvaloke; ",
  "pv39:8.3": "Na hi maccharī rosako pāpadhammo, ",
  "pv39:8.4": "Saggūpagānaṁ labhati sahabyatan”ti. ",
  "pv39:9.1": "“Kiṁ nu gūthañca muttañca, ",
  "pv39:9.2": "asucī paṭidissati; ",
  "pv39:9.3": "Duggandhaṁ kimidaṁ mīḷhaṁ, ",
  "pv39:9.4": "kimetaṁ upavāyatī”ti. ",
  "pv39:10.1": "“Esa saṁsavako nāma, ",
  "pv39:10.2": "gambhīro sataporiso; ",
  "pv39:10.3": "Yattha vassasahassāni, ",
  "pv39:10.4": "tuvaṁ paccasi revate”ti. ",
  "pv39:11.1": "“Kiṁ nu kāyena vācāya, ",
  "pv39:11.2": "manasā dukkaṭaṁ kataṁ; ",
  "pv39:11.3": "Kena saṁsavako laddho, ",
  "pv39:11.4": "gambhīro sataporiso”ti. ",
  "pv39:12.1": "“Samaṇe brāhmaṇe cāpi, ",
  "pv39:12.2": "aññe vāpi vanibbake; ",
  "pv39:12.3": "Musāvādena vañcesi, ",
  "pv39:12.4": "taṁ pāpaṁ pakataṁ tayā. ",
  "pv39:13.1": "Tena saṁsavako laddho, ",
  "pv39:13.2": "gambhīro sataporiso; ",
  "pv39:13.3": "Tattha vassasahassāni, ",
  "pv39:13.4": "tuvaṁ paccasi revate. ",
  "pv39:14.1": "Hatthepi chindanti athopi pāde, ",
  "pv39:14.2": "Kaṇṇepi chindanti athopi nāsaṁ; ",
  "pv39:14.3": "Athopi kākoḷagaṇā samecca, ",
  "pv39:14.4": "Saṅgamma khādanti viphandamānan”ti. ",
  "pv39:15.1": "“Sādhu kho maṁ paṭinetha, ",
  "pv39:15.2": "kāhāmi kusalaṁ bahuṁ; ",
  "pv39:15.3": "Dānena samacariyāya, ",
  "pv39:15.4": "saṁyamena damena ca; ",
  "pv39:15.5": "Yaṁ katvā sukhitā honti, ",
  "pv39:15.6": "na ca pacchānutappare”ti. ",
  "pv39:16.1": "“Pure tuvaṁ pamajjitvā, ",
  "pv39:16.2": "idāni paridevasi; ",
  "pv39:16.3": "Sayaṁ katānaṁ kammānaṁ, ",
  "pv39:16.4": "vipākaṁ anubhossasī”ti. ",
  "pv39:17.1": "“Ko devalokato manussalokaṁ, ",
  "pv39:17.2": "Gantvāna puṭṭho me evaṁ vadeyya; ",
  "pv39:17.3": "‘Nikkhittadaṇḍesu dadātha dānaṁ, ",
  "pv39:17.4": "Acchādanaṁ seyya mathannapānaṁ; ",
  "pv39:17.5": "Na hi maccharī rosako pāpadhammo, ",
  "pv39:17.6": "Saggūpagānaṁ labhati sahabyataṁ’. ",
  "pv39:18.1": "Sāhaṁ nūna ito gantvā, ",
  "pv39:18.2": "yoniṁ laddhāna mānusiṁ; ",
  "pv39:18.3": "Vadaññū sīlasampannā, ",
  "pv39:18.4": "kāhāmi kusalaṁ bahuṁ; ",
  "pv39:18.5": "Dānena samacariyāya, ",
  "pv39:18.6": "saṁyamena damena ca. ",
  "pv39:19.1": "Ārāmāni ca ropissaṁ, ",
  "pv39:19.2": "dugge saṅkamanāni ca; ",
  "pv39:19.3": "Papañca udapānañca, ",
  "pv39:19.4": "vippasannena cetasā. ",
  "pv39:20.1": "Cātuddasiṁ pañcadasiṁ, ",
  "pv39:20.2": "yā ca pakkhassa aṭṭhamī; ",
  "pv39:20.3": "Pāṭihāriyapakkhañca, ",
  "pv39:20.4": "aṭṭhaṅgasusamāgataṁ. ",
  "pv39:21.1": "Uposathaṁ upavasissaṁ, ",
  "pv39:21.2": "sadā sīlesu saṁvutā; ",
  "pv39:21.3": "Na ca dāne pamajjissaṁ, ",
  "pv39:21.4": "sāmaṁ diṭṭhamidaṁ mayā”ti. ",
  "pv39:22.1": "Iccevaṁ vippalapantiṁ, ",
  "pv39:22.2": "phandamānaṁ tato tato; ",
  "pv39:22.3": "Khipiṁsu niraye ghore, ",
  "pv39:22.4": "uddhampādaṁ avaṁsiraṁ. ",
  "pv39:23.1": "“Ahaṁ pure maccharinī ahosiṁ, ",
  "pv39:23.2": "Paribhāsikā samaṇabrāhmaṇānaṁ; ",
  "pv39:23.3": "Vitathena ca sāmikaṁ vañcayitvā, ",
  "pv39:23.4": "Paccāmahaṁ niraye ghorarūpe”ti. ",
  "pv39:24.1": "Revatīpetavatthu catutthaṁ. "
}