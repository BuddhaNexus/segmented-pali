{
  "atk-s0511a14:0": "14. Sujātabuddhavaṁsavaṇṇanā",
  "atk-s0511a14:1_0": "Tato tassāparabhāge tasmiṁyeva maṇḍakappe anupubbena aparimitāyukesu sattesu anukkamena",
  "atk-s0511a14:1_1": "parihāyitvā navutivassasahassāyukesu jātesu sujātarūpakāyo parisuddhajāto sujāto",
  "atk-s0511a14:1_2": "nāma satthā loke udapādi. Sopi pāramiyo pūretvā tusitapure nibbattitvā tato cavitvā",
  "atk-s0511a14:1_3": "sumaṅgalanagare uggatassa nāma rañño kule pabhāvatiyā nāma aggamahesiyā kucchismiṁ",
  "atk-s0511a14:1_4": "paṭisandhiṁ gahetvā dasannaṁ māsānaṁ accayena mātukucchito nikkhami. Nāmaggahaṇadivase",
  "atk-s0511a14:1_5": "cassa nāmaṁ karonto sakalajambudīpe sabbasattānaṁ sukhaṁ janayanto jātoti ‘‘sujāto’’",
  "atk-s0511a14:1_6": "tvevassa nāmamakaṁsu. So navavassasahassāni agāraṁ ajjhāvasi. Sirī upasirī sirinando",
  "atk-s0511a14:1_7": "cāti tassa tayo pāsādā ahesuṁ. Sirīnandādevippamukhāni tevīsati itthisahassāni paccupaṭṭhitāni ahesuṁ.",
  "atk-s0511a14:2_0": "So cattāri nimittāni disvā sirīnandādeviyā upasene nāma putte uppanne haṁsavahaṁ",
  "atk-s0511a14:2_1": "nāma varaturaṅgamāruyha mahābhinikkhamanaṁ nikkhamitvā pabbaji. Taṁ pana pabbajantaṁ",
  "atk-s0511a14:2_2": "manussānaṁ koṭi anupabbaji. Atha so tehi parivuto nava māse padhānacariyaṁ caritvā",
  "atk-s0511a14:2_3": "visākhapuṇṇamāya sirīnandananagare sirīnandanaseṭṭhissa dhītāya dinnaṁ paramamadhuraṁ",
  "atk-s0511a14:2_4": "madhupāyāsaṁ paribhuñjitvā sālavane divāvihāraṁ vītināmetvā sāyanhasamaye sunandājīvakena",
  "atk-s0511a14:2_5": "dinnā aṭṭha tiṇamuṭṭhiyo gahetvā veḷubodhiṁ upasaṅkamitvā tettiṁsahatthavitthataṁ",
  "atk-s0511a14:2_6": "tiṇasantharaṁ santharitvā sūriye dharamāneyeva samāraṁ mārabalaṁ vidhamitvā sammāsambodhiṁ",
  "atk-s0511a14:2_7": "paṭivijjhitvā sabbabuddhānuciṇṇaṁ udānaṁ udānetvā sattasattāhaṁ bodhisamīpeyeva vītināmetvā",
  "atk-s0511a14:2_8": "brahmunā āyācito attano kaniṭṭhabhātikaṁ sudassanakumāraṁ purohitaputtaṁ devakumārañca",
  "atk-s0511a14:2_9": "catusaccadhammapaṭivedhasamatthe disvā ākāsena gantvā sumaṅgalanagarasamīpe sumaṅgaluyyāne",
  "atk-s0511a14:2_10": "otaritvā uyyānapālena attano bhātikaṁ sudassanakumāraṁ purohitaputtaṁ devakumārañca",
  "atk-s0511a14:2_11": "pakkosāpetvā tesaṁ saparivārānaṁ majjhe nisinno dhammacakkaṁ pavattesi. Tattha asītiyā",
  "atk-s0511a14:2_12": "koṭīnaṁ dhammābhisamayo ahosi. Ayaṁ paṭhamābhisamayo ahosi.",
  "atk-s0511a14:3_0": "Yadā pana bhagavā sudassanuyyānadvāre mahāsālamūle yamakapāṭihāriyaṁ katvā devesu",
  "atk-s0511a14:3_1": "tāvatiṁsesu vassāvāsaṁ upāgami, tadā sattattiṁsasatasahassānaṁ dhammābhisamayo ahosi.",
  "atk-s0511a14:3_2": "Ayaṁ dutiyo abhisamayo ahosi. Yadā pana sujāto dasabalo pitusantikaṁ agamāsi, tadā",
  "atk-s0511a14:3_3": "saṭṭhisatasahassānaṁ dhammābhisamayo ahosi. Ayaṁ tatiyo abhisamayo ahosi. Tena vuttaṁ –",
  "atk-s0511a14:4": "1.",
  "atk-s0511a14:5": " ‘‘Tattheva maṇḍakappamhi, sujāto nāma nāyako;",
  "atk-s0511a14:6": "Sīhahanusabhakkhandho, appameyyo durāsado.",
  "atk-s0511a14:7": "2.",
  "atk-s0511a14:8": " ‘‘Candova vimalo buddho, sataraṁsīva patāpavā;",
  "atk-s0511a14:9": "Evaṁ sobhati sambuddho, jalanto siriyā sadā.",
  "atk-s0511a14:10": "3.",
  "atk-s0511a14:11": " ‘‘Pāpuṇitvāna sambuddho, kevalaṁ bodhimuttamaṁ;",
  "atk-s0511a14:12": "Sumaṅgalamhi nagare, dhammacakkaṁ pavattayi.",
  "atk-s0511a14:13": "4.",
  "atk-s0511a14:14": " ‘‘Desente pavaraṁ dhammaṁ, sujāte lokanāyake;",
  "atk-s0511a14:15": "Asītikoṭī abhisamiṁsu, paṭhame dhammadesane.",
  "atk-s0511a14:16": "5.",
  "atk-s0511a14:17": " ‘‘Yadā sujāto amitayaso, deve vassaṁ upāgami;",
  "atk-s0511a14:18": "Sattattiṁsasatasahassānaṁ, dutiyābhisamayo ahu.",
  "atk-s0511a14:19": "6.",
  "atk-s0511a14:20": " ‘‘Yadā sujāto asamasamo, upagacchi pitusantikaṁ;",
  "atk-s0511a14:21": "Saṭṭhisatasahassānaṁ, tatiyābhisamayo ahū’’ti.",
  "atk-s0511a14:22_0": "Tattha tattheva maṇḍakappamhīti yasmiṁ maṇḍakappe sumedho bhagavā uppanno, tattheva",
  "atk-s0511a14:22_1": "kappe sujātopi bhagavā uppannoti attho. Sīhahanūti sīhassa viya hanu assāti sīhahanu.",
  "atk-s0511a14:22_2": "Sīhassa pana heṭṭhimahanumeva puṇṇaṁ hoti, na uparimaṁ. Assa pana mahāpurisassa sīhassa",
  "atk-s0511a14:22_3": "heṭṭhimahanu viya dvepi paripuṇṇāni dvādasiyaṁ pakkhassa candasadisāni honti. Tena",
  "atk-s0511a14:22_4": "vuttaṁ ‘‘sīhahanū’’ti. Usabhakkhandhoti usabhasseva samappavaṭṭakkhandho, suvaṭṭitasuvaṇṇāliṅgasadisakkhandhoti",
  "atk-s0511a14:22_5": "attho. Sataraṁsīvāti divasakaro viya. Siriyāti buddhasiriyā. Bodhimuttamanti uttamaṁ sambodhiṁ.",
  "atk-s0511a14:23_0": "Sudhammavatīnagare sudhammuyyāne āgatānaṁ manussānaṁ dhammaṁ desetvā saṭṭhisatasahassāni",
  "atk-s0511a14:23_1": "ehibhikkhubhāvena pabbājetvā tesaṁ majjhe pātimokkhaṁ uddisi, so paṭhamo sannipāto",
  "atk-s0511a14:23_2": "ahosi. Tato paraṁ tidivorohaṇe bhagavato paññāsasatasahassānaṁ dutiyo sannipāto ahosi.",
  "atk-s0511a14:23_3": "Puna ‘‘sudassanakumāro bhagavato santike pabbajitvā arahattaṁ patto’’ti sutvā ‘‘mayampi",
  "atk-s0511a14:23_4": "pabbajissāmā’’ti āgatāni cattāri purisasatasahassāni gahetvā sudassanatthero sujātaṁ",
  "atk-s0511a14:23_5": "narāsabhaṁ upasaṅkami. Tesaṁ bhagavā dhammaṁ desetvā ehibhikkhupabbajjāya pabbājetvā",
  "atk-s0511a14:23_6": "caturaṅgasamannāgate sannipāte pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a14:24": "7.",
  "atk-s0511a14:25": " ‘‘Sannipātā tayo āsuṁ, sujātassa mahesino;",
  "atk-s0511a14:26": "Khīṇāsavānaṁ vimalānaṁ, santacittāna tādinaṁ.",
  "atk-s0511a14:27": "8.",
  "atk-s0511a14:28": " ‘‘Abhiññābalappattānaṁ, appattānaṁ bhavābhave;",
  "atk-s0511a14:29": "Saṭṭhisatasahassāni, paṭhamaṁ sannipatiṁsu te.",
  "atk-s0511a14:30": "9.",
  "atk-s0511a14:31": " ‘‘Punāparaṁ sannipāte, tidivorohaṇe jine;",
  "atk-s0511a14:32": "Paññāsasatasahassānaṁ, dutiyo āsi samāgamo.",
  "atk-s0511a14:33": "10.",
  "atk-s0511a14:34": " ‘‘Upasaṅkamanto narāsabhaṁ, sudassano aggasāvako;",
  "atk-s0511a14:35": "Catūhi satasahassehi, sambuddhaṁ upasaṅkamī’’ti.",
  "atk-s0511a14:36_0": "Tattha appattānanti bhavābhave asampattānanti attho. ‘‘Appavattā bhavābhave’’tipi",
  "atk-s0511a14:36_1": "pāṭho, soyevattho. Tidivorohaṇeti saggalokato otarante kattukārake daṭṭhabbo. Kārakavipallāsena",
  "atk-s0511a14:36_2": "vuttaṁ. Atha vā tidivorohaṇeti tidivato otaraṇe. Jineti jinassa, sāmiatthe bhummaṁ daṭṭhabbaṁ.",
  "atk-s0511a14:37_0": "Tadā kira amhākaṁ bodhisatto cakkavattirājā hutvā ‘‘buddho loke uppanno’’ti sutvā",
  "atk-s0511a14:37_1": "bhagavantaṁ upasaṅkamitvā dhammakathaṁ sutvā buddhappamukhassa bhikkhusaṅghassa sattahi",
  "atk-s0511a14:37_2": "ratanehi saddhiṁ catumahādīparajjaṁ datvā satthu santike pabbaji. Sakaladīpavāsino",
  "atk-s0511a14:37_3": "janā raṭṭhuppādaṁ gahetvā ārāmikakiccaṁ sādhetvā buddhappamukhassa saṅghassa niccaṁ",
  "atk-s0511a14:37_4": "mahādānamadaṁsu. Sopi naṁ satthā – ‘‘anāgate gotamo nāma buddho bhavissatī’’ti byākāsi. Tena vuttaṁ –",
  "atk-s0511a14:38": "11.",
  "atk-s0511a14:39": " ‘‘Ahaṁ tena samayena, catudīpamhi issaro;",
  "atk-s0511a14:40": "Antalikkhacaro āsiṁ, cakkavattī mahabbalo.",
  "atk-s0511a14:41": "13.",
  "atk-s0511a14:42": " ‘‘Catudīpe mahārajjaṁ ratane satta uttame;",
  "atk-s0511a14:43": "Buddhe niyyātayitvāna, pabbajiṁ tassa santike.",
  "atk-s0511a14:44": "14.",
  "atk-s0511a14:45": " ‘‘Ārāmikā janapade, uṭṭhānaṁ paṭipiṇḍiya;",
  "atk-s0511a14:46": "Upanenti bhikkhusaṅghassa, paccayaṁ sayanāsanaṁ.",
  "atk-s0511a14:47": "15.",
  "atk-s0511a14:48": " ‘‘Sopi maṁ buddho byākāsi, dasasahassimhi issaro;",
  "atk-s0511a14:49": "Tiṁsakappasahassamhi, ayaṁ buddho bhavissati.",
  "atk-s0511a14:50": "16.",
  "atk-s0511a14:51": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a14:52": "17.",
  "atk-s0511a14:53": " ‘‘Tassāpi cavanaṁ sutvā, bhiyyo hāsaṁ janesahaṁ;",
  "atk-s0511a14:54": "Adhiṭṭhahiṁ vataṁ uggaṁ, dasapāramipūriyā.",
  "atk-s0511a14:55": "18.",
  "atk-s0511a14:56": " ‘‘Suttantaṁ vinayañcāpi, navaṅgaṁ satthusāsanaṁ;",
  "atk-s0511a14:57": "Sabbaṁ pariyāpuṇitvāna, sobhayiṁ jinasāsanaṁ.",
  "atk-s0511a14:58": "19.",
  "atk-s0511a14:59": " ‘‘Tatthappamatto viharanto, brahmaṁ bhāvetva bhāvanaṁ;",
  "atk-s0511a14:60": "Abhiññāpāramiṁ gantvā, brahmalokamagañchaha’’nti.",
  "atk-s0511a14:61_0": "Tattha catudīpamhīti saparivāradīpānaṁ catunnaṁ mahādīpānanti attho. Antalikkhacaroti",
  "atk-s0511a14:61_1": "cakkaratanaṁ purakkhatvā ākāsacaro. Ratane sattāti hatthiratanādīni satta ratanāni.",
  "atk-s0511a14:61_2": "Uttameti uttamāni. Atha vā uttame buddheti attho daṭṭhabbo. Niyyātayitvānāti datvāna.",
  "atk-s0511a14:61_3": "Uṭṭhānanti raṭṭhuppādaṁ, āyanti attho. Paṭipiṇḍiyāti rāsiṁ katvā saṁkaḍḍhitvā. Paccayanti",
  "atk-s0511a14:61_4": "cīvarādivividhaṁ paccayaṁ. Dasasahassimhi issaroti dasasahassilokadhātuyaṁ issaro,",
  "atk-s0511a14:61_5": "tadetaṁ jātikkhettaṁ sandhāya vuttanti veditabbaṁ. Anantānaṁ lokadhātūnaṁ issaro",
  "atk-s0511a14:61_6": "bhagavā. Tiṁsakappasahassamhīti ito paṭṭhāya tiṁsakappasahassānaṁ matthaketi attho.",
  "atk-s0511a14:62_0": "Tassa pana sujātassa bhagavato sumaṅgalaṁ nāma nagaraṁ ahosi, uggato nāma rājā pitā,",
  "atk-s0511a14:62_1": "pabhāvatī nāma mātā, sudassano ca sudevo ca dve aggasāvakā, nārado nāmupaṭṭhāko,",
  "atk-s0511a14:62_2": "nāgā ca nāgasamālā ca dve aggasāvikā, mahāveḷurukkho bodhi, so kira mandacchiddo",
  "atk-s0511a14:62_3": "ghanakkhandho paramaramaṇīyo veḷuriyamaṇivaṇṇehi vimalehi pattehi sañchannavipulasākho",
  "atk-s0511a14:62_4": "mayūrapiñchakalāpo viya virocittha. Tassa pana bhagavato sarīraṁ paṇṇāsahatthubbedhaṁ",
  "atk-s0511a14:62_5": "ahosi, āyu navutivassasahassāni, sirīnandā nāmassa aggamahesī, upaseno nāma putto.",
  "atk-s0511a14:62_6": "Turaṅgavarayānena nikkhami. So pana candavatīnagare silārāme parinibbāyi. Tena vuttaṁ –",
  "atk-s0511a14:63": "20.",
  "atk-s0511a14:64": " ‘‘Sumaṅgalaṁ nāma nagaraṁ, uggato nāma khattiyo;",
  "atk-s0511a14:65": "Mātā pabhāvatī nāma, sujātassa mahesino.",
  "atk-s0511a14:66": "25.",
  "atk-s0511a14:67": " ‘‘Sudassano sudevo ca, ahesuṁ aggasāvakā;",
  "atk-s0511a14:68": "Nārado nāmupaṭṭhāko, sujātassa mahesino.",
  "atk-s0511a14:69": "26.",
  "atk-s0511a14:70": " ‘‘Nāgo ca nāgasamālā ca, ahesuṁ aggasāvikā;",
  "atk-s0511a14:71": "Bodhi tassa bhagavato, mahāveḷūti vuccati.",
  "atk-s0511a14:72": "27.",
  "atk-s0511a14:73": " ‘‘So ca rukkho ghanakkhandho, acchiddo hoti pattiko;",
  "atk-s0511a14:74": "Uju vaṁso brahā hoti, dassanīyo manoramo.",
  "atk-s0511a14:75": "28.",
  "atk-s0511a14:76": " ‘‘Ekakkhandho pavaḍḍhitvā, tato sākhā pabhijjati;",
  "atk-s0511a14:77": "Yathā subaddho morahattho, evaṁ sobhati so dumo.",
  "atk-s0511a14:78": "29.",
  "atk-s0511a14:79": " ‘‘Na tassa kaṇṭakā honti, nāpi chiddaṁ mahā ahu;",
  "atk-s0511a14:80": "Vitthiṇṇasākho aviralo, sandacchāyo manoramo.",
  "atk-s0511a14:81": "31.",
  "atk-s0511a14:82": " ‘‘Paññāsaratano āsi, uccattanena so jino;",
  "atk-s0511a14:83": "Sabbākāravarūpeto, sabbaguṇamupāgato.",
  "atk-s0511a14:84": "32.",
  "atk-s0511a14:85": " ‘‘Tassa pabhā asamasamā, niddhāvati samantato;",
  "atk-s0511a14:86": "Appamāṇo atuliyo, opammehi anūpamo.",
  "atk-s0511a14:87": "33.",
  "atk-s0511a14:88": " ‘‘Navutivassasahassāni, āyu vijjati tāvade;",
  "atk-s0511a14:89": "Tāvatā tiṭṭhamāno so, tāresi janataṁ bahuṁ.",
  "atk-s0511a14:90": "34.",
  "atk-s0511a14:91": " ‘‘Yathāpi sāgare ūmī, gagane tārakā yathā;",
  "atk-s0511a14:92": "Evaṁ tadā pāvacanaṁ, arahantehi cittitaṁ.",
  "atk-s0511a14:93": "35.",
  "atk-s0511a14:94": " ‘‘So ca buddho asamasamo, guṇāni ca tāni atuliyāni;",
  "atk-s0511a14:95": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a14:96_0": "Tattha acchiddoti appacchiddo. ‘‘Anudarā kaññā’’tiādīsu viya daṭṭhabbaṁ. Keci ‘‘chiddaṁ",
  "atk-s0511a14:96_1": "hoti parittaka’’nti paṭhanti. Pattikoti bahupatto, kācamaṇivaṇṇehi pattehi sañchannoti",
  "atk-s0511a14:96_2": "attho. Ujūti avaṅko akuṭilo. Vaṁsoti veḷu. Brahāti samantato mahā. Ekakkhandhoti",
  "atk-s0511a14:96_3": "avaniruho eko adutiyo cāti attho. Pavaḍḍhitvāti vaḍḍhitvā. Tato sākhā pabhijjatīti",
  "atk-s0511a14:96_4": "tato vaṁsaggato pañcavidhā sākhā nikkhamitvā pabhijjittha. ‘‘Tato sākhā pabhijjathā’’tipi",
  "atk-s0511a14:96_5": "pāṭho. Subaddhoti suṭṭhu pañcabandhanākārena baddho. Morahatthoti ātapasannivāraṇatthaṁ",
  "atk-s0511a14:96_6": "kato baddho morapiñchakalāpo vuccati.",
  "atk-s0511a14:97_0": "Na tassa kaṇṭakā hontīti tassa vaṁsassa kaṇṭakinopi rukkhassa kaṇṭakā nāhesuṁ. Aviraloti",
  "atk-s0511a14:97_1": "aviralasākhāsañchanno. Sandacchāyoti ghanacchāyo, aviralattāva sandacchāyoti vutto.",
  "atk-s0511a14:97_2": "Paññāsaratano āsīti paññāsahattho ahosi. Sabbākāravarūpetoti sabbena ākārena varehiyeva",
  "atk-s0511a14:97_3": "upeto sabbākāravarūpeto nāma. Sabbaguṇamupāgatoti anantarapadasseva vevacanamattaṁ.",
  "atk-s0511a14:98_0": "Appamāṇoti pamāṇarahito, pamāṇaṁ gahetuṁ asakkuṇeyyattā vā appamāṇo. Atuliyoti atulo,",
  "atk-s0511a14:98_1": "kenaci asadisoti attho. Opammehīti upamitabbehi. Anūpamoti upamārahito, ‘‘iminā ca",
  "atk-s0511a14:98_2": "iminā ca sadiso’’ti vattuṁ asakkuṇeyyabhāvato anūpamoti attho. Guṇānica tānīti guṇā",
  "atk-s0511a14:98_3": "ca te, sabbaññutaññāṇādayo guṇāti attho. Liṅgavipallāsena vuttaṁ. Sesaṁ sabbattha uttānatthamevāti.",
  "atk-s0511a14:99": "Sujātabuddhavaṁsavaṇṇanā niṭṭhitā.",
  "atk-s0511a14:100": "Niṭṭhito dvādasamo buddhavaṁso."
}