{
  "atk-s0403a40:0": "2. Anusayavaggo",
  "atk-s0403a40:1": "3. Kulasuttavaṇṇanā",
  "atk-s0403a40:2_0": "13. Dutiyassa tatiye nālanti na yuttaṁ nānucchavikaṁ. Na manāpenāti na manamhi appanakena",
  "atk-s0403a40:2_1": "ākārena nisinnāsanato paccuṭṭhenti, anādarameva dassenti. Santamassa pariguhantīti",
  "atk-s0403a40:2_2": "vijjamānampi deyyadhammaṁ etassa niguhanti paṭicchādenti. Asakkaccaṁ denti no sakkaccanti",
  "atk-s0403a40:2_3": "lūkhaṁ vā hotu paṇītaṁ vā, asahatthā acittīkārena denti, no cittīkārena.",
  "atk-s0403a40:3": "4. Puggalasuttavaṇṇanā",
  "atk-s0403a40:4_0": "14. Catutthe ubhatobhāgavimuttoti dvīhi bhāgehi vimutto, arūpasamāpattiyā rūpakāyato",
  "atk-s0403a40:4_1": "vimutto, maggena nāmakāyato. So catunnaṁ arūpasamāpattīnaṁ ekekato vuṭṭhāya saṅkhāre",
  "atk-s0403a40:4_2": "sammasitvā arahattaṁ pattānaṁ catunnaṁ, nirodhā vuṭṭhāya arahattaṁ pattaanāgāmino",
  "atk-s0403a40:4_3": "ca vasena pañcavidho hoti. Pāḷi panettha “katamo ca puggalo ubhatobhāgavimutto? Idhekacco",
  "atk-s0403a40:4_4": "puggalo aṭṭha vimokkhe kāyena phusitvā viharati, paññāya cassa disvā āsavā parikkhīṇā",
  "atk-s0403a40:4_5": "hontī”ti evaṁ aṭṭhavimokkhalābhino vasena āgatā.",
  "atk-s0403a40:5_0": "Paññāya vimuttoti paññāvimutto. So sukkhavipassako, catūhi jhānehi vuṭṭhāya arahattaṁ",
  "atk-s0403a40:5_1": "pattā cattāro cāti imesaṁ vasena pañcavidho hoti. Pāḷi panettha aṭṭhavimokkhapaṭikkhepavaseneva",
  "atk-s0403a40:5_2": "āgatā. Yathāha – “na heva kho aṭṭha vimokkhe kāyena phusitvā viharati, paññāya cassa",
  "atk-s0403a40:5_3": "disvā āsavā parikkhīṇā honti. Ayaṁ vuccati puggalo paññāvimutto”ti.",
  "atk-s0403a40:6_0": "Phuṭṭhantaṁ sacchikatoti kāyasakkhī. So jhānaphassaṁ paṭhamaṁ phusati, pacchā nirodhaṁ",
  "atk-s0403a40:6_1": "nibbānaṁ sacchikaroti. So sotāpattiphalaṭṭhaṁ ādiṁ katvā yāva arahattamaggaṭṭhā chabbidho",
  "atk-s0403a40:6_2": "hoti. Tenāha – “idhekacco puggalo aṭṭha vimokkhe kāyena phusitvā viharati, paññāya",
  "atk-s0403a40:6_3": "cassa disvā ekacce āsavā parikkhīṇā honti. Ayaṁ vuccati puggalo kāyasakkhī”ti.",
  "atk-s0403a40:7_0": "Diṭṭhantaṁ pattoti diṭṭhippatto. Tatridaṁ saṅkhepalakkhaṇaṁ – dukkhā saṅkhārā, sukho",
  "atk-s0403a40:7_1": "nirodhoti ñātaṁ hoti diṭṭhaṁ viditaṁ sacchikataṁ phusitaṁ paññāyāti diṭṭhippatto.",
  "atk-s0403a40:7_2": "Vitthārato pana sopi kāyasakkhī viya chabbidho hoti. Tenevāha – “idhekacco puggalo",
  "atk-s0403a40:7_3": "‘idaṁ dukkha’nti yathābhūtaṁ pajānāti…pe… ‘ayaṁ dukkhanirodhagāminī paṭipadā’ti yathābhūtaṁ",
  "atk-s0403a40:7_4": "pajānāti, tathāgatappaveditā cassa dhammā paññāya vodiṭṭhā honti vocaritā paññāya…pe…",
  "atk-s0403a40:7_5": "ayaṁ vuccati puggalo diṭṭhippatto”ti.",
  "atk-s0403a40:8_0": "Saddhāya vimuttoti saddhāvimutto. Sopi vuttanayeneva chabbidho hoti. Tenāha – “idhekacco",
  "atk-s0403a40:8_1": "puggalo ‘idaṁ dukkha’nti yathābhūtaṁ pajānāti…pe… ‘ayaṁ dukkhanirodhagāminī paṭipadā’ti",
  "atk-s0403a40:8_2": "yathābhūtaṁ pajānāti, tathāgatappaveditā cassa dhammā paññāya vodiṭṭhā honti vocaritā",
  "atk-s0403a40:8_3": "paññāya…pe… no ca kho yathādiṭṭhippattassa. Ayaṁ vuccati puggalo saddhāvimutto”ti.",
  "atk-s0403a40:8_4": "Etassa hi saddhāvimuttassa pubbabhāgamaggakkhaṇe saddahantassa viya okappentassa",
  "atk-s0403a40:8_5": "viya adhimuccantassa viya ca kilesakkhayo hoti, diṭṭhippattassa pubbabhāgamaggakkhaṇe",
  "atk-s0403a40:8_6": "kilesacchedakañāṇaṁ adandhaṁ tikhiṇaṁ sūraṁ hutvā vahati. Tasmā yathā nāma nātitikhiṇena",
  "atk-s0403a40:8_7": "asinā kadaliṁ chindantassa chinnaṭṭhānaṁ maṭṭhaṁ na hoti, asi sīghaṁ na vahati, saddo",
  "atk-s0403a40:8_8": "suyyati, balavataro vāyāmo kātabbo hoti, evarūpā saddhāvimuttassa pubbabhāgamaggabhāvanā.",
  "atk-s0403a40:8_9": "Yathā pana sunisitena asinā kadaliṁ chindantassa chinnaṭṭhānaṁ maṭṭhaṁ hoti, asi",
  "atk-s0403a40:8_10": "sīghaṁ vahati, saddo na suyyati, balavavāyāmakiccaṁ na hoti, evarūpā paññāvimuttassa",
  "atk-s0403a40:8_11": "pubbabhāgamaggabhāvanā veditabbā.",
  "atk-s0403a40:9_0": "Dhammaṁ anussaratīti dhammānusārī. Dhammoti paññā, paññāpubbaṅgamaṁ maggaṁ bhāvetīti",
  "atk-s0403a40:9_1": "attho. Saddhānusārimhipi eseva nayo. Ubhopete sotāpattimaggaṭṭhāyeva. Vuttampi cetaṁ",
  "atk-s0403a40:9_2": "– “yassa puggalassa sotāpattiphalasacchikiriyāya paṭipannassa paññindriyaṁ adhimattaṁ",
  "atk-s0403a40:9_3": "hoti, paññāvāhiṁ paññāpubbaṅgamaṁ ariyamaggaṁ bhāveti. Ayaṁ vuccati puggalo dhammānusārī.",
  "atk-s0403a40:9_4": "Yassa puggalassa sotāpattiphalasacchikiriyāya paṭipannassa saddhindriyaṁ adhimattaṁ",
  "atk-s0403a40:9_5": "hoti, saddhāvāhiṁ saddhāpubbaṅgamaṁ ariyamaggaṁ bhāveti. Ayaṁ vuccati puggalo saddhānusārī”ti.",
  "atk-s0403a40:9_6": "Ayamettha saṅkhepo, vitthārato panesā ubhatobhāgavimuttādikathā visuddhimagge paññābhāvanādhikāre",
  "atk-s0403a40:9_7": "vuttā. Tasmā tattha vuttanayeneva veditabbāti.",
  "atk-s0403a40:10": "5. Udakūpamāsuttavaṇṇanā",
  "atk-s0403a40:11_0": "15. Pañcame udakūpamāti nimujjanādiākāraṁ gahetvā udakena upamitā. Sakiṁ nimuggoti",
  "atk-s0403a40:11_1": "ekavārameva nimuggo. Ekantakāḷakehīti niyatamicchādiṭṭhiṁ sandhāya vuttaṁ. Ummujjatīti",
  "atk-s0403a40:11_2": "uṭṭhahati. Sādhūti sobhanā bhaddakā. Hāyatiyevāti caṅkavāre āsittaudakaṁ viya parihāyateva.",
  "atk-s0403a40:11_3": "Ummujjitvā vipassati viloketīti uṭṭhahitvā gantabbadisaṁ vipassati viloketi. Pataratīti",
  "atk-s0403a40:11_4": "gantabbadisābhimukho tarati nāma. Paṭigādhappatto hotīti uṭṭhāya viloketvā pataritvā",
  "atk-s0403a40:11_5": "ekasmiṁ ṭhāne patiṭṭhāpatto nāma hoti, tiṭṭhati na punāgacchati. Tiṇṇopāraṅgato thale",
  "atk-s0403a40:11_6": "tiṭṭhatīti sabbakilesoghaṁ taritvā paratīraṁ gantvā nibbānathale patiṭṭhito nāma",
  "atk-s0403a40:11_7": "hoti. Imasmiṁ sutte vaṭṭavivaṭṭaṁ kathitaṁ.",
  "atk-s0403a40:12": "6. Aniccānupassīsuttavaṇṇanā",
  "atk-s0403a40:13_0": "16. Chaṭṭhe aniccāti evaṁ paññāya pharanto anupassatīti aniccānupassī. Aniccāti evaṁ",
  "atk-s0403a40:13_1": "saññā assāti aniccasaññī. Aniccāti evaṁ ñāṇena paṭisaṁveditā assāti aniccapaṭisaṁvedī.",
  "atk-s0403a40:13_2": "Satatanti sabbakālaṁ. Samitanti yathā purimacittena pacchimacittaṁ samitaṁ samupagataṁ",
  "atk-s0403a40:13_3": "ghaṭṭitaṁ hoti, evaṁ. Abbokiṇṇanti nirantaraṁ aññena cetasā asaṁmissaṁ. Cetasā adhimuccamānoti",
  "atk-s0403a40:13_4": "cittena sanniṭṭhāpayamāno. Paññāya pariyogāhamānoti vipassanāñāṇena anupavisamāno.",
  "atk-s0403a40:14_0": "Apubbaṁ acarimanti apure apacchā ekakkhaṇeyeva. Idha samasīsī kathito. So catubbidho",
  "atk-s0403a40:14_1": "hoti rogasamasīsī, vedanāsamasīsī, iriyāpathasamasīsī, jīvitasamasīsīti. Tattha yassa",
  "atk-s0403a40:14_2": "aññatarena rogena phuṭṭhassa sato rogavūpasamo ca āsavakkhayo ca ekappahāreneva hoti,",
  "atk-s0403a40:14_3": "ayaṁ rogasamasīsī nāma. Yassa pana aññataraṁ vedanaṁ vedayato vedanāvūpasamo ca āsavakkhayo",
  "atk-s0403a40:14_4": "ca ekappahāreneva hoti, ayaṁ vedanāsamasīsī nāma. Yassa pana ṭhānādīsu iriyāpathesu",
  "atk-s0403a40:14_5": "aññatarasamaṅgino vipassantassa iriyāpathassa pariyosānañca āsavakkhayo ca ekappahāreneva",
  "atk-s0403a40:14_6": "hoti, ayaṁ iriyāpathasamasīsī nāma. Yassa pana upakkamato vā sarasato vā jīvitapariyādānañca",
  "atk-s0403a40:14_7": "āsavakkhayo ca ekappahāreneva hoti, ayaṁ jīvitasamasīsī nāma. Ayamidha adhippeto.",
  "atk-s0403a40:14_8": "Tattha kiñcāpi āsavapariyādānaṁ maggacittena, jīvitapariyādānaṁ cuticittena hotīti",
  "atk-s0403a40:14_9": "ubhinnaṁ ekakkhaṇe sambhavo nāma natthi. Yasmā panassa āsavesu khīṇamattesu paccavekkhaṇavārānantarameva",
  "atk-s0403a40:14_10": "jīvitapariyādānaṁ gacchati, antaraṁ na paññāyati, tasmā evaṁ vuttaṁ.",
  "atk-s0403a40:15_0": "Antarāparinibbāyīti yo pañcasu suddhāvāsesu yattha katthaci uppanno nibbattakkhaṇe",
  "atk-s0403a40:15_1": "vā thokaṁ atikkamitvā vā vemajjhe ṭhatvā vā arahattaṁ pāpuṇāti, tassetaṁ nāmaṁ. Upahaccaparinibbāyīti",
  "atk-s0403a40:15_2": "yo tattheva āyuvemajjhaṁ atikkamitvā arahattaṁ pāpuṇāti. Asaṅkhāraparinibbāyīti yo",
  "atk-s0403a40:15_3": "tesaṁyeva puggalānaṁ asaṅkhāreneva appayogena kilese khepeti. Sasaṅkhāraparinibbāyīti",
  "atk-s0403a40:15_4": "yo sasaṅkhārena sappayogena kilese khepeti. Uddhaṁsoto akaniṭṭhagāmīti yo heṭṭhā",
  "atk-s0403a40:15_5": "catūsu suddhāvāsesu yattha katthaci nibbattitvā tato cuto anupubbena akaniṭṭhe uppajjitvā arahattaṁ pāpuṇāti.",
  "atk-s0403a40:16": "7-9. Dukkhānupassīsuttādivaṇṇanā",
  "atk-s0403a40:17_0": "17-19. Sattame dukkhānupassīti pīḷanākāraṁ dukkhato anupassanto. Aṭṭhame anattānupassīti",
  "atk-s0403a40:17_1": "avasavattanākāraṁ anattāti anupassanto. Navame sukhānupassīti sukhanti evaṁ ñāṇena anupassanto.",
  "atk-s0403a40:18": "10. Niddasavatthusuttavaṇṇanā",
  "atk-s0403a40:19_0": "20. Dasame niddasavatthūnīti niddasādivatthūni, “niddaso bhikkhu, nibbīso, nittiṁso,",
  "atk-s0403a40:19_1": "niccattālīso, nippaññāso”ti evaṁ vacanakāraṇāni. Ayaṁ kira pañho titthiyasamaye uppanno.",
  "atk-s0403a40:19_2": "Titthiyā hi dasavassakāle mataṁ nigaṇṭhaṁ niddasoti vadanti. So kira puna dasavasso",
  "atk-s0403a40:19_3": "na hoti. Na kevalañca dasavasso, navavassopi ekavassopi na hoti. Eteneva nayena vīsativassādikālepi",
  "atk-s0403a40:19_4": "mataṁ nigaṇṭhaṁ “nibbīso nittiṁso niccattālīso nippaññāso”ti vadanti. Āyasmā ānando",
  "atk-s0403a40:19_5": "gāme vicaranto taṁ kathaṁ sutvā vihāraṁ gantvā bhagavato ārocesi. Bhagavā āha – “na",
  "atk-s0403a40:19_6": "idaṁ, ānanda, titthiyānaṁ adhivacanaṁ, mama sāsane khīṇāsavassetaṁ adhivacanaṁ. Khīṇāsavo",
  "atk-s0403a40:19_7": "hi dasavassakāle parinibbuto puna dasavasso na hoti. Na kevalañca dasavassova, navavassopi…pe…",
  "atk-s0403a40:19_8": "ekavassopi. Na kevalañca ekavassova, ekādasamāsikopi…pe… ekamāsikopi ekamuhuttikopi",
  "atk-s0403a40:19_9": "na hotiyeva”. Kasmā? Puna paṭisandhiyā abhāvā. Nibbīsādīsupi eseva nayo. Iti bhagavā",
  "atk-s0403a40:19_10": "“mama sāsane khīṇāsavassetaṁ adhivacana”nti vatvā yehi kāraṇehi niddaso hoti, tāni",
  "atk-s0403a40:19_11": "dassetuṁ imaṁ desanaṁ ārabhi.",
  "atk-s0403a40:20_0": "Tattha idhāti imasmiṁ sāsane. Sikkhāsamādāne tibbacchando hotīti sikkhāttayapūraṇe",
  "atk-s0403a40:20_1": "balavacchando hoti. Āyatiñca sikkhāsamādāne avigatapemoti anāgate punadivasādīsupi",
  "atk-s0403a40:20_2": "sikkhāpūraṇe avigatapemeneva samannāgato hoti. Dhammanisantiyāti dhammanisāmanāya.",
  "atk-s0403a40:20_3": "Vipassanāyetaṁ adhivacanaṁ. Icchāvinayeti taṇhāvinaye. Paṭisallāneti ekībhāve. Vīriyārambheti",
  "atk-s0403a40:20_4": "kāyikacetasikassa vīriyassa pūraṇe. Satinepakketi satiyañceva nipakabhāve. Diṭṭhipaṭivedheti",
  "atk-s0403a40:20_5": "maggadassane. Sesaṁ sabbattha uttānamevāti.",
  "atk-s0403a40:21": "Anusayavaggo dutiyo."
}