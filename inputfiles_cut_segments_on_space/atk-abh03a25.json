{
  "atk-abh03a25:0": "10. Dasamavaggo",
  "atk-abh03a25:1": "1. Nirodhakathāvaṇṇanā",
  "atk-abh03a25:2_0": "571-572. Idāni nirodhakathā nāma hoti. Tattha yesaṁ ‘‘upapattesiyanti saṅkhaṁ gatassa",
  "atk-abh03a25:2_1": "bhavaṅgacittassa bhaṅgakkhaṇena saheva kiriyāti saṅkhaṁ gatā kusalā vā akusalā vā",
  "atk-abh03a25:2_2": "cattāro khandhā cittasamuṭṭhānarūpañcāti pañcakkhandhā uppajjanti. Tesu hi anuppannesu",
  "atk-abh03a25:2_3": "bhavaṅge niruddhe santativicchedo bhaveyyā’’ti laddhi, seyyathāpi andhakānaṁ; te",
  "atk-abh03a25:2_4": "sandhāya upapattesiyeti pucchā sakavādissa, paṭiññā itarassa. Tattha upapattesiyeti",
  "atk-abh03a25:2_5": "catūsupi padesu bahuvacanabhummatthe ekavacanabhummaṁ. Upapattesiyesu pañcasu khandhesu",
  "atk-abh03a25:2_6": "aniruddhesūti ayañhettha attho. Dasannanti upapattesiyakhandhānañca kiriyakhandhānañca",
  "atk-abh03a25:2_7": "vasena vuttaṁ. Tattha paṭhamapañhe khandhalakkhaṇavasena kiriyavasena ca pañceva",
  "atk-abh03a25:2_8": "nāma te khandhāti paṭikkhipati. Dutiyapañhe purimapacchimavasena upapattesiyakiriyavasena",
  "atk-abh03a25:2_9": "ca nānattaṁ sandhāya paṭijānāti. Dvinnaṁ pana phassānaṁ cittānañca samodhānaṁ puṭṭho",
  "atk-abh03a25:2_10": "suttalesābhāvena paṭikkhipati.",
  "atk-abh03a25:3_0": "Kiriyā cattāroti rūpena vinā kusalā akusalā vā cattāro gahitā. Kiriyāñāṇanti paravādinā",
  "atk-abh03a25:3_1": "cakkhuviññāṇasamaṅgikkhaṇe arahato anuññātaṁ anārammaṇañāṇaṁ. Niruddhe maggo uppajjatīti",
  "atk-abh03a25:3_2": "pucchā paravādissa, aniruddhe anuppajjanato paṭiññā sakavādissa. Mato maggaṁ bhāvetīti",
  "atk-abh03a25:3_3": "chalena pucchā paravādissa. Yasmā pana paṭisandhito yāva cuticittā satto jīvatiyeva",
  "atk-abh03a25:3_4": "nāma, tasmā sakavādī na hevanti paṭikkhipati.",
  "atk-abh03a25:4": "Nirodhakathāvaṇṇanā.",
  "atk-abh03a25:5": "2. Rūpaṁmaggotikathāvaṇṇanā",
  "atk-abh03a25:6_0": "573-575. Idāni rūpaṁ maggotikathā nāma hoti. Tattha yesaṁ ‘‘sammāvācākammantājīvā",
  "atk-abh03a25:6_1": "rūpa’’nti laddhi, seyyathāpi mahisāsakasammitiyamahāsaṁghikānaṁ; te sandhāya maggasamaṅgissāti",
  "atk-abh03a25:6_2": "pucchā sakavādissa, paṭiññā itarassa. Atha naṁ ‘‘yadi te sammāvācādayo rūpaṁ, na",
  "atk-abh03a25:6_3": "viratiyo, yathā sammādiṭṭhādimaggo sārammaṇādisabhāvo, evaṁ tampi rūpaṁ siyā’’ti",
  "atk-abh03a25:6_4": "codetuṁ sārammaṇotiādimāha. Tattha paṭikkhepo ca paṭiññā ca paravādino laddhianurūpena",
  "atk-abh03a25:6_5": "veditabbā. Sesamettha uttānatthamevāti.",
  "atk-abh03a25:7": "Rūpaṁ maggotikathāvaṇṇanā.",
  "atk-abh03a25:8": "3. Pañcaviññāṇasamaṅgissa maggakathāvaṇṇanā",
  "atk-abh03a25:9_0": "576. Idāni pañcaviññāṇasamaṅgissa maggakathā nāma hoti. Tattha yesaṁ ‘‘cakkhunā rūpaṁ",
  "atk-abh03a25:9_1": "disvā na nimittaggāhī hotī’’ti suttaṁ nissāya ‘‘pañcaviññāṇasamaṅgissa atthi maggabhāvanā’’ti",
  "atk-abh03a25:9_2": "laddhi, seyyathāpi mahāsaṁghikānaṁ, te sandhāya pucchā sakavādissa, paṭiññā itarassa.",
  "atk-abh03a25:9_3": "Atha naṁ ‘‘sace tassa maggabhāvanā atthi, pañcaviññāṇagatikena vā maggena, maggagatikehi",
  "atk-abh03a25:9_4": "vā pañcaviññāṇehi bhavitabbaṁ, na ca tāni maggagatikāni anibbānārammaṇattā alokuttarattā",
  "atk-abh03a25:9_5": "ca, na maggo pañcaviññāṇagatiko tesaṁ lakkhaṇena asaṅgahitattā’’ti codetuṁ nanu pañcaviññāṇā",
  "atk-abh03a25:9_6": "uppannavatthukātiādimāha. Tatrāyaṁ adhippāyo – yadi pañcaviññāṇasamaṅgissa maggabhāvanā",
  "atk-abh03a25:9_7": "siyā, yena manoviññāṇena maggo sampayutto, tampi pañcaviññāṇasamaṅgissa siyā. Evaṁ",
  "atk-abh03a25:9_8": "sante yadidaṁ ‘‘pañcaviññāṇā uppannavatthukā’’tiādi lakkhaṇaṁ vuttaṁ, taṁ evaṁ avatvā",
  "atk-abh03a25:9_9": "‘‘cha viññāṇā’’ti vattabbaṁ siyā. Tathā pana avatvā ‘‘pañcaviññāṇā’’tveva vuttaṁ,",
  "atk-abh03a25:9_10": "tasmā na vatabbaṁ ‘‘pañcaviññāṇasamaṅgissa atthi maggabhāvanā’’ti. Yasmā cettha ayameva",
  "atk-abh03a25:9_11": "adhippāyo, tasmā sakavādī taṁ lakkhaṇaṁ paravādiṁ sampaṭicchāpetvā no ca vata re",
  "atk-abh03a25:9_12": "vattabbe pañcaviññāṇasamaṅgissa atthi maggabhāvanāti āha.",
  "atk-abh03a25:10_0": "Aparo nayo – pañcaviññāṇā uppannavatthukā, maggo avatthukopi hoti. Te ca uppannārammaṇā,",
  "atk-abh03a25:10_1": "maggo navattabbārammaṇo. Te purejātavatthukāva maggo avatthukopi. Te purejātārammaṇā,",
  "atk-abh03a25:10_2": "maggo apurejātārammaṇo. Te ajjhattikavatthukāva maggo avatthukopi hoti. Te ca rūpādivasena",
  "atk-abh03a25:10_3": "bāhirārammaṇā, maggo nibbānārammaṇo. Te aniruddhaṁ vatthuṁ nissayaṁ katvā pavattanato",
  "atk-abh03a25:10_4": "asambhinnavatthukā, maggo avatthukopi. Te aniruddhāneva rūpādīni ārabbha pavattanato",
  "atk-abh03a25:10_5": "asambhinnārammaṇā, maggo nibbānārammaṇo. Te nānāvatthukā, maggo avatthuko vā ekavatthuko",
  "atk-abh03a25:10_6": "vā. Te nānārammaṇā maggo ekārammaṇo. Te attano attanova rūpādigocare pavattanato",
  "atk-abh03a25:10_7": "na aññamaññassa gocaravisayaṁ paccanubhonti, maggo rūpādīsu ekampi gocaraṁ na karoti.",
  "atk-abh03a25:10_8": "Te kiriyamanodhātuṁ purecārikaṁ katvā uppajjanato na asamannāhārā na amanasikārā",
  "atk-abh03a25:10_9": "uppajjanti, maggo nirāvajjanova. Te sampaṭicchanādīhi vokiṇṇā uppajjanti, maggassa",
  "atk-abh03a25:10_10": "vokāroyeva natthi. Te aññamaññaṁ pubbacarimabhāvena uppajjanti, maggassa tehi saddhiṁ",
  "atk-abh03a25:10_11": "purimapacchimatāva natthi, tesaṁ anuppattikāle tikkhavipassanāsamaye, tesaṁ anuppattidese",
  "atk-abh03a25:10_12": "āruppepi ca uppajjanato. Te sampaṭicchanādīhi antaritattā na aññamaññassa samanantarā",
  "atk-abh03a25:10_13": "uppajjanti, maggassa sampaṭicchanādīhi antaritabhāvova natthi. Tesaṁ aññatra abhinipātā",
  "atk-abh03a25:10_14": "ābhogamattampi kiccaṁ natthi, maggassa kilesasamugghātanaṁ kiccanti. Yasmā cettha",
  "atk-abh03a25:10_15": "ayampi adhippāyo, tasmā sakavādī imehākārehi paravādiṁ maggassa apañcaviññāṇagatikabhāvaṁ",
  "atk-abh03a25:10_16": "sampaṭicchāpetvā no ca vata re vattabbe pañcaviññāṇasamaṅgissa atthi maggabhāvanāti āha.",
  "atk-abh03a25:11_0": "577.Suññataṁ ārabbhāti ‘‘yathā lokuttaramaggo suññataṁ nibbānaṁ ārabbha, lokiyo suddhasaṅkhārapuñjaṁ",
  "atk-abh03a25:11_1": "ārabbha uppajjati, kiṁ te evaṁ cakkhuviññāṇa’’nti pucchati. Itaro ‘‘cakkhuñca paṭicca",
  "atk-abh03a25:11_2": "rūpe cā’’ti vacanato paṭikkhipati. Dutiyaṁ puṭṭho ‘‘na nimittaggāhī’’ti vacanato",
  "atk-abh03a25:11_3": "yaṁ tattha animittaṁ, tadeva suññatanti sandhāya paṭijānāti. Cakkhuñca paṭiccāti",
  "atk-abh03a25:11_4": "pañhadvayepi eseva nayo.",
  "atk-abh03a25:12_0": "578-579.Cakkhuviññāṇaṁ atītānāgataṁ ārabbhāti ettha ayamadhippāyo – manoviññāṇasamaṅgissa",
  "atk-abh03a25:12_1": "atthi maggabhāvanā, manoviññāṇañca atītānāgatampi ārabbha uppajjati, kiṁ te evaṁ",
  "atk-abh03a25:12_2": "cakkhuviññāṇampīti. Phassaṁ ārabbhātiādīsupi eseva nayo. Cakkhunārūpaṁ disvā na nimittaggāhīti",
  "atk-abh03a25:12_3": "ettha javanakkhaṇe na nimittaggāhitā vuttā, na cakkhuviññāṇakkhaṇe. Tasmā lokiyamaggampi",
  "atk-abh03a25:12_4": "sandhāyetaṁ asādhakanti.",
  "atk-abh03a25:13": "Pañcaviññāṇasamaṅgissa maggakathāvaṇṇanā.",
  "atk-abh03a25:14": "4. Pañcaviññāṇā kusalāpītikathāvaṇṇanā",
  "atk-abh03a25:15": "580-583. Idāni pañcaviññāṇā kusalāpītikathā nāma hoti. Sā heṭṭhā vuttanayeneva atthato veditabbāti.",
  "atk-abh03a25:16": "Pañcaviññāṇā kusalāpītikathāvaṇṇanā.",
  "atk-abh03a25:17": "5. Pañcaviññāṇā sābhogātikathāvaṇṇanā",
  "atk-abh03a25:18_0": "584-586. Idāni pañcaviññāṇā sābhogātikathā nāma hoti. Tattha ābhogo nāma kusalākusalavasena",
  "atk-abh03a25:18_1": "hoti satthārā ca ‘‘cakkhunā rūpaṁ disvā nimittaggāhī hoti, na nimittaggāhī hotī’’tiādi",
  "atk-abh03a25:18_2": "vuttaṁ, taṁ ayoniso gahetvā ‘‘pañcaviññāṇā sābhogā’’ti yesaṁ laddhi, seyyathāpi mahāsaṁghikānaṁ,",
  "atk-abh03a25:18_3": "te sandhāya pucchā sakavādissa, paṭiññā itarassa. Sesamettha purimakathāsadisamevāti.",
  "atk-abh03a25:19": "Pañcaviññāṇā sābhogātikathāvaṇṇanā.",
  "atk-abh03a25:20": "6. Dvīhi sīlehītikathāvaṇṇanā",
  "atk-abh03a25:21_0": "587-589. Idāni dvīhi sīlehītikathā nāma hoti. Tattha ‘‘sīle patiṭṭhāya naro sapañño’’tiādivacanato",
  "atk-abh03a25:21_1": "(saṁ. ni. 1.23) yasmā lokiyena sīlena sīlavā lokuttaraṁ maggaṁ bhāveti, tasmā ‘‘purimena",
  "atk-abh03a25:21_2": "ca lokiyena maggakkhaṇe lokuttarena cāti dvīhi sīlehi samannāgato nāma hotī’’ti yesaṁ",
  "atk-abh03a25:21_3": "laddhi, seyyathāpi mahāsaṁghikānaṁyeva, te sandhāya maggasamaṅgīti pucchā sakavādissa,",
  "atk-abh03a25:21_4": "paṭiññā itarassa. Atha naṁ ‘‘yadi so ekakkhaṇe lokiyalokuttarehi dvīhi sīlehi samannāgato,",
  "atk-abh03a25:21_5": "dvīhi phassādīhipi tena samannāgatena bhavitabba’’nti codetuṁ dvīhi phassehītiādimāha.",
  "atk-abh03a25:21_6": "Itaro tathārūpaṁ nayaṁ apassanto paṭikkhipati. Lokiyena ca lokuttarena cāti pañhe",
  "atk-abh03a25:21_7": "pubbe samādinnañca maggakkhaṇe uppannasammāvācādīni ca sandhāya paṭijānāti.",
  "atk-abh03a25:22_0": "Lokiye sīle niruddheti pucchā paravādissa, khaṇabhaṅganirodhaṁ sandhāya paṭiññā sakavādissa.",
  "atk-abh03a25:22_1": "Itaro pana taṁ vītikkamaṁ viya sallakkhento dussīlotiādimāha. Laddhipatiṭṭhāpanaṁ",
  "atk-abh03a25:22_2": "panassa pubbe abhinnasīlataṁyeva dīpeti, na dvīhi samannāgatataṁ. Tasmā appatiṭṭhitāva laddhīti.",
  "atk-abh03a25:23": "Dvīhi sīlehītikathāvaṇṇanā.",
  "atk-abh03a25:24": "7. Sīlaṁ acetasikantikathāvaṇṇanā",
  "atk-abh03a25:25_0": "590-594. Idāni sīlaṁ acetasikantikathā nāma hoti. Tattha yasmā sīle uppajjitvā niruddhepi",
  "atk-abh03a25:25_1": "samādānahetuko sīlopacayo nāma atthi, yena so sīlavāyeva nāma hoti, tasmā ‘‘sīlaṁ",
  "atk-abh03a25:25_2": "acetasika’’nti yesaṁ laddhi, seyyathāpi mahāsaṁghikānaṁ, te sandhāya pucchā sakavādissa,",
  "atk-abh03a25:25_3": "paṭiññā itarassa. Sesamettha ‘‘dānaṁ acetasika’’ntikathāyaṁ vuttanayeneva veditabbaṁ.",
  "atk-abh03a25:25_4": "Laddhipatiṭṭhāpanampi ayoniso gahitattā appatiṭṭhāpanamevāti.",
  "atk-abh03a25:26": "Sīlaṁ acetasikantikathāvaṇṇanā.",
  "atk-abh03a25:27": "8. Sīlaṁ na cittānuparivattītikathāvaṇṇanā",
  "atk-abh03a25:28": "595-597. Idāni sīlaṁ na cittānuparivattītikathā nāma hoti. Tattha na cittānuparivattīti bhāsantarameva nānaṁ, sesaṁ purimakathāsadisamevāti.",
  "atk-abh03a25:29": "Sīlaṁ na cittānuparivattītikathāvaṇṇanā.",
  "atk-abh03a25:30": "9. Samādānahetukathāvaṇṇanā",
  "atk-abh03a25:31_0": "598-600. Idāni samādānahetukathā nāma hoti. Tattha ‘‘ārāmaropā’’ti gāthāya atthaṁ",
  "atk-abh03a25:31_1": "ayoniso gahetvā ‘‘sadā puññaṁ pavaḍḍhatī’’ti vacanato ‘‘samādānahetukaṁ sīlaṁ vaḍḍhatī’’ti",
  "atk-abh03a25:31_2": "yesaṁ laddhi, seyyathāpi mahāsaṁghikānaññeva, te sandhāya pucchā sakavādissa, cittavippayuttaṁ",
  "atk-abh03a25:31_3": "sīlopacayaṁ sandhāya paṭiññā paravādissa. Sesaṁ purimakathāsadisamevāti.",
  "atk-abh03a25:32": "Samādānahetukathāvaṇṇanā.",
  "atk-abh03a25:33": "10. Viññatti sīlantikathāvaṇṇanā",
  "atk-abh03a25:34_0": "601-602. Idāni viññatti sīlantikathā nāma hoti. Tattha kāyaviññatti kāyakammaṁ, vacīviññatti",
  "atk-abh03a25:34_1": "vacīkammanti gahitattā ‘‘viññatti sīla’’nti yesaṁ laddhi, seyyathāpi mahāsaṁghikānañceva",
  "atk-abh03a25:34_2": "sammitiyānañca; te sandhāya viññattīti pucchā sakavādissa, paṭiññā itarassa. Atha",
  "atk-abh03a25:34_3": "naṁ yasmā sīlaṁ nāma virati, na rūpadhammo, tasmā tenatthena codetuṁ pāṇātipātā veramaṇītiādimāha.",
  "atk-abh03a25:34_4": "Abhivādanaṁ sīlantiādi yathārūpaṁ viññattiṁ so ‘‘sīla’’nti maññati taṁ uddharitvā",
  "atk-abh03a25:34_5": "dassetuṁ vuttaṁ. Yasmā pana sā virati na hoti, tasmā puna pāṇātipātātiādimāha. Laddhi",
  "atk-abh03a25:34_6": "panassa chalena patiṭṭhitattā appatiṭṭhitāyevāti.",
  "atk-abh03a25:35": "Viññatti sīlantikathāvaṇṇanā.",
  "atk-abh03a25:36": "11. Aviññatti dussīlyantikathāvaṇṇanā",
  "atk-abh03a25:37_0": "603-604. Idāni aviññatti dussīlyantikathā nāma hoti. Tattha cittavippayuttaṁ apuññūpacayañceva",
  "atk-abh03a25:37_1": "āṇattiyā ca pāṇātipātādīsu aṅgapāripūriṁ sandhāya ‘‘aviññatti dussīlya’’nti yesaṁ",
  "atk-abh03a25:37_2": "laddhi, seyyathāpi mahāsaṁghikānaṁ, te sandhāya pucchā sakavādissa, paṭiññā itarassa.",
  "atk-abh03a25:37_3": "Atha naṁ ‘‘sace sā dussīlyaṁ, pāṇātipātādīsu aññatarā siyā’’ti codetuṁ pāṇātipātotiādimāha.",
  "atk-abh03a25:37_4": "Pāpakammaṁ samādiyitvāti ‘‘asukaṁ nāma ghātessāmi, asukaṁ bhaṇḍaṁ avaharissāmī’’ti",
  "atk-abh03a25:37_5": "evaṁ pāpasamādānaṁ katvā. Ubho vaḍḍhantīti puṭṭho dānakkhaṇe pāpassa anuppattiṁ sandhāya",
  "atk-abh03a25:37_6": "paṭikkhipati. Dutiyaṁ puṭṭho cittavippayuttaṁ pāpūpacayaṁ sandhāya paṭijānāti. Sesamettha",
  "atk-abh03a25:37_7": "paribhogamayakathāyaṁ vuttanayeneva veditabbaṁ. Laddhipatiṭṭhāpanampissa pāpasamādinnapubbabhāgameva",
  "atk-abh03a25:37_8": "sādheti; na aviññattiyā dussīlabhāvanti.",
  "atk-abh03a25:38": "Aviññatti dussīlyantikathāvaṇṇanā.",
  "atk-abh03a25:39": "Dasamo vaggo.",
  "atk-abh03a25:40": "Dutiyapaṇṇāsako samatto."
}