{
  "tika-vin02t6:0": "4. Pācittiyakaṇḍaṁ (bhikkhunīvibhaṅgavaṇṇanā)",
  "tika-vin02t6:1": "1. Lasuṇavaggavaṇṇanā",
  "tika-vin02t6:2_0": "793-797. Pācittiyesu lasuṇavaggassa paṭhame jātiṁ saratīti jātissaro. Sabhāvenevāti",
  "tika-vin02t6:2_1": "sūpasampākādiṁ vināva. Badarasāḷavaṁ nāma badaraphalāni sukkhāpetvā cuṇṇetvā kattabbā",
  "tika-vin02t6:2_2": "khādanīyavikati. Sesamettha uttānameva. Āmakalasuṇañceva ajjhoharaṇañcāti imāni panettha dve aṅgāni.",
  "tika-vin02t6:3": "798-802. Dutiyatatiyacatutthāni uttānatthāneva.",
  "tika-vin02t6:4_0": "812. Pañcame dvinnaṁ pabbānaṁ uparīti ettha dvinnaṁ aṅgulīnaṁ saha pavesane ekekāya",
  "tika-vin02t6:4_1": "aṅguliyā ekekaṁ pabbaṁ katvā dvinnaṁ pabbānaṁ upari. Ekaṅgulipavesane dvinnaṁ pabbānaṁ",
  "tika-vin02t6:4_2": "upari na vaṭṭatīti veditabbaṁ. Mahāpaccariyampi ayameva nayo dassito. Udakasuddhipaccayena",
  "tika-vin02t6:4_3": "pana satipi phassasādiyane yathāvuttaparicchede anāpatti.",
  "tika-vin02t6:5_0": "815-817. Chaṭṭhe āsumbhitvāti pātetvā. Dadhimatthūti dadhimaṇḍaṁ dadhimhi pasannodakaṁ.",
  "tika-vin02t6:5_1": "Bhuñjantassa bhikkhuno hatthapāse ṭhānaṁ, pānīyassa vā vidhūpanassa vā gahaṇanti",
  "tika-vin02t6:5_2": "imāni panettha dve aṅgāni.",
  "tika-vin02t6:6_0": "822. Sattame ‘‘paṭiggaṇhāti, āpatti dukkaṭassā’’ti idaṁ pubbapayogadukkaṭassa nidassanamattanti",
  "tika-vin02t6:6_1": "āha ‘‘na kevalaṁ paṭiggahaṇeyeva hotī’’tiādi. Pamāṇanti pācittiyāpattiyā pamāṇaṁ.",
  "tika-vin02t6:6_2": "Imehiyeva dvīhi pācittiyaṁ hoti, nāññehi bhajjanādīhīti attho. Vuttamevatthaṁ vitthārato",
  "tika-vin02t6:6_3": "dassetuṁ ‘‘tasmā’’tiādimāha. Taṁ pubbāparaviruddhanti punapi vuttanti vuttavādaṁ",
  "tika-vin02t6:6_4": "sandhāyāha. Aññāya viññattiyā laddhampi hi anāṇattiyā viññattiyā imissā aviññattiyā",
  "tika-vin02t6:6_5": "laddhapakkhaṁ bhajati, tasmā heṭṭhā aviññattiyā laddhe karaṇakārāpanesu visesaṁ avatvā",
  "tika-vin02t6:6_6": "idha visesavacanaṁ pubbāparaviruddhaṁ. Yadi cettha karaṇe pācittiyaṁ, kārāpanepi",
  "tika-vin02t6:6_7": "pācittiyeneva bhavitabbaṁ. Atha kārāpane dukkaṭaṁ, karaṇepi dukkaṭeneva bhavitabbaṁ.",
  "tika-vin02t6:6_8": "Na hi karaṇe vā kārāpane vā viseso atthi, tasmā aññāya viññattiyā laddhaṁ sayaṁ bhajjanādīni",
  "tika-vin02t6:6_9": "katvāpi kārāpetvāpi bhuñjantiyā dukkaṭamevāti idamettha sanniṭṭhānaṁ. Avisesena vuttanti",
  "tika-vin02t6:6_10": "karaṇakārāpanānaṁ sāmaññato vuttaṁ. Sesamettha uttānameva. Sattannaṁ dhaññānaṁ aññatarassa",
  "tika-vin02t6:6_11": "viññāpanaṁ vā viññāpāpanaṁ vā, paṭilābho, bhajjanādīni katvā vā kāretvā vā ajjhoharaṇanti",
  "tika-vin02t6:6_12": "imāni panettha tīṇi aṅgāni.",
  "tika-vin02t6:7_0": "824. Aṭṭhame nibbiṭṭhoti patiṭṭhāpito. Keṇīti rañño dātabbassa āyassetaṁ adhivacanaṁ.",
  "tika-vin02t6:7_1": "Ṭhānantaranti gāmajanapadādiṭhānantaraṁ. Sesamettha uttānameva. Uccārādibhāvo, anavalokanaṁ,",
  "tika-vin02t6:7_2": "vaḷañjanaṭṭhānaṁ, tirokuṭṭapākāratā, chaḍḍanaṁ vā chaḍḍāpanaṁ vāti imāni panettha pañca aṅgāni.",
  "tika-vin02t6:8": "830. Navame sabbesanti bhikkhussa bhikkhuniyā ca. Idha khettapālakā ārāmādigopakā ca sāmikā eva.",
  "tika-vin02t6:9_0": "836. Dasame ekapayogenāti ekadisāvalokanapayogena. Tesaṁyevāti yesaṁ naccaṁ passati.",
  "tika-vin02t6:9_1": "Kiñcāpi sayaṁ naccanādīsu pācittiyaṁ pāḷiyaṁ na vuttaṁ, tathāpi aṭṭhakathāpamāṇena",
  "tika-vin02t6:9_2": "gahetabbanti dassetuṁ ‘‘sabbaaṭṭhakathāsu vutta’’nti āha. ‘‘Ārāme ṭhatvāti na kevalaṁ",
  "tika-vin02t6:9_3": "ṭhatvā, tato tato gantvāpi sabbiriyāpathehi labhati, ‘ārāme ṭhitā’ti pana ārāmapariyāpannabhāvadassanatthaṁ",
  "tika-vin02t6:9_4": "vuttaṁ. Itarathā nisinnāpi na labheyyā’’ti tīsupi gaṇṭhipadesu vuttaṁ. Sesamettha",
  "tika-vin02t6:9_5": "uttānameva. Naccādīnaṁ aññataratā, aññatra anuññātakāraṇā gamanaṁ, dassanaṁ vā savanaṁ",
  "tika-vin02t6:9_6": "vāti imāni panettha tīṇi aṅgāni.",
  "tika-vin02t6:10": "Lasuṇavaggavaṇṇanā niṭṭhitā.",
  "tika-vin02t6:11": "2. Andhakāravaggavaṇṇanā",
  "tika-vin02t6:12_0": "841. Andhakāravaggassa paṭhame dāne vā pūjāya vāti dānanimittaṁ vā pūjānimittaṁ vā.",
  "tika-vin02t6:12_1": "Mantetīti katheti. Rattandhakāratā, purisassa hatthapāse ṭhānaṁ vā sallapanaṁ vā,",
  "tika-vin02t6:12_2": "sahāyābhāvo, rahopekkhatāti imāni panettha cattāri aṅgāni.",
  "tika-vin02t6:13": "842-846. Dutiyatatiyacatutthāni uttānatthāneva.",
  "tika-vin02t6:14_0": "856-857. Pañcame anovassakaṁ atikkāmentiyāti channassa anto nisīditvā pakkamantiṁ",
  "tika-vin02t6:14_1": "sandhāya vuttaṁ. ‘‘Upacāro dvādasahattho’’ti vadanti. Pallaṅkassa anokāseti ūrubaddhāsanassa",
  "tika-vin02t6:14_2": "anokāse appahonte. Purebhattatā, antaraghare nisajjā, āsanassa pallaṅkokāsatā, aññatra",
  "tika-vin02t6:14_3": "anuññātakāraṇā anāpucchanaṁ, vuttaparicchedātikkamoti imāni panettha pañca aṅgāni.",
  "tika-vin02t6:15": "859-864. Chaṭṭhasattamādīni uttānatthāneva.",
  "tika-vin02t6:16": "Andhakāravaggavaṇṇanā niṭṭhitā.",
  "tika-vin02t6:17": "3. Naggavaggavaṇṇanā",
  "tika-vin02t6:18": "883-887. Naggavaggassa paṭhamadutiyāni uttānatthāneva.",
  "tika-vin02t6:19_0": "893. Tatiye visibbetvāti dussibbitaṁ puna sibbanatthāya visibbetvā vijaṭetvā. Aññatra",
  "tika-vin02t6:19_1": "catūhapañcāhāti visibbitadivasato pañca divase atikkamitvā. Nivāsanapāvuraṇūpagacīvaratā,",
  "tika-vin02t6:19_2": "upasampannāya santakatā, sibbanatthāya visibbanaṁ vā visibbāpanaṁ vā, aññatra anuññātakāraṇā",
  "tika-vin02t6:19_3": "pañcāhātikkamo, dhuranikkhepoti imāni panettha pañca aṅgāni.",
  "tika-vin02t6:20_0": "898. Catutthe pañcannaṁ cīvarānanti ticīvaraṁ udakasāṭikā saṅkaccikāti imesaṁ pañcannaṁ",
  "tika-vin02t6:20_1": "cīvarānaṁ. Pañcannaṁ cīvarānaṁ aññataratā, pañcāhātikkamo, anuññātakāraṇābhāvo, aparivattananti",
  "tika-vin02t6:20_2": "imāni panettha cattāri aṅgāni.",
  "tika-vin02t6:21": "902. Pañcamaṁ uttānatthameva.",
  "tika-vin02t6:22": "907. Chaṭṭhe cīvaralābhanti labhitabbacīvaraṁ. Vikappanupagapacchimatā, saṅghassa pariṇatabhāvo, vinā ānisaṁsadassanena antarāyakaraṇanti imāni panettha tīṇi aṅgāni.",
  "tika-vin02t6:23": "911. Sattamaṁ uttānatthameva.",
  "tika-vin02t6:24_0": "916. Aṭṭhame kumbhathūṇaṁ nāma kumbhasaddo, tena caranti kīḷanti, taṁ vā sippaṁ etesanti",
  "tika-vin02t6:24_1": "kumbhathūṇikā. Tenāha ‘‘ghaṭakena kīḷanakā’’ti. Dīghanikāyaṭṭhakathāyaṁ (dī. ni.",
  "tika-vin02t6:24_2": "aṭṭha. 1.13) pana ‘‘kumbhathūṇaṁ nāma caturassaambaṇakatāḷa’’nti vuttaṁ. Caturassaambaṇakatāḷaṁ",
  "tika-vin02t6:24_3": "nāma rukkhasāradantādīsu yena kenaci caturassaambaṇaṁ katvā catūsu passesu cammena",
  "tika-vin02t6:24_4": "onandhitvā katavāditabhaṇḍaṁ. Bimbisakantipi tasseva vevacanaṁ, taṁ vādenti, taṁ",
  "tika-vin02t6:24_5": "vā sippaṁ etesanti kumbhathūṇikā. Tenāha ‘‘bimbisakavādakātipi vadantī’’ti. Samaṇacīvaratā,",
  "tika-vin02t6:24_6": "ṭhapetvā sahadhammike mātāpitaro ca aññesaṁ dānaṁ, atāvakālikatāti imāni panettha tīṇi aṅgāni.",
  "tika-vin02t6:25": "920. Navamaṁ uttānatthameva.",
  "tika-vin02t6:26_0": "927. Dasame dhammikaṁ kathinuddhāranti sabbāsaṁ bhikkhunīnaṁ akālacīvaraṁ dātukāmena",
  "tika-vin02t6:26_1": "upāsakena yattako atthāramūlako ānisaṁso, tato adhikaṁ vā samakaṁ vā datvā yācitakena",
  "tika-vin02t6:26_2": "samaggena bhikkhunisaṅghena yaṁ kathinaṁ ñattidutiyena kammena antarā uddharīyati,",
  "tika-vin02t6:26_3": "tassa so uddhāro dhammikoti vuccati, evarūpaṁ kathinuddhāranti attho. Sesaṁ uttānatthameva.",
  "tika-vin02t6:27": "Naggavaggavaṇṇanā niṭṭhitā.",
  "tika-vin02t6:28": "932. Tuvaṭṭavagge sabbaṁ uttānameva.",
  "tika-vin02t6:29": "5. Cittāgāravaggavaṇṇanā",
  "tika-vin02t6:30_0": "978. Cittāgāravaggassa paṭhame kīḷanaupavananti antonagare ṭhitaṁ sandhāya vuttaṁ,",
  "tika-vin02t6:30_1": "kīḷanuyyānanti bahinagare ṭhitaṁ sandhāya. Pāṭekkā āpattiyoti gīvāya parivaṭṭanappayogagaṇanāya",
  "tika-vin02t6:30_2": "āpattiyo, na ummīlanagaṇanāya. ‘‘Ajjhārāme rājāgārādīni karonti, tāni passantiyā",
  "tika-vin02t6:30_3": "anāpattī’’ti vacanato ‘‘antoārāme tattha tattha gantvā naccādīni passituṁ labhatī’’tipi siddhaṁ.",
  "tika-vin02t6:31": "982. Dutiyādīni uttānatthāneva.",
  "tika-vin02t6:32_0": "1015. Navame hatthiādīsu sippa-saddo paccekaṁ yojetabbo, tathā āthabbaṇādīsu manta-saddo.",
  "tika-vin02t6:32_1": "Tattha āthabbaṇamanto nāma āthabbaṇavedavihito parūpaghātakaro manto, khīlanamanto",
  "tika-vin02t6:32_2": "nāma dārusārakhīlaṁ mantetvā pathaviyaṁ pavesetvā māraṇamanto, agadappayogo visayojanaṁ.",
  "tika-vin02t6:32_3": "Nāgamaṇḍalanti sappānaṁ pavesanivāraṇatthaṁ maṇḍalabaddhamanto.",
  "tika-vin02t6:33": "1018. Dasamaṁ uttānatthameva.",
  "tika-vin02t6:34": "Cittāgāravaggavaṇṇanā niṭṭhitā.",
  "tika-vin02t6:35": "1021. Ārāmavagge sabbaṁ uttānatthameva.",
  "tika-vin02t6:36": "1067. Gabbhinivaggepi sabbaṁ suviññeyyameva.",
  "tika-vin02t6:37": "8. Kumāribhūtavaggavaṇṇanā",
  "tika-vin02t6:38_0": "1119. Kumāribhūtavaggassa paṭhame sabbapaṭhamā dve mahāsikkhamānāti gabbhinivagge",
  "tika-vin02t6:38_1": "sabbapaṭhamaṁ vuttā dve sikkhamānā. Sikkhamānā icceva vattabbāti sammutikammādīsu",
  "tika-vin02t6:38_2": "evaṁ vattabbā. Gihigatāti vā kumāribhūtāti vā na vattabbāti sace vadanti, kammaṁ",
  "tika-vin02t6:38_3": "kuppatīti adhippāyo. Ito paraṁ navamapariyosānaṁ uttānatthameva.",
  "tika-vin02t6:39_0": "1163. Dasame apubbasamuṭṭhānasīsanti paṭhamapārājikasamuṭṭhānādīsu terasasu samuṭṭhānesu",
  "tika-vin02t6:39_1": "ananuññātasamuṭṭhānaṁ sandhāya vuttaṁ. Tañhi ito pubbe tādisassa samuṭṭhānasīsassa",
  "tika-vin02t6:39_2": "anāgatattā ‘‘apubbasamuṭṭhānasīsa’’nti vuttaṁ.",
  "tika-vin02t6:40": "1166. Ekādasamādīni uttānatthāneva.",
  "tika-vin02t6:41": "Kumāribhūtavaggavaṇṇanā niṭṭhitā.",
  "tika-vin02t6:42": "9. Chattupāhanavaggavaṇṇanā",
  "tika-vin02t6:43": "1214. Chattupāhanavaggassa ekādasame upacāraṁ sandhāyāti samantā dvādasahatthupacāraṁ sandhāya. Sesaṁ sabbattha uttānameva.",
  "tika-vin02t6:44": "Chattupāhanavaggavaṇṇanā niṭṭhitā.",
  "tika-vin02t6:45_0": "Giraggasamajjādīni acittakāni lokavajjānīti vuttattā naccanti vā vaṇṇakanti vā ajānitvāva",
  "tika-vin02t6:45_1": "passantiyā vā nahāyantiyā vā āpattisambhavato vatthuajānanacittena acittakāni, naccanti",
  "tika-vin02t6:45_2": "vā vaṇṇakanti vā jānitvā passantiyā vā nahāyantiyā vā akusaleneva āpajjanato lokavajjānīti",
  "tika-vin02t6:45_3": "veditabbāni. Corīvuṭṭhāpanādīni corītiādinā vatthuṁ jānitvā karaṇe eva āpattisambhavato",
  "tika-vin02t6:45_4": "sacittakāni, upasampadādīnaṁ ekantaakusalacitteneva akattabbattā paṇṇattivajjāni.",
  "tika-vin02t6:45_5": "‘‘Idha sacittakācittakatā paṇṇattijānanājānanatāya aggahetvā vatthujānanājānanatāya",
  "tika-vin02t6:45_6": "gahetabbā’’ti tīsupi gaṇṭhipadesu vuttaṁ. Sesamettha uttānatthameva.",
  "tika-vin02t6:46": "Bhikkhunīvibhaṅge khuddakavaṇṇanā niṭṭhitā.",
  "tika-vin02t6:47": "Pācittiyakaṇḍaṁ niṭṭhitaṁ."
}