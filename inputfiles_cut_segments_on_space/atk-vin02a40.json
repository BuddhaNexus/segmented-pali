{
  "atk-vin02a40:0": " Namo tassa bhagavato arahato sammāsambuddhassa",
  "atk-vin02a40:1": "Vinayapiṭake",
  "atk-vin02a40:2": "Parivāra-aṭṭhakathā",
  "atk-vin02a40:3": "Soḷasamahāvāro",
  "atk-vin02a40:4": "Paññattivāravaṇṇanā",
  "atk-vin02a40:5": "Visuddhaparivārassa , parivāroti sāsane;",
  "atk-vin02a40:6": "Dhammakkhandhasarīrassa, khandhakānaṁ anantarā.",
  "atk-vin02a40:7": "Saṅgahaṁ yo samāruḷho, tassa pubbāgataṁ nayaṁ;",
  "atk-vin02a40:8": "Hitvā dāni karissāmi, anuttānatthavaṇṇanaṁ.",
  "atk-vin02a40:9_0": "1. Tattha yaṁ tena bhagavatā…pe… paññattanti ādinayappavattāya tāva pucchāya ayaṁ",
  "atk-vin02a40:9_1": "saṅkhepattho – yo so bhagavā sāsanassa ciraṭṭhitikatthaṁ dhammasenāpatinā saddhammagāravabahumānavegasamussitaṁ",
  "atk-vin02a40:9_2": "añjaliṁ sirasmiṁ patiṭṭhāpetvā yācito dasa atthavase paṭicca vinayapaññattiṁ paññapesi,",
  "atk-vin02a40:9_3": "tena bhagavatā tassa tassa sikkhāpadassa paññattikālaṁ jānatā, tassā tassā sikkhāpadapaññattiyā",
  "atk-vin02a40:9_4": "dasa atthavase passatā; apica pubbenivāsādīhi jānatā, dibbena cakkhunā passatā, tīhi",
  "atk-vin02a40:9_5": "vijjāhi chahi vā pana abhiññāhi jānatā, sabbattha appaṭihatena samantacakkhunā passatā,",
  "atk-vin02a40:9_6": "sabbadhammajānanasamatthāya paññāya jānatā, sabbasattānaṁ cakkhuvisayātītāni tirokuṭṭādigatāni",
  "atk-vin02a40:9_7": "cāpi rūpāni ativisuddhena maṁsacakkhunā ca passatā, attahitasādhikāya samādhipadaṭṭhānāya",
  "atk-vin02a40:9_8": "paṭivedhapaññāya jānatā, parahitasādhikāya karuṇāpadaṭṭhānāya desanāpaññāya passatā,",
  "atk-vin02a40:9_9": "arahatā sammāsambuddhena ‘‘yaṁ paṭhamaṁ pārājikaṁ paññattaṁ, taṁ kattha paññattaṁ,",
  "atk-vin02a40:9_10": "kaṁ ārabbha paññattaṁ, kismiṁ vatthusmiṁ paññattaṁ, atthi tattha paññatti…pe… kenābhata’’nti.",
  "atk-vin02a40:10_0": "2. Pucchāvissajjane pana ‘‘yaṁ tena bhagavatā jānatā passatā arahatā sammāsambuddhena",
  "atk-vin02a40:10_1": "paṭhamaṁ pārājika’’nti idaṁ kevalaṁ pucchāya āgatassa ādipadassa paccuddharaṇamattameva,",
  "atk-vin02a40:10_2": "‘‘kattha paññattanti vesāliyā paññattaṁ; kaṁ ārabbhāti sudinnaṁ kalandaputtaṁ ārabbhā’’ti",
  "atk-vin02a40:10_3": "evamādinā pana nayena punapi ettha ekekaṁ padaṁ pucchitvāva vissajjitaṁ. Ekā paññattīti",
  "atk-vin02a40:10_4": "‘‘yo pana bhikkhu methunaṁ dhammaṁ paṭiseveyya pārājiko hoti asaṁvāso’’ti ayaṁ ekā",
  "atk-vin02a40:10_5": "paññatti. Dve anupaññattiyoti ‘‘antamaso tiracchānagatāyapī’’ti ca, ‘‘sikkhaṁ apaccakkhāyā’’ti",
  "atk-vin02a40:10_6": "ca makkaṭivajjiputtakavatthūnaṁ vasena vuttā – imā dve anupaññattiyo. Ettāvatā ‘‘atthi",
  "atk-vin02a40:10_7": "tattha paññatti anupaññatti anuppannapaññattī’’ti imissā pucchāya dve koṭṭhāsā vissajjitā",
  "atk-vin02a40:10_8": "honti. Tatiyaṁ vissajjetuṁ pana ‘‘anuppannapaññatti tasmiṁ natthī’’ti vuttaṁ. Ayañhi",
  "atk-vin02a40:10_9": "anuppannapaññatti nāma anuppanne dose paññattā; sā aṭṭhagarudhammavasena bhikkhunīnaṁyeva",
  "atk-vin02a40:10_10": "āgatā, aññatra natthi. Tasmā vuttaṁ ‘‘anuppannapaññatti tasmiṁ natthī’’ti. Sabbatthapaññattīti",
  "atk-vin02a40:10_11": "majjhimadese ceva paccantimajanapadesu ca sabbatthapaññatti. Vinayadharapañcamena",
  "atk-vin02a40:10_12": "gaṇena ‘‘upasampadā, guṇaṅguṇūpāhanā, dhuvanahānaṁ, cammattharaṇa’’nti imāni hi cattāri",
  "atk-vin02a40:10_13": "sikkhāpadāni majjhimadeseyeva paññatti. Ettheva etehi āpatti hoti, na paccantimajanapadesu.",
  "atk-vin02a40:10_14": "Sesāni sabbāneva sabbatthapaññatti nāma.",
  "atk-vin02a40:11_0": "Sādhāraṇapaññattīti bhikkhūnañceva bhikkhunīnañca sādhāraṇapaññatti; suddhabhikkhūnameva",
  "atk-vin02a40:11_1": "hi suddhabhikkhunīnaṁ vā paññattaṁ sikkhāpadaṁ asādhāraṇapaññatti nāma hoti. Idaṁ",
  "atk-vin02a40:11_2": "pana bhikkhuṁ ārabbha uppanne vatthusmiṁ ‘‘yā pana bhikkhunī chandaso methunaṁ dhammaṁ",
  "atk-vin02a40:11_3": "paṭiseveyya, antamaso tiracchānagatenapi pārājikā hoti asaṁvāsā’’ti bhikkhunīnampi",
  "atk-vin02a40:11_4": "paññattaṁ, vinītakathāmattameva hi tāsaṁ natthi, sikkhāpadaṁ pana atthi, tena vuttaṁ",
  "atk-vin02a40:11_5": "‘‘sādhāraṇapaññattī’’ti. Ubhatopaññattiyampi eseva nayo. Byañjanamattameva hi ettha",
  "atk-vin02a40:11_6": "nānaṁ, bhikkhūnaṁ bhikkhunīnampi sādhāraṇattā sādhāraṇapaññatti, ubhinnampi paññattattā",
  "atk-vin02a40:11_7": "ubhatopaññattīti. Atthe pana bhedo natthi.",
  "atk-vin02a40:12_0": "Nidānogadhanti ‘‘yassa siyā āpatti so āvikareyyā’’ti ettha sabbāpattīnaṁ anupaviṭṭhattā",
  "atk-vin02a40:12_1": "nidānogadhaṁ; nidāne anupaviṭṭhanti attho. Dutiyena uddesenāti nidānogadhaṁ nidānapariyāpannampi",
  "atk-vin02a40:12_2": "samānaṁ ‘‘tatrime cattāro pārājikā dhammā’’tiādinā dutiyeneva uddesena uddesaṁ āgacchati.",
  "atk-vin02a40:12_3": "Catunnaṁ vipattīnanti sīlavipattiādīnaṁ. Paṭhamā hi dve āpattikkhandhā sīlavipatti",
  "atk-vin02a40:12_4": "nāma, avasesā pañca ācāravipatti nāma. Micchādiṭṭhi ca antaggāhikadiṭṭhi ca diṭṭhivipatti",
  "atk-vin02a40:12_5": "nāma, ājīvahetu paññattāni cha sikkhāpadāni ājīvavipatti nāma. Iti imāsaṁ catunnaṁ",
  "atk-vin02a40:12_6": "vipattīnaṁ idaṁ pārājikaṁ sīlavipatti nāma hoti.",
  "atk-vin02a40:13_0": "Ekena samuṭṭhānenāti dvaṅgikena ekena samuṭṭhānena. Ettha hi cittaṁ aṅgaṁ hoti, kāyena",
  "atk-vin02a40:13_1": "pana āpattiṁ āpajjati. Tena vuttaṁ ‘‘kāyato ca cittato ca samuṭṭhātī’’ti. Dvīhi samathehi",
  "atk-vin02a40:13_2": "sammatīti ‘‘āpannosī’’ti sammukhā pucchiyamāno ‘‘āma āpannomhī’’ti paṭijānāti, tāvadeva",
  "atk-vin02a40:13_3": "bhaṇḍanakalahaviggahā vūpasantā honti, sakkā ca hoti taṁ puggalaṁ apanetvā uposatho",
  "atk-vin02a40:13_4": "vā pavāraṇā vā kātuṁ. Iti sammukhāvinayena ca paṭiññātakaraṇena cāti dvīhi samathehi",
  "atk-vin02a40:13_5": "sammati, na ca tappaccayā koci upaddavo hoti. Yaṁ pana upari paññattivagge ‘‘na katamena",
  "atk-vin02a40:13_6": "samathena sammatī’’ti vuttaṁ, taṁ samathaṁ otāretvā anāpatti kātuṁ na sakkāti imamatthaṁ sandhāya vuttaṁ.",
  "atk-vin02a40:14_0": "Paññatti vinayoti ‘‘yo pana bhikkhū’’tiādinā nayena vuttamātikā paññatti vinayoti",
  "atk-vin02a40:14_1": "attho. Vibhattīti padabhājanaṁ vuccati; vibhattīti hi vibhaṅgassevetaṁ nāmaṁ. Asaṁvaroti",
  "atk-vin02a40:14_2": "vītikkamo. Saṁvaroti avītikkamo. Yesaṁ vattatīti yesaṁ vinayapiṭakañca aṭṭhakathā",
  "atk-vin02a40:14_3": "ca sabbā paguṇāti attho. Te dhārentīti te etaṁ paṭhamapārājikaṁ pāḷito ca atthato",
  "atk-vin02a40:14_4": "ca dhārenti; na hi sakkā sabbaṁ vinayapiṭakaṁ ajānantena etassa attho jānitunti.",
  "atk-vin02a40:14_5": "Kenābhatanti idaṁ paṭhamapārājikaṁ pāḷivasena ca atthavasena ca yāva ajjatanakālaṁ",
  "atk-vin02a40:14_6": "kena ānītanti. Paramparābhatanti paramparāya ānītaṁ.",
  "atk-vin02a40:15_0": "3. Idāni yāya paramparāya ānītaṁ, taṁ dassetuṁ ‘‘upāli dāsako cevā’’tiādinā nayena",
  "atk-vin02a40:15_1": "porāṇakehi mahātherehi gāthāyo ṭhapitā . Tattha yaṁ vattabbaṁ, taṁ nidānavaṇṇanāyameva",
  "atk-vin02a40:15_2": "vuttaṁ. Iminā nayena dutiyapārājikādipucchāvissajjanesupi vinicchayo veditabboti.",
  "atk-vin02a40:16": "Mahāvibhaṅge paññattivāravaṇṇanā niṭṭhitā.",
  "atk-vin02a40:17": "Katāpattivārādivaṇṇanā",
  "atk-vin02a40:18_0": "157. Ito paraṁ ‘‘methunaṁ dhammaṁ paṭisevanto kati āpattiyo āpajjatī’’ti ādippabhedo",
  "atk-vin02a40:18_1": "katāpattivāro, ‘‘methunaṁ dhammaṁ paṭisevantassa āpattiyo catunnaṁ vipattīnaṁ kati",
  "atk-vin02a40:18_2": "vipattiyo bhajantī’’ti ādippabhedo vipattivāro, ‘‘methunaṁ dhammaṁ paṭisevantassa",
  "atk-vin02a40:18_3": "āpattiyo sattannaṁ āpattikkhandhānaṁ katihi āpattikkhandhehi saṅgahitā’’ti ādippabhedo",
  "atk-vin02a40:18_4": "saṅgahavāro, ‘‘methunaṁ dhammaṁ paṭisevantassa āpattiyo channaṁ āpattisamuṭṭhānānaṁ",
  "atk-vin02a40:18_5": "katihi samuṭṭhānehi samuṭṭhahantī’’ti ādippabhedo samuṭṭhānavāro, ‘‘methunaṁ dhammaṁ",
  "atk-vin02a40:18_6": "paṭisevantassa āpattiyo catunnaṁ adhikaraṇānaṁ katamaṁ adhikaraṇa’’nti ādippabhedo",
  "atk-vin02a40:18_7": "adhikaraṇavāro, ‘‘methunaṁ dhammaṁ paṭisevantassa āpattiyo sattannaṁ samathānaṁ katihi",
  "atk-vin02a40:18_8": "samathehi sammantī’’ti ādippabhedo samathavāro, tadanantaro samuccayavāro cāti ime",
  "atk-vin02a40:18_9": "satta vārā uttānatthā eva.",
  "atk-vin02a40:19_0": "188. Tato paraṁ ‘‘methunaṁ dhammaṁ paṭisevanapaccayā pārājikaṁ kattha paññatta’’ntiādinā",
  "atk-vin02a40:19_1": "nayena puna paccayavasena eko paññattivāro, tassa vasena purimasadisā eva katāpattivārādayo",
  "atk-vin02a40:19_2": "satta vārāti evaṁ aparepi aṭṭha vārā vuttā, tepi uttānatthā eva. Iti ime aṭṭha, purimā",
  "atk-vin02a40:19_3": "aṭṭhāti mahāvibhaṅge soḷasa vārā dassitā. Tato paraṁ teneva nayena bhikkhunivibhaṅgepi",
  "atk-vin02a40:19_4": "soḷasa vārā āgatāti evamime ubhatovibhaṅge dvattiṁsa vārā pāḷinayeneva veditabbā.",
  "atk-vin02a40:19_5": "Na hettha kiñci pubbe avinicchitaṁ nāma atthi.",
  "atk-vin02a40:20": "Mahāvibhaṅge ca bhikkhunivibhaṅge ca",
  "atk-vin02a40:21": "Soḷasamahāvāravaṇṇanā niṭṭhitā."
}