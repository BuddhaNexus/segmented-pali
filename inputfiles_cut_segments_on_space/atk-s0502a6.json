{
  "atk-s0502a6:0": "6. Paṇḍitavaggo",
  "atk-s0502a6:1": "1. Rādhattheravatthu",
  "atk-s0502a6:2": "Nidhīnaṁvapavattāranti imaṁ dhammadesanaṁ satthā jetavane viharanto āyasmantaṁ rādhattheraṁ ārabbha kathesi.",
  "atk-s0502a6:3_0": "So kira gihikāle sāvatthiyaṁ duggatabrāhmaṇo ahosi. So “bhikkhūnaṁ santike jīvissāmī”ti",
  "atk-s0502a6:3_1": "cintetvā vihāraṁ gantvā appaharitakaṁ karonto pariveṇaṁ sammajjanto mukhadhovanādīni",
  "atk-s0502a6:3_2": "dadanto antovihāreyeva vasi. Bhikkhūpi naṁ saṅgaṇhiṁsu, pabbājetuṁ pana na icchanti.",
  "atk-s0502a6:3_3": "So pabbajjaṁ alabhamāno kiso ahosi. Athekadivasaṁ satthā paccūsakāle lokaṁ volokento",
  "atk-s0502a6:3_4": "taṁ brāhmaṇaṁ disvā “kiṁ nu kho”ti upadhārento “arahā bhavissatī”ti ñatvā sāyanhasamaye",
  "atk-s0502a6:3_5": "vihāracārikaṁ caranto viya brāhmaṇassa santikaṁ gantvā, “brāhmaṇa, kiṁ karonto vicarasī”ti",
  "atk-s0502a6:3_6": "āha. “Bhikkhūnaṁ vattapaṭivattaṁ karonto, bhante”ti. “Labhasi nesaṁ santikā saṅgaha”nti?",
  "atk-s0502a6:3_7": "“Āma, bhante, āhāramattaṁ labhāmi, na pana maṁ pabbājentī”ti. Satthā etasmiṁ nidāne",
  "atk-s0502a6:3_8": "bhikkhusaṅghaṁ sannipātāpetvā tamatthaṁ pucchitvā, “bhikkhave, atthi koci imassa",
  "atk-s0502a6:3_9": "brāhmaṇassa adhikāraṁ saratī”ti pucchi. Sāriputtatthero “ahaṁ, bhante, sarāmi, ayaṁ",
  "atk-s0502a6:3_10": "me rājagahe piṇḍāya carantassa attano abhihaṭaṁ kaṭacchubhikkhaṁ dāpesi, imamassāhaṁ",
  "atk-s0502a6:3_11": "adhikāraṁ sarāmī”ti āha. So satthārā “kiṁ pana te, sāriputta, evaṁ katūpakāraṁ dukkhato",
  "atk-s0502a6:3_12": "mocetuṁ na vaṭṭatī”ti vutte, “sādhu, bhante, pabbājessāmī”ti taṁ brāhmaṇaṁ pabbājesi.",
  "atk-s0502a6:3_13": "Tassa bhattagge āsanapariyante āsanaṁ pāpuṇāti, yāgubhattādīhipi kilamati. Thero",
  "atk-s0502a6:3_14": "taṁ ādāya cārikaṁ pakkāmi, abhikkhaṇañca naṁ “idaṁ te kattabbaṁ, idaṁ te na kattabba”nti",
  "atk-s0502a6:3_15": "ovadi anusāsi. So suvaco ahosi padakkhiṇaggāhī. Tasmā yathānusiṭṭhaṁ paṭipajjamāno",
  "atk-s0502a6:3_16": "katipāheneva arahattaṁ pāpuṇi.",
  "atk-s0502a6:4_0": "Thero taṁ ādāya satthu santikaṁ gantvā vanditvā nisīdi. Atha naṁ satthā paṭisanthāraṁ",
  "atk-s0502a6:4_1": "katvā āha – “suvaco nu kho, sāriputta, te antevāsiko”ti. “Āma, bhante, ativiya suvaco,",
  "atk-s0502a6:4_2": "kismiñci dose vuccamāne na kuddhapubbo”ti. “Sāriputta, evarūpe saddhivihārike labhanto",
  "atk-s0502a6:4_3": "kittake gaṇheyyāsī”ti? “Bhante, bahukepi gaṇheyyamevā”ti. Athekadivasaṁ dhammasabhāya",
  "atk-s0502a6:4_4": "kathaṁ samuṭṭhāpesuṁ – “sāriputtatthero kira kataññū katavedī, kaṭacchubhikkhāmattaṁ",
  "atk-s0502a6:4_5": "upakāraṁ saritvā duggatabrāhmaṇaṁ pabbājesi. Theropi ovādakkhamo ovādakkhamameva",
  "atk-s0502a6:4_6": "labhī”ti. Satthā tesaṁ kathaṁ sutvā “na, bhikkhave, idāneva, pubbepi sāriputto kataññū",
  "atk-s0502a6:4_7": "katavedīyevā”ti vatvā tamatthaṁ pakāsetuṁ –",
  "atk-s0502a6:5": "“Alīnacittaṁ nissāya, pahaṭṭhā mahatī camū;",
  "atk-s0502a6:6": "Kosalaṁ senāsantuṭṭhaṁ, jīvaggāhaṁ agāhayi.",
  "atk-s0502a6:7": "“Evaṁ nissayasampanno, bhikkhu āraddhavīriyo;",
  "atk-s0502a6:8": "Bhāvayaṁ kusalaṁ dhammaṁ, yogakkhemassa pattiyā;",
  "atk-s0502a6:9": "Pāpuṇe anupubbena, sabbasaṁyojanakkhaya”nti. –",
  "atk-s0502a6:10_0": "Imaṁ dukanipāte alīnacittajātakaṁ vitthāretvā kathesi. Tadā kira vaḍḍhakīhi pādassa",
  "atk-s0502a6:10_1": "arogakaraṇabhāvena kahaṁ attano upakāraṁ ñatvā sabbasetassa hatthipotakassa dāyako",
  "atk-s0502a6:10_2": "ekacāriko hatthī sāriputtatthero ahosīti evaṁ theraṁ ārabbha jātakaṁ kathetvā rādhattheraṁ",
  "atk-s0502a6:10_3": "ārabbha, “bhikkhave, bhikkhunā nāma rādhena viya suvacena bhavitabbaṁ, dosaṁ dassetvā",
  "atk-s0502a6:10_4": "ovadiyamānenapi na kujjhitabbaṁ, ovādadāyako pana nidhiācikkhaṇako viya daṭṭhabbo”ti",
  "atk-s0502a6:10_5": "vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:11": "76.",
  "atk-s0502a6:12": "“Nidhīnaṁva pavattāraṁ, yaṁ passe vajjadassinaṁ;",
  "atk-s0502a6:13": "Niggayhavādiṁ medhāviṁ, tādisaṁ paṇḍitaṁ bhaje;",
  "atk-s0502a6:14": "Tādisaṁ bhajamānassa, seyyo hoti na pāpiyo”ti.",
  "atk-s0502a6:15_0": "Tattha nidhīnanti tattha tattha nidahitvā ṭhapitānaṁ hiraññasuvaṇṇādipūrānaṁ nidhikumbhīnaṁ.",
  "atk-s0502a6:15_1": "Pavattāranti kicchajīvike duggatamanusse anukampaṁ katvā “ehi, sukhena jīvanūpāyaṁ",
  "atk-s0502a6:15_2": "dassessāmī”ti nidhiṭṭhānaṁ netvā hatthaṁ pasāretvā “imaṁ gahetvā sukhena jīvā”ti",
  "atk-s0502a6:15_3": "ācikkhitāraṁ viya. Vajjadassinanti dve vajjadassino “iminā naṁ asāruppena vā khalitena",
  "atk-s0502a6:15_4": "vā saṅghamajjhe niggaṇhissāmī”ti randhagavesako ca, aññātaṁ ñāpanatthāya ñātaṁ anuggahaṇatthāya",
  "atk-s0502a6:15_5": "sīlādīnamassa vuddhikāmatāya taṁ taṁ vajjaṁ olokanena ullumpanasabhāvasaṇṭhito ca.",
  "atk-s0502a6:15_6": "Ayaṁ idha adhippeto. Yathā hi duggatamanusso “imaṁ gaṇhāhī”ti tajjetvāpi pothetvāpi",
  "atk-s0502a6:15_7": "nidhiṁ dassente kopaṁ na karoti, pamudito eva hoti, evameva evarūpe puggale asāruppaṁ",
  "atk-s0502a6:15_8": "vā khalitaṁ vā disvā ācikkhante kopo na kātabbo, tuṭṭheneva bhavitabbaṁ, “bhante,",
  "atk-s0502a6:15_9": "mahantaṁ vo kammaṁ kataṁ, mayhaṁ ācariyupajjhāyaṭṭhāne ṭhatvā ovadantehi punapi maṁ",
  "atk-s0502a6:15_10": "vadeyyāthā”ti pavāretabbameva. Niggayhavādinti ekacco hi saddhivihārikādīnaṁ asāruppaṁ",
  "atk-s0502a6:15_11": "vā khalitaṁ vā disvā “ayaṁ me mukhodakadānādīhi sakkaccaṁ upaṭṭhahati, sace naṁ vakkhāmi,",
  "atk-s0502a6:15_12": "na maṁ upaṭṭhahissati, evaṁ me parihāni bhavissatī”ti vatthuṁ avisahanto na niggayhavādī",
  "atk-s0502a6:15_13": "nāma hoti. So imasmiṁ sāsane kacavaraṁ ākirati. Yo pana tathārūpaṁ vajjaṁ disvā vajjānurūpaṁ",
  "atk-s0502a6:15_14": "tajjento paṇāmento daṇḍakammaṁ karonto vihārā taṁ nīharanto sikkhāpeti, ayaṁ niggayhavādī",
  "atk-s0502a6:15_15": "nāma seyyathāpi sammāsambuddho. Vuttañhetaṁ – “niggayha niggayhāhaṁ, ānanda, vakkhāmi,",
  "atk-s0502a6:15_16": "pavayha pavayha, ānanda, vakkhāmi, yo sāro so ṭhassatī”ti. Medhāvinti dhammojapaññāya",
  "atk-s0502a6:15_17": "samannāgataṁ. Tādisanti evarūpaṁ paṇḍitaṁ bhajeyya payirupāseyya. Tādisañhi ācariyaṁ",
  "atk-s0502a6:15_18": "bhajamānassa antevāsikassa seyyo hoti, na pāpiyo vaḍḍhiyeva hoti, no parihānīti.",
  "atk-s0502a6:16": "Desanāpariyosāne bahū sotāpattiphalādīni pāpuṇiṁsūti.",
  "atk-s0502a6:17": "Rādhattheravatthu paṭhamaṁ.",
  "atk-s0502a6:18": "2. Assajipunabbasukavatthu",
  "atk-s0502a6:19": "Ovadeyyānusāseyyāti imaṁ dhammadesanaṁ satthā jetavane viharanto assajipunabbasukabhikkhū ārabbha kathesi. Desanā pana kīṭāgirismiṁ samuṭṭhitā.",
  "atk-s0502a6:20_0": "Te kira dve bhikkhū kiñcāpi aggasāvakānaṁ saddhivihārikā, alajjino pana ahesuṁ pāpabhikkhū.",
  "atk-s0502a6:20_1": "Te pāpakehi attano parivārehi pañcahi bhikkhusatehi saddhiṁ kīṭāgirismiṁ viharantā",
  "atk-s0502a6:20_2": "“mālāvacchaṁ ropentipi ropāpentipī”tiādikaṁ nānappakāraṁ anācāraṁ karontā kuladūsakakammaṁ",
  "atk-s0502a6:20_3": "katvā tato uppannehi paccayehi jīvikaṁ kappentā taṁ āvāsaṁ pesalānaṁ bhikkhūnaṁ anāvāsaṁ",
  "atk-s0502a6:20_4": "akaṁsu. Satthā taṁ pavattiṁ sutvā tesaṁ pabbājanīyakammakaraṇatthāya saparivāre dve",
  "atk-s0502a6:20_5": "aggasāvake āmantetvā “gacchatha, sāriputtā, tesu ye tumhākaṁ vacanaṁ na karonti,",
  "atk-s0502a6:20_6": "tesaṁ pabbājanīyakammaṁ karotha, ye pana karonti, te ovadatha anusāsatha. Ovadanto",
  "atk-s0502a6:20_7": "hi anusāsanto apaṇḍitānaṁyeva appiyo hoti amanāpo, paṇḍitānaṁ pana piyo hoti manāpo”ti",
  "atk-s0502a6:20_8": "anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:21": "77.",
  "atk-s0502a6:22": "“Ovadeyyānusāseyya, asabbhā ca nivāraye;",
  "atk-s0502a6:23": "Satañhi so piyo hoti, asataṁ hoti appiyo”ti.",
  "atk-s0502a6:24_0": "Tattha ovadeyyāti uppanne vatthusmiṁ vadanto ovadati nāma, anuppanne vatthusmiṁ “ayasopi",
  "atk-s0502a6:24_1": "te siyā”tiādivasena anāgataṁ dassento anusāsati nāma. Sammukhā vadanto ovadati nāma,",
  "atk-s0502a6:24_2": "parammukhā dūtaṁ vā sāsanaṁ vā pesento anusāsati nāma. Sakiṁ vadanto ovadati nāma,",
  "atk-s0502a6:24_3": "punappunaṁ vadanto anusāsati nāma. Ovadanto eva vā anusāsati nāmāti evaṁ ovadeyya",
  "atk-s0502a6:24_4": "anusāseyya. Asabbhā cāti akusaladhammā ca nivāreyya, kusaladhamme patiṭṭhāpeyyāti",
  "atk-s0502a6:24_5": "attho. Satañhi so piyo hotīti so evarūpo puggalo buddhādīnaṁ sappurisānaṁ piyo hoti.",
  "atk-s0502a6:24_6": "Ye pana adiṭṭhadhammā avitiṇṇaparalokā āmisacakkhukā jīvikatthāya pabbajitā, tesaṁ",
  "atk-s0502a6:24_7": "asataṁ so ovādako anusāsako, “‘na tvaṁ amhākaṁ upajjhāyo, na ācariyo, kasmā amhe",
  "atk-s0502a6:24_8": "ovadasī’ti evaṁ mukhasattīhi vijjhantānaṁ appiyo hotī”ti.",
  "atk-s0502a6:25_0": "Desanāvasāne bahū sotāpattiphalādīni pāpuṇiṁsūti. Sāriputtamoggallānāpi tattha gantvā",
  "atk-s0502a6:25_1": "te bhikkhū ovadiṁsu anusāsiṁsu. Tesu ekacce ovādaṁ sampaṭicchitvā sammā vattiṁsu,",
  "atk-s0502a6:25_2": "ekacce vibbhamiṁsu, ekacce pabbājanīyakammaṁ pāpuṇiṁsūti.",
  "atk-s0502a6:26": "Assajipunabbasukavatthu dutiyaṁ.",
  "atk-s0502a6:27": "3. Channattheravatthu",
  "atk-s0502a6:28": "Nabhaje pāpake mitteti imaṁ dhammadesanaṁ satthā jetavane viharanto channattheraṁ ārabbha kathesi.",
  "atk-s0502a6:29_0": "So kira āyasmā “ahaṁ amhākaṁ ayyaputtena saddhiṁ mahābhinikkhamanaṁ nikkhanto tadā",
  "atk-s0502a6:29_1": "aññaṁ ekampi na passāmi, idāni pana ‘ahaṁ sāriputto nāma, ahaṁ moggallāno nāma, mayaṁ",
  "atk-s0502a6:29_2": "aggasāvakamhā’ti vatvā ime vicarantī”ti dve aggasāvake akkosati. Satthā bhikkhūnaṁ",
  "atk-s0502a6:29_3": "santikā taṁ pavattiṁ sutvā channattheraṁ pakkosāpetvā ovadati. So taṅkhaṇeyeva tuṇhī",
  "atk-s0502a6:29_4": "hutvā puna gantvā there akkosatiyeva. Evaṁ yāvatatiyaṁ akkosantaṁ pakkosāpetvā satthā",
  "atk-s0502a6:29_5": "ovaditvā “channa, dve aggasāvakā nāma tuyhaṁ kalyāṇamittā uttamapurisā, evarūpe kalyāṇamitte",
  "atk-s0502a6:29_6": "sevassu bhajassū”ti vatvā dhammaṁ desento imaṁ gāthamāha –",
  "atk-s0502a6:30": "78.",
  "atk-s0502a6:31": "“Na bhaje pāpake mitte, na bhaje purisādhame;",
  "atk-s0502a6:32": "Bhajetha mitte kalyāṇe, bhajetha purisuttame”ti.",
  "atk-s0502a6:33_0": "Tassattho – kāyaduccaritādiakusalakammābhiratā pāpamittā nāma. Sandhicchedanādike",
  "atk-s0502a6:33_1": "vā ekavīsatianesanādibhede vā aṭṭhāne niyojakā purisādhamā nāma. Ubhopi vā ete pāpamittā",
  "atk-s0502a6:33_2": "ceva purisādhamā ca, te na bhajeyya na payirupāseyya, viparītā pana kalyāṇamittā",
  "atk-s0502a6:33_3": "ceva sappurisā ca, te bhajetha payirupāsethāti.",
  "atk-s0502a6:34": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:35_0": "Channatthero pana taṁ ovādaṁ sutvāpi purimanayeneva bhikkhū akkosati paribhāsati.",
  "atk-s0502a6:35_1": "Punapi satthu ārocesuṁ. Satthā, “bhikkhave, mayi dharante channaṁ sikkhāpetuṁ na",
  "atk-s0502a6:35_2": "sakkhissatha, mayi pana parinibbute sakkhissathā”ti vatvā parinibbānakāle āyasmatā",
  "atk-s0502a6:35_3": "ānandena, “bhante, kathaṁ channatthere amhehi paṭipajjitabba”nti vutte, “ānanda,",
  "atk-s0502a6:35_4": "channassa bhikkhuno brahmadaṇḍo dātabbo”ti āṇāpesi. So satthari parinibbute ānandattherena",
  "atk-s0502a6:35_5": "ārocitaṁ brahmadaṇḍaṁ sutvā dukkhī dummano tikkhattuṁ mucchito patitvā “mā maṁ, bhante,",
  "atk-s0502a6:35_6": "nāsayitthā”ti yācitvā sammā vattaṁ pūrento na cirasseva saha paṭisambhidāhi arahattaṁ pāpuṇīti.",
  "atk-s0502a6:36": "Channattheravatthu tatiyaṁ.",
  "atk-s0502a6:37": "4. Mahākappinattheravatthu",
  "atk-s0502a6:38": "Dhammapītisukhaṁ setīti imaṁ dhammadesanaṁ satthā jetavane viharanto mahākappinattheraṁ ārabbha kathesi.",
  "atk-s0502a6:39_0": "Tatrāyaṁ anupubbī kathā – atīte kira āyasmā mahākappino padumuttarabuddhassa pādamūle",
  "atk-s0502a6:39_1": "katābhinīhāro saṁsāre saṁsaranto bārāṇasito avidūre ekasmiṁ pesakāragāme jeṭṭhakapesakāro",
  "atk-s0502a6:39_2": "hutvā nibbatti. Tadā sahassamattā paccekabuddhā aṭṭha māse himavante vasitvā vassike",
  "atk-s0502a6:39_3": "cattāro māse janapade vasanti. Te ekavāraṁ bārāṇasiyā avidūre otaritvā “senāsanakaraṇatthāya",
  "atk-s0502a6:39_4": "hatthakammaṁ yācathā”ti rañño santikaṁ aṭṭha paccekabuddhe pahiṇiṁsu. Tadā pana rañño",
  "atk-s0502a6:39_5": "vappamaṅgalakālo hoti. So “paccekabuddhā kira āgatā”ti sutvā tasmiṁ khaṇe nikkhamitvā",
  "atk-s0502a6:39_6": "āgatakāraṇaṁ pucchitvā “ajja, bhante, okāso natthi, sve amhākaṁ vappamaṅgalaṁ, tatiyadivase",
  "atk-s0502a6:39_7": "karissāmī”ti vatvā paccekabuddhe animantetvāva pāvisi. Paccekabuddhā “aññattha gamissāmā”ti",
  "atk-s0502a6:39_8": "pakkamiṁsu. Tasmiṁ khaṇe jeṭṭhapesakārassa bhariyā kenacideva karaṇīyena bārāṇasiṁ",
  "atk-s0502a6:39_9": "gacchantī te paccekabuddhe disvā vanditvā “kiṁ, bhante, avelāya, ayyā, āgatā”ti pucchitvā",
  "atk-s0502a6:39_10": "ādito paṭṭhāya kathesuṁ. Taṁ pavattiṁ sutvā saddhāsampannā ñāṇasampannā itthī “sve,",
  "atk-s0502a6:39_11": "bhante, amhākaṁ bhikkhaṁ gaṇhathā”ti nimantesi. “Bahukā mayaṁ bhaginī”ti. “Kittakā,",
  "atk-s0502a6:39_12": "bhante”ti? “Sahassamattā”ti. “Bhante, imasmiṁ gāme sahassapesakārā vasimha. Ekeko",
  "atk-s0502a6:39_13": "ekekassa bhikkhaṁ dassati, bhikkhaṁ adhivāsetha, ahameva vo vasanaṭṭhānampi kāressāmī”ti",
  "atk-s0502a6:39_14": "āha. Paccekabuddhā adhivāsayiṁsu.",
  "atk-s0502a6:40_0": "Sā gāmaṁ pavisitvā ugghosesi – “ahaṁ sahassamatte paccekabuddhe disvā nimantayiṁ,",
  "atk-s0502a6:40_1": "ayyānaṁ nisīdanaṭṭhānaṁ saṁvidahatha, yāgubhattādīni sampādethā”ti. Gāmamajjhe maṇḍapaṁ",
  "atk-s0502a6:40_2": "kāretvā āsanāni paññāpetvā punadivase paccekabuddhe nisīdāpetvā paṇītena khādanīyena",
  "atk-s0502a6:40_3": "bhojanīyena parivisitvā bhattakiccāvasāne tasmiṁ gāme sabbā itthiyo ādāya tāhi saddhiṁ",
  "atk-s0502a6:40_4": "paccekabuddhe vanditvā, “bhante, temāsaṁ vasanatthāya paṭiññaṁ dethā”ti tesaṁ paṭiññaṁ",
  "atk-s0502a6:40_5": "gahetvā puna gāme ugghosesi – “ammatātā, ekekakulato ekeko puriso pharasuvāsiādīni",
  "atk-s0502a6:40_6": "gahetvā araññaṁ pavisitvā dabbasambhāre āharitvā ayyānaṁ vasanaṭṭhānaṁ karotū”ti.",
  "atk-s0502a6:40_7": "Gāmavāsino tassāyeva vacanaṁ sutvā ekeko ekekaṁ katvā saddhiṁ rattiṭṭhānadivāṭṭhānehi",
  "atk-s0502a6:40_8": "paṇṇasālasahassaṁ kāretvā attano attano paṇṇasālāyaṁ vassūpagate paccekabuddhe “ahaṁ",
  "atk-s0502a6:40_9": "sakkaccaṁ upaṭṭhahissāmi, ahaṁ sakkaccaṁ upaṭṭhahissāmī”ti upaṭṭhahiṁsu. Vassaṁvuṭṭhakāle",
  "atk-s0502a6:40_10": "“attano attano paṇṇasālāya vassaṁvuṭṭhānaṁ paccekabuddhānaṁ cīvarasāṭake sajjethā”ti",
  "atk-s0502a6:40_11": "samādapetvā ekekassa sahassasahassamūlaṁ cīvaraṁ dāpesi. Paccekabuddhā vuṭṭhavassā",
  "atk-s0502a6:40_12": "anumodanaṁ katvā pakkamiṁsu.",
  "atk-s0502a6:41_0": "Gāmavāsinopi idaṁ puññakammaṁ katvā ito cutā tāvatiṁsabhavane nibbattitvā gaṇadevaputtā",
  "atk-s0502a6:41_1": "nāma ahesuṁ. Te tattha dibbasampattiṁ anubhavitvā kassapasammāsambuddhakāle bārāṇasiyaṁ",
  "atk-s0502a6:41_2": "kuṭumbikagehesu nibbattiṁsu. Jeṭṭhakapesakāro jeṭṭhakakuṭumbikassa putto ahosi. Bhariyāpissa",
  "atk-s0502a6:41_3": "jeṭṭhakakuṭumbikasseva dhītā ahosi. Tā sabbāpi vayappattā parakulaṁ gacchantiyo tesaṁ",
  "atk-s0502a6:41_4": "tesaṁyeva gehāni agamiṁsu. Athekadivasaṁ vihāre dhammassavanaṁ saṅghuṭṭhaṁ. “Satthā",
  "atk-s0502a6:41_5": "dhammaṁ desessatī”ti sutvā sabbepi te kuṭumbikā “dhammaṁ sossāmā”ti bhariyāhi saddhiṁ",
  "atk-s0502a6:41_6": "vihāraṁ agamiṁsu. Tesaṁ vihāramajjhaṁ paviṭṭhakkhaṇe vassaṁ uṭṭhahi. Yesaṁ kulūpakā",
  "atk-s0502a6:41_7": "vā ñātisāmaṇerādayo vā atthi, te tesaṁ pariveṇāni pavisiṁsu. Te pana tathārūpānaṁ",
  "atk-s0502a6:41_8": "natthitāya katthaci, pavisituṁ avisahantā vihāramajjheyeva aṭṭhaṁsu. Atha ne jeṭṭhakakuṭumbiko",
  "atk-s0502a6:41_9": "āha – “passatha amhākaṁ vippakāraṁ, kulaputtehi nāma ettakena lajjituṁ yutta”nti.",
  "atk-s0502a6:41_10": "“Ayya, kiṁ pana karomā”ti? “Mayaṁ vissāsikaṭṭhānassa abhāvena imaṁ vippakāraṁ pattā,",
  "atk-s0502a6:41_11": "sabbe dhanaṁ saṁharitvā pariveṇaṁ karomā”ti. “Sādhu, ayyā”ti jeṭṭhako sahassaṁ adāsi,",
  "atk-s0502a6:41_12": "sesā pañca pañca satāni. Itthiyo aḍḍhateyyāni aḍḍhateyyāni satāni. Te taṁ dhanaṁ",
  "atk-s0502a6:41_13": "saṁharitvā sahassakūṭāgāraparivāraṁ satthu vasanatthāya mahāpariveṇaṁ nāma ārabhiṁsu.",
  "atk-s0502a6:41_14": "Navakammassa mahantatāya dhane appahonte pubbe dinnadhanato puna upaḍḍhūpaḍḍhaṁ adaṁsu.",
  "atk-s0502a6:41_15": "Niṭṭhite pariveṇe vihāramahaṁ karontā buddhappamukhassa bhikkhusaṅghassa sattāhaṁ",
  "atk-s0502a6:41_16": "mahādānaṁ datvā vīsatiyā bhikkhusahassānaṁ cīvarāni sajjiṁsu.",
  "atk-s0502a6:42_0": "Jeṭṭhakakuṭumbikassa pana bhariyā sabbehi samānaṁ akatvā attano paññāya ṭhitā “atirekataraṁ",
  "atk-s0502a6:42_1": "katvā satthāraṁ pūjessāmī”ti anojapupphavaṇṇena sahassamūlena sāṭakena saddhiṁ anojapupphacaṅkoṭakaṁ",
  "atk-s0502a6:42_2": "gahetvā anumodanakāle satthāraṁ anojapupphehi pūjetvā taṁ sāṭakaṁ satthu pādamūle",
  "atk-s0502a6:42_3": "ṭhapetvā, “bhante, nibbattanibbattaṭṭhāne anojapupphavaṇṇaṁyeva me sarīraṁ hotu,",
  "atk-s0502a6:42_4": "anojā eva ca me nāmaṁ hotū”ti patthanaṁ paṭṭhapesi. Satthā “evaṁ hotū”ti anumodanaṁ",
  "atk-s0502a6:42_5": "akāsi. Te sabbepi yāvatāyukaṁ ṭhatvā tato cutā devaloke nibbattitvā imasmiṁ buddhuppāde",
  "atk-s0502a6:42_6": "devalokā cavitvā jeṭṭhakakuṭumbiko kukkuṭavatīnagare rājakule nibbattitvā vayappatto",
  "atk-s0502a6:42_7": "mahākappinarājā nāma ahosi, sesā amaccakule nibbattiṁsu. Jeṭṭhakakuṭumbikassa bhariyā",
  "atk-s0502a6:42_8": "maddaraṭṭhe sāgalanagare rājakule nibbatti, anojapupphavaṇṇamevassā sarīraṁ ahosi,",
  "atk-s0502a6:42_9": "anojātvevassā nāmaṁ kariṁsu. Sā vayappattā mahākappinarañño gehaṁ gantvā anojādevī",
  "atk-s0502a6:42_10": "nāma ahosi. Sesitthiyopi amaccakulesu nibbattitvā vayappattā tesaṁyeva amaccaputtānaṁ",
  "atk-s0502a6:42_11": "gehāni agamaṁsu. Te sabbe rañño sampattisadisaṁ sampattiṁ anubhaviṁsu. Yadā rājā",
  "atk-s0502a6:42_12": "sabbālaṅkārapaṭimaṇḍito hatthiṁ abhiruhitvā vicari, tadā tepi tatheva vicaranti.",
  "atk-s0502a6:42_13": "Tasmiṁ assena vā rathena vā vicarante tepi tatheva vicaranti? Evaṁ te ekato hutvā",
  "atk-s0502a6:42_14": "katānaṁ puññānaṁ ānubhāvena ekatova sampattiṁ anubhaviṁsu. Rañño pana balo, balavāhano,",
  "atk-s0502a6:42_15": "puppho, pupphavāhano, supattoti pañca assā honti. Rājā tesu supattaṁ assaṁ sayaṁ",
  "atk-s0502a6:42_16": "ārohati, itare cattāro assārohānaṁ sāsanāharaṇatthāya adāsi. Rājā te pātova bhojetvā",
  "atk-s0502a6:42_17": "“gacchatha dve vā tīṇi vā yojanāni āhiṇḍitvā buddhassa vā dhammassa vā saṅghassa",
  "atk-s0502a6:42_18": "vā uppannabhāvaṁ ñatvā mayhaṁ sukhasāsanaṁ āharathā”ti pesesi. Te catūhi dvārehi",
  "atk-s0502a6:42_19": "nikkhamitvā tīṇi yojanāni āhiṇḍitvā sāsanaṁ alabhitvā paccāgacchanti.",
  "atk-s0502a6:43_0": "Athekadivasaṁ rājā supattaṁ assaṁ āruyha amaccasahassaparivuto uyyānaṁ gacchanto",
  "atk-s0502a6:43_1": "kilantarūpe pañcasatavāṇijake nagaraṁ pavisante disvā “ime addhānakilantā, addhā",
  "atk-s0502a6:43_2": "imesaṁ santikā ekaṁ bhaddakaṁ sāsanaṁ sossāmī”ti te pakkosāpetvā “kuto āgacchathā”ti",
  "atk-s0502a6:43_3": "pucchi. “Atthi, deva, ito vīsatiyojanasatamatthake sāvatthi nāma nagaraṁ, tato āgacchāmā”ti.",
  "atk-s0502a6:43_4": "“Atthi pana vo padese kiñci sāsanaṁ uppanna”nti. “Deva, aññaṁ kiñci natthi, sammāsambuddho",
  "atk-s0502a6:43_5": "pana uppanno”ti. Rājā tāvadeva pañcavaṇṇāya pītiyā phuṭṭhasarīro kiñci sallakkhetuṁ",
  "atk-s0502a6:43_6": "asakkonto muhuttaṁ vītināmetvā, “tātā, kiṁ vadethā”ti pucchi. “Buddho, deva, uppanno”ti.",
  "atk-s0502a6:43_7": "Rājā dutiyampi tatiyampi tatheva vītināmetvā catutthe vāre “kiṁ vadetha, tātā”ti",
  "atk-s0502a6:43_8": "pucchitvā “buddho, deva, uppanno”ti vutte, “tātā, vo satasahassaṁ dadāmī”ti vatvā",
  "atk-s0502a6:43_9": "“aññampi kiñci sāsanaṁ atthī”ti pucchi. “Atthi, deva, dhammo uppanno”ti. Rājā tampi",
  "atk-s0502a6:43_10": "sutvā purimanayeneva tayo vāre vītināmetvā catutthe vāre “dhammo uppanno”ti vutte",
  "atk-s0502a6:43_11": "“idhāpi vo satasahassaṁ dammī”ti vatvā “aparampi sāsanaṁ atthi, tātā”ti pucchi. “Atthi,",
  "atk-s0502a6:43_12": "deva, saṅgharatanaṁ uppanna”nti. Rājā tampi sutvā tayo vāre vītināmetvā catutthe",
  "atk-s0502a6:43_13": "vāre “saṅgho”ti pade vutte “idhāpi vo satasahassaṁ dammī”ti vatvā amaccasahassaṁ",
  "atk-s0502a6:43_14": "oloketvā, “tātā, kiṁ karissathā”ti pucchi. “Deva, tumhe kiṁ karissathā”ti? “Ahaṁ,",
  "atk-s0502a6:43_15": "tātā, ‘buddho uppanno, dhammo uppanno, saṅgho uppanno’ti sutvā na puna nivattissāmi,",
  "atk-s0502a6:43_16": "satthāraṁ uddissa gantvā tassa santike pabbajissāmī”ti. “Mayampi, deva, tumhehi saddhiṁ",
  "atk-s0502a6:43_17": "pabbajissāmā”ti. Rājā suvaṇṇapaṭṭe akkharāni likhāpetvā vāṇijake āha – “anojā nāma",
  "atk-s0502a6:43_18": "devī tumhākaṁ tīṇi satasahassāni dassati, evañca pana naṁ vadeyyātha ‘rañño kira",
  "atk-s0502a6:43_19": "te issariyaṁ vissaṭṭhaṁ, yathāsukhaṁ sampattiṁ paribhuñjāhī’ti, sace pana vo ‘rājā",
  "atk-s0502a6:43_20": "kaha’nti pucchati, ‘satthāraṁ uddissa pabbajissāmīti vatvā gato’ti āroceyyāthā”ti.",
  "atk-s0502a6:43_21": "Amaccāpi attano attano bhariyānaṁ tatheva sāsanaṁ pahiṇiṁsu. Rājā vāṇijake uyyojetvā",
  "atk-s0502a6:43_22": "assaṁ abhiruyha amaccasahassaparivuto taṁ khaṇaṁyeva nikkhami.",
  "atk-s0502a6:44_0": "Satthāpi taṁ divasaṁ paccūsakāle lokaṁ volokento mahākappinarājānaṁ saparivāraṁ disvā",
  "atk-s0502a6:44_1": "“ayaṁ mahākappino vāṇijakānaṁ santikā tiṇṇaṁ ratanānaṁ uppannabhāvaṁ sutvā tesaṁ",
  "atk-s0502a6:44_2": "vacanaṁ tīhi satasahassehi pūjetvā rajjaṁ pahāya amaccasahassehi parivuto maṁ uddissa",
  "atk-s0502a6:44_3": "pabbajitukāmo sve nikkhamissati. So saparivāro saha paṭisambhidāhi arahattaṁ pāpuṇissati,",
  "atk-s0502a6:44_4": "paccuggamanamassa karissāmī”ti punadivase cakkavattī viya khuddakagāmabhojakaṁ paccuggacchanto",
  "atk-s0502a6:44_5": "sayameva pattacīvaraṁ gahetvā vīsayojanasataṁ maggaṁ paccuggantvā candabhāgāya nadiyā",
  "atk-s0502a6:44_6": "tīre nigrodharukkhamūle chabbaṇṇarasmiyo vissajjento nisīdi. “Rājāpi āgacchanto ekaṁ",
  "atk-s0502a6:44_7": "nadiṁ patvā “kā nāmesā”ti pucchi. “Aparacchā nāma, devā”ti. “Kimassā parimāṇaṁ, tātā”ti?",
  "atk-s0502a6:44_8": "“Gambhīrato gāvutaṁ, puthulato dve gāvutāni, devā”ti. “Atthi panettha nāvā vā uḷumpo",
  "atk-s0502a6:44_9": "vā”ti? “Natthi, devā”ti. “Nāvādīni olokente amhe jāti jaraṁ upaneti, jarā maraṇaṁ.",
  "atk-s0502a6:44_10": "Ahaṁ nibbematiko hutvā tīṇi ratanāni uddissa nikkhanto, tesaṁ me ānubhāvena imaṁ",
  "atk-s0502a6:44_11": "udakaṁ udakaṁ viya mā ahosī”ti tiṇṇaṁ ratanānaṁ guṇaṁ āvajjetvā “itipi so bhagavā",
  "atk-s0502a6:44_12": "arahaṁ sammāsambuddho”ti buddhānussatiṁ anussaranto saparivāro assasahassena udakapiṭṭhiṁ",
  "atk-s0502a6:44_13": "pakkhandi. Sindhavā piṭṭhipāsāṇe viya pakkhandiṁsu. Khurānaṁ aggā neva temiṁsu.",
  "atk-s0502a6:45_0": "So taṁ uttaritvā purato gacchanto aparampi nadiṁ disvā “ayaṁ kā nāmā”ti pucchi. “Nīlavāhinī",
  "atk-s0502a6:45_1": "nāma, devā”ti. “Kimassā parimāṇa”nti? “Gambhīratopi puthulatopi aḍḍhayojanaṁ, devā”ti.",
  "atk-s0502a6:45_2": "Sesaṁ purimasadisameva. Taṁ pana nadiṁ disvā “svākkhāto bhagavatā dhammo”ti dhammānussatiṁ",
  "atk-s0502a6:45_3": "anussaranto pakkhandi. Tampi atikkamitvā gacchanto aparampi nadiṁ disvā “ayaṁ kā",
  "atk-s0502a6:45_4": "nāmā”ti pucchi. “Candabhāgā nāma, devā”ti. “Kimassā parimāṇa”nti? “Gambhīratopi puthulatopi",
  "atk-s0502a6:45_5": "yojanaṁ, devā”ti. Sesaṁ purimasadisameva. Imaṁ pana nadiṁ disvā “suppaṭipanno bhagavato",
  "atk-s0502a6:45_6": "sāvakasaṅgho”ti saṅghānussatiṁ anussaranto pakkhandi. Taṁ pana nadiṁ atikkamitvā",
  "atk-s0502a6:45_7": "gacchanto satthu sarīrato nikkhantā chabbaṇṇarasmiyo addasa. Nigrodharukkhassa sākhāviṭapapalāsāni",
  "atk-s0502a6:45_8": "sovaṇṇamayāni viya ahesuṁ. Rājā cintesi – “ayaṁ pana obhāso neva candassa, na sūriyassa,",
  "atk-s0502a6:45_9": "na devamārabrahmanāgasupaṇṇādīnaṁ aññatarassa, addhā ahaṁ satthāraṁ uddissa āgacchanto",
  "atk-s0502a6:45_10": "mahāgotamabuddhena diṭṭho bhavissāmī”ti. So tāvadeva assapiṭṭhito otaritvā onatasarīro",
  "atk-s0502a6:45_11": "rasmianusārena satthāraṁ upasaṅkamitvā manosilārase nimujjanto viya buddharasmīnaṁ",
  "atk-s0502a6:45_12": "anto pavisitvā satthāraṁ vanditvā ekamantaṁ nisīdi saddhiṁ amaccasahassena, satthā",
  "atk-s0502a6:45_13": "tassa anupubbiṁ kathaṁ kathesi. Desanāvasāne rājā saparivāro sotāpattiphale patiṭṭhahi.",
  "atk-s0502a6:45_14": "Atha sabbeva uṭṭhahitvā pabbajjaṁ yāciṁsu. Satthā “āgamissati nu kho imesaṁ kulaputtānaṁ",
  "atk-s0502a6:45_15": "iddhimayapattacīvara”nti upadhārento “ime kulaputtā paccekabuddhasahassassa cīvarasahassaṁ",
  "atk-s0502a6:45_16": "adaṁsu, kassapasammāsambuddhakāle vīsatiyā bhikkhusahassānampi vīsaticīvarasahassānipi",
  "atk-s0502a6:45_17": "adaṁsu. Anacchariyaṁ imesaṁ iddhimayapattacīvarāgamana”nti ñatvā dakkhiṇahatthaṁ",
  "atk-s0502a6:45_18": "pasāretvā “etha, bhikkhavo, caratha brahmacariyaṁ sammā dukkhassa antakiriyāyā”ti",
  "atk-s0502a6:45_19": "āha. Te tāvadeva aṭṭhaparikkhāradharā vassasaṭṭhikattherā viya hutvā vehāsaṁ abbhuggantvā",
  "atk-s0502a6:45_20": "paccorohitvā satthāraṁ vanditvā nisīdiṁsu.",
  "atk-s0502a6:46_0": "Tepi vāṇijakā rājakulaṁ gantvā raññā pahitabhāvaṁ ārocāpetvā deviyā “āgacchantū”ti",
  "atk-s0502a6:46_1": "vutte pavisitvā vanditvā ekamantaṁ aṭṭhaṁsu. Atha ne devī pucchi – “tātā, kiṁ kāraṇā",
  "atk-s0502a6:46_2": "āgatātthā”ti? “Mayaṁ raññā tumhākaṁ santikaṁ pahitā, tīṇi kira no satasahassāni dethā”ti.",
  "atk-s0502a6:46_3": "“Tātā, atibahuṁ bhaṇatha, kiṁ tumhehi rañño kataṁ, kismiṁ vo rājā pasanno ettakaṁ",
  "atk-s0502a6:46_4": "dhanaṁ dāpesī”ti? “Devi, na aññaṁ kiñci kataṁ, rañño pana ekaṁ sāsanaṁ ārocayimhā”ti?",
  "atk-s0502a6:46_5": "“Sakkā pana, tātā, mayhaṁ ārocetu”nti. “Sakkā, devī”ti. “Tena hi, tātā, vadethā”ti.",
  "atk-s0502a6:46_6": "“Devi buddho loke uppanno”ti. Sāpi “taṁ sutvā purimanayeneva pītiyā phuṭṭhasarīrā",
  "atk-s0502a6:46_7": "tikkhattuṁ kiñci asallakkhetvā catutthe vāre ‘buddho’ti padaṁ sutvā, tātā, imasmiṁ",
  "atk-s0502a6:46_8": "pade raññā kiṁ dinna”nti? “Satasahassaṁ, devī”ti. “Tātā, ananucchavikaṁ raññā kataṁ",
  "atk-s0502a6:46_9": "evarūpaṁ sāsanaṁ sutvā tumhākaṁ satasahassaṁ dadamānena. Ahañhi vo mama duggatapaṇṇākāre",
  "atk-s0502a6:46_10": "tīṇi satasahassāni dammi, aparampi tumhehi rañño kiṁ ārocita”nti? Te idañcidañcāti",
  "atk-s0502a6:46_11": "itarānipi dve sāsanāni ārocayiṁsu. Devī purimanayeneva pītiyā phuṭṭhasarīrā tikkhattuṁ",
  "atk-s0502a6:46_12": "kiñci asallakkhetvā catutthe vāre tatheva sutvā tīṇi tīṇi satasahassāni dāpesi, evaṁ",
  "atk-s0502a6:46_13": "te sabbānipi dvādasa satasahassāni labhiṁsu.",
  "atk-s0502a6:47_0": "Atha ne devī pucchi – “rājā kahaṁ, tātā”ti? Devi, “satthāraṁ uddissa ‘pabbajissāmī’ti",
  "atk-s0502a6:47_1": "gato”ti. “Mayhaṁ tena kiṁ sāsanaṁ dinna”nti? “Sabbaṁ kira tena tumhākaṁ issariyaṁ",
  "atk-s0502a6:47_2": "vissaṭṭhaṁ, tumhe kira yathāruciyā sampattiṁ anubhavathā”ti. “Amaccā pana kahaṁ,",
  "atk-s0502a6:47_3": "tātā”ti? Tepi “‘raññā saddhiṁyeva pabbajissāmā’ti gatā, devī”ti. Sā tesaṁ bhariyāyo",
  "atk-s0502a6:47_4": "pakkosāpetvā, ammā, tumhākaṁ sāmikā “raññā saddhiṁ pabbajissāmā”ti gatā, “tumhe kiṁ",
  "atk-s0502a6:47_5": "karissathā”ti? “Kiṁ pana tehi amhākaṁ sāsanaṁ pahitaṁ, devī”ti? “Tehi kira attano",
  "atk-s0502a6:47_6": "sampatti tumhākaṁ vissaṭṭhā, tumhe kira taṁ sampattiṁ yathāruci paribhuñjathā”ti.",
  "atk-s0502a6:47_7": "“Tumhe pana, devi, kiṁ karissathā”ti? “Ammā, so tāva rājā sāsanaṁ sutvā magge ṭhitakova",
  "atk-s0502a6:47_8": "tīhi satasahassehi tīṇi ratanāni pūjetvā kheḷapiṇḍaṁ viya sampattiṁ pahāya ‘pabbajissāmī’ti",
  "atk-s0502a6:47_9": "nikkhanto, mayā pana tiṇṇaṁ ratanānaṁ sāsanaṁ sutvā tīṇi ratanāni navahi satasahassehi",
  "atk-s0502a6:47_10": "pūjitāni, na kho panesā sampatti nāma raññoyeva dukkhā, mayhampi dukkhāyeva. Ko raññā",
  "atk-s0502a6:47_11": "chaḍḍitakheḷapiṇḍaṁ jāṇukehi patiṭṭhahitvā mukhena gaṇhissati, na mayhaṁ sampattiyā",
  "atk-s0502a6:47_12": "attho, ahampi satthāraṁ uddissa gantvā pabbajissāmī”ti. “Devi, mayampi tumheheva",
  "atk-s0502a6:47_13": "saddhiṁ pabbajissāmā”ti. “Sace sakkotha, sādhu, ammā”ti? “Sakkoma, devī”ti. “Sādhu,",
  "atk-s0502a6:47_14": "ammā, tena hi ethā”ti rathasahassaṁ yojāpetvā rathaṁ āruyha tāhi saddhiṁ nikkhamitvā",
  "atk-s0502a6:47_15": "antarāmagge paṭhamaṁ nadiṁ disvā yathā raññā puṭṭhaṁ, tatheva pucchitvā sabbapavattiṁ",
  "atk-s0502a6:47_16": "sutvā “rañño gatamaggaṁ olokethā”ti vatvā “sindhavānaṁ padavalañjaṁ na passāma, devī”ti",
  "atk-s0502a6:47_17": "vutte “rājā tīṇi ratanāni uddissa nikkhanto saccakiriyaṁ katvā gato bhavissati. Ahampi",
  "atk-s0502a6:47_18": "tīṇi ratanāni uddissa nikkhantā, tesameva anubhāvena idaṁ udakaṁ viya mā ahosī”ti",
  "atk-s0502a6:47_19": "tiṇṇaṁ ratanānaṁ guṇaṁ anussaritvā rathasahassaṁ pesesi. Udakaṁ piṭṭhipāsāṇasadisaṁ",
  "atk-s0502a6:47_20": "ahosi. Cakkānaṁ aggagganemivaṭṭiyo neva temiṁsu. Eteneva upāyena itarā dve nadiyo uttari.",
  "atk-s0502a6:48_0": "Atha satthā tassāgamanabhāvaṁ ñatvā yathā attano santike nisinnā bhikkhū na paññāyanti,",
  "atk-s0502a6:48_1": "evamakāsi. Sāpi gacchantī gacchantī satthu sarīrato nikkhantā chabbaṇṇarasmiyo disvā",
  "atk-s0502a6:48_2": "tatheva cintetvā satthāraṁ upasaṅkamitvā vanditvā ekamantaṁ ṭhitā pucchi – “bhante,",
  "atk-s0502a6:48_3": "mahākappino tumhākaṁ uddissa nikkhanto āgatettha maññe, kahaṁ so, amhākampi naṁ dassethā”ti?",
  "atk-s0502a6:48_4": "“Nisīdatha tāva, idheva naṁ passissathā”ti. Tā sabbāpi tuṭṭhacittā “idheva kira nisinnā",
  "atk-s0502a6:48_5": "sāmike passissāmā”ti nisīdiṁsu. Satthā tāsaṁ anupubbiṁ kathaṁ kathesi, anojādevī",
  "atk-s0502a6:48_6": "desanāvasāne saparivārā sotāpattiphalaṁ pāpuṇi. Mahākappinatthero tāsaṁ vaḍḍhitadhammadesanaṁ",
  "atk-s0502a6:48_7": "suṇanto saparivāro saha paṭisambhidāhi arahattaṁ pāpuṇi. Tasmiṁ khaṇe satthā tāsaṁ",
  "atk-s0502a6:48_8": "te bhikkhū arahattappatte dassesi. Tāsaṁ kira āgatakkhaṇeyeva attano sāmike kāsāvadhare",
  "atk-s0502a6:48_9": "muṇḍakasīse disvā cittaṁ ekaggaṁ na bhaveyya, tena maggaphalāni pattuṁ na sakkuṇeyyuṁ.",
  "atk-s0502a6:48_10": "Tasmā acalasaddhāya patiṭṭhitakāle tāsaṁ te bhikkhū arahattappatteyeva dassesi.",
  "atk-s0502a6:49_0": "Tāpi te disvā pañcapatiṭṭhitena vanditvā, “bhante, tumhākaṁ tāva pabbajitakiccaṁ",
  "atk-s0502a6:49_1": "matthakaṁ patta”nti vatvā satthāraṁ vanditvā ekamantaṁ ṭhitā pabbajjaṁ yāciṁsu. Evaṁ",
  "atk-s0502a6:49_2": "kira vutte “satthā uppalavaṇṇāya āgamanaṁ cintesī”ti ekacce vadanti. Satthā pana",
  "atk-s0502a6:49_3": "tā upāsikāyo āha – “sāvatthiṁ gantvā bhikkhunīupassaye pabbajethā”ti. Tā anupubbena",
  "atk-s0502a6:49_4": "janapadacārikaṁ caramānā antarāmagge mahājanena abhihaṭasakkārasammānā padasāva vīsayojanasatikaṁ",
  "atk-s0502a6:49_5": "gantvā bhikkhunīupassaye pabbajitvā arahattaṁ pāpuṇiṁsu. Satthāpi bhikkhusahassaṁ",
  "atk-s0502a6:49_6": "ādāya ākāseneva jetavanaṁ agamāsi. Tatra sudaṁ āyasmā mahākappino rattiṭṭhānadivāṭṭhānādīsu",
  "atk-s0502a6:49_7": "“aho sukhaṁ, aho sukha”nti udānaṁ udānento vicarati. Bhikkhū bhagavato ārocesuṁ –",
  "atk-s0502a6:49_8": "“bhante, mahākappino ‘aho sukhaṁ, aho sukha’nti udānaṁ udānento vicarati, attano",
  "atk-s0502a6:49_9": "kāmasukhaṁ rajjasukhaṁ ārabbha kathesi maññe”ti. Satthā taṁ pakkosāpetvā “saccaṁ",
  "atk-s0502a6:49_10": "kira tvaṁ, kappina, kāmasukhaṁ rajjasukhaṁ ārabbha udānaṁ udānesī”ti. “Bhagavā me,",
  "atk-s0502a6:49_11": "bhante, taṁ ārabbha udānabhāvaṁ vā anudānabhāvaṁ vā jānātī”ti? Satthā “na, bhikkhave,",
  "atk-s0502a6:49_12": "mama putto kāmasukhaṁ rajjasukhaṁ ārabbha udānaṁ udāneti, puttassa pana me dhammapīti",
  "atk-s0502a6:49_13": "nāma dhammarati nāma uppajjati, so amatamahānibbānaṁ ārabbha eva udānaṁ udānesī”ti",
  "atk-s0502a6:49_14": "anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:50": "79.",
  "atk-s0502a6:51": "“Dhammapīti sukhaṁ seti, vippasannena cetasā;",
  "atk-s0502a6:52": "Ariyappavedite dhamme, sadā ramati paṇḍito”ti.",
  "atk-s0502a6:53_0": "Tattha dhammapītīti dhammapāyako, dhammaṁ pivantoti attho. Dhammo ca nāmesa na sakkā",
  "atk-s0502a6:53_1": "bhājanena yāguādīni viya pātuṁ? Navavidhaṁ pana lokuttaradhammaṁ nāmakāyena phusanto",
  "atk-s0502a6:53_2": "ārammaṇato sacchikaronto pariññābhisamayādīhi dukkhādīni ariyasaccāni paṭivijjhanto",
  "atk-s0502a6:53_3": "dhammaṁ pivati nāma. Sukhaṁ setīti desanāmattamevetaṁ, catūhipi iriyāpathehi sukhaṁ",
  "atk-s0502a6:53_4": "viharatīti attho. Vippasannenāti anāvilena nirupakkilesena. Ariyappavediteti buddhādīhi",
  "atk-s0502a6:53_5": "ariyehi pavedite satipaṭṭhānādibhede bodhipakkhiyadhamme. Sadā ramatīti evarūpo dhammapīti",
  "atk-s0502a6:53_6": "vippasannena cetasā viharanto paṇḍiccena samannāgato sadā ramati abhiramatīti.",
  "atk-s0502a6:54": "Desanāvasāne bahū sotāpannādayo ahesunti.",
  "atk-s0502a6:55": "Mahākappinattheravatthu catutthaṁ.",
  "atk-s0502a6:56": "5. Paṇḍitasāmaṇeravatthu",
  "atk-s0502a6:57": "Udakañhi nayantīti imaṁ dhammadesanaṁ satthā jetavane viharanto paṇḍitasāmaṇeraṁ ārabbha kathesi.",
  "atk-s0502a6:58_0": "Atīte kira kassapasammāsambuddho vīsatikhīṇāsavasahassaparivāro bārāṇasiṁ agamāsi.",
  "atk-s0502a6:58_1": "Manussā attano balaṁ sallakkhetvā aṭṭhapi dasapi ekato hutvā agantukadānādīni adaṁsu.",
  "atk-s0502a6:58_2": "Athekadivasaṁ satthā bhattakiccapariyosāne evaṁ anumodanamakāsi –",
  "atk-s0502a6:59_0": "“Upāsakā idha ekacco ‘attano santakameva dātuṁ vaṭṭati, kiṁ parena samādapitenā’ti",
  "atk-s0502a6:59_1": "attanāva dānaṁ deti, paraṁ na samādapeti. So nibbattanibbattaṭṭhāne bhogasampadaṁ",
  "atk-s0502a6:59_2": "labhati, no parivārasampadaṁ. Ekacco paraṁ samādapeti, attanā na deti. So nibbattanibbattaṭṭhāne",
  "atk-s0502a6:59_3": "parivārasampadaṁ labhati, no bhogasampadaṁ ekacco attanāpi na deti, parampi na samādapeti.",
  "atk-s0502a6:59_4": "So nibbattanibbattaṭṭhāne neva bhogasampadaṁ labhati, na parivārasampadaṁ, vighāsādova",
  "atk-s0502a6:59_5": "hutvā jīvati. Ekacco attanā ca deti, parañca samādapeti. So nibbattanibbattaṭṭhāne",
  "atk-s0502a6:59_6": "bhogasampadampi labhati parivārasampadampī”ti.",
  "atk-s0502a6:60_0": "Taṁ sutvā samīpe ṭhito eko paṇḍitapuriso cintesi – “ahaṁ dāni tathā karissāmi, yathā",
  "atk-s0502a6:60_1": "me dvepi sampattiyo bhavissantī”ti. So satthāraṁ vanditvā āha – “bhante, svātanāya",
  "atk-s0502a6:60_2": "mayhaṁ bhikkhaṁ gaṇhathā”ti. “Kittakehi te bhikkhūhi attho”ti? “Kittako pana vo,",
  "atk-s0502a6:60_3": "bhante, parivāro”ti? “Vīsati bhikkhusahassānī”ti. “Bhante, sabbehi saddhiṁ svātanāya",
  "atk-s0502a6:60_4": "mayhaṁ bhikkhaṁ gaṇhathā”ti. Satthā adhivāsesi. So gāmaṁ pavisitvā, “ammatātā, svātanāya",
  "atk-s0502a6:60_5": "mayā buddhappamukho bhikkhusaṅgho nimantito, tumhe yattakānaṁ bhikkhūnaṁ dātuṁ sakkhissatha,",
  "atk-s0502a6:60_6": "tattakānaṁ dānaṁ dethā”ti ārocetvā vicaranto attano attano balaṁ sallakkhetvā “mayaṁ",
  "atk-s0502a6:60_7": "dasannaṁ dassāma, mayaṁ vīsatiyā, mayaṁ satassa, mayaṁ pañcasatāna”nti vutte sabbesaṁ",
  "atk-s0502a6:60_8": "vacanaṁ ādito paṭṭhāya paṇṇe āropesi.",
  "atk-s0502a6:61_0": "Tena ca samayena tasmiṁ nagare atiduggatabhāveneva “mahāduggato”ti paññāto eko puriso",
  "atk-s0502a6:61_1": "atthi. So tampi sammukhāgataṁ disvā, samma mahāduggata, mayā svātanāya buddhappamukho",
  "atk-s0502a6:61_2": "bhikkhusaṅgho nimantito, sve nagaravāsino dānaṁ dassanti, “tvaṁ kati bhikkhū bhojessasī”ti?",
  "atk-s0502a6:61_3": "“Sāmi, mayhaṁ kiṁ bhikkhūhi, bhikkhūhi nāma sadhanānaṁ attho, mayhaṁ pana sve yāguatthāya",
  "atk-s0502a6:61_4": "taṇḍulanāḷimattampi natthi, ahaṁ bhatiṁ katvā jīvāmi, kiṁ me bhikkhūhī”ti? Samādapakena",
  "atk-s0502a6:61_5": "nāma byattena bhavitabbaṁ. Tasmā so tena “natthī”ti vuttepi tuṇhībhūto ahutvā evamāha",
  "atk-s0502a6:61_6": "– “samma mahāduggata, imasmiṁ nagare subhojanaṁ bhuñjitvā sukhumavatthaṁ nivāsetvā",
  "atk-s0502a6:61_7": "nānābharaṇapaṭimaṇḍitā sirisayane sayamānā bahū janā sampattiṁ anubhavanti, tvaṁ",
  "atk-s0502a6:61_8": "pana divasaṁ bhatiṁ katvā kucchipūraṇamattampi na labhasi, evaṁ santepi ‘ahaṁ pubbe",
  "atk-s0502a6:61_9": "puññaṁ akatattā kiñci na labhāmī’ti na jānāsī”ti? “Jānāmi, sāmī”ti. “Atha kasmā idāni",
  "atk-s0502a6:61_10": "puññaṁ na karosi, tvaṁ yuvā balasampanno, kiṁ tayā bhatiṁ katvāpi yathābalaṁ dānaṁ",
  "atk-s0502a6:61_11": "dātuṁ na vaṭṭatī”ti? So tasmiṁ kathenteyeva saṁvegappatto hutvā “mayhampi ekaṁ bhikkhuṁ",
  "atk-s0502a6:61_12": "paṇṇe āropehi, kiñcideva bhatiṁ katvā ekassa bhikkhaṁ dassāmī”ti āha. Itaro “kiṁ",
  "atk-s0502a6:61_13": "ekena bhikkhunā paṇṇe āropitenā”ti na āropesi? Mahāduggatopi gehaṁ gantvā bhariyaṁ",
  "atk-s0502a6:61_14": "āha – “bhadde, nagaravāsino sve saṅghabhattaṁ karissanti, ahampi samādapakena ‘ekassa",
  "atk-s0502a6:61_15": "bhikkhaṁ dehī’ti vutto, mayampi sve ekassa bhikkhaṁ dassāmā”ti. Athassa bhariyā “mayaṁ",
  "atk-s0502a6:61_16": "daliddā, kasmā tayā sampaṭicchita”nti avatvāva, “sāmi, bhaddakaṁ te kataṁ, mayaṁ",
  "atk-s0502a6:61_17": "pubbepi kiñci adatvā idāni duggatā jātā, mayaṁ ubhopi bhatiṁ katvā ekassa bhikkhaṁ",
  "atk-s0502a6:61_18": "dassāma, sāmī”ti vatvā ubhopi gehā nikkhamitvā bhatiṭṭhānaṁ agamaṁsu.",
  "atk-s0502a6:62_0": "Mahāseṭṭhi taṁ disvā “kiṁ, samma mahāduggata, bhatiṁ karissasī”ti pucchi. “Āma, ayyā”ti.",
  "atk-s0502a6:62_1": "“Kiṁ karissasī”ti? “Yaṁ tumhe kāressatha, taṁ karissāmī”ti. “Tena hi mayaṁ sve dve",
  "atk-s0502a6:62_2": "tīṇi bhikkhusatāni bhojessāma, ehi, dārūni phālehī”ti vāsipharasuṁ nīharitvā dāpesi.",
  "atk-s0502a6:62_3": "Mahāduggato daḷhaṁ kacchaṁ bandhitvā mahussāhappatto vāsiṁ pahāya pharasuṁ gaṇhanto,",
  "atk-s0502a6:62_4": "pharasuṁ pahāya vāsiṁ gaṇhanto dārūni phāleti. Atha naṁ seṭṭhi āha – “samma, tvaṁ",
  "atk-s0502a6:62_5": "ajja ativiya ussāhappatto kammaṁ karosi, kiṁ nu kho kāraṇa”nti? “Sāmi, ahaṁ sve ekaṁ",
  "atk-s0502a6:62_6": "bhikkhuṁ bhojessāmī”ti. Taṁ sutvā seṭṭhi pasannamānaso cintesi – “aho iminā dukkaraṁ",
  "atk-s0502a6:62_7": "kataṁ, ‘ahaṁ duggato’ti tuṇhībhāvaṁ anāpajjitvā ‘bhatiṁ katvā ekaṁ bhikkhuṁ bhojessāmī’ti",
  "atk-s0502a6:62_8": "vadatī”ti. Seṭṭhibhariyāpi tassa bhariyaṁ disvā, “amma, kiṁ kammaṁ karissasī”ti pucchitvā",
  "atk-s0502a6:62_9": "“yaṁ tumhe kāressatha, taṁ karomī”ti vutte udukkhalasālaṁ pavesetvā suppamusalādīni",
  "atk-s0502a6:62_10": "dāpesi. Sā naccantī viya tuṭṭhapahaṭṭhā vīhiṁ koṭṭeti ceva ophuṇāti ca. Atha naṁ",
  "atk-s0502a6:62_11": "seṭṭhibhariyā pucchi – “amma, tvaṁ ativiya tuṭṭhapahaṭṭhā kammaṁ karosi, kiṁ nu kho",
  "atk-s0502a6:62_12": "kāraṇa”nti? “Ayye, imaṁ bhatiṁ katvā mayampi ekaṁ bhikkhuṁ bhojessāmā”ti. Taṁ sutvā",
  "atk-s0502a6:62_13": "seṭṭhibhariyāpi tassaṁ “aho vatāyaṁ dukkarakārikā”ti pasīdi. Seṭṭhi mahāduggatassa",
  "atk-s0502a6:62_14": "dārūnaṁ phālitakāle “ayaṁ te bhatī”ti sālīnaṁ catasso nāḷiyo dāpetvā “ayaṁ te tuṭṭhidāyo”ti",
  "atk-s0502a6:62_15": "aparāpi catasso nāḷiyo dāpesi.",
  "atk-s0502a6:63_0": "So gehaṁ gantvā bhariyaṁ āha – “mayā bhatiṁ katvā sāli laddho, ayaṁ nivāpo bhavissati,",
  "atk-s0502a6:63_1": "tayā laddhāya bhatiyā dadhitelakaṭukabhaṇḍāni gaṇhāhī”ti. Seṭṭhibhariyāpi puna tassā",
  "atk-s0502a6:63_2": "ekaṁ sappikaroṭikañceva dadhibhājanañca kaṭukabhaṇḍañca suddhataṇḍuḷināḷiñca dāpesi.",
  "atk-s0502a6:63_3": "Iti ca ubhinnampi nava taṇḍulanāḷiyo ahesuṁ. Te “deyyadhammo no laddho”ti tuṭṭhahaṭṭhā",
  "atk-s0502a6:63_4": "pātova uṭṭhahiṁsu. Bhariyā mahāduggataṁ āha – “gaccha, sāmi, paṇṇaṁ pariyesitvā āharā”ti.",
  "atk-s0502a6:63_5": "So antarāpaṇe paṇṇaṁ adisvā nadītīraṁ gantvā “ajja ayyānaṁ bhojanaṁ dātuṁ labhissāmī”ti",
  "atk-s0502a6:63_6": "pahaṭṭhamānaso gāyanto paṇṇaṁ uccinati. Mahājālaṁ khipitvā ṭhito kevaṭṭo “mahāduggatassa",
  "atk-s0502a6:63_7": "saddena bhavitabba”nti taṁ pakkositvā pucchi – “ativiya tuṭṭhacitto gāyasi, kiṁ nu",
  "atk-s0502a6:63_8": "kho kāraṇa”nti? “Paṇṇaṁ uccināmi, sammā”ti. “Kiṁ karissasī”ti? “Ekaṁ bhikkhuṁ bhojessāmī”ti.",
  "atk-s0502a6:63_9": "“Aho sukhito, bhikkhu, so tava kiṁ paṇṇaṁ khādissatī”ti? “Kiṁ karomi, samma, attanā",
  "atk-s0502a6:63_10": "laddhapaṇṇena bhojessāmī”ti? “Tena hi ehī”ti. “Kiṁ karomi, sammā”ti? “Ime macche",
  "atk-s0502a6:63_11": "gahetvā pādagghanakāni aḍḍhagghanakāni kahāpaṇagghanakāni ca uddānāni karohī”ti.",
  "atk-s0502a6:63_12": "So tathā akāsi. Baddhabaddhe macche nagaravāsino nimantitanimantitānaṁ bhikkhūnaṁ",
  "atk-s0502a6:63_13": "atthāya hariṁsu. Tassa macchuddānāni karontasseva bhikkhācāravelā pāpuṇi. So velaṁ",
  "atk-s0502a6:63_14": "sallakkhetvā “gamissāmahaṁ, samma, ayaṁ bhikkhūnaṁ āgamanavelā”ti āha. “Atthi pana",
  "atk-s0502a6:63_15": "kiñci macchuddāna”nti? “Natthi, samma, sabbāni khīṇānī”ti. “Tena hi mayā attano atthāya",
  "atk-s0502a6:63_16": "vālukāya nikhaṇitvā cattāro rohitamacchā ṭhapitā, sace bhikkhuṁ bhojetukāmosi, ime",
  "atk-s0502a6:63_17": "gahetvā gacchā”ti te macche tassa adāsi.",
  "atk-s0502a6:64_0": "Taṁ divasaṁ pana satthā paccūsakāle lokaṁ volokento mahāduggataṁ attano ñāṇajālassa",
  "atk-s0502a6:64_1": "anto paviṭṭhaṁ disvā “kiṁ nu kho bhavissatī”ti āvajjento “mahāduggato ‘ekaṁ bhikkhuṁ",
  "atk-s0502a6:64_2": "bhojessāmī’ti bhariyāya saddhiṁ hiyyo bhatiṁ akāsi, kataraṁ nu kho bhikkhuṁ labhissatī”ti",
  "atk-s0502a6:64_3": "cintetvā “manussā paṇṇe āropitasaññāya bhikkhū gahetvā attano attano gehesu nisīdāpessanti,",
  "atk-s0502a6:64_4": "mahāduggato maṁ ṭhapetvā aññaṁ bhikkhuṁ na labhissatī”ti upadhāresi. Buddhā kira",
  "atk-s0502a6:64_5": "duggatesu anukampaṁ karonti. Tasmā satthā pātova sarīrapaṭijagganaṁ katvā “mahāduggataṁ",
  "atk-s0502a6:64_6": "saṅgaṇhissāmī”ti gandhakuṭiṁ pavisitvā nisīdi. Mahāduggatepi macche gahetvā gehaṁ",
  "atk-s0502a6:64_7": "pavisante sakkassa paṇḍukambalasilāsanaṁ uṇhākāraṁ dassesi. So “kiṁ nu kho kāraṇa”nti",
  "atk-s0502a6:64_8": "olokento “hiyyo, mahāduggato ‘ekassa bhikkhuno bhikkhaṁ dassāmī’ti attano bhariyāya",
  "atk-s0502a6:64_9": "saddhiṁ bhatiṁ akāsi, kataraṁ nu kho bhikkhuṁ labhissatī”ti cintetvā “natthetassa",
  "atk-s0502a6:64_10": "añño bhikkhu, satthā pana mahāduggatassa saṅgahaṁ karissāmī”ti gandhakuṭiyaṁ nisinno.",
  "atk-s0502a6:64_11": "Mahāduggato attano upakappanakaṁ yāgubhattaṁ paṇṇasūpeyyampi tathāgatassa dadeyya,",
  "atk-s0502a6:64_12": "“yaṁnūnāhaṁ mahāduggatassa gehaṁ gantvā bhattakārakakammaṁ kareyya”nti aññātakavesena",
  "atk-s0502a6:64_13": "tassa gehasamīpaṁ gantvā “atthi nu kho kassaci kiñci bhatiyā kātabba”nti pucchi.",
  "atk-s0502a6:64_14": "Mahāduggato taṁ disvā āha – “samma, kiṁ kammaṁ karissasī”ti? “Ahaṁ, sāmi, sabbasippiko,",
  "atk-s0502a6:64_15": "mayhaṁ ajānanasippaṁ nāma natthi, yāgubhattādīnipi sampādetuṁ jānāmī”ti. “Samma,",
  "atk-s0502a6:64_16": "mayaṁ tava kammena atthikā, tuyhaṁ pana kiñci dātabbaṁ bhatiṁ na passāmā”ti. “Kiṁ",
  "atk-s0502a6:64_17": "pana te kattabba”nti? “Ekassa bhikkhussa bhikkhaṁ dātukāmomhi, tassa yāgubhattasaṁvidhānaṁ",
  "atk-s0502a6:64_18": "icchāmī”ti. “Sace bhikkhussa bhikkhaṁ dassasi, na me bhatiyā attho, kiṁ mama puññaṁ",
  "atk-s0502a6:64_19": "na vaṭṭatī”ti? “Evaṁ sante sādhu, samma, pavisā”ti. So tassa gehaṁ pavisitvā telataṇḍulādīni",
  "atk-s0502a6:64_20": "āharāpetvā “gaccha, attano pattabhikkhuṁ ānehī”ti taṁ uyyojesi. Dānaveyyāvaṭikopi",
  "atk-s0502a6:64_21": "paṇṇe āropitaniyāmeneva tesaṁ tesaṁ gehāni bhikkhū pahiṇi.",
  "atk-s0502a6:65_0": "Mahāduggato tassa santikaṁ gantvā “mayhaṁ pattabhikkhuṁ dehī”ti āha. So tasmiṁ khaṇe",
  "atk-s0502a6:65_1": "satiṁ labhitvā “ahaṁ tava bhikkhuṁ pamuṭṭho”ti āha. Mahāduggato tikhiṇāya sattiyā",
  "atk-s0502a6:65_2": "kucchiyaṁ pahaṭo viya, “sāmi, kasmā maṁ nāsesi, ahaṁ tayā hiyyo samādapito bhariyāya",
  "atk-s0502a6:65_3": "saddhiṁ divasaṁ bhatiṁ katvā ajja pātova paṇṇatthāya nadītīre āhiṇḍitvā āgato, dehi",
  "atk-s0502a6:65_4": "me ekaṁ bhikkhu”nti bāhā paggayha paridevi. Manussā sannipatitvā “kimetaṁ, mahāduggatā”ti",
  "atk-s0502a6:65_5": "pucchiṁsu. So tamatthaṁ ārocesi. Te veyyāvaṭikaṁ pucchiṁsu – “saccaṁ kira, samma,",
  "atk-s0502a6:65_6": "tayā esa ‘bhatiṁ katvā ekassa bhikkhussa bhikkhaṁ dehī’ti samādapito”ti? “Āma, ayyā”ti.",
  "atk-s0502a6:65_7": "“Bhāriyaṁ te kammaṁ kataṁ, yo tvaṁ ettake bhikkhū saṁvidahanto etassa ekaṁ bhikkhuṁ",
  "atk-s0502a6:65_8": "nādāsī”ti. So tesaṁ vacanena maṅkubhūto taṁ āha – “samma mahāduggata, mā maṁ nāsayi,",
  "atk-s0502a6:65_9": "ahaṁ tava kāraṇā mahāvihesaṁ patto, manussā paṇṇe āropitaniyāmena attano attano pattabhikkhū",
  "atk-s0502a6:65_10": "nayiṁsu, attano gehe nisinnabhikkhuṁ nīharitvā dento nāma natthi, satthā pana mukhaṁ",
  "atk-s0502a6:65_11": "dhovitvā gandhakuṭiyameva nisinno, rājayuvarājasenāpatiādayo satthu gandhakuṭito",
  "atk-s0502a6:65_12": "nikkhamanaṁ olokentā nisinnā satthu pattaṁ gahetvā ‘gamissāmā’ti. Buddhā nāma duggate",
  "atk-s0502a6:65_13": "anukampaṁ karonti, tvaṁ vihāraṁ gantvā ‘duggatomhi, bhante, mama saṅgahaṁ karothā’ti",
  "atk-s0502a6:65_14": "satthāraṁ vanda, sace te puññaṁ atthi, addhā lacchasī”ti.",
  "atk-s0502a6:66_0": "So vihāraṁ agamāsi. Atha naṁ aññesu divasesu vihāre vighāsādabhāvena diṭṭhattā rājayuvarājādayo,",
  "atk-s0502a6:66_1": "“mahāduggata, na tāva bhattakālo, kasmā tvaṁ āgacchasī”ti āhaṁsu. So “jānāmi, sāmi,",
  "atk-s0502a6:66_2": "‘na tāva bhattakālo’ti. Satthāraṁ pana vandituṁ āgacchāmī”ti vadanto gantvā gandhakuṭiyā",
  "atk-s0502a6:66_3": "ummāre sīsaṁ ṭhapetvā pañcapatiṭṭhitena vanditvā, “bhante, imasmiṁ nagare mayā duggatataro",
  "atk-s0502a6:66_4": "natthi, avassayo me hotha, karotha me saṅgaha”nti āha. Satthā gandhakuṭidvāraṁ vivaritvā",
  "atk-s0502a6:66_5": "pattaṁ nīharitvā tassa hatthe ṭhapesi. So cakkavattisiriṁ patto viya ahosi, rājayuvarājādayo",
  "atk-s0502a6:66_6": "aññamaññassa mukhāni olokayiṁsu. Satthārā dinnapattañhi koci issariyavasena gahetuṁ",
  "atk-s0502a6:66_7": "samattho nāma natthi. Evaṁ pana vadiṁsu, “samma mahāduggata, satthu pattaṁ amhākaṁ",
  "atk-s0502a6:66_8": "dehi ettakaṁ nāma te dhanaṁ dassāma, tvaṁ duggato dhanaṁ gaṇhāhi, kiṁ te pattenā”ti?",
  "atk-s0502a6:66_9": "Mahāduggato “na kassaci dassāmi, na me dhanena attho, satthāraṁyeva bhojessāmī”ti",
  "atk-s0502a6:66_10": "āha. Avasesā taṁ yācitvā pattaṁ alabhitvā nivattiṁsu. Rājā pana “mahāduggato dhanena",
  "atk-s0502a6:66_11": "palobhiyamānopi satthu pattaṁ na deti, satthārā ca sayaṁ dinnapattaṁ koci gahetuṁ",
  "atk-s0502a6:66_12": "na sakkoti, imassa deyyadhammo nāma kittako bhavissati, iminā deyyadhammassa dinnakāle",
  "atk-s0502a6:66_13": "satthāraṁ ādāya gehaṁ netvā mayhaṁ sampāditaṁ āhāraṁ dassāmī”ti cintetvā satthārā",
  "atk-s0502a6:66_14": "saddhiṁyeva agamāsi. Sakkopi devarājā yāgukhajjakabhattasūpeyyapaṇṇādīni sampādetvā",
  "atk-s0502a6:66_15": "satthu nisīdanārahaṁ āsanaṁ paññapetvā nisīdi.",
  "atk-s0502a6:67_0": "Mahāduggato satthāraṁ netvā “pavisatha, bhante”ti āha. Vasanagehañcassa nīcaṁ hoti,",
  "atk-s0502a6:67_1": "anonatena pavisituṁ na sakkā. Buddhā ca nāma gehaṁ pavisantā na onamitvā pavisanti.",
  "atk-s0502a6:67_2": "Gehañhi pavisanakāle mahāpathavī vā heṭṭhā ogacchati, gehaṁ vā uddhaṁ gacchati. Idaṁ",
  "atk-s0502a6:67_3": "tesaṁ sudinnadānassa phalaṁ. Puna nikkhamitvā gatakāle sabbaṁ pākatikameva hoti.",
  "atk-s0502a6:67_4": "Tasmā satthā ṭhitakova gehaṁ pavisitvā sakkena paññattāsane nisīdi. Satthari nisinne",
  "atk-s0502a6:67_5": "rājā āha – “samma mahāduggata, tayā amhākaṁ yācantānampi satthu patto na dinno, passāma",
  "atk-s0502a6:67_6": "tāva, kīdiso te satthu sakkāro kato”ti? Athassa sakko yāgukhajjakādīni vivaritvā",
  "atk-s0502a6:67_7": "dassesi. Tesaṁ vāsagandho sakalanagaraṁ chādetvā aṭṭhāsi. Rājā yāguādīni oloketvā",
  "atk-s0502a6:67_8": "bhagavantaṁ āha – “bhante, ‘ahaṁ mahāduggatassa deyyadhammo kittako bhavissati, iminā",
  "atk-s0502a6:67_9": "deyyadhamme dinne satthāraṁ gehaṁ netvā attano sampāditaṁ āhāraṁ dassāmī’ti cintetvā",
  "atk-s0502a6:67_10": "āgato, mayā evarūpo āhāro na diṭṭhapubbo, mayi idha ṭhite mahāduggato kilameyya,",
  "atk-s0502a6:67_11": "gacchāmaha”nti satthāraṁ vanditvā pakkāmi. Sakkopi satthāraṁ yāguādīni datvā sakkaccaṁ",
  "atk-s0502a6:67_12": "parivisi. Satthāpi katabhattakicco anumodanaṁ katvā uṭṭhāyāsanā pakkāmi.",
  "atk-s0502a6:68_0": "Sakko mahāduggatassa saññaṁ adāsi. So pattaṁ gahetvā satthāraṁ anugacchi. Sakko nivattitvā",
  "atk-s0502a6:68_1": "mahāduggatassa gehadvāre ṭhito ākāsaṁ olokesi. Tāvadeva ākāsato sattaratanavassaṁ",
  "atk-s0502a6:68_2": "vassitvā tassa gehe sabbabhājanāni pūretvā sakalaṁ gehaṁ pūresi. Tassa gehe okāso",
  "atk-s0502a6:68_3": "nāhosi. Tassa bhariyā dārake hatthesu gahetvā nīharitvā bahi aṭṭhāsi. So satthāraṁ",
  "atk-s0502a6:68_4": "anugantvā nivatto dārake bahi disvā “kiṁ ida”nti pucchi. “Sāmi, sakalaṁ no gehaṁ",
  "atk-s0502a6:68_5": "sattahi ratanehi puṇṇaṁ, pavisituṁ okāso natthī”ti. So “ajjeva me dānena vipāko dinno”ti",
  "atk-s0502a6:68_6": "cintetvā rañño santikaṁ gantvā vanditvā, “kasmā āgatosī”ti vutte āha –“deva, gehaṁ",
  "atk-s0502a6:68_7": "me sattahi ratanehi puṇṇaṁ, taṁ dhanaṁ gaṇhathā”ti. Rājā “aho buddhānaṁ dinnadānaṁ,",
  "atk-s0502a6:68_8": "ajjeva matthakaṁ patta”nti cintetvā taṁ āha – “kiṁ te laddhuṁ vaṭṭatī”ti? “Dhanaharaṇatthāya",
  "atk-s0502a6:68_9": "sakaṭasahassaṁ, devā”ti. Rājā sakaṭasahassaṁ pesetvā dhanaṁ āharāpetvā rājaṅgaṇe",
  "atk-s0502a6:68_10": "okirāpesi. Tālappamāṇo rāsi ahosi. Rājā nagare sannipātāpetvā “imasmiṁ nagare atthi",
  "atk-s0502a6:68_11": "kassaci ettakaṁ dhana”nti pucchi. “Natthi, devā”ti. “Evaṁ mahādhanassa kiṁ kātuṁ",
  "atk-s0502a6:68_12": "vaṭṭatī”ti? “Seṭṭhiṭṭhānaṁ dātuṁ vaṭṭati, devā”ti. Rājā tassa mahāsakkāraṁ katvā",
  "atk-s0502a6:68_13": "seṭṭhiṭṭhānaṁ dāpesi.",
  "atk-s0502a6:69_0": "Athassa pubbe ekassa seṭṭhino gehaṭṭhānaṁ ācikkhitvā “ettha jāte gacche harāpetvā",
  "atk-s0502a6:69_1": "gehaṁ uṭṭhāpetvā vasāhī”ti āha. Tassa taṁ ṭhānaṁ sodhetvā samaṁ katvā bhūmiyā khaññamānāya",
  "atk-s0502a6:69_2": "aññamaññaṁ āhacca nidhikumbhiyo uṭṭhahiṁsu. Tena rañño ārocite “tava puññena nibbattā,",
  "atk-s0502a6:69_3": "tvameva gaṇhāhī”ti āha. So gehaṁ kāretvā sattāhaṁ buddhappamukhassa bhikkhusaṅghassa",
  "atk-s0502a6:69_4": "mahādānaṁ adāsi. Tato parampi yāvatāyukaṁ tiṭṭhanto puññāni karitvā āyupariyosāne devaloke nibbatto.",
  "atk-s0502a6:70_0": "Ekaṁ buddhantaraṁ dibbasampattiṁ anubhavitvā imasmiṁ buddhuppāde tato cuto sāvatthiyaṁ",
  "atk-s0502a6:70_1": "sāriputtattherassūpaṭṭhākakule seṭṭhidhītu kucchiyaṁ paṭisandhiṁ gaṇhi. Athassā mātāpitaro",
  "atk-s0502a6:70_2": "gabbhassa patiṭṭhitabhāvaṁ ñatvā gabbhaparihāraṁ adaṁsu. Tassā aparena samayena evarūpo",
  "atk-s0502a6:70_3": "dohaḷo uppajji – “aho vatāhaṁ dhammadesanāpatiṁ ādiṁ katvā pañcannaṁ bhikkhusatānaṁ",
  "atk-s0502a6:70_4": "rohitamaccharasena dānaṁ datvā kāsāyāni vatthāni nivāsetvā āsanapariyante nisinnā",
  "atk-s0502a6:70_5": "tesaṁ bhikkhūnaṁ ucchiṭṭhabhattaṁ paribhuñjeyya”nti. Sā mātāpitūnaṁ ārocetvā tathā",
  "atk-s0502a6:70_6": "akāsi, dohaḷo paṭipassambhi. Athassā tato aparesupi sattasu maṅgalesu rohitamaccharaseneva",
  "atk-s0502a6:70_7": "dhammasenāpatittherappamukhāni pañca bhikkhusatāni bhojesuṁ. Sabbaṁ tissakumārassa",
  "atk-s0502a6:70_8": "vatthumhi vuttaniyāmeneva veditabbaṁ. Ayamassa pana mahāduggatakāle dinnassa rohitamaccharasadānasseva",
  "atk-s0502a6:70_9": "nissando. Nāmaggahaṇadivase panassa, “bhante, dāsassa vo sikkhāpadāni dethā”ti mātarā",
  "atk-s0502a6:70_10": "vutte thero āha – “konāmo ayaṁ dārako”ti? “Bhante, imassa dārakassa kucchiyaṁ paṭisandhiggahaṇato",
  "atk-s0502a6:70_11": "paṭṭhāya imasmiṁ gehe jaḷā eḷamūgāpi paṇḍitā jātā, tasmā me puttassa paṇḍitotveva",
  "atk-s0502a6:70_12": "nāmaṁ bhavissatī”ti. Thero sikkhāpadāni adāsi. Jātadivasato paṭṭhāya panassa “nāhaṁ",
  "atk-s0502a6:70_13": "mama puttassa ajjhāsayaṁ bhindissāmī”ti mātu cittaṁ uppajji. So sattavassikakāle",
  "atk-s0502a6:70_14": "mātaraṁ āha – “amma, therassa santike pabbajissāmī”ti. “Sādhu, tāta, ‘ahaṁ tava ajjhāsayaṁ",
  "atk-s0502a6:70_15": "na bhindissāmicceva manaṁ uppādesi”’nti vatvā theraṁ nimantetvā bhojetvā, “bhante,",
  "atk-s0502a6:70_16": "dāso vo pabbajitukāmo, ahaṁ imaṁ sāyanhasamaye vihāraṁ ānessāmī”ti theraṁ uyyojetvā",
  "atk-s0502a6:70_17": "ñātake sannipātāpetvā “mama puttassa gihikāle kattabbasakkāraṁ ajjeva karissāmā”ti",
  "atk-s0502a6:70_18": "mahantaṁ sakkāraṁ kāretvā taṁ ādāya vihāraṁ gantvā “imaṁ, bhante, pabbājethā”ti therassa adāsi.",
  "atk-s0502a6:71_0": "Thero pabbajjāya dukkarabhāvaṁ ācikkhitvā “karissāmahaṁ, bhante, tumhākaṁ ovāda”nti",
  "atk-s0502a6:71_1": "vutte “tena hi ehī”ti kese temetvā tacapañcakakammaṭṭhānaṁ ācikkhitvā pabbājesi.",
  "atk-s0502a6:71_2": "Mātāpitaropissa sattāhaṁ vihāreyeva vasantā buddhappamukhassa bhikkhusaṅghassa rohitamaccharaseneva",
  "atk-s0502a6:71_3": "dānaṁ datvā sattame divase sāyaṁ gehaṁ agamaṁsu. Thero aṭṭhame divase antogāmaṁ gacchanto",
  "atk-s0502a6:71_4": "taṁ ādāya gacchati, bhikkhusaṅghena saddhiṁ nāgamāsi. Kiṁ kāraṇā? Na tāvassa pattacīvaraggahaṇāni",
  "atk-s0502a6:71_5": "vā iriyāpatho vā pāsādiko hoti, apica vihāre therassa kattabbavattaṁ atthi. Thero",
  "atk-s0502a6:71_6": "hi bhikkhusaṅghe antogāmaṁ paviṭṭhe sakalavihāraṁ vicaranto asammajjanaṭṭhānaṁ sammajjitvā",
  "atk-s0502a6:71_7": "tucchabhājanesu pānīyaparibhojanīyāni upaṭṭhapetvā dunnikkhittāni mañcapīṭhādīni",
  "atk-s0502a6:71_8": "paṭisāmetvā pacchā gāmaṁ pavisati. Apica “aññatitthiyā tucchavihāraṁ pavisitvā ‘passatha",
  "atk-s0502a6:71_9": "samaṇassa gotamassa sāvakānaṁ nisinnaṭṭhānānī’ti vattuṁ mā labhiṁsū”ti sakalavihāraṁ",
  "atk-s0502a6:71_10": "paṭijaggitvā pacchā gāmaṁ pavisati. Tasmā taṁ divasampi sāmaṇerena pattacīvaraṁ gāhāpetvā",
  "atk-s0502a6:71_11": "divātaraṁ piṇḍāya pāvisi.",
  "atk-s0502a6:72_0": "Sāmaṇero upajjhāyena saddhiṁ gacchanto antarāmagge mātikaṁ disvā, “bhante, idaṁ kiṁ",
  "atk-s0502a6:72_1": "nāmā”ti pucchi. “Mātikā nāma, sāmaṇerā”ti. “Imāya kiṁ karontī”ti? “Ito cito ca udakaṁ",
  "atk-s0502a6:72_2": "āharitvā attano sassakammaṁ sampādentī”ti. “Kiṁ pana, bhante, udakassa cittaṁ atthī”ti",
  "atk-s0502a6:72_3": "? “Natthāvuso”ti. “Evarūpaṁ acittakaṁ attano icchitaṭṭhānaṁ haranti, bhante”ti? “Āmāvuso”ti.",
  "atk-s0502a6:72_4": "So cintesi – “sace evarūpampi acittakaṁ attano icchiticchitaṭṭhānaṁ haritvā kammaṁ",
  "atk-s0502a6:72_5": "karonti, kasmā sacittakāpi cittaṁ attano vase vattetvā samaṇadhammaṁ kātuṁ na sakkhissantī”ti.",
  "atk-s0502a6:72_6": "Atheso purato gacchanto usukāre saradaṇḍakaṁ aggimhi tāpetvā akkhikoṭiyā oloketvā",
  "atk-s0502a6:72_7": "ujukaṁ karonte disvā, “ime, bhante, ke nāmā”ti pucchi. “Usukārā nāmāvuso”ti. “Kiṁ",
  "atk-s0502a6:72_8": "panete karontī”ti? “Aggimhi tāpetvā saradaṇḍakaṁ ujuṁ karontī”ti. “Sacittako, bhante,",
  "atk-s0502a6:72_9": "eso”ti? “Acittako, āvuso”ti. So cintesi – “sace acittakaṁ gahetvā aggimhi tāpetvā",
  "atk-s0502a6:72_10": "ujuṁ karonti, kasmā sacittakāpi attano cittaṁ vase vattetvā samaṇadhammaṁ kātuṁ na",
  "atk-s0502a6:72_11": "sakkhissantī”ti. Atheso purato gacchanto dārūni araneminābhiādīni tacchante disvā,",
  "atk-s0502a6:72_12": "“bhante, ime ke nāmā”ti pucchi. “Tacchakā nāmāvuso”ti. “Kiṁ panete karontī”ti? “Dārūni",
  "atk-s0502a6:72_13": "gahetvā yānakādīnaṁ cakkādīni karonti, āvuso”ti. “Etāni pana sacittakāni, bhante”ti?",
  "atk-s0502a6:72_14": "“Acittakāni, āvuso”ti. Athassa etadahosi – “sace acittakāni kaṭṭhakaliṅgarāni gahetvā",
  "atk-s0502a6:72_15": "cakkādīni karonti, kasmā sacittakā attano cittaṁ vase vattetvā samaṇadhammaṁ kātuṁ",
  "atk-s0502a6:72_16": "na sakkhissantī”ti. So imāni kāraṇāni disvā, “bhante, sace tumhākaṁ pattacīvare tumhe",
  "atk-s0502a6:72_17": "gaṇheyyātha, ahaṁ nivatteyya”nti. Thero “ayaṁ adhunā pabbajito daharasāmaṇero maṁ",
  "atk-s0502a6:72_18": "anubandhamāno evaṁ vadetī”ti cittaṁ anuppādetvāva “āhara, sāmaṇerā”ti vatvā attano",
  "atk-s0502a6:72_19": "pattacīvaraṁ aggahesi.",
  "atk-s0502a6:73_0": "Sāmaṇeropi upajjhāyaṁ vanditvā nivattanto, “bhante, mayhaṁ āhāraṁ āharanto rohitamaccharaseneva",
  "atk-s0502a6:73_1": "āhareyyāthā”ti āha. “Kathaṁ labhissāmāvuso”ti? “Bhante, attano puññena alabhantā",
  "atk-s0502a6:73_2": "mama puññena labhissathā”ti āha. Thero “daharasāmaṇerassa bahi nisinnakassa paripanthopi",
  "atk-s0502a6:73_3": "bhaveyyā”ti kuñjikaṁ datvā “mayhaṁ vasanagabbhassa dvāraṁ vivaritvā anto pavisitvā",
  "atk-s0502a6:73_4": "nisīdeyyāsī”ti āha. So tathā katvā attano karajakāye ñāṇaṁ otāretvā attabhāvaṁ sammasanto",
  "atk-s0502a6:73_5": "nisīdi. Athassa guṇatejena sakkassa āsanaṁ uṇhākāraṁ dassesi. So “kiṁ nu kho kāraṇa”nti",
  "atk-s0502a6:73_6": "upadhārento “paṇḍitasāmaṇero upajjhāyassa pattacīvaraṁ datvā ‘samaṇadhammaṁ karissāmī’ti",
  "atk-s0502a6:73_7": "nivatto, mayāpi tattha gantuṁ vaṭṭatī”ti cintetvā cattāro mahārāje āmantetvā “vihārassa",
  "atk-s0502a6:73_8": "upavane vasante sakuṇe palāpetvā samantato ārakkhaṁ gaṇhathā”ti vatvā candadevaputtaṁ",
  "atk-s0502a6:73_9": "“candamaṇḍalaṁ ākaḍḍhitvā gaṇhāhī”ti, sūriyadevaputtaṁ “sūriyamaṇḍalaṁ ākaḍḍhitvā",
  "atk-s0502a6:73_10": "gaṇhāhī”ti vatvā sayaṁ gantvā āviñchanarajjuṭṭhāne ārakkhaṁ gahetvā aṭṭhāsi, vihāre",
  "atk-s0502a6:73_11": "purāṇapaṇṇassa patantassapi saddo nāhosi, sāmaṇerassa cittaṁ ekaggaṁ ahosi. So antarābhatteyeva",
  "atk-s0502a6:73_12": "attabhāvaṁ sammasitvā tīṇi phalāni pāpuṇi.",
  "atk-s0502a6:74_0": "Theropi “sāmaṇero vihāre nisinno, tassa upakappanakaṁ bhojanaṁ asukakule nāma sakkā",
  "atk-s0502a6:74_1": "laddhu”nti ekaṁ pemagāravayuttaṁ upaṭṭhākakulaṁ agamāsi. Tattha ca manussā taṁ divasaṁ",
  "atk-s0502a6:74_2": "rohitamacche labhitvā therasseva āgamanaṁ olokento nisīdiṁsu. Te theraṁ āgacchantaṁ",
  "atk-s0502a6:74_3": "disvā, “bhante, bhaddakaṁ vo kataṁ idhāgacchantehī”ti antogehe pavesetvā yāgukhajjakādīni",
  "atk-s0502a6:74_4": "datvā rohitamaccharasenassa piṇḍapātaṁ adaṁsu. Thero haraṇākāraṁ dassesi. Manussā",
  "atk-s0502a6:74_5": "“paribhuñjatha, bhante, haraṇakabhattampi labhissathā”ti vatvā therassa bhattakiccāvasāne",
  "atk-s0502a6:74_6": "pattaṁ rohitamaccharasabhojanassa pūretvā adaṁsu. Thero “sāmaṇero me chāto”ti sīghaṁ",
  "atk-s0502a6:74_7": "agamāsi. Satthāpi taṁ divasaṁ kālasseva bhuñjitvā vihāraṁ gantvā evaṁ āvajjesi –",
  "atk-s0502a6:74_8": "“paṇḍitasāmaṇero upajjhāyassa pattacīvaraṁ datvā ‘samaṇadhammaṁ karissāmī’ti nivatto,",
  "atk-s0502a6:74_9": "nipphajjissati nu kho assa pabbajitakicca”nti upadhārento tiṇṇaṁ phalānaṁ pattabhāvaṁ",
  "atk-s0502a6:74_10": "ñatvā “arahattassa upanissayo atthi, natthī”ti āvajjento “atthī”ti disvā “purebhattameva",
  "atk-s0502a6:74_11": "arahattaṁ pattuṁ sakkhissati, na sakkhissatī”ti upadhārento “sakkhissatī”ti aññāsi.",
  "atk-s0502a6:74_12": "Athassa etadahosi – “sāriputto sāmaṇerassa bhattaṁ ādāya sīghaṁ āgacchati, antarāyampissa",
  "atk-s0502a6:74_13": "kareyya dvārakoṭṭhake ārakkhaṁ gahetvā nisīdissāmi, atha naṁ pañhaṁ pucchissāmi,",
  "atk-s0502a6:74_14": "tasmiṁ pañhe vissajjiyamāne sāmaṇero saha paṭisambhidāhi arahattaṁ pāpuṇissatī”ti.",
  "atk-s0502a6:74_15": "Tato gantvā dvārakoṭṭhake ṭhatvā sampattaṁ theraṁ cattāro pañhe pucchi, puṭṭhaṁ puṭṭhaṁ pañhaṁ vissajjesi.",
  "atk-s0502a6:75_0": "Tatridaṁ pucchāvissajjanaṁ – satthā kira naṁ āha – “sāriputta, kiṁ te laddha”nti?",
  "atk-s0502a6:75_1": "“Āhāro, bhante”ti. “Āhāro nāma kiṁ āharati, sāriputtā”ti? “Vedanaṁ, bhante”ti. “Vedanaṁ",
  "atk-s0502a6:75_2": "kiṁ āharati, sāriputtā”ti? “Rūpaṁ, bhante”ti. “Rūpaṁ pana kiṁ āharati, sāriputtā”ti",
  "atk-s0502a6:75_3": "? “Phassaṁ, bhante”ti. Tatrāyaṁ adhippāyo – “jighacchitena hi paribhutto āhāro tassa",
  "atk-s0502a6:75_4": "khuddaṁ pariharitvā sukhaṁ vedanaṁ āharati. Āhāraparibhogena sukhitassa sukhāya vedanāya",
  "atk-s0502a6:75_5": "uppajjamānāya sarīre vaṇṇasampatti hoti. Evaṁ vedanā rūpaṁ āharati. Sukhito pana",
  "atk-s0502a6:75_6": "āhārajarūpavasena uppannasukhasomanasso ‘idāni me assādo jāto’ti nippajjanto vā nisīdanto",
  "atk-s0502a6:75_7": "vā sukhasamphassaṁ paṭilabhatī”ti.",
  "atk-s0502a6:76_0": "Evaṁ imesu catūsu pañhesu vissajjikesu sāmaṇero saha paṭisambhidāhi arahattaṁ patto.",
  "atk-s0502a6:76_1": "Satthāpi theraṁ āha – “gaccha, sāriputta, tava sāmaṇerassa bhattaṁ dehī”ti. Thero",
  "atk-s0502a6:76_2": "gantvā dvāraṁ ākoṭesi. Sāmaṇero nikkhamitvā therassa hatthato pattaṁ gahetvā ekamantaṁ",
  "atk-s0502a6:76_3": "ṭhapetvā tālavaṇṭena theraṁ bīji. Atha naṁ thero āha – “sāmaṇera, bhattakiccaṁ karohī”ti.",
  "atk-s0502a6:76_4": "“Tumhe pana, bhante”ti. “Kataṁ mayā bhattakiccaṁ, tvaṁ karohī”ti. Sattavassikadārako",
  "atk-s0502a6:76_5": "pabbajitvā aṭṭhame divase taṁ khaṇaṁ vikasitapadumuppalasadiso arahattaṁ patto, paccavekkhitaṭṭhānaṁ",
  "atk-s0502a6:76_6": "pana paccavekkhanto nisīditvā bhattakiccamakāsi. Tena pattaṁ dhovitvā paṭisāmitakāle",
  "atk-s0502a6:76_7": "candadevaputto candamaṇḍalaṁ vissajjesi, sūriyadevaputto sūriyamaṇḍalaṁ. Cattāro",
  "atk-s0502a6:76_8": "mahārājāno catuddisaṁ ārakkhaṁ vissajjesuṁ, sakko devarājā āviñchanake ārakkhaṁ vissajjesi.",
  "atk-s0502a6:76_9": "Sūriyo majjhaṭṭhānato galitvā gato.",
  "atk-s0502a6:77_0": "Bhikkhū ujjhāyiṁsu, “chāyā adhikappamāṇā jātā, sūriyo majjhaṭṭhānato galitvā gato,",
  "atk-s0502a6:77_1": "sāmaṇerena ca idāneva bhuttaṁ, kiṁ nu kho eta”nti. Satthā taṁ pavattiṁ ñatvā āgantvā",
  "atk-s0502a6:77_2": "pucchi – “bhikkhave, kiṁ kathethā”ti? “Idaṁ nāma, bhante”ti? “Āma, bhikkhave, puññavato",
  "atk-s0502a6:77_3": "samaṇadhammaṁ karaṇakāle candadevaputto candamaṇḍalaṁ, sūriyadevaputto sūriyamaṇḍalaṁ",
  "atk-s0502a6:77_4": "ākaḍḍhitvā gaṇhi, cattāro mahārājāno vihāropavane catuddisaṁ ārakkhaṁ gaṇhiṁsu, sakko",
  "atk-s0502a6:77_5": "devarājā āviñchanake ārakkhaṁ gaṇhi, ahampi ‘buddhomhī’ti appossukko nisīdituṁ nālatthaṁ,",
  "atk-s0502a6:77_6": "gantvā dvārakoṭṭhake mama puttassa ārakkhaṁ aggahesiṁ, nettike ca mātikāya udakaṁ",
  "atk-s0502a6:77_7": "harante, usukāre ca usuṁ ujuṁ karonte, tacchake ca dārūni tacchante disvā ettakaṁ",
  "atk-s0502a6:77_8": "ārammaṇaṁ gahetvā paṇḍitā attānaṁ dametvā arahattaṁ gaṇhantiyevā”ti vatvā anusandhiṁ",
  "atk-s0502a6:77_9": "ghaṭetvā dhammaṁ desento imaṁ gāthamāha –",
  "atk-s0502a6:78": "80.",
  "atk-s0502a6:79": "“Udakañhi nayanti nettikā, usukārā namayanti tejanaṁ;",
  "atk-s0502a6:80": "Dāruṁ namayanti tacchakā, attānaṁ damayanti paṇḍitā”ti.",
  "atk-s0502a6:81_0": "Tattha udakanti pathaviyā thalaṭṭhānaṁ khaṇitvā āvāṭaṭṭhānaṁ pūretvā mātikaṁ vā katvā",
  "atk-s0502a6:81_1": "rukkhadoṇiṁ vā ṭhapetvā attanā icchiticchitaṭṭhānaṁ udakaṁ. Nentīti nettikā. Tejananti",
  "atk-s0502a6:81_2": "kaṇḍaṁ. Idaṁ vuttaṁ hoti – nettikā attano ruciyā udakaṁ nayanti, usukārāpi tāpetvā",
  "atk-s0502a6:81_3": "tejanaṁ namayanti usuṁ ujuṁ karonti. Tacchakāpi nemiādīnaṁ atthāya tacchantā dāruṁ",
  "atk-s0502a6:81_4": "namayanti attano ruciyā ujuṁ vā vaṅkaṁ vā karonti. Evaṁ ettakaṁ ārammaṇaṁ katvā paṇḍitā",
  "atk-s0502a6:81_5": "sotāpattimaggādīni uppādentā attānaṁ damayanti, arahattappattā pana ekantadantā nāma hontīti.",
  "atk-s0502a6:82": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:83": "Paṇḍitasāmaṇeravatthu pañcamaṁ.",
  "atk-s0502a6:84": "6. Lakuṇḍakabhaddiyattheravatthu",
  "atk-s0502a6:85": "Selo yathāti imaṁ dhammadesanaṁ satthā jetavane viharanto lakuṇḍakabhaddiyattheraṁ ārabbha kathesi.",
  "atk-s0502a6:86_0": "Puthujjanā kira sāmaṇerādayo theraṁ disvā sīsepi kaṇṇesupi nāsāyapi gahetvā “kiṁ,",
  "atk-s0502a6:86_1": "cūḷapita, sāsanasmiṁ na ukkaṇṭhasi, abhiramasī”ti vadanti. Thero tesu neva kujjhati,",
  "atk-s0502a6:86_2": "na dussati. Dhammasabhāyaṁ kathaṁ samuṭṭhāpesuṁ “passathāvuso, lakuṇḍakabhaddiyattheraṁ",
  "atk-s0502a6:86_3": "disvā sāmaṇerādayo evañcevañca viheṭhenti, so tesu neva kujjhati, na dussatī”ti.",
  "atk-s0502a6:86_4": "Satthā āgantvā “kiṁ kathetha, bhikkhave”ti pucchitvā “imaṁ nāma, bhante”ti vutte",
  "atk-s0502a6:86_5": "“āma, bhikkhave, khīṇāsavā nāma neva kujjhanti, na dussanti. Ghanaselasadisā hete",
  "atk-s0502a6:86_6": "acalā akampiyā”ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:87": "81.",
  "atk-s0502a6:88": "“Selo yathā ekaghano, vātena na samīrati;",
  "atk-s0502a6:89": "Evaṁ nindāpasaṁsāsu, na samiñjanti paṇḍitā”ti.",
  "atk-s0502a6:90_0": "Tattha nindāpasaṁsāsūti kiñcāpi idha dve lokadhammā vuttā, attho pana aṭṭhannampi",
  "atk-s0502a6:90_1": "vasena veditabbo. Yathā hi ekaghano asusiro selo puratthimādibhedena vātena na samīrati",
  "atk-s0502a6:90_2": "na iñjati na calati, evaṁ aṭṭhasupi lokadhammesu ajjhottharantesu paṇḍitā na samiñjanti,",
  "atk-s0502a6:90_3": "paṭighavasena vā anunayavasena vā na calanti na kampanti.",
  "atk-s0502a6:91": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:92": "Lakuṇḍakabhaddiyattheravatthu chaṭṭhaṁ.",
  "atk-s0502a6:93": "7. Kāṇamātuvatthu",
  "atk-s0502a6:94": "Yathāpi rahadoti imaṁ dhammadesanaṁ satthā jetavane viharanto kāṇamātaraṁ ārabbha kathesi. Vatthu vinaye āgatameva.",
  "atk-s0502a6:95_0": "Tadā pana kāṇamātarā atucchahatthaṁ dhītaraṁ patikulaṁ pesetuṁ pakkesu pūvesu catukkhattuṁ",
  "atk-s0502a6:95_1": "catunnaṁ bhikkhūnaṁ dinnakāle satthārā tasmiṁ vatthusmiṁ sikkhāpade paññatte kāṇāya",
  "atk-s0502a6:95_2": "sāmikena aññāya pajāpatiyā ānītāya kāṇā taṁ pavattiṁ sutvā “imehi me gharāvāso nāsito”ti",
  "atk-s0502a6:95_3": "diṭṭhadiṭṭhe bhikkhū akkosati paribhāsati. Bhikkhū taṁ vīthiṁ paṭipajjituṁ na visahiṁsu.",
  "atk-s0502a6:95_4": "Satthā taṁ pavattiṁ ñatvā tattha agamāsi. Kāṇamātā satthāraṁ vanditvā paññattāsane",
  "atk-s0502a6:95_5": "nisīdāpetvā yāgukhajjakaṁ adāsi. Satthā katapātarāso “kahaṁ kāṇā”ti pucchi. “Esā,",
  "atk-s0502a6:95_6": "bhante, tumhe disvā maṅkubhūtā rodantī ṭhitā”ti. “Kiṁ kāraṇā”ti? “Esā, bhante, bhikkhū",
  "atk-s0502a6:95_7": "akkosati paribhāsati, tasmā tumhe disvā maṅkubhūtā rodamānā ṭhitā”ti. Atha naṁ satthā",
  "atk-s0502a6:95_8": "pakkosāpetvā – “kāṇe, kasmā maṁ disvā maṅkubhūtā nilīyitvā rodasī”ti. Athassā mātā",
  "atk-s0502a6:95_9": "tāya katakiriyaṁ ārocesi. Atha naṁ satthā āha – “kiṁ pana kāṇamāte mama sāvakā tayā",
  "atk-s0502a6:95_10": "dinnakaṁ gaṇhiṁsu, adinnaka”nti? “Dinnakaṁ, bhante”ti. “Sace mama sāvakā piṇḍāya",
  "atk-s0502a6:95_11": "carantā tava gehadvāraṁ pattā tayā dinnakaṁ gaṇhiṁsu, ko tesaṁ doso”ti? “Natthi,",
  "atk-s0502a6:95_12": "bhante, ayyānaṁ doso”. “Etissāyeva doso”ti. Satthā kāṇaṁ āha – “kāṇe, mayhaṁ kira",
  "atk-s0502a6:95_13": "sāvakā piṇḍāya caramānā gehadvāraṁ āgatā, atha nesaṁ tava mātarā pūvā dinnā, ko nāmettha",
  "atk-s0502a6:95_14": "mama sāvakānaṁ doso”ti? “Natthi, bhante, ayyānaṁ doso, mayhameva doso”ti satthāraṁ vanditvā khamāpesi.",
  "atk-s0502a6:96_0": "Athassā satthā anupubbiṁ kathaṁ kathesi, sā sotāpattiphalaṁ pāpuṇi. Satthā uṭṭhāyāsanā",
  "atk-s0502a6:96_1": "vihāraṁ gacchanto rājaṅgaṇena pāyāsi. Rājā disvā “satthā viya bhaṇe”ti pucchitvā",
  "atk-s0502a6:96_2": "“āma, devā”ti vutte “gacchatha, mama āgantvā vandanabhāvaṁ ārocethā”ti pesetvā rājaṅgaṇe",
  "atk-s0502a6:96_3": "ṭhitaṁ satthāraṁ upasaṅkamitvā vanditvā “kahaṁ, bhante, gatātthā”ti pucchi. “Kāṇamātāya",
  "atk-s0502a6:96_4": "gehaṁ, mahārājā”ti. “Kiṁ kāraṇā, bhante”ti? “Kāṇā kira bhikkhū akkosati paribhāsati,",
  "atk-s0502a6:96_5": "taṁkāraṇā gatomhī”ti. “Kiṁ pana vo, bhante, tassā anakkosanabhāvo kato”ti? “Āma,",
  "atk-s0502a6:96_6": "mahārāja, bhikkhūnañca anakkosikā katā, lokuttarakuṭumbasāminī cā”ti. “Hotu, bhante,",
  "atk-s0502a6:96_7": "tumhehi sā lokuttarakuṭumbasāminī katā, ahaṁ pana naṁ lokiyakuṭumbasāminiṁ karissāmī”ti",
  "atk-s0502a6:96_8": "vatvā rājā satthāraṁ vanditvā paṭinivatto paṭicchannamahāyoggaṁ pahiṇitvā kāṇaṁ pakkosāpetvā",
  "atk-s0502a6:96_9": "sabbābharaṇehi alaṅkaritvā jeṭṭhadhītuṭṭhāne ṭhapetvā “mama dhītaraṁ posetuṁ samatthā",
  "atk-s0502a6:96_10": "gaṇhantū”ti āha. Atheko sabbatthakamahāmatto “ahaṁ devassa dhītaraṁ posessāmī”ti",
  "atk-s0502a6:96_11": "taṁ attano gehaṁ netvā sabbaṁ issariyaṁ paṭicchāpetvā “yathāruci puññāni karohī”ti",
  "atk-s0502a6:96_12": "āha. Tato paṭṭhāya kāṇā catūsu dvāresu purise ṭhapetvā attanā upaṭṭhātabbe bhikkhū",
  "atk-s0502a6:96_13": "ca bhikkhuniyo ca pariyesamānāpi na labhati. Kāṇāya gehadvāre paṭiyādetvā ṭhapitaṁ",
  "atk-s0502a6:96_14": "khādanīyabhojanīyaṁ mahogho viya pavattati. Bhikkhū dhammasabhāyaṁ kathaṁ samuṭṭhāpesuṁ",
  "atk-s0502a6:96_15": "“pubbe, āvuso, cattāro mahallakattherā kāṇāya vippaṭisāraṁ kariṁsu, sā evaṁ vippaṭisārinī",
  "atk-s0502a6:96_16": "hutvāpi satthāraṁ āgamma saddhāsampadaṁ labhi. Satthārā puna tassā gehadvāraṁ bhikkhūnaṁ",
  "atk-s0502a6:96_17": "upasaṅkamanārahaṁ kataṁ. Idāni upaṭṭhātabbe bhikkhū vā bhikkhuniyo vā pariyesamānāpi",
  "atk-s0502a6:96_18": "na labhati, aho buddhā nāma acchariyaguṇā”ti. Satthā āgantvā “kāya nuttha, bhikkhave,",
  "atk-s0502a6:96_19": "etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva",
  "atk-s0502a6:96_20": "tehi mahallakabhikkhūhi kāṇāya vippaṭisāro kato, pubbepi kariṁsuyeva. Na ca idāneva",
  "atk-s0502a6:96_21": "mayā kāṇā mama vacanakārikā katā, pubbepi katāyevā”ti vatvā tamatthaṁ sotukāmehi bhikkhūhi yācito –",
  "atk-s0502a6:97": "“Yattheko labhate babbu, dutiyo tattha jāyati;",
  "atk-s0502a6:98": "Tatiyo ca catuttho ca, idaṁ te babbukā bila”nti. –",
  "atk-s0502a6:99_0": "Idaṁ babbujātakaṁ vitthārena kathetvā “tadā cattāro mahallakabhikkhū cattāro biḷārā",
  "atk-s0502a6:99_1": "ahesuṁ, mūsikā kāṇā, maṇikāro ahamevā”ti jātakaṁ samodhānetvā “evaṁ, bhikkhave, atītepi",
  "atk-s0502a6:99_2": "kāṇā dummanā āvilacittā vikkhittacittā hutvā mama vacanena pasannaudakarahado viya",
  "atk-s0502a6:99_3": "vippasannacittā ahosī”ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:100": "82.",
  "atk-s0502a6:101": "“Yathāpi rahado gambhīro, vippasanno anāvilo;",
  "atk-s0502a6:102": "Evaṁ dhammāni sutvāna, vippasīdanti paṇḍitā”ti.",
  "atk-s0502a6:103_0": "Tattha rahadoti yo caturaṅginiyāpi senāya ogāhantiyā nakhubhati evarūpo udakaṇṇavo,",
  "atk-s0502a6:103_1": "sabbākārena pana caturāsītiyojanasahassagambhīro nīlamahāsamuddo rahado nāma. Tassa",
  "atk-s0502a6:103_2": "hi heṭṭhā cattālīsayojanasahassamatte ṭhāne udakaṁ macchehi calati, upari tāvattakeyeva",
  "atk-s0502a6:103_3": "ṭhāne udakaṁ vātena calati, majjhe catuyojanasahassamatte ṭhāne udakaṁ niccalaṁ tiṭṭhati.",
  "atk-s0502a6:103_4": "Ayaṁ gambhīro rahado nāma. Evaṁ dhammānīti desanādhammāni. Idaṁ vuttaṁ hoti – yathā",
  "atk-s0502a6:103_5": "nāma rahado anākulatāya vippasanno, acalatāya anāvilo, evaṁ mama desanādhammaṁ sutvā",
  "atk-s0502a6:103_6": "sotāpattimaggādivasena nirupakkilesacittataṁ āpajjantā vippasīdanti paṇḍitā, arahattappattā",
  "atk-s0502a6:103_7": "pana ekantavippasannāva hontīti.",
  "atk-s0502a6:104": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:105": "Kāṇamātuvatthu sattamaṁ.",
  "atk-s0502a6:106": "8. Pañcasatabhikkhuvatthu",
  "atk-s0502a6:107": "Sabbattha ve sappurisā cajantīti imaṁ dhammadesanaṁ satthā jetavane viharanto pañcasate bhikkhū ārabbha kathesi. Desanā verañjāyaṁ samuṭṭhitā.",
  "atk-s0502a6:108_0": "Paṭhamabodhiyañhi bhagavā verañjaṁ gantvā verañjena brāhmaṇena nimantito pañcahi",
  "atk-s0502a6:108_1": "bhikkhusatehi saddhiṁ vassaṁ upagañchi. Verañjo brāhmaṇo mārāvaṭṭanena āvaṭṭo ekadivasampi",
  "atk-s0502a6:108_2": "satthāraṁ ārabbha satiṁ na uppādesi. Verañjāpi dubbhikkhā ahosi, bhikkhū santarabāhiraṁ",
  "atk-s0502a6:108_3": "verañjaṁ piṇḍāya caritvā piṇḍapātaṁ alabhantā kilamiṁsu. Tesaṁ assavāṇijakā patthapatthapulakaṁ",
  "atk-s0502a6:108_4": "bhikkhaṁ paññāpesuṁ. Te kilamante disvā mahāmoggallānatthero pathavojaṁ bhojetukāmo,",
  "atk-s0502a6:108_5": "uttarakuruñca piṇḍāya pavesetukāmo ahosi, satthā taṁ paṭikkhipi. Bhikkhūnaṁ ekadivasampi",
  "atk-s0502a6:108_6": "piṇḍapātaṁ ārabbha parittāso nāhosi, icchācāraṁ vajjetvā eva vihariṁsu. Satthā tattha",
  "atk-s0502a6:108_7": "temāsaṁ vasitvā verañjaṁ brāhmaṇaṁ apaloketvā tena katasakkārasammāno taṁ saraṇesu",
  "atk-s0502a6:108_8": "patiṭṭhāpetvā tato nikkhanto anupubbena cārikaṁ caramāno ekasmiṁ samaye sāvatthiṁ",
  "atk-s0502a6:108_9": "patvā jetavane vihāsi, sāvatthivāsino satthu āgantukabhattāni kariṁsu. Tadā pana",
  "atk-s0502a6:108_10": "pañcasatamattā vighāsādā bhikkhū nissāya antovihāreyeva vasanti. Te bhikkhūnaṁ bhuttāvasesāni",
  "atk-s0502a6:108_11": "paṇītabhojanāni bhuñjitvā niddāyitvā uṭṭhāya nadītīraṁ gantvā nadantā vaggantā mallamuṭṭhiyuddhaṁ",
  "atk-s0502a6:108_12": "yujjhantā kīḷantā antovihārepi bahivihārepi anācārameva carantā vicaranti. Bhikkhū",
  "atk-s0502a6:108_13": "dhammasabhāyaṁ kathaṁ samuṭṭhāpesuṁ “passathāvuso, ime vighāsādā dubbhikkhakāle verañjāyaṁ",
  "atk-s0502a6:108_14": "kañci vikāraṁ na dassesuṁ, idāni pana evarūpāni paṇītabhojanāni bhuñjitvā anekappakāraṁ",
  "atk-s0502a6:108_15": "vikāraṁ dassentā vicaranti. Bhikkhū pana verañjāyampi upasantarūpā viharitvā idānipi",
  "atk-s0502a6:108_16": "upasantupasantāva viharantī”ti. Satthā dhammasabhaṁ gantvā, “bhikkhave, kiṁ kathethā”ti",
  "atk-s0502a6:108_17": "pucchitvā “idaṁ nāmā”ti vutte “pubbepete gadrabhayoniyaṁ nibbattā pañcasatā gadrabhā",
  "atk-s0502a6:108_18": "hutvā pañcasatānaṁ ājānīyasindhavānaṁ allarasamuddikapānakapītāvasesaṁ ucchiṭṭhakasaṭaṁ",
  "atk-s0502a6:108_19": "udakena madditvā makacipilotikāhi parissāvitattā ‘volodaka’nti saṅkhyaṁ gataṁ apparasaṁ",
  "atk-s0502a6:108_20": "nihīnaṁ pivitvā madhumattā viya nadantā vicariṁsūti vatvā –",
  "atk-s0502a6:109": "“Vālodakaṁ apparasaṁ nihīnaṁ,",
  "atk-s0502a6:110": "Pitvā mado jāyati gadrabhānaṁ;",
  "atk-s0502a6:111": "Imañca pitvāna rasaṁ paṇītaṁ,",
  "atk-s0502a6:112": "Mado na sañjāyati sindhavānaṁ.",
  "atk-s0502a6:113": "“Appaṁ pivitvāna nihīnajacco,",
  "atk-s0502a6:114": "So majjatī tena janinda puṭṭho;",
  "atk-s0502a6:115": "Dhorayhasīlī ca kulamhi jāto,",
  "atk-s0502a6:116": "Na majjatī aggarasaṁ pivitvā”ti. ;",
  "atk-s0502a6:117_0": "Idaṁ vālodakajātakaṁ vitthārena kathetvā “evaṁ, bhikkhave, sappurisā lokadhammaṁ",
  "atk-s0502a6:117_1": "vivajjetvā sukhitakālepi dukkhitakālepi nibbikārāva hontī”ti anusandhiṁ ghaṭetvā",
  "atk-s0502a6:117_2": "dhammaṁ desento imaṁ gāthamāha –",
  "atk-s0502a6:118": "83.",
  "atk-s0502a6:119": "“Sabbattha ve sappurisā cajanti,",
  "atk-s0502a6:120": "Na kāmakāmā lapayanti santo;",
  "atk-s0502a6:121": "Sukhena phuṭṭhā atha vā dukhena,",
  "atk-s0502a6:122": "Na uccāvacaṁ paṇḍitā dassayantī”ti.",
  "atk-s0502a6:123_0": "Tattha sabbatthāti pañcakkhandhādibhedesu sabbadhammesu. Sappurisāti supurisā. Cajantīti",
  "atk-s0502a6:123_1": "arahattamaggañāṇena apakaḍḍhantā chandarāgaṁ vijahanti. Kāmakāmāti kāme kāmayantā",
  "atk-s0502a6:123_2": "kāmahetu kāmakāraṇā. Na lapayanti santoti buddhādayo santo kāmahetu neva attanā lapayanti,",
  "atk-s0502a6:123_3": "na paraṁ lapāpenti. Ye hi bhikkhāya paviṭṭhā icchācāre ṭhitā “kiṁ, upāsaka, sukhaṁ",
  "atk-s0502a6:123_4": "te puttadārassa, rājacorādīnaṁ vasena dvipadacatuppadesu natthi koci upaddavo”tiādīni",
  "atk-s0502a6:123_5": "vadanti, tāva te lapayanti nāma. Tathā pana vatvā “āma, bhante, sabbesaṁ no sukhaṁ,",
  "atk-s0502a6:123_6": "natthi koci upaddavo, idāni no gehaṁ pahūtaannapānaṁ, idheva vasathā”ti attānaṁ nimantāpentā",
  "atk-s0502a6:123_7": "lapāpenti nāma. Santo pana idaṁ ubhayampi na karonti. Sukhena phuṭṭhā atha vā dukhenāti",
  "atk-s0502a6:123_8": "desanāmattametaṁ, aṭṭhahi pana lokadhammehi phuṭṭhā tuṭṭhibhāvamaṅkubhāvavasena vā",
  "atk-s0502a6:123_9": "vaṇṇabhaṇanaavaṇṇabhaṇanavasena vā uccāvacaṁ ākāraṁ paṇḍitā na dassayantīti.",
  "atk-s0502a6:124": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:125": "Pañcasatabhikkhuvatthu aṭṭhamaṁ.",
  "atk-s0502a6:126": "9. Dhammikattheravatthu",
  "atk-s0502a6:127": "Na attahetūti imaṁ dhammadesanaṁ satthā jetavane viharanto dhammikattheraṁ ārabbha kathesi.",
  "atk-s0502a6:128_0": "Sāvatthiyaṁ kireko upāsako dhammena samena agāraṁ ajjhāvasati. So pabbajitukāmo hutvā",
  "atk-s0502a6:128_1": "ekadivasaṁ bhariyāya saddhiṁ nisīditvā sukhakathaṁ kathento āha – “bhadde, icchāmahaṁ",
  "atk-s0502a6:128_2": "pabbajitu”nti. “Tena hi, sāmi, āgamehi tāva, yāvāhaṁ kucchigataṁ dārakaṁ vijāyāmī”ti.",
  "atk-s0502a6:128_3": "So āgametvā dārakassa padasā gamanakāle puna taṁ āpucchitvā “āgamehi tāva, sāmi,",
  "atk-s0502a6:128_4": "yāvāyaṁ vayappatto hotī”ti vutte “kiṁ me imāya apalokitāya vā anapalokitāya vā, attano",
  "atk-s0502a6:128_5": "dukkhanissaraṇaṁ karissāmī”ti nikkhamitvā pabbaji. So kammaṭṭhānaṁ gahetvā ghaṭento",
  "atk-s0502a6:128_6": "vāyamanto attano pabbajitakiccaṁ niṭṭhapetvā tesaṁ dassanatthāya puna sāvatthiṁ gantvā",
  "atk-s0502a6:128_7": "puttassa dhammakathaṁ kathesi. Sopi nikkhamitvā pabbaji, pabbajitvā ca pana na cirasseva",
  "atk-s0502a6:128_8": "arahattaṁ pāpuṇi. Purāṇadutiyikāpissa “yesaṁ atthāya ahaṁ gharāvāse vaseyyaṁ, te",
  "atk-s0502a6:128_9": "ubhopi pabbajitā, idāni me kiṁ gharāvāsena, pabbajissāmī”ti nikkhamitvā pabbaji,",
  "atk-s0502a6:128_10": "pabbajitvā ca pana na cirasseva arahattaṁ pāpuṇi. Athekadivasaṁ dhammasabhāyaṁ kathaṁ",
  "atk-s0502a6:128_11": "samuṭṭhāpesuṁ – “āvuso, dhammikaupāsako attano dhamme patiṭṭhitattā nikkhamitvā pabbajitvā",
  "atk-s0502a6:128_12": "arahattaṁ patto puttadārassāpi patiṭṭhā jāto”ti. Satthā āgantvā “kāya nuttha, bhikkhave,",
  "atk-s0502a6:128_13": "etarahi kathāya sannisinnā”ti pucchitvā ‘imāya nāmā”’ti vutte, “bhikkhave, paṇḍitena",
  "atk-s0502a6:128_14": "nāma neva attahetu, na parahetu samiddhi icchitabbā, dhammikeneva pana dhammapaṭisaraṇena",
  "atk-s0502a6:128_15": "bhavitabba”nti anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:129": "84.",
  "atk-s0502a6:130": "“Na attahetu na parassa hetu,",
  "atk-s0502a6:131": "Na puttamicche na dhanaṁ na raṭṭhaṁ;",
  "atk-s0502a6:132": "Na iccheyya adhammena samiddhimattano,",
  "atk-s0502a6:133": "Sa sīlavā paññavā dhammiko siyā”ti.",
  "atk-s0502a6:134_0": "Tattha na attahetūti paṇḍito nāma attahetu vā parahetu vā pāpaṁ na karoti. Na puttamiccheti",
  "atk-s0502a6:134_1": "puttaṁ vā dhanaṁ vā raṭṭhaṁ vā pāpakammena na iccheyya, etānipi icchato pāpakammaṁ",
  "atk-s0502a6:134_2": "na karotiyevāti attho. Samiddhimattanoti yā attano samiddhi, tampi adhammena na iccheyya,samiddhikāraṇāpi",
  "atk-s0502a6:134_3": "pāpaṁ na karotīti attho. Sa sīlavāti yo evarūpo puggalo, so eva sīlavā ca paññavā",
  "atk-s0502a6:134_4": "ca dhammikoca siyā, na aññoti attho.",
  "atk-s0502a6:135": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:136": "Dhammikattheravatthu navamaṁ.",
  "atk-s0502a6:137": "10. Dhammassavanavatthu",
  "atk-s0502a6:138": "Appakā te manussesūti imaṁ dhammadesanaṁ satthā jetavane viharanto dhammassavanaṁ ārabbha kathesi.",
  "atk-s0502a6:139_0": "Sāvatthiyaṁ kira ekavīthivāsino manussā samaggā hutvā gaṇabandhena dānaṁ datvā sabbarattiṁ",
  "atk-s0502a6:139_1": "dhammassavanaṁ kāresuṁ, sabbarattiṁ pana dhammaṁ sotuṁ nāsakkhiṁsu. Ekacce kāmaratinissitā",
  "atk-s0502a6:139_2": "hutvā, puna gehameva gatā, ekacce dosanissitā hutvā, ekacce mānanissitā hutvā, ekacce",
  "atk-s0502a6:139_3": "thinamiddhasamaṅgino hutvā tattheva nisīditvā pacalāyantā sotuṁ nāsakkhiṁsu. Punadivase",
  "atk-s0502a6:139_4": "bhikkhū taṁ pavattiṁ ñatvā dhammasabhāyaṁ kathaṁ samuṭṭhāpesuṁ. Satthā āgantvā “kāya",
  "atk-s0502a6:139_5": "nuttha, bhikkhave, etarahi kathāya sannisinnā”ti pucchitvā “imāya nāmā”ti vutte,",
  "atk-s0502a6:139_6": "“bhikkhave, imā sattā nāma yebhuyyena bhavanissitā, bhavesu eva laggā viharanti,",
  "atk-s0502a6:139_7": "pāragāmino nāma appakā”ti anusandhiṁ ghaṭetvā dhammaṁ desento imā gāthā āha –",
  "atk-s0502a6:140": "85.",
  "atk-s0502a6:141": "“Appakā te manussesu, ye janā pāragāmino;",
  "atk-s0502a6:142": "Athāyaṁ itarā pajā, tīramevānudhāvati.",
  "atk-s0502a6:143": "86.",
  "atk-s0502a6:144": "“Ye ca kho sammadakkhāte, dhamme dhammānuvattino;",
  "atk-s0502a6:145": "Te janā pāramessanti, maccudheyyaṁ suduttara”nti.",
  "atk-s0502a6:146_0": "Tattha appakāti thokā na bahū. Pāragāminoti nibbānapāragāmino. Athāyaṁ itarā pajāti",
  "atk-s0502a6:146_1": "yā panāyaṁ avasesā pajā sakkāyadiṭṭhitīrameva anudhāvati, ayameva bahutarāti attho.",
  "atk-s0502a6:146_2": "Sammadakkhāteti sammā akkhāte sukathite. Dhammeti desanādhamme. Dhammānuvattinoti",
  "atk-s0502a6:146_3": "taṁ dhammaṁ sutvā tadanucchavikaṁ paṭipadaṁ pūretvā maggaphalasacchikaraṇena dhammānuvattino.",
  "atk-s0502a6:146_4": "Pāramessantīti te evarūpā janā nibbānapāraṁ gamissanti. Maccudheyyanti kilesamārasaṅkhātassa",
  "atk-s0502a6:146_5": "maccussa nivāsaṭṭhānabhūtaṁ tebhūmikavaṭṭaṁ. Suduttaranti ye janā dhammānuvattino,",
  "atk-s0502a6:146_6": "te etaṁ suduttaraṁ duratikkamaṁ māradheyyaṁ taritvā atikkamitvā nibbānapāraṁ gamissantīti attho.",
  "atk-s0502a6:147": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:148": "Dhammassavanavatthu dasamaṁ.",
  "atk-s0502a6:149": "11. Pañcasataāgantukabhikkhuvatthu",
  "atk-s0502a6:150": "Kaṇhaṁ dhammaṁ vippahāyāti imaṁ dhammadesanaṁ satthā jetavane viharanto pañcasate āgantuke bhikkhū ārabbha kathesi.",
  "atk-s0502a6:151_0": "Kosalaraṭṭhe kira pañcasatā bhikkhū vassaṁ vasitvā vuṭṭhavassā “satthāraṁ passissāmā”ti",
  "atk-s0502a6:151_1": "jetavanaṁ gantvā satthāraṁ vanditvā ekamantaṁ nisīdiṁsu. Satthā tesaṁ cariyapaṭipakkhaṁ",
  "atk-s0502a6:151_2": "nisāmetvā dhammaṁ desento imā gāthā abhāsi –",
  "atk-s0502a6:152": "87.",
  "atk-s0502a6:153": "“Kaṇhaṁ dhammaṁ vippahāya, sukkaṁ bhāvetha paṇḍito;",
  "atk-s0502a6:154": "Okā anokamāgamma, viveke yattha dūramaṁ.",
  "atk-s0502a6:155": "88.",
  "atk-s0502a6:156": "“Tatrābhiratimiccheyya, hitvā kāme akiñcano;",
  "atk-s0502a6:157": "Pariyodapeyya attānaṁ, cittaklesehi paṇḍito.",
  "atk-s0502a6:158": "89.",
  "atk-s0502a6:159": "“Yesaṁ sambodhiyaṅgesu, sammā cittaṁ subhāvitaṁ;",
  "atk-s0502a6:160": "Ādānapaṭinissagge, anupādāya ye ratā;",
  "atk-s0502a6:161": "Khīṇāsavā jutimanto, te loke parinibbutā”ti.",
  "atk-s0502a6:162_0": "Tattha kaṇhaṁ dhammanti kāyaducaritādibhedaṁ akusalaṁ dhammaṁ vippahāya jahitvā.",
  "atk-s0502a6:162_1": "Sukkaṁ bhāvethāti paṇḍito bhikkhu abhinikkhamanato paṭṭhāya yāva arahattamaggā kāyasucaritādibhedaṁ",
  "atk-s0502a6:162_2": "sukkaṁ dhammaṁ bhāveyya. Kathaṁ? Okāanokamāgammāti okaṁ vuccati ālayo, anokaṁ vuccati",
  "atk-s0502a6:162_3": "anālayo, ālayato nikkhamitvā anālayasaṅkhātaṁ nibbānaṁ paṭicca ārabbha taṁ patthayamāno",
  "atk-s0502a6:162_4": "bhāveyyāti attho. Tatrābhiratimiccheyyāti yasmiṁ anālayasaṅkhāte viveke nibbāne imehi",
  "atk-s0502a6:162_5": "sattehi durabhiramaṁ, tatra abhiratiṁ iccheyya. Hitvā kāmeti vatthukāmakilesakāme",
  "atk-s0502a6:162_6": "hitvā akiñcano hutvā viveke abhiratiṁ iccheyyāti attho. Cittaklesehīti pañcahi nīvaraṇehi,",
  "atk-s0502a6:162_7": "attānaṁ pariyodapeyya vodāpeyya, parisodheyyāti attho. Sambodhiyaṅgesūti sambojjhaṅgesu.",
  "atk-s0502a6:162_8": "Sammā cittaṁ subhāvitanti hetunā nayena cittaṁ suṭṭhu bhāvitaṁ vaḍḍhitaṁ. Ādānapaṭinissaggeti",
  "atk-s0502a6:162_9": "ādānaṁ vuccati gahaṇaṁ, tassa paṭinissaggasaṅkhāte aggahaṇe catūhi upādānehi kiñci",
  "atk-s0502a6:162_10": "anupādiyitvā ye ratāti attho. Jutimantoti ānubhāvavanto, arahattamaggañāṇajutiyā",
  "atk-s0502a6:162_11": "khandhādibhede dhamme jotetvā ṭhitāti attho. Te loketi imasmiṁ khandhādiloke parinibbutā",
  "atk-s0502a6:162_12": "nāma arahattapattito paṭṭhāya kilesavaṭṭassa khepitattā saupādisesena, carimacittanirodhena",
  "atk-s0502a6:162_13": "khandhavaṭṭassa khepitattā anupādisesena cāti dvīhi parinibbānehi parinibbutā, anupādāno",
  "atk-s0502a6:162_14": "viya padīpo apaṇṇattikabhāvaṁ gatāti attho.",
  "atk-s0502a6:163": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:164": "Pañcasataāgantukabhikkhuvatthu ekādasamaṁ.",
  "atk-s0502a6:165": "Paṇḍitavaggavaṇṇanā niṭṭhitā.",
  "atk-s0502a6:166": "Chaṭṭho vaggo."
}