{
  "atk-s0502a6:0": "6. Paṇḍitavaggo",
  "atk-s0502a6:1": "1. Rādhattheravatthu",
  "atk-s0502a6:2": "Nidhīnaṁvapavattāranti imaṁ dhammadesanaṁ satthā jetavane viharanto āyasmantaṁ rādhattheraṁ ārabbha kathesi.",
  "atk-s0502a6:3_0": "So kira gihikāle sāvatthiyaṁ duggatabrāhmaṇo ahosi. So ‘‘bhikkhūnaṁ santike jīvissāmī’’ti",
  "atk-s0502a6:3_1": "cintetvā vihāraṁ gantvā appaharitakaṁ karonto pariveṇaṁ sammajjanto mukhadhovanādīni",
  "atk-s0502a6:3_2": "dadanto antovihāreyeva vasi. Bhikkhūpi naṁ saṅgaṇhiṁsu, pabbājetuṁ pana na icchanti.",
  "atk-s0502a6:3_3": "So pabbajjaṁ alabhamāno kiso ahosi. Athekadivasaṁ satthā paccūsakāle lokaṁ volokento",
  "atk-s0502a6:3_4": "taṁ brāhmaṇaṁ disvā ‘‘kiṁ nu kho’’ti upadhārento ‘‘arahā bhavissatī’’ti ñatvā sāyanhasamaye",
  "atk-s0502a6:3_5": "vihāracārikaṁ caranto viya brāhmaṇassa santikaṁ gantvā, ‘‘brāhmaṇa, kiṁ karonto vicarasī’’ti",
  "atk-s0502a6:3_6": "āha. ‘‘Bhikkhūnaṁ vattapaṭivattaṁ karonto, bhante’’ti . ‘‘Labhasi nesaṁ santikā saṅgaha’’nti?",
  "atk-s0502a6:3_7": "‘‘Āma, bhante, āhāramattaṁ labhāmi, na pana maṁ pabbājentī’’ti. Satthā etasmiṁ nidāne",
  "atk-s0502a6:3_8": "bhikkhusaṅghaṁ sannipātāpetvā tamatthaṁ pucchitvā, ‘‘bhikkhave, atthi koci imassa",
  "atk-s0502a6:3_9": "brāhmaṇassa adhikāraṁ saratī’’ti pucchi. Sāriputtatthero ‘‘ahaṁ, bhante, sarāmi,",
  "atk-s0502a6:3_10": "ayaṁ me rājagahe piṇḍāya carantassa attano abhihaṭaṁ kaṭacchubhikkhaṁ dāpesi, imamassāhaṁ",
  "atk-s0502a6:3_11": "adhikāraṁ sarāmī’’ti āha. So satthārā ‘‘kiṁ pana te, sāriputta, evaṁ katūpakāraṁ",
  "atk-s0502a6:3_12": "dukkhato mocetuṁ na vaṭṭatī’’ti vutte, ‘‘sādhu, bhante, pabbājessāmī’’ti taṁ brāhmaṇaṁ",
  "atk-s0502a6:3_13": "pabbājesi. Tassa bhattagge āsanapariyante āsanaṁ pāpuṇāti, yāgubhattādīhipi kilamati.",
  "atk-s0502a6:3_14": "Thero taṁ ādāya cārikaṁ pakkāmi, abhikkhaṇañca naṁ ‘‘idaṁ te kattabbaṁ, idaṁ te na",
  "atk-s0502a6:3_15": "kattabba’’nti ovadi anusāsi. So suvaco ahosi padakkhiṇaggāhī. Tasmā yathānusiṭṭhaṁ",
  "atk-s0502a6:3_16": "paṭipajjamāno katipāheneva arahattaṁ pāpuṇi.",
  "atk-s0502a6:4_0": "Thero taṁ ādāya satthu santikaṁ gantvā vanditvā nisīdi. Atha naṁ satthā paṭisanthāraṁ",
  "atk-s0502a6:4_1": "katvā āha – ‘‘suvaco nu kho, sāriputta, te antevāsiko’’ti . ‘‘Āma, bhante, ativiya",
  "atk-s0502a6:4_2": "suvaco, kismiñci dose vuccamāne na kuddhapubbo’’ti. ‘‘Sāriputta , evarūpe saddhivihārike",
  "atk-s0502a6:4_3": "labhanto kittake gaṇheyyāsī’’ti? ‘‘Bhante, bahukepi gaṇheyyamevā’’ti. Athekadivasaṁ",
  "atk-s0502a6:4_4": "dhammasabhāya kathaṁ samuṭṭhāpesuṁ – ‘‘sāriputtatthero kira kataññū katavedī, kaṭacchubhikkhāmattaṁ",
  "atk-s0502a6:4_5": "upakāraṁ saritvā duggatabrāhmaṇaṁ pabbājesi. Theropi ovādakkhamo ovādakkhamameva",
  "atk-s0502a6:4_6": "labhī’’ti. Satthā tesaṁ kathaṁ sutvā ‘‘na, bhikkhave, idāneva, pubbepi sāriputto",
  "atk-s0502a6:4_7": "kataññū katavedīyevā’’ti vatvā tamatthaṁ pakāsetuṁ –",
  "atk-s0502a6:5": "‘‘Alīnacittaṁ nissāya, pahaṭṭhā mahatī camū;",
  "atk-s0502a6:6": "Kosalaṁ senāsantuṭṭhaṁ, jīvaggāhaṁ agāhayi.",
  "atk-s0502a6:7": "‘‘Evaṁ nissayasampanno, bhikkhu āraddhavīriyo;",
  "atk-s0502a6:8": "Bhāvayaṁ kusalaṁ dhammaṁ, yogakkhemassa pattiyā;",
  "atk-s0502a6:9": "Pāpuṇe anupubbena, sabbasaṁyojanakkhaya’’nti. (jā. 1.2.11-12) –",
  "atk-s0502a6:10_0": "Imaṁ dukanipāte alīnacittajātakaṁ vitthāretvā kathesi. Tadā kira vaḍḍhakīhi pādassa",
  "atk-s0502a6:10_1": "arogakaraṇabhāvena kahaṁ attano upakāraṁ ñatvā sabbasetassa hatthipotakassa dāyako",
  "atk-s0502a6:10_2": "ekacāriko hatthī sāriputtatthero ahosīti evaṁ theraṁ ārabbha jātakaṁ kathetvā rādhattheraṁ",
  "atk-s0502a6:10_3": "ārabbha, ‘‘bhikkhave, bhikkhunā nāma rādhena viya suvacena bhavitabbaṁ, dosaṁ dassetvā",
  "atk-s0502a6:10_4": "ovadiyamānenapi na kujjhitabbaṁ, ovādadāyako pana nidhiācikkhaṇako viya daṭṭhabbo’’ti",
  "atk-s0502a6:10_5": "vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:11": "76.",
  "atk-s0502a6:12": " ‘‘Nidhīnaṁva pavattāraṁ, yaṁ passe vajjadassinaṁ;",
  "atk-s0502a6:13": "Niggayhavādiṁ medhāviṁ, tādisaṁ paṇḍitaṁ bhaje;",
  "atk-s0502a6:14": "Tādisaṁ bhajamānassa, seyyo hoti na pāpiyo’’ti.",
  "atk-s0502a6:15_0": "Tattha nidhīnanti tattha tattha nidahitvā ṭhapitānaṁ hiraññasuvaṇṇādipūrānaṁ nidhikumbhīnaṁ.",
  "atk-s0502a6:15_1": "Pavattāranti kicchajīvike duggatamanusse anukampaṁ katvā ‘‘ehi, sukhena jīvanūpāyaṁ",
  "atk-s0502a6:15_2": "dassessāmī’’ti nidhiṭṭhānaṁ netvā hatthaṁ pasāretvā ‘‘imaṁ gahetvā sukhena jīvā’’ti",
  "atk-s0502a6:15_3": "ācikkhitāraṁ viya. Vajjadassinanti dve vajjadassino ‘‘iminā naṁ asāruppena vā khalitena",
  "atk-s0502a6:15_4": "vā saṅghamajjhe niggaṇhissāmī’’ti randhagavesako ca, aññātaṁ ñāpanatthāya ñātaṁ anuggahaṇatthāya",
  "atk-s0502a6:15_5": "sīlādīnamassa vuddhikāmatāya taṁ taṁ vajjaṁ olokanena ullumpanasabhāvasaṇṭhito ca.",
  "atk-s0502a6:15_6": "Ayaṁ idha adhippeto. Yathā hi duggatamanusso ‘‘imaṁ gaṇhāhī’’ti tajjetvāpi pothetvāpi",
  "atk-s0502a6:15_7": "nidhiṁ dassente kopaṁ na karoti, pamudito eva hoti, evameva evarūpe puggale asāruppaṁ",
  "atk-s0502a6:15_8": "vā khalitaṁ vā disvā ācikkhante kopo na kātabbo, tuṭṭheneva bhavitabbaṁ, ‘‘bhante,",
  "atk-s0502a6:15_9": "mahantaṁ vo kammaṁ kataṁ , mayhaṁ ācariyupajjhāyaṭṭhāne ṭhatvā ovadantehi punapi",
  "atk-s0502a6:15_10": "maṁ vadeyyāthā’’ti pavāretabbameva. Niggayhavādinti ekacco hi saddhivihārikādīnaṁ",
  "atk-s0502a6:15_11": "asāruppaṁ vā khalitaṁ vā disvā ‘‘ayaṁ me mukhodakadānādīhi sakkaccaṁ upaṭṭhahati,",
  "atk-s0502a6:15_12": "sace naṁ vakkhāmi, na maṁ upaṭṭhahissati, evaṁ me parihāni bhavissatī’’ti vatthuṁ",
  "atk-s0502a6:15_13": "avisahanto na niggayhavādī nāma hoti. So imasmiṁ sāsane kacavaraṁ ākirati. Yo pana",
  "atk-s0502a6:15_14": "tathārūpaṁ vajjaṁ disvā vajjānurūpaṁ tajjento paṇāmento daṇḍakammaṁ karonto vihārā",
  "atk-s0502a6:15_15": "taṁ nīharanto sikkhāpeti, ayaṁ niggayhavādī nāma seyyathāpi sammāsambuddho. Vuttañhetaṁ",
  "atk-s0502a6:15_16": "– ‘‘niggayha niggayhāhaṁ, ānanda, vakkhāmi, pavayha pavayha, ānanda, vakkhāmi, yo",
  "atk-s0502a6:15_17": "sāro so ṭhassatī’’ti (ma. ni. 3.196). Medhāvinti dhammojapaññāya samannāgataṁ. Tādisanti",
  "atk-s0502a6:15_18": "evarūpaṁ paṇḍitaṁ bhajeyya payirupāseyya. Tādisañhi ācariyaṁ bhajamānassa antevāsikassa",
  "atk-s0502a6:15_19": "seyyo hoti, na pāpiyo vaḍḍhiyeva hoti, no parihānīti.",
  "atk-s0502a6:16": "Desanāpariyosāne bahū sotāpattiphalādīni pāpuṇiṁsūti.",
  "atk-s0502a6:17": "Rādhattheravatthu paṭhamaṁ.",
  "atk-s0502a6:18": "2. Assajipunabbasukavatthu",
  "atk-s0502a6:19": "Ovadeyyānusāseyyāti imaṁ dhammadesanaṁ satthā jetavane viharanto assajipunabbasukabhikkhū ārabbha kathesi. Desanā pana kīṭāgirismiṁ samuṭṭhitā.",
  "atk-s0502a6:20_0": "Te kira dve bhikkhū kiñcāpi aggasāvakānaṁ saddhivihārikā, alajjino pana ahesuṁ pāpabhikkhū.",
  "atk-s0502a6:20_1": "Te pāpakehi attano parivārehi pañcahi bhikkhusatehi saddhiṁ kīṭāgirismiṁ viharantā",
  "atk-s0502a6:20_2": "‘‘mālāvacchaṁ ropentipi ropāpentipī’’tiādikaṁ (pārā. 431; cūḷava. 21) nānappakāraṁ",
  "atk-s0502a6:20_3": "anācāraṁ karontā kuladūsakakammaṁ katvā tato uppannehi paccayehi jīvikaṁ kappentā",
  "atk-s0502a6:20_4": "taṁ āvāsaṁ pesalānaṁ bhikkhūnaṁ anāvāsaṁ akaṁsu. Satthā taṁ pavattiṁ sutvā tesaṁ",
  "atk-s0502a6:20_5": "pabbājanīyakammakaraṇatthāya saparivāre dve aggasāvake āmantetvā ‘‘gacchatha, sāriputtā,",
  "atk-s0502a6:20_6": "tesu ye tumhākaṁ vacanaṁ na karonti, tesaṁ pabbājanīyakammaṁ karotha, ye pana karonti,",
  "atk-s0502a6:20_7": "te ovadatha anusāsatha. Ovadanto hi anusāsanto apaṇḍitānaṁyeva appiyo hoti amanāpo,",
  "atk-s0502a6:20_8": "paṇḍitānaṁ pana piyo hoti manāpo’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:21": "77.",
  "atk-s0502a6:22": " ‘‘Ovadeyyānusāseyya, asabbhā ca nivāraye;",
  "atk-s0502a6:23": "Satañhi so piyo hoti, asataṁ hoti appiyo’’ti.",
  "atk-s0502a6:24_0": "Tattha ovadeyyāti uppanne vatthusmiṁ vadanto ovadati nāma, anuppanne vatthusmiṁ ‘‘ayasopi",
  "atk-s0502a6:24_1": "te siyā’’tiādivasena anāgataṁ dassento anusāsati nāma. Sammukhā vadanto ovadati nāma,",
  "atk-s0502a6:24_2": "parammukhā dūtaṁ vā sāsanaṁ vā pesento anusāsati nāma. Sakiṁ vadanto ovadati nāma,",
  "atk-s0502a6:24_3": "punappunaṁ vadanto anusāsati nāma. Ovadanto eva vā anusāsati nāmāti evaṁ ovadeyya",
  "atk-s0502a6:24_4": "anusāseyya. Asabbhā cāti akusaladhammā ca nivāreyya, kusaladhamme patiṭṭhāpeyyāti",
  "atk-s0502a6:24_5": "attho. Satañhi so piyo hotīti so evarūpo puggalo buddhādīnaṁ sappurisānaṁ piyo hoti.",
  "atk-s0502a6:24_6": "Ye pana adiṭṭhadhammā avitiṇṇaparalokā āmisacakkhukā jīvikatthāya pabbajitā, tesaṁ",
  "atk-s0502a6:24_7": "asataṁ so ovādako anusāsako, ‘‘‘na tvaṁ amhākaṁ upajjhāyo, na ācariyo, kasmā amhe",
  "atk-s0502a6:24_8": "ovadasī’ti evaṁ mukhasattīhi vijjhantānaṁ appiyo hotī’’ti.",
  "atk-s0502a6:25_0": "Desanāvasāne bahū sotāpattiphalādīni pāpuṇiṁsūti. Sāriputtamoggallānāpi tattha gantvā",
  "atk-s0502a6:25_1": "te bhikkhū ovadiṁsu anusāsiṁsu. Tesu ekacce ovādaṁ sampaṭicchitvā sammā vattiṁsu,",
  "atk-s0502a6:25_2": "ekacce vibbhamiṁsu, ekacce pabbājanīyakammaṁ pāpuṇiṁsūti.",
  "atk-s0502a6:26": "Assajipunabbasukavatthu dutiyaṁ.",
  "atk-s0502a6:27": "3. Channattheravatthu",
  "atk-s0502a6:28": "Nabhaje pāpake mitteti imaṁ dhammadesanaṁ satthā jetavane viharanto channattheraṁ ārabbha kathesi.",
  "atk-s0502a6:29_0": "So kira āyasmā ‘‘ahaṁ amhākaṁ ayyaputtena saddhiṁ mahābhinikkhamanaṁ nikkhanto tadā",
  "atk-s0502a6:29_1": "aññaṁ ekampi na passāmi, idāni pana ‘ahaṁ sāriputto nāma, ahaṁ moggallāno nāma, mayaṁ",
  "atk-s0502a6:29_2": "aggasāvakamhā’ti vatvā ime vicarantī’’ti dve aggasāvake akkosati. Satthā bhikkhūnaṁ",
  "atk-s0502a6:29_3": "santikā taṁ pavattiṁ sutvā channattheraṁ pakkosāpetvā ovadati. So taṅkhaṇeyeva tuṇhī",
  "atk-s0502a6:29_4": "hutvā puna gantvā there akkosatiyeva. Evaṁ yāvatatiyaṁ akkosantaṁ pakkosāpetvā satthā",
  "atk-s0502a6:29_5": "ovaditvā ‘‘channa, dve aggasāvakā nāma tuyhaṁ kalyāṇamittā uttamapurisā, evarūpe",
  "atk-s0502a6:29_6": "kalyāṇamitte sevassu bhajassū’’ti vatvā dhammaṁ desento imaṁ gāthamāha –",
  "atk-s0502a6:30": "78.",
  "atk-s0502a6:31": " ‘‘Na bhaje pāpake mitte, na bhaje purisādhame;",
  "atk-s0502a6:32": "Bhajetha mitte kalyāṇe, bhajetha purisuttame’’ti.",
  "atk-s0502a6:33_0": "Tassattho – kāyaduccaritādiakusalakammābhiratā pāpamittā nāma. Sandhicchedanādike",
  "atk-s0502a6:33_1": "vā ekavīsatianesanādibhede vā aṭṭhāne niyojakā purisādhamā nāma. Ubhopi vā ete pāpamittā",
  "atk-s0502a6:33_2": "ceva purisādhamā ca, te na bhajeyya na payirupāseyya, viparītā pana kalyāṇamittā",
  "atk-s0502a6:33_3": "ceva sappurisā ca, te bhajetha payirupāsethāti.",
  "atk-s0502a6:34": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:35_0": "Channatthero pana taṁ ovādaṁ sutvāpi purimanayeneva bhikkhū akkosati paribhāsati.",
  "atk-s0502a6:35_1": "Punapi satthu ārocesuṁ . Satthā, ‘‘bhikkhave, mayi dharante channaṁ sikkhāpetuṁ na",
  "atk-s0502a6:35_2": "sakkhissatha, mayi pana parinibbute sakkhissathā’’ti vatvā parinibbānakāle āyasmatā",
  "atk-s0502a6:35_3": "ānandena, ‘‘bhante, kathaṁ channatthere amhehi paṭipajjitabba’’nti vutte, ‘‘ānanda,",
  "atk-s0502a6:35_4": "channassa bhikkhuno brahmadaṇḍo dātabbo’’ti āṇāpesi. So satthari parinibbute ānandattherena",
  "atk-s0502a6:35_5": "ārocitaṁ brahmadaṇḍaṁ sutvā dukkhī dummano tikkhattuṁ mucchito patitvā ‘‘mā maṁ,",
  "atk-s0502a6:35_6": "bhante, nāsayitthā’’ti yācitvā sammā vattaṁ pūrento na cirasseva saha paṭisambhidāhi arahattaṁ pāpuṇīti.",
  "atk-s0502a6:36": "Channattheravatthu tatiyaṁ.",
  "atk-s0502a6:37": "4. Mahākappinattheravatthu",
  "atk-s0502a6:38": "Dhammapītisukhaṁ setīti imaṁ dhammadesanaṁ satthā jetavane viharanto mahākappinattheraṁ ārabbha kathesi.",
  "atk-s0502a6:39_0": "Tatrāyaṁ anupubbī kathā – atīte kira āyasmā mahākappino padumuttarabuddhassa pādamūle",
  "atk-s0502a6:39_1": "katābhinīhāro saṁsāre saṁsaranto bārāṇasito avidūre ekasmiṁ pesakāragāme jeṭṭhakapesakāro",
  "atk-s0502a6:39_2": "hutvā nibbatti. Tadā sahassamattā paccekabuddhā aṭṭha māse himavante vasitvā vassike",
  "atk-s0502a6:39_3": "cattāro māse janapade vasanti. Te ekavāraṁ bārāṇasiyā avidūre otaritvā ‘‘senāsanakaraṇatthāya",
  "atk-s0502a6:39_4": "hatthakammaṁ yācathā’’ti rañño santikaṁ aṭṭha paccekabuddhe pahiṇiṁsu. Tadā pana",
  "atk-s0502a6:39_5": "rañño vappamaṅgalakālo hoti. So ‘‘paccekabuddhā kira āgatā’’ti sutvā tasmiṁ khaṇe",
  "atk-s0502a6:39_6": "nikkhamitvā āgatakāraṇaṁ pucchitvā ‘‘ajja, bhante, okāso natthi, sve amhākaṁ vappamaṅgalaṁ,",
  "atk-s0502a6:39_7": "tatiyadivase karissāmī’’ti vatvā paccekabuddhe animantetvāva pāvisi. Paccekabuddhā",
  "atk-s0502a6:39_8": "‘‘aññattha gamissāmā’’ti pakkamiṁsu. Tasmiṁ khaṇe jeṭṭhapesakārassa bhariyā kenacideva",
  "atk-s0502a6:39_9": "karaṇīyena bārāṇasiṁ gacchantī te paccekabuddhe disvā vanditvā ‘‘kiṁ, bhante, avelāya,",
  "atk-s0502a6:39_10": "ayyā, āgatā’’ti pucchitvā ādito paṭṭhāya kathesuṁ. Taṁ pavattiṁ sutvā saddhāsampannā",
  "atk-s0502a6:39_11": "ñāṇasampannā itthī ‘‘sve, bhante, amhākaṁ bhikkhaṁ gaṇhathā’’ti nimantesi. ‘‘Bahukā",
  "atk-s0502a6:39_12": "mayaṁ bhaginī’’ti. ‘‘Kittakā, bhante’’ti? ‘‘Sahassamattā’’ti. ‘‘Bhante, imasmiṁ gāme",
  "atk-s0502a6:39_13": "sahassapesakārā vasimha. Ekeko ekekassa bhikkhaṁ dassati, bhikkhaṁ adhivāsetha, ahameva",
  "atk-s0502a6:39_14": "vo vasanaṭṭhānampi kāressāmī’’ti āha. Paccekabuddhā adhivāsayiṁsu.",
  "atk-s0502a6:40_0": "Sā gāmaṁ pavisitvā ugghosesi – ‘‘ahaṁ sahassamatte paccekabuddhe disvā nimantayiṁ,",
  "atk-s0502a6:40_1": "ayyānaṁ nisīdanaṭṭhānaṁ saṁvidahatha , yāgubhattādīni sampādethā’’ti . Gāmamajjhe",
  "atk-s0502a6:40_2": "maṇḍapaṁ kāretvā āsanāni paññāpetvā punadivase paccekabuddhe nisīdāpetvā paṇītena",
  "atk-s0502a6:40_3": "khādanīyena bhojanīyena parivisitvā bhattakiccāvasāne tasmiṁ gāme sabbā itthiyo ādāya",
  "atk-s0502a6:40_4": "tāhi saddhiṁ paccekabuddhe vanditvā, ‘‘bhante, temāsaṁ vasanatthāya paṭiññaṁ dethā’’ti",
  "atk-s0502a6:40_5": "tesaṁ paṭiññaṁ gahetvā puna gāme ugghosesi – ‘‘ammatātā, ekekakulato ekeko puriso",
  "atk-s0502a6:40_6": "pharasuvāsiādīni gahetvā araññaṁ pavisitvā dabbasambhāre āharitvā ayyānaṁ vasanaṭṭhānaṁ",
  "atk-s0502a6:40_7": "karotū’’ti. Gāmavāsino tassāyeva vacanaṁ sutvā ekeko ekekaṁ katvā saddhiṁ rattiṭṭhānadivāṭṭhānehi",
  "atk-s0502a6:40_8": "paṇṇasālasahassaṁ kāretvā attano attano paṇṇasālāyaṁ vassūpagate paccekabuddhe ‘‘ahaṁ",
  "atk-s0502a6:40_9": "sakkaccaṁ upaṭṭhahissāmi, ahaṁ sakkaccaṁ upaṭṭhahissāmī’’ti upaṭṭhahiṁsu. Vassaṁvuṭṭhakāle",
  "atk-s0502a6:40_10": "‘‘attano attano paṇṇasālāya vassaṁvuṭṭhānaṁ paccekabuddhānaṁ cīvarasāṭake sajjethā’’ti",
  "atk-s0502a6:40_11": "samādapetvā ekekassa sahassasahassamūlaṁ cīvaraṁ dāpesi. Paccekabuddhā vuṭṭhavassā",
  "atk-s0502a6:40_12": "anumodanaṁ katvā pakkamiṁsu.",
  "atk-s0502a6:41_0": "Gāmavāsinopi idaṁ puññakammaṁ katvā ito cutā tāvatiṁsabhavane nibbattitvā gaṇadevaputtā",
  "atk-s0502a6:41_1": "nāma ahesuṁ. Te tattha dibbasampattiṁ anubhavitvā kassapasammāsambuddhakāle bārāṇasiyaṁ",
  "atk-s0502a6:41_2": "kuṭumbikagehesu nibbattiṁsu. Jeṭṭhakapesakāro jeṭṭhakakuṭumbikassa putto ahosi. Bhariyāpissa",
  "atk-s0502a6:41_3": "jeṭṭhakakuṭumbikasseva dhītā ahosi. Tā sabbāpi vayappattā parakulaṁ gacchantiyo tesaṁ",
  "atk-s0502a6:41_4": "tesaṁyeva gehāni agamiṁsu. Athekadivasaṁ vihāre dhammassavanaṁ saṅghuṭṭhaṁ. ‘‘Satthā",
  "atk-s0502a6:41_5": "dhammaṁ desessatī’’ti sutvā sabbepi te kuṭumbikā ‘‘dhammaṁ sossāmā’’ti bhariyāhi",
  "atk-s0502a6:41_6": "saddhiṁ vihāraṁ agamiṁsu. Tesaṁ vihāramajjhaṁ paviṭṭhakkhaṇe vassaṁ uṭṭhahi. Yesaṁ",
  "atk-s0502a6:41_7": "kulūpakā vā ñātisāmaṇerādayo vā atthi, te tesaṁ pariveṇāni pavisiṁsu. Te pana tathārūpānaṁ",
  "atk-s0502a6:41_8": "natthitāya katthaci, pavisituṁ avisahantā vihāramajjheyeva aṭṭhaṁsu. Atha ne jeṭṭhakakuṭumbiko",
  "atk-s0502a6:41_9": "āha – ‘‘passatha amhākaṁ vippakāraṁ, kulaputtehi nāma ettakena lajjituṁ yutta’’nti.",
  "atk-s0502a6:41_10": "‘‘Ayya, kiṁ pana karomā’’ti? ‘‘Mayaṁ vissāsikaṭṭhānassa abhāvena imaṁ vippakāraṁ",
  "atk-s0502a6:41_11": "pattā, sabbe dhanaṁ saṁharitvā pariveṇaṁ karomā’’ti. ‘‘Sādhu, ayyā’’ti jeṭṭhako sahassaṁ",
  "atk-s0502a6:41_12": "adāsi, sesā pañca pañca satāni. Itthiyo aḍḍhateyyāni aḍḍhateyyāni satāni. Te taṁ",
  "atk-s0502a6:41_13": "dhanaṁ saṁharitvā sahassakūṭāgāraparivāraṁ satthu vasanatthāya mahāpariveṇaṁ nāma",
  "atk-s0502a6:41_14": "ārabhiṁsu. Navakammassa mahantatāya dhane appahonte pubbe dinnadhanato puna upaḍḍhūpaḍḍhaṁ",
  "atk-s0502a6:41_15": "adaṁsu. Niṭṭhite pariveṇe vihāramahaṁ karontā buddhappamukhassa bhikkhusaṅghassa",
  "atk-s0502a6:41_16": "sattāhaṁ mahādānaṁ datvā vīsatiyā bhikkhusahassānaṁ cīvarāni sajjiṁsu.",
  "atk-s0502a6:42_0": "Jeṭṭhakakuṭumbikassa pana bhariyā sabbehi samānaṁ akatvā attano paññāya ṭhitā ‘‘atirekataraṁ",
  "atk-s0502a6:42_1": "katvā satthāraṁ pūjessāmī’’ti anojapupphavaṇṇena sahassamūlena sāṭakena saddhiṁ anojapupphacaṅkoṭakaṁ",
  "atk-s0502a6:42_2": "gahetvā anumodanakāle satthāraṁ anojapupphehi pūjetvā taṁ sāṭakaṁ satthu pādamūle",
  "atk-s0502a6:42_3": "ṭhapetvā, ‘‘bhante, nibbattanibbattaṭṭhāne anojapupphavaṇṇaṁyeva me sarīraṁ hotu,",
  "atk-s0502a6:42_4": "anojā eva ca me nāmaṁ hotū’’ti patthanaṁ paṭṭhapesi. Satthā ‘‘evaṁ hotū’’ti anumodanaṁ",
  "atk-s0502a6:42_5": "akāsi. Te sabbepi yāvatāyukaṁ ṭhatvā tato cutā devaloke nibbattitvā imasmiṁ buddhuppāde",
  "atk-s0502a6:42_6": "devalokā cavitvā jeṭṭhakakuṭumbiko kukkuṭavatīnagare rājakule nibbattitvā vayappatto",
  "atk-s0502a6:42_7": "mahākappinarājā nāma ahosi, sesā amaccakule nibbattiṁsu. Jeṭṭhakakuṭumbikassa bhariyā",
  "atk-s0502a6:42_8": "maddaraṭṭhe sāgalanagare rājakule nibbatti, anojapupphavaṇṇamevassā sarīraṁ ahosi,",
  "atk-s0502a6:42_9": "anojātvevassā nāmaṁ kariṁsu. Sā vayappattā mahākappinarañño gehaṁ gantvā anojādevī",
  "atk-s0502a6:42_10": "nāma ahosi. Sesitthiyopi amaccakulesu nibbattitvā vayappattā tesaṁyeva amaccaputtānaṁ",
  "atk-s0502a6:42_11": "gehāni agamaṁsu. Te sabbe rañño sampattisadisaṁ sampattiṁ anubhaviṁsu. Yadā rājā",
  "atk-s0502a6:42_12": "sabbālaṅkārapaṭimaṇḍito hatthiṁ abhiruhitvā vicari, tadā tepi tatheva vicaranti.",
  "atk-s0502a6:42_13": "Tasmiṁ assena vā rathena vā vicarante tepi tatheva vicaranti? Evaṁ te ekato hutvā",
  "atk-s0502a6:42_14": "katānaṁ puññānaṁ ānubhāvena ekatova sampattiṁ anubhaviṁsu. Rañño pana balo, balavāhano,",
  "atk-s0502a6:42_15": "puppho, pupphavāhano, supattoti pañca assā honti. Rājā tesu supattaṁ assaṁ sayaṁ",
  "atk-s0502a6:42_16": "ārohati, itare cattāro assārohānaṁ sāsanāharaṇatthāya adāsi. Rājā te pātova bhojetvā",
  "atk-s0502a6:42_17": "‘‘gacchatha dve vā tīṇi vā yojanāni āhiṇḍitvā buddhassa vā dhammassa vā saṅghassa",
  "atk-s0502a6:42_18": "vā uppannabhāvaṁ ñatvā mayhaṁ sukhasāsanaṁ āharathā’’ti pesesi. Te catūhi dvārehi",
  "atk-s0502a6:42_19": "nikkhamitvā tīṇi yojanāni āhiṇḍitvā sāsanaṁ alabhitvā paccāgacchanti.",
  "atk-s0502a6:43_0": "Athekadivasaṁ rājā supattaṁ assaṁ āruyha amaccasahassaparivuto uyyānaṁ gacchanto",
  "atk-s0502a6:43_1": "kilantarūpe pañcasatavāṇijake nagaraṁ pavisante disvā ‘‘ime addhānakilantā, addhā",
  "atk-s0502a6:43_2": "imesaṁ santikā ekaṁ bhaddakaṁ sāsanaṁ sossāmī’’ti te pakkosāpetvā ‘‘kuto āgacchathā’’ti",
  "atk-s0502a6:43_3": "pucchi. ‘‘Atthi, deva, ito vīsatiyojanasatamatthake sāvatthi nāma nagaraṁ, tato āgacchāmā’’ti.",
  "atk-s0502a6:43_4": "‘‘Atthi pana vo padese kiñci sāsanaṁ uppanna’’nti. ‘‘Deva, aññaṁ kiñci natthi, sammāsambuddho",
  "atk-s0502a6:43_5": "pana uppanno’’ti. Rājā tāvadeva pañcavaṇṇāya pītiyā phuṭṭhasarīro kiñci sallakkhetuṁ",
  "atk-s0502a6:43_6": "asakkonto muhuttaṁ vītināmetvā, ‘‘tātā, kiṁ vadethā’’ti pucchi. ‘‘Buddho, deva, uppanno’’ti.",
  "atk-s0502a6:43_7": "Rājā dutiyampi tatiyampi tatheva vītināmetvā catutthe vāre ‘‘kiṁ vadetha, tātā’’ti",
  "atk-s0502a6:43_8": "pucchitvā ‘‘buddho, deva, uppanno’’ti vutte, ‘‘tātā, vo satasahassaṁ dadāmī’’ti vatvā",
  "atk-s0502a6:43_9": "‘‘aññampi kiñci sāsanaṁ atthī’’ti pucchi. ‘‘Atthi, deva, dhammo uppanno’’ti. Rājā",
  "atk-s0502a6:43_10": "tampi sutvā purimanayeneva tayo vāre vītināmetvā catutthe vāre ‘‘dhammo uppanno’’ti",
  "atk-s0502a6:43_11": "vutte ‘‘idhāpi vo satasahassaṁ dammī’’ti vatvā ‘‘aparampi sāsanaṁ atthi, tātā’’ti",
  "atk-s0502a6:43_12": "pucchi. ‘‘Atthi, deva, saṅgharatanaṁ uppanna’’nti. Rājā tampi sutvā tayo vāre vītināmetvā",
  "atk-s0502a6:43_13": "catutthe vāre ‘‘saṅgho’’ti pade vutte ‘‘idhāpi vo satasahassaṁ dammī’’ti vatvā amaccasahassaṁ",
  "atk-s0502a6:43_14": "oloketvā, ‘‘tātā, kiṁ karissathā’’ti pucchi. ‘‘Deva, tumhe kiṁ karissathā’’ti? ‘‘Ahaṁ,",
  "atk-s0502a6:43_15": "tātā, ‘buddho uppanno, dhammo uppanno, saṅgho uppanno’ti sutvā na puna nivattissāmi,",
  "atk-s0502a6:43_16": "satthāraṁ uddissa gantvā tassa santike pabbajissāmī’’ti. ‘‘Mayampi, deva , tumhehi",
  "atk-s0502a6:43_17": "saddhiṁ pabbajissāmā’’ti. Rājā suvaṇṇapaṭṭe akkharāni likhāpetvā vāṇijake āha – ‘‘anojā",
  "atk-s0502a6:43_18": "nāma devī tumhākaṁ tīṇi satasahassāni dassati, evañca pana naṁ vadeyyātha ‘rañño",
  "atk-s0502a6:43_19": "kira te issariyaṁ vissaṭṭhaṁ, yathāsukhaṁ sampattiṁ paribhuñjāhī’ti, sace pana vo",
  "atk-s0502a6:43_20": "‘rājā kaha’nti pucchati, ‘satthāraṁ uddissa pabbajissāmīti vatvā gato’ti āroceyyāthā’’ti.",
  "atk-s0502a6:43_21": "Amaccāpi attano attano bhariyānaṁ tatheva sāsanaṁ pahiṇiṁsu . Rājā vāṇijake uyyojetvā",
  "atk-s0502a6:43_22": "assaṁ abhiruyha amaccasahassaparivuto taṁ khaṇaṁyeva nikkhami.",
  "atk-s0502a6:44_0": "Satthāpi taṁ divasaṁ paccūsakāle lokaṁ volokento mahākappinarājānaṁ saparivāraṁ disvā",
  "atk-s0502a6:44_1": "‘‘ayaṁ mahākappino vāṇijakānaṁ santikā tiṇṇaṁ ratanānaṁ uppannabhāvaṁ sutvā tesaṁ",
  "atk-s0502a6:44_2": "vacanaṁ tīhi satasahassehi pūjetvā rajjaṁ pahāya amaccasahassehi parivuto maṁ uddissa",
  "atk-s0502a6:44_3": "pabbajitukāmo sve nikkhamissati. So saparivāro saha paṭisambhidāhi arahattaṁ pāpuṇissati,",
  "atk-s0502a6:44_4": "paccuggamanamassa karissāmī’’ti punadivase cakkavattī viya khuddakagāmabhojakaṁ paccuggacchanto",
  "atk-s0502a6:44_5": "sayameva pattacīvaraṁ gahetvā vīsayojanasataṁ maggaṁ paccuggantvā candabhāgāya nadiyā",
  "atk-s0502a6:44_6": "tīre nigrodharukkhamūle chabbaṇṇarasmiyo vissajjento nisīdi. ‘‘Rājāpi āgacchanto",
  "atk-s0502a6:44_7": "ekaṁ nadiṁ patvā ‘‘kā nāmesā’’ti pucchi. ‘‘Aparacchā nāma, devā’’ti. ‘‘Kimassā parimāṇaṁ,",
  "atk-s0502a6:44_8": "tātā’’ti? ‘‘Gambhīrato gāvutaṁ, puthulato dve gāvutāni, devā’’ti. ‘‘Atthi panettha",
  "atk-s0502a6:44_9": "nāvā vā uḷumpo vā’’ti? ‘‘Natthi, devā’’ti. ‘‘Nāvādīni olokente amhe jāti jaraṁ upaneti,",
  "atk-s0502a6:44_10": "jarā maraṇaṁ. Ahaṁ nibbematiko hutvā tīṇi ratanāni uddissa nikkhanto, tesaṁ me ānubhāvena",
  "atk-s0502a6:44_11": "imaṁ udakaṁ udakaṁ viya mā ahosī’’ti tiṇṇaṁ ratanānaṁ guṇaṁ āvajjetvā ‘‘itipi so",
  "atk-s0502a6:44_12": "bhagavā arahaṁ sammāsambuddho’’ti buddhānussatiṁ anussaranto saparivāro assasahassena",
  "atk-s0502a6:44_13": "udakapiṭṭhiṁ pakkhandi. Sindhavā piṭṭhipāsāṇe viya pakkhandiṁsu. Khurānaṁ aggā neva temiṁsu.",
  "atk-s0502a6:45_0": "So taṁ uttaritvā purato gacchanto aparampi nadiṁ disvā ‘‘ayaṁ kā nāmā’’ti pucchi.",
  "atk-s0502a6:45_1": "‘‘Nīlavāhinī nāma, devā’’ti. ‘‘Kimassā parimāṇa’’nti? ‘‘Gambhīratopi puthulatopi",
  "atk-s0502a6:45_2": "aḍḍhayojanaṁ, devā’’ti. Sesaṁ purimasadisameva. Taṁ pana nadiṁ disvā ‘‘svākkhāto",
  "atk-s0502a6:45_3": "bhagavatā dhammo’’ti dhammānussatiṁ anussaranto pakkhandi. Tampi atikkamitvā gacchanto",
  "atk-s0502a6:45_4": "aparampi nadiṁ disvā ‘‘ayaṁ kā nāmā’’ti pucchi. ‘‘Candabhāgā nāma, devā’’ti. ‘‘Kimassā",
  "atk-s0502a6:45_5": "parimāṇa’’nti? ‘‘Gambhīratopi puthulatopi yojanaṁ, devā’’ti. Sesaṁ purimasadisameva.",
  "atk-s0502a6:45_6": "Imaṁ pana nadiṁ disvā ‘‘suppaṭipanno bhagavato sāvakasaṅgho’’ti saṅghānussatiṁ anussaranto",
  "atk-s0502a6:45_7": "pakkhandi. Taṁ pana nadiṁ atikkamitvā gacchanto satthu sarīrato nikkhantā chabbaṇṇarasmiyo",
  "atk-s0502a6:45_8": "addasa. Nigrodharukkhassa sākhāviṭapapalāsāni sovaṇṇamayāni viya ahesuṁ. Rājā cintesi",
  "atk-s0502a6:45_9": "– ‘‘ayaṁ pana obhāso neva candassa, na sūriyassa, na devamārabrahmanāgasupaṇṇādīnaṁ",
  "atk-s0502a6:45_10": "aññatarassa, addhā ahaṁ satthāraṁ uddissa āgacchanto mahāgotamabuddhena diṭṭho bhavissāmī’’ti.",
  "atk-s0502a6:45_11": "So tāvadeva assapiṭṭhito otaritvā onatasarīro rasmianusārena satthāraṁ upasaṅkamitvā",
  "atk-s0502a6:45_12": "manosilārase nimujjanto viya buddharasmīnaṁ anto pavisitvā satthāraṁ vanditvā ekamantaṁ",
  "atk-s0502a6:45_13": "nisīdi saddhiṁ amaccasahassena, satthā tassa anupubbiṁ kathaṁ kathesi. Desanāvasāne",
  "atk-s0502a6:45_14": "rājā saparivāro sotāpattiphale patiṭṭhahi. Atha sabbeva uṭṭhahitvā pabbajjaṁ yāciṁsu.",
  "atk-s0502a6:45_15": "Satthā ‘‘āgamissati nu kho imesaṁ kulaputtānaṁ iddhimayapattacīvara’’nti upadhārento",
  "atk-s0502a6:45_16": "‘‘ime kulaputtā paccekabuddhasahassassa cīvarasahassaṁ adaṁsu, kassapasammāsambuddhakāle",
  "atk-s0502a6:45_17": "vīsatiyā bhikkhusahassānampi vīsaticīvarasahassānipi adaṁsu. Anacchariyaṁ imesaṁ",
  "atk-s0502a6:45_18": "iddhimayapattacīvarāgamana’’nti ñatvā dakkhiṇahatthaṁ pasāretvā ‘‘etha, bhikkhavo,",
  "atk-s0502a6:45_19": "caratha brahmacariyaṁ sammā dukkhassa antakiriyāyā’’ti āha. Te tāvadeva aṭṭhaparikkhāradharā",
  "atk-s0502a6:45_20": "vassasaṭṭhikattherā viya hutvā vehāsaṁ abbhuggantvā paccorohitvā satthāraṁ vanditvā nisīdiṁsu.",
  "atk-s0502a6:46_0": "Tepi vāṇijakā rājakulaṁ gantvā raññā pahitabhāvaṁ ārocāpetvā deviyā ‘‘āgacchantū’’ti",
  "atk-s0502a6:46_1": "vutte pavisitvā vanditvā ekamantaṁ aṭṭhaṁsu. Atha ne devī pucchi – ‘‘tātā, kiṁ kāraṇā",
  "atk-s0502a6:46_2": "āgatātthā’’ti? ‘‘Mayaṁ raññā tumhākaṁ santikaṁ pahitā, tīṇi kira no satasahassāni",
  "atk-s0502a6:46_3": "dethā’’ti. ‘‘Tātā, atibahuṁ bhaṇatha, kiṁ tumhehi rañño kataṁ, kismiṁ vo rājā pasanno",
  "atk-s0502a6:46_4": "ettakaṁ dhanaṁ dāpesī’’ti? ‘‘Devi, na aññaṁ kiñci kataṁ, rañño pana ekaṁ sāsanaṁ",
  "atk-s0502a6:46_5": "ārocayimhā’’ti? ‘‘Sakkā pana, tātā, mayhaṁ ārocetu’’nti. ‘‘Sakkā, devī’’ti. ‘‘Tena",
  "atk-s0502a6:46_6": "hi, tātā, vadethā’’ti. ‘‘Devi buddho loke uppanno’’ti. Sāpi ‘‘taṁ sutvā purimanayeneva",
  "atk-s0502a6:46_7": "pītiyā phuṭṭhasarīrā tikkhattuṁ kiñci asallakkhetvā catutthe vāre ‘buddho’ti padaṁ",
  "atk-s0502a6:46_8": "sutvā, tātā, imasmiṁ pade raññā kiṁ dinna’’nti? ‘‘Satasahassaṁ, devī’’ti. ‘‘Tātā",
  "atk-s0502a6:46_9": ", ananucchavikaṁ raññā kataṁ evarūpaṁ sāsanaṁ sutvā tumhākaṁ satasahassaṁ dadamānena.",
  "atk-s0502a6:46_10": "Ahañhi vo mama duggatapaṇṇākāre tīṇi satasahassāni dammi, aparampi tumhehi rañño",
  "atk-s0502a6:46_11": "kiṁ ārocita’’nti? Te idañcidañcāti itarānipi dve sāsanāni ārocayiṁsu. Devī purimanayeneva",
  "atk-s0502a6:46_12": "pītiyā phuṭṭhasarīrā tikkhattuṁ kiñci asallakkhetvā catutthe vāre tatheva sutvā tīṇi",
  "atk-s0502a6:46_13": "tīṇi satasahassāni dāpesi, evaṁ te sabbānipi dvādasa satasahassāni labhiṁsu.",
  "atk-s0502a6:47_0": "Atha ne devī pucchi – ‘‘rājā kahaṁ, tātā’’ti? Devi, ‘‘satthāraṁ uddissa ‘pabbajissāmī’ti",
  "atk-s0502a6:47_1": "gato’’ti. ‘‘Mayhaṁ tena kiṁ sāsanaṁ dinna’’nti? ‘‘Sabbaṁ kira tena tumhākaṁ issariyaṁ",
  "atk-s0502a6:47_2": "vissaṭṭhaṁ, tumhe kira yathāruciyā sampattiṁ anubhavathā’’ti. ‘‘Amaccā pana kahaṁ,",
  "atk-s0502a6:47_3": "tātā’’ti? Tepi ‘‘‘raññā saddhiṁyeva pabbajissāmā’ti gatā, devī’’ti. Sā tesaṁ bhariyāyo",
  "atk-s0502a6:47_4": "pakkosāpetvā, ammā, tumhākaṁ sāmikā ‘‘raññā saddhiṁ pabbajissāmā’’ti gatā, ‘‘tumhe",
  "atk-s0502a6:47_5": "kiṁ karissathā’’ti? ‘‘Kiṁ pana tehi amhākaṁ sāsanaṁ pahitaṁ, devī’’ti? ‘‘Tehi kira",
  "atk-s0502a6:47_6": "attano sampatti tumhākaṁ vissaṭṭhā, tumhe kira taṁ sampattiṁ yathāruci paribhuñjathā’’ti.",
  "atk-s0502a6:47_7": "‘‘Tumhe pana, devi, kiṁ karissathā’’ti? ‘‘Ammā, so tāva rājā sāsanaṁ sutvā magge",
  "atk-s0502a6:47_8": "ṭhitakova tīhi satasahassehi tīṇi ratanāni pūjetvā kheḷapiṇḍaṁ viya sampattiṁ pahāya",
  "atk-s0502a6:47_9": "‘pabbajissāmī’ti nikkhanto, mayā pana tiṇṇaṁ ratanānaṁ sāsanaṁ sutvā tīṇi ratanāni",
  "atk-s0502a6:47_10": "navahi satasahassehi pūjitāni, na kho panesā sampatti nāma raññoyeva dukkhā, mayhampi",
  "atk-s0502a6:47_11": "dukkhāyeva. Ko raññā chaḍḍitakheḷapiṇḍaṁ jāṇukehi patiṭṭhahitvā mukhena gaṇhissati,",
  "atk-s0502a6:47_12": "na mayhaṁ sampattiyā attho, ahampi satthāraṁ uddissa gantvā pabbajissāmī’’ti. ‘‘Devi,",
  "atk-s0502a6:47_13": "mayampi tumheheva saddhiṁ pabbajissāmā’’ti. ‘‘Sace sakkotha, sādhu, ammā’’ti? ‘‘Sakkoma,",
  "atk-s0502a6:47_14": "devī’’ti. ‘‘Sādhu, ammā, tena hi ethā’’ti rathasahassaṁ yojāpetvā rathaṁ āruyha tāhi",
  "atk-s0502a6:47_15": "saddhiṁ nikkhamitvā antarāmagge paṭhamaṁ nadiṁ disvā yathā raññā puṭṭhaṁ, tatheva",
  "atk-s0502a6:47_16": "pucchitvā sabbapavattiṁ sutvā ‘‘rañño gatamaggaṁ olokethā’’ti vatvā ‘‘sindhavānaṁ",
  "atk-s0502a6:47_17": "padavalañjaṁ na passāma, devī’’ti vutte ‘‘rājā tīṇi ratanāni uddissa nikkhanto saccakiriyaṁ",
  "atk-s0502a6:47_18": "katvā gato bhavissati. Ahampi tīṇi ratanāni uddissa nikkhantā, tesameva anubhāvena",
  "atk-s0502a6:47_19": "idaṁ udakaṁ viya mā ahosī’’ti tiṇṇaṁ ratanānaṁ guṇaṁ anussaritvā rathasahassaṁ pesesi.",
  "atk-s0502a6:47_20": "Udakaṁ piṭṭhipāsāṇasadisaṁ ahosi. Cakkānaṁ aggagganemivaṭṭiyo neva temiṁsu. Eteneva",
  "atk-s0502a6:47_21": "upāyena itarā dve nadiyo uttari.",
  "atk-s0502a6:48_0": "Atha satthā tassāgamanabhāvaṁ ñatvā yathā attano santike nisinnā bhikkhū na paññāyanti,",
  "atk-s0502a6:48_1": "evamakāsi. Sāpi gacchantī gacchantī satthu sarīrato nikkhantā chabbaṇṇarasmiyo disvā",
  "atk-s0502a6:48_2": "tatheva cintetvā satthāraṁ upasaṅkamitvā vanditvā ekamantaṁ ṭhitā pucchi – ‘‘bhante,",
  "atk-s0502a6:48_3": "mahākappino tumhākaṁ uddissa nikkhanto āgatettha maññe, kahaṁ so, amhākampi naṁ dassethā’’ti?",
  "atk-s0502a6:48_4": "‘‘Nisīdatha tāva, idheva naṁ passissathā’’ti . Tā sabbāpi tuṭṭhacittā ‘‘idheva kira",
  "atk-s0502a6:48_5": "nisinnā sāmike passissāmā’’ti nisīdiṁsu. Satthā tāsaṁ anupubbiṁ kathaṁ kathesi, anojādevī",
  "atk-s0502a6:48_6": "desanāvasāne saparivārā sotāpattiphalaṁ pāpuṇi. Mahākappinatthero tāsaṁ vaḍḍhitadhammadesanaṁ",
  "atk-s0502a6:48_7": "suṇanto saparivāro saha paṭisambhidāhi arahattaṁ pāpuṇi. Tasmiṁ khaṇe satthā tāsaṁ",
  "atk-s0502a6:48_8": "te bhikkhū arahattappatte dassesi. Tāsaṁ kira āgatakkhaṇeyeva attano sāmike kāsāvadhare",
  "atk-s0502a6:48_9": "muṇḍakasīse disvā cittaṁ ekaggaṁ na bhaveyya, tena maggaphalāni pattuṁ na sakkuṇeyyuṁ.",
  "atk-s0502a6:48_10": "Tasmā acalasaddhāya patiṭṭhitakāle tāsaṁ te bhikkhū arahattappatteyeva dassesi.",
  "atk-s0502a6:49_0": "Tāpi te disvā pañcapatiṭṭhitena vanditvā, ‘‘bhante, tumhākaṁ tāva pabbajitakiccaṁ",
  "atk-s0502a6:49_1": "matthakaṁ patta’’nti vatvā satthāraṁ vanditvā ekamantaṁ ṭhitā pabbajjaṁ yāciṁsu.",
  "atk-s0502a6:49_2": "Evaṁ kira vutte ‘‘satthā uppalavaṇṇāya āgamanaṁ cintesī’’ti ekacce vadanti. Satthā",
  "atk-s0502a6:49_3": "pana tā upāsikāyo āha – ‘‘sāvatthiṁ gantvā bhikkhunīupassaye pabbajethā’’ti. Tā anupubbena",
  "atk-s0502a6:49_4": "janapadacārikaṁ caramānā antarāmagge mahājanena abhihaṭasakkārasammānā padasāva vīsayojanasatikaṁ",
  "atk-s0502a6:49_5": "gantvā bhikkhunīupassaye pabbajitvā arahattaṁ pāpuṇiṁsu. Satthāpi bhikkhusahassaṁ",
  "atk-s0502a6:49_6": "ādāya ākāseneva jetavanaṁ agamāsi. Tatra sudaṁ āyasmā mahākappino rattiṭṭhānadivāṭṭhānādīsu",
  "atk-s0502a6:49_7": "‘‘aho sukhaṁ , aho sukha’’nti udānaṁ udānento vicarati. Bhikkhū bhagavato ārocesuṁ",
  "atk-s0502a6:49_8": "– ‘‘bhante, mahākappino ‘aho sukhaṁ, aho sukha’nti udānaṁ udānento vicarati, attano",
  "atk-s0502a6:49_9": "kāmasukhaṁ rajjasukhaṁ ārabbha kathesi maññe’’ti. Satthā taṁ pakkosāpetvā ‘‘saccaṁ",
  "atk-s0502a6:49_10": "kira tvaṁ, kappina, kāmasukhaṁ rajjasukhaṁ ārabbha udānaṁ udānesī’’ti. ‘‘Bhagavā",
  "atk-s0502a6:49_11": "me, bhante, taṁ ārabbha udānabhāvaṁ vā anudānabhāvaṁ vā jānātī’’ti? Satthā ‘‘na,",
  "atk-s0502a6:49_12": "bhikkhave, mama putto kāmasukhaṁ rajjasukhaṁ ārabbha udānaṁ udāneti, puttassa pana",
  "atk-s0502a6:49_13": "me dhammapīti nāma dhammarati nāma uppajjati, so amatamahānibbānaṁ ārabbha eva udānaṁ",
  "atk-s0502a6:49_14": "udānesī’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:50": "79.",
  "atk-s0502a6:51": " ‘‘Dhammapīti sukhaṁ seti, vippasannena cetasā;",
  "atk-s0502a6:52": "Ariyappavedite dhamme, sadā ramati paṇḍito’’ti.",
  "atk-s0502a6:53_0": "Tattha dhammapītīti dhammapāyako, dhammaṁ pivantoti attho. Dhammo ca nāmesa na sakkā",
  "atk-s0502a6:53_1": "bhājanena yāguādīni viya pātuṁ? Navavidhaṁ pana lokuttaradhammaṁ nāmakāyena phusanto",
  "atk-s0502a6:53_2": "ārammaṇato sacchikaronto pariññābhisamayādīhi dukkhādīni ariyasaccāni paṭivijjhanto",
  "atk-s0502a6:53_3": "dhammaṁ pivati nāma. Sukhaṁ setīti desanāmattamevetaṁ, catūhipi iriyāpathehi sukhaṁ",
  "atk-s0502a6:53_4": "viharatīti attho. Vippasannenāti anāvilena nirupakkilesena. Ariyappavediteti buddhādīhi",
  "atk-s0502a6:53_5": "ariyehi pavedite satipaṭṭhānādibhede bodhipakkhiyadhamme. Sadā ramatīti evarūpo dhammapīti",
  "atk-s0502a6:53_6": "vippasannena cetasā viharanto paṇḍiccena samannāgato sadā ramati abhiramatīti.",
  "atk-s0502a6:54": "Desanāvasāne bahū sotāpannādayo ahesunti.",
  "atk-s0502a6:55": "Mahākappinattheravatthu catutthaṁ.",
  "atk-s0502a6:56": "5. Paṇḍitasāmaṇeravatthu",
  "atk-s0502a6:57": "Udakañhi nayantīti imaṁ dhammadesanaṁ satthā jetavane viharanto paṇḍitasāmaṇeraṁ ārabbha kathesi.",
  "atk-s0502a6:58_0": "Atīte kira kassapasammāsambuddho vīsatikhīṇāsavasahassaparivāro bārāṇasiṁ agamāsi.",
  "atk-s0502a6:58_1": "Manussā attano balaṁ sallakkhetvā aṭṭhapi dasapi ekato hutvā agantukadānādīni adaṁsu.",
  "atk-s0502a6:58_2": "Athekadivasaṁ satthā bhattakiccapariyosāne evaṁ anumodanamakāsi –",
  "atk-s0502a6:59_0": "‘‘Upāsakā idha ekacco ‘attano santakameva dātuṁ vaṭṭati, kiṁ parena samādapitenā’ti",
  "atk-s0502a6:59_1": "attanāva dānaṁ deti, paraṁ na samādapeti . So nibbattanibbattaṭṭhāne bhogasampadaṁ",
  "atk-s0502a6:59_2": "labhati, no parivārasampadaṁ. Ekacco paraṁ samādapeti, attanā na deti. So nibbattanibbattaṭṭhāne",
  "atk-s0502a6:59_3": "parivārasampadaṁ labhati, no bhogasampadaṁ ekacco attanāpi na deti, parampi na samādapeti.",
  "atk-s0502a6:59_4": "So nibbattanibbattaṭṭhāne neva bhogasampadaṁ labhati, na parivārasampadaṁ, vighāsādova",
  "atk-s0502a6:59_5": "hutvā jīvati. Ekacco attanā ca deti, parañca samādapeti. So nibbattanibbattaṭṭhāne",
  "atk-s0502a6:59_6": "bhogasampadampi labhati parivārasampadampī’’ti.",
  "atk-s0502a6:60_0": "Taṁ sutvā samīpe ṭhito eko paṇḍitapuriso cintesi – ‘‘ahaṁ dāni tathā karissāmi, yathā",
  "atk-s0502a6:60_1": "me dvepi sampattiyo bhavissantī’’ti. So satthāraṁ vanditvā āha – ‘‘bhante, svātanāya",
  "atk-s0502a6:60_2": "mayhaṁ bhikkhaṁ gaṇhathā’’ti. ‘‘Kittakehi te bhikkhūhi attho’’ti? ‘‘Kittako pana",
  "atk-s0502a6:60_3": "vo, bhante, parivāro’’ti? ‘‘Vīsati bhikkhusahassānī’’ti. ‘‘Bhante, sabbehi saddhiṁ",
  "atk-s0502a6:60_4": "svātanāya mayhaṁ bhikkhaṁ gaṇhathā’’ti. Satthā adhivāsesi. So gāmaṁ pavisitvā, ‘‘ammatātā,",
  "atk-s0502a6:60_5": "svātanāya mayā buddhappamukho bhikkhusaṅgho nimantito, tumhe yattakānaṁ bhikkhūnaṁ",
  "atk-s0502a6:60_6": "dātuṁ sakkhissatha, tattakānaṁ dānaṁ dethā’’ti ārocetvā vicaranto attano attano balaṁ",
  "atk-s0502a6:60_7": "sallakkhetvā ‘‘mayaṁ dasannaṁ dassāma, mayaṁ vīsatiyā, mayaṁ satassa, mayaṁ pañcasatāna’’nti",
  "atk-s0502a6:60_8": "vutte sabbesaṁ vacanaṁ ādito paṭṭhāya paṇṇe āropesi.",
  "atk-s0502a6:61_0": "Tena ca samayena tasmiṁ nagare atiduggatabhāveneva ‘‘mahāduggato’’ti paññāto eko",
  "atk-s0502a6:61_1": "puriso atthi. So tampi sammukhāgataṁ disvā, samma mahāduggata, mayā svātanāya buddhappamukho",
  "atk-s0502a6:61_2": "bhikkhusaṅgho nimantito, sve nagaravāsino dānaṁ dassanti, ‘‘tvaṁ kati bhikkhū bhojessasī’’ti?",
  "atk-s0502a6:61_3": "‘‘Sāmi, mayhaṁ kiṁ bhikkhūhi, bhikkhūhi nāma sadhanānaṁ attho, mayhaṁ pana sve yāguatthāya",
  "atk-s0502a6:61_4": "taṇḍulanāḷimattampi natthi, ahaṁ bhatiṁ katvā jīvāmi, kiṁ me bhikkhūhī’’ti? Samādapakena",
  "atk-s0502a6:61_5": "nāma byattena bhavitabbaṁ. Tasmā so tena ‘‘natthī’’ti vuttepi tuṇhībhūto ahutvā evamāha",
  "atk-s0502a6:61_6": "– ‘‘samma mahāduggata, imasmiṁ nagare subhojanaṁ bhuñjitvā sukhumavatthaṁ nivāsetvā",
  "atk-s0502a6:61_7": "nānābharaṇapaṭimaṇḍitā sirisayane sayamānā bahū janā sampattiṁ anubhavanti, tvaṁ",
  "atk-s0502a6:61_8": "pana divasaṁ bhatiṁ katvā kucchipūraṇamattampi na labhasi, evaṁ santepi ‘ahaṁ pubbe",
  "atk-s0502a6:61_9": "puññaṁ akatattā kiñci na labhāmī’ti na jānāsī’’ti? ‘‘Jānāmi, sāmī’’ti. ‘‘Atha kasmā",
  "atk-s0502a6:61_10": "idāni puññaṁ na karosi, tvaṁ yuvā balasampanno, kiṁ tayā bhatiṁ katvāpi yathābalaṁ",
  "atk-s0502a6:61_11": "dānaṁ dātuṁ na vaṭṭatī’’ti? So tasmiṁ kathenteyeva saṁvegappatto hutvā ‘‘mayhampi",
  "atk-s0502a6:61_12": "ekaṁ bhikkhuṁ paṇṇe āropehi, kiñcideva bhatiṁ katvā ekassa bhikkhaṁ dassāmī’’ti āha.",
  "atk-s0502a6:61_13": "Itaro ‘‘kiṁ ekena bhikkhunā paṇṇe āropitenā’’ti na āropesi? Mahāduggatopi gehaṁ gantvā",
  "atk-s0502a6:61_14": "bhariyaṁ āha – ‘‘bhadde, nagaravāsino sve saṅghabhattaṁ karissanti, ahampi samādapakena",
  "atk-s0502a6:61_15": "‘ekassa bhikkhaṁ dehī’ti vutto, mayampi sve ekassa bhikkhaṁ dassāmā’’ti. Athassa",
  "atk-s0502a6:61_16": "bhariyā ‘‘mayaṁ daliddā, kasmā tayā sampaṭicchita’’nti avatvāva, ‘‘sāmi, bhaddakaṁ",
  "atk-s0502a6:61_17": "te kataṁ, mayaṁ pubbepi kiñci adatvā idāni duggatā jātā, mayaṁ ubhopi bhatiṁ katvā",
  "atk-s0502a6:61_18": "ekassa bhikkhaṁ dassāma, sāmī’’ti vatvā ubhopi gehā nikkhamitvā bhatiṭṭhānaṁ agamaṁsu.",
  "atk-s0502a6:62_0": "Mahāseṭṭhi taṁ disvā ‘‘kiṁ, samma mahāduggata, bhatiṁ karissasī’’ti pucchi. ‘‘Āma,",
  "atk-s0502a6:62_1": "ayyā’’ti. ‘‘Kiṁ karissasī’’ti? ‘‘Yaṁ tumhe kāressatha, taṁ karissāmī’’ti. ‘‘Tena",
  "atk-s0502a6:62_2": "hi mayaṁ sve dve tīṇi bhikkhusatāni bhojessāma, ehi, dārūni phālehī’’ti vāsipharasuṁ",
  "atk-s0502a6:62_3": "nīharitvā dāpesi. Mahāduggato daḷhaṁ kacchaṁ bandhitvā mahussāhappatto vāsiṁ pahāya",
  "atk-s0502a6:62_4": "pharasuṁ gaṇhanto, pharasuṁ pahāya vāsiṁ gaṇhanto dārūni phāleti. Atha naṁ seṭṭhi",
  "atk-s0502a6:62_5": "āha – ‘‘samma, tvaṁ ajja ativiya ussāhappatto kammaṁ karosi, kiṁ nu kho kāraṇa’’nti?",
  "atk-s0502a6:62_6": "‘‘Sāmi, ahaṁ sve ekaṁ bhikkhuṁ bhojessāmī’’ti. Taṁ sutvā seṭṭhi pasannamānaso cintesi",
  "atk-s0502a6:62_7": "– ‘‘aho iminā dukkaraṁ kataṁ, ‘ahaṁ duggato’ti tuṇhībhāvaṁ anāpajjitvā ‘bhatiṁ katvā",
  "atk-s0502a6:62_8": "ekaṁ bhikkhuṁ bhojessāmī’ti vadatī’’ti. Seṭṭhibhariyāpi tassa bhariyaṁ disvā, ‘‘amma,",
  "atk-s0502a6:62_9": "kiṁ kammaṁ karissasī’’ti pucchitvā ‘‘yaṁ tumhe kāressatha, taṁ karomī’’ti vutte udukkhalasālaṁ",
  "atk-s0502a6:62_10": "pavesetvā suppamusalādīni dāpesi. Sā naccantī viya tuṭṭhapahaṭṭhā vīhiṁ koṭṭeti ceva",
  "atk-s0502a6:62_11": "ophuṇāti ca. Atha naṁ seṭṭhibhariyā pucchi – ‘‘amma, tvaṁ ativiya tuṭṭhapahaṭṭhā",
  "atk-s0502a6:62_12": "kammaṁ karosi, kiṁ nu kho kāraṇa’’nti? ‘‘Ayye, imaṁ bhatiṁ katvā mayampi ekaṁ bhikkhuṁ",
  "atk-s0502a6:62_13": "bhojessāmā’’ti. Taṁ sutvā seṭṭhibhariyāpi tassaṁ ‘‘aho vatāyaṁ dukkarakārikā’’ti",
  "atk-s0502a6:62_14": "pasīdi. Seṭṭhi mahāduggatassa dārūnaṁ phālitakāle ‘‘ayaṁ te bhatī’’ti sālīnaṁ catasso",
  "atk-s0502a6:62_15": "nāḷiyo dāpetvā ‘‘ayaṁ te tuṭṭhidāyo’’ti aparāpi catasso nāḷiyo dāpesi.",
  "atk-s0502a6:63_0": "So gehaṁ gantvā bhariyaṁ āha – ‘‘mayā bhatiṁ katvā sāli laddho, ayaṁ nivāpo bhavissati,",
  "atk-s0502a6:63_1": "tayā laddhāya bhatiyā dadhitelakaṭukabhaṇḍāni gaṇhāhī’’ti. Seṭṭhibhariyāpi puna tassā",
  "atk-s0502a6:63_2": "ekaṁ sappikaroṭikañceva dadhibhājanañca kaṭukabhaṇḍañca suddhataṇḍuḷināḷiñca dāpesi.",
  "atk-s0502a6:63_3": "Iti ca ubhinnampi nava taṇḍulanāḷiyo ahesuṁ. Te ‘‘deyyadhammo no laddho’’ti tuṭṭhahaṭṭhā",
  "atk-s0502a6:63_4": "pātova uṭṭhahiṁsu. Bhariyā mahāduggataṁ āha – ‘‘gaccha, sāmi, paṇṇaṁ pariyesitvā",
  "atk-s0502a6:63_5": "āharā’’ti. So antarāpaṇe paṇṇaṁ adisvā nadītīraṁ gantvā ‘‘ajja ayyānaṁ bhojanaṁ dātuṁ",
  "atk-s0502a6:63_6": "labhissāmī’’ti pahaṭṭhamānaso gāyanto paṇṇaṁ uccinati. Mahājālaṁ khipitvā ṭhito kevaṭṭo",
  "atk-s0502a6:63_7": "‘‘mahāduggatassa saddena bhavitabba’’nti taṁ pakkositvā pucchi – ‘‘ativiya tuṭṭhacitto",
  "atk-s0502a6:63_8": "gāyasi, kiṁ nu kho kāraṇa’’nti? ‘‘Paṇṇaṁ uccināmi, sammā’’ti. ‘‘Kiṁ karissasī’’ti?",
  "atk-s0502a6:63_9": "‘‘Ekaṁ bhikkhuṁ bhojessāmī’’ti. ‘‘Aho sukhito, bhikkhu, so tava kiṁ paṇṇaṁ khādissatī’’ti?",
  "atk-s0502a6:63_10": "‘‘Kiṁ karomi, samma, attanā laddhapaṇṇena bhojessāmī’’ti? ‘‘Tena hi ehī’’ti. ‘‘Kiṁ",
  "atk-s0502a6:63_11": "karomi, sammā’’ti? ‘‘Ime macche gahetvā pādagghanakāni aḍḍhagghanakāni kahāpaṇagghanakāni",
  "atk-s0502a6:63_12": "ca uddānāni karohī’’ti. So tathā akāsi. Baddhabaddhe macche nagaravāsino nimantitanimantitānaṁ",
  "atk-s0502a6:63_13": "bhikkhūnaṁ atthāya hariṁsu. Tassa macchuddānāni karontasseva bhikkhācāravelā pāpuṇi.",
  "atk-s0502a6:63_14": "So velaṁ sallakkhetvā ‘‘gamissāmahaṁ, samma, ayaṁ bhikkhūnaṁ āgamanavelā’’ti āha.",
  "atk-s0502a6:63_15": "‘‘Atthi pana kiñci macchuddāna’’nti? ‘‘Natthi, samma, sabbāni khīṇānī’’ti. ‘‘Tena",
  "atk-s0502a6:63_16": "hi mayā attano atthāya vālukāya nikhaṇitvā cattāro rohitamacchā ṭhapitā, sace bhikkhuṁ",
  "atk-s0502a6:63_17": "bhojetukāmosi, ime gahetvā gacchā’’ti te macche tassa adāsi.",
  "atk-s0502a6:64_0": "Taṁ divasaṁ pana satthā paccūsakāle lokaṁ volokento mahāduggataṁ attano ñāṇajālassa",
  "atk-s0502a6:64_1": "anto paviṭṭhaṁ disvā ‘‘kiṁ nu kho bhavissatī’’ti āvajjento ‘‘mahāduggato ‘ekaṁ bhikkhuṁ",
  "atk-s0502a6:64_2": "bhojessāmī’ti bhariyāya saddhiṁ hiyyo bhatiṁ akāsi, kataraṁ nu kho bhikkhuṁ labhissatī’’ti",
  "atk-s0502a6:64_3": "cintetvā ‘‘manussā paṇṇe āropitasaññāya bhikkhū gahetvā attano attano gehesu nisīdāpessanti,",
  "atk-s0502a6:64_4": "mahāduggato maṁ ṭhapetvā aññaṁ bhikkhuṁ na labhissatī’’ti upadhāresi. Buddhā kira",
  "atk-s0502a6:64_5": "duggatesu anukampaṁ karonti. Tasmā satthā pātova sarīrapaṭijagganaṁ katvā ‘‘mahāduggataṁ",
  "atk-s0502a6:64_6": "saṅgaṇhissāmī’’ti gandhakuṭiṁ pavisitvā nisīdi. Mahāduggatepi macche gahetvā gehaṁ",
  "atk-s0502a6:64_7": "pavisante sakkassa paṇḍukambalasilāsanaṁ uṇhākāraṁ dassesi. So ‘‘kiṁ nu kho kāraṇa’’nti",
  "atk-s0502a6:64_8": "olokento ‘‘hiyyo, mahāduggato ‘ekassa bhikkhuno bhikkhaṁ dassāmī’ti attano bhariyāya",
  "atk-s0502a6:64_9": "saddhiṁ bhatiṁ akāsi, kataraṁ nu kho bhikkhuṁ labhissatī’’ti cintetvā ‘‘natthetassa",
  "atk-s0502a6:64_10": "añño bhikkhu, satthā pana mahāduggatassa saṅgahaṁ karissāmī’’ti gandhakuṭiyaṁ nisinno.",
  "atk-s0502a6:64_11": "Mahāduggato attano upakappanakaṁ yāgubhattaṁ paṇṇasūpeyyampi tathāgatassa dadeyya,",
  "atk-s0502a6:64_12": "‘‘yaṁnūnāhaṁ mahāduggatassa gehaṁ gantvā bhattakārakakammaṁ kareyya’’nti aññātakavesena",
  "atk-s0502a6:64_13": "tassa gehasamīpaṁ gantvā ‘‘atthi nu kho kassaci kiñci bhatiyā kātabba’’nti pucchi.",
  "atk-s0502a6:64_14": "Mahāduggato taṁ disvā āha – ‘‘samma, kiṁ kammaṁ karissasī’’ti? ‘‘Ahaṁ, sāmi, sabbasippiko,",
  "atk-s0502a6:64_15": "mayhaṁ ajānanasippaṁ nāma natthi, yāgubhattādīnipi sampādetuṁ jānāmī’’ti. ‘‘Samma,",
  "atk-s0502a6:64_16": "mayaṁ tava kammena atthikā, tuyhaṁ pana kiñci dātabbaṁ bhatiṁ na passāmā’’ti. ‘‘Kiṁ",
  "atk-s0502a6:64_17": "pana te kattabba’’nti? ‘‘Ekassa bhikkhussa bhikkhaṁ dātukāmomhi, tassa yāgubhattasaṁvidhānaṁ",
  "atk-s0502a6:64_18": "icchāmī’’ti. ‘‘Sace bhikkhussa bhikkhaṁ dassasi, na me bhatiyā attho, kiṁ mama puññaṁ",
  "atk-s0502a6:64_19": "na vaṭṭatī’’ti? ‘‘Evaṁ sante sādhu, samma, pavisā’’ti. So tassa gehaṁ pavisitvā telataṇḍulādīni",
  "atk-s0502a6:64_20": "āharāpetvā ‘‘gaccha, attano pattabhikkhuṁ ānehī’’ti taṁ uyyojesi. Dānaveyyāvaṭikopi",
  "atk-s0502a6:64_21": "paṇṇe āropitaniyāmeneva tesaṁ tesaṁ gehāni bhikkhū pahiṇi.",
  "atk-s0502a6:65_0": "Mahāduggato tassa santikaṁ gantvā ‘‘mayhaṁ pattabhikkhuṁ dehī’’ti āha. So tasmiṁ",
  "atk-s0502a6:65_1": "khaṇe satiṁ labhitvā ‘‘ahaṁ tava bhikkhuṁ pamuṭṭho’’ti āha. Mahāduggato tikhiṇāya",
  "atk-s0502a6:65_2": "sattiyā kucchiyaṁ pahaṭo viya, ‘‘sāmi, kasmā maṁ nāsesi, ahaṁ tayā hiyyo samādapito",
  "atk-s0502a6:65_3": "bhariyāya saddhiṁ divasaṁ bhatiṁ katvā ajja pātova paṇṇatthāya nadītīre āhiṇḍitvā",
  "atk-s0502a6:65_4": "āgato, dehi me ekaṁ bhikkhu’’nti bāhā paggayha paridevi. Manussā sannipatitvā ‘‘kimetaṁ,",
  "atk-s0502a6:65_5": "mahāduggatā’’ti pucchiṁsu. So tamatthaṁ ārocesi. Te veyyāvaṭikaṁ pucchiṁsu – ‘‘saccaṁ",
  "atk-s0502a6:65_6": "kira, samma, tayā esa ‘bhatiṁ katvā ekassa bhikkhussa bhikkhaṁ dehī’ti samādapito’’ti?",
  "atk-s0502a6:65_7": "‘‘Āma , ayyā’’ti. ‘‘Bhāriyaṁ te kammaṁ kataṁ, yo tvaṁ ettake bhikkhū saṁvidahanto",
  "atk-s0502a6:65_8": "etassa ekaṁ bhikkhuṁ nādāsī’’ti. So tesaṁ vacanena maṅkubhūto taṁ āha – ‘‘samma mahāduggata,",
  "atk-s0502a6:65_9": "mā maṁ nāsayi, ahaṁ tava kāraṇā mahāvihesaṁ patto, manussā paṇṇe āropitaniyāmena",
  "atk-s0502a6:65_10": "attano attano pattabhikkhū nayiṁsu, attano gehe nisinnabhikkhuṁ nīharitvā dento nāma",
  "atk-s0502a6:65_11": "natthi, satthā pana mukhaṁ dhovitvā gandhakuṭiyameva nisinno, rājayuvarājasenāpatiādayo",
  "atk-s0502a6:65_12": "satthu gandhakuṭito nikkhamanaṁ olokentā nisinnā satthu pattaṁ gahetvā ‘gamissāmā’ti.",
  "atk-s0502a6:65_13": "Buddhā nāma duggate anukampaṁ karonti, tvaṁ vihāraṁ gantvā ‘duggatomhi, bhante, mama",
  "atk-s0502a6:65_14": "saṅgahaṁ karothā’ti satthāraṁ vanda, sace te puññaṁ atthi, addhā lacchasī’’ti.",
  "atk-s0502a6:66_0": "So vihāraṁ agamāsi. Atha naṁ aññesu divasesu vihāre vighāsādabhāvena diṭṭhattā rājayuvarājādayo,",
  "atk-s0502a6:66_1": "‘‘mahāduggata, na tāva bhattakālo, kasmā tvaṁ āgacchasī’’ti āhaṁsu. So ‘‘jānāmi,",
  "atk-s0502a6:66_2": "sāmi, ‘na tāva bhattakālo’ti. Satthāraṁ pana vandituṁ āgacchāmī’’ti vadanto gantvā",
  "atk-s0502a6:66_3": "gandhakuṭiyā ummāre sīsaṁ ṭhapetvā pañcapatiṭṭhitena vanditvā, ‘‘bhante, imasmiṁ",
  "atk-s0502a6:66_4": "nagare mayā duggatataro natthi, avassayo me hotha, karotha me saṅgaha’’nti āha. Satthā",
  "atk-s0502a6:66_5": "gandhakuṭidvāraṁ vivaritvā pattaṁ nīharitvā tassa hatthe ṭhapesi. So cakkavattisiriṁ",
  "atk-s0502a6:66_6": "patto viya ahosi, rājayuvarājādayo aññamaññassa mukhāni olokayiṁsu. Satthārā dinnapattañhi",
  "atk-s0502a6:66_7": "koci issariyavasena gahetuṁ samattho nāma natthi. Evaṁ pana vadiṁsu, ‘‘samma mahāduggata,",
  "atk-s0502a6:66_8": "satthu pattaṁ amhākaṁ dehi ettakaṁ nāma te dhanaṁ dassāma, tvaṁ duggato dhanaṁ gaṇhāhi,",
  "atk-s0502a6:66_9": "kiṁ te pattenā’’ti? Mahāduggato ‘‘na kassaci dassāmi, na me dhanena attho, satthāraṁyeva",
  "atk-s0502a6:66_10": "bhojessāmī’’ti āha. Avasesā taṁ yācitvā pattaṁ alabhitvā nivattiṁsu. Rājā pana ‘‘mahāduggato",
  "atk-s0502a6:66_11": "dhanena palobhiyamānopi satthu pattaṁ na deti, satthārā ca sayaṁ dinnapattaṁ koci",
  "atk-s0502a6:66_12": "gahetuṁ na sakkoti, imassa deyyadhammo nāma kittako bhavissati, iminā deyyadhammassa",
  "atk-s0502a6:66_13": "dinnakāle satthāraṁ ādāya gehaṁ netvā mayhaṁ sampāditaṁ āhāraṁ dassāmī’’ti cintetvā",
  "atk-s0502a6:66_14": "satthārā saddhiṁyeva agamāsi. Sakkopi devarājā yāgukhajjakabhattasūpeyyapaṇṇādīni",
  "atk-s0502a6:66_15": "sampādetvā satthu nisīdanārahaṁ āsanaṁ paññapetvā nisīdi.",
  "atk-s0502a6:67_0": "Mahāduggato satthāraṁ netvā ‘‘pavisatha, bhante’’ti āha. Vasanagehañcassa nīcaṁ hoti,",
  "atk-s0502a6:67_1": "anonatena pavisituṁ na sakkā. Buddhā ca nāma gehaṁ pavisantā na onamitvā pavisanti.",
  "atk-s0502a6:67_2": "Gehañhi pavisanakāle mahāpathavī vā heṭṭhā ogacchati, gehaṁ vā uddhaṁ gacchati. Idaṁ",
  "atk-s0502a6:67_3": "tesaṁ sudinnadānassa phalaṁ. Puna nikkhamitvā gatakāle sabbaṁ pākatikameva hoti.",
  "atk-s0502a6:67_4": "Tasmā satthā ṭhitakova gehaṁ pavisitvā sakkena paññattāsane nisīdi. Satthari nisinne",
  "atk-s0502a6:67_5": "rājā āha – ‘‘samma mahāduggata, tayā amhākaṁ yācantānampi satthu patto na dinno,",
  "atk-s0502a6:67_6": "passāma tāva, kīdiso te satthu sakkāro kato’’ti? Athassa sakko yāgukhajjakādīni vivaritvā",
  "atk-s0502a6:67_7": "dassesi. Tesaṁ vāsagandho sakalanagaraṁ chādetvā aṭṭhāsi. Rājā yāguādīni oloketvā",
  "atk-s0502a6:67_8": "bhagavantaṁ āha – ‘‘bhante, ‘ahaṁ mahāduggatassa deyyadhammo kittako bhavissati,",
  "atk-s0502a6:67_9": "iminā deyyadhamme dinne satthāraṁ gehaṁ netvā attano sampāditaṁ āhāraṁ dassāmī’ti",
  "atk-s0502a6:67_10": "cintetvā āgato, mayā evarūpo āhāro na diṭṭhapubbo, mayi idha ṭhite mahāduggato kilameyya,",
  "atk-s0502a6:67_11": "gacchāmaha’’nti satthāraṁ vanditvā pakkāmi. Sakkopi satthāraṁ yāguādīni datvā sakkaccaṁ",
  "atk-s0502a6:67_12": "parivisi. Satthāpi katabhattakicco anumodanaṁ katvā uṭṭhāyāsanā pakkāmi.",
  "atk-s0502a6:68_0": "Sakko mahāduggatassa saññaṁ adāsi. So pattaṁ gahetvā satthāraṁ anugacchi. Sakko nivattitvā",
  "atk-s0502a6:68_1": "mahāduggatassa gehadvāre ṭhito ākāsaṁ olokesi. Tāvadeva ākāsato sattaratanavassaṁ",
  "atk-s0502a6:68_2": "vassitvā tassa gehe sabbabhājanāni pūretvā sakalaṁ gehaṁ pūresi. Tassa gehe okāso",
  "atk-s0502a6:68_3": "nāhosi. Tassa bhariyā dārake hatthesu gahetvā nīharitvā bahi aṭṭhāsi. So satthāraṁ",
  "atk-s0502a6:68_4": "anugantvā nivatto dārake bahi disvā ‘‘kiṁ ida’’nti pucchi. ‘‘Sāmi, sakalaṁ no gehaṁ",
  "atk-s0502a6:68_5": "sattahi ratanehi puṇṇaṁ, pavisituṁ okāso natthī’’ti. So ‘‘ajjeva me dānena vipāko",
  "atk-s0502a6:68_6": "dinno’’ti cintetvā rañño santikaṁ gantvā vanditvā, ‘‘kasmā āgatosī’’ti vutte āha",
  "atk-s0502a6:68_7": "–‘‘deva, gehaṁ me sattahi ratanehi puṇṇaṁ, taṁ dhanaṁ gaṇhathā’’ti. Rājā ‘‘aho buddhānaṁ",
  "atk-s0502a6:68_8": "dinnadānaṁ, ajjeva matthakaṁ patta’’nti cintetvā taṁ āha – ‘‘kiṁ te laddhuṁ vaṭṭatī’’ti?",
  "atk-s0502a6:68_9": "‘‘Dhanaharaṇatthāya sakaṭasahassaṁ, devā’’ti. Rājā sakaṭasahassaṁ pesetvā dhanaṁ",
  "atk-s0502a6:68_10": "āharāpetvā rājaṅgaṇe okirāpesi. Tālappamāṇo rāsi ahosi. Rājā nagare sannipātāpetvā",
  "atk-s0502a6:68_11": "‘‘imasmiṁ nagare atthi kassaci ettakaṁ dhana’’nti pucchi. ‘‘Natthi, devā’’ti. ‘‘Evaṁ",
  "atk-s0502a6:68_12": "mahādhanassa kiṁ kātuṁ vaṭṭatī’’ti? ‘‘Seṭṭhiṭṭhānaṁ dātuṁ vaṭṭati, devā’’ti. Rājā",
  "atk-s0502a6:68_13": "tassa mahāsakkāraṁ katvā seṭṭhiṭṭhānaṁ dāpesi.",
  "atk-s0502a6:69_0": "Athassa pubbe ekassa seṭṭhino gehaṭṭhānaṁ ācikkhitvā ‘‘ettha jāte gacche harāpetvā",
  "atk-s0502a6:69_1": "gehaṁ uṭṭhāpetvā vasāhī’’ti āha. Tassa taṁ ṭhānaṁ sodhetvā samaṁ katvā bhūmiyā khaññamānāya",
  "atk-s0502a6:69_2": "aññamaññaṁ āhacca nidhikumbhiyo uṭṭhahiṁsu. Tena rañño ārocite ‘‘tava puññena nibbattā,",
  "atk-s0502a6:69_3": "tvameva gaṇhāhī’’ti āha. So gehaṁ kāretvā sattāhaṁ buddhappamukhassa bhikkhusaṅghassa",
  "atk-s0502a6:69_4": "mahādānaṁ adāsi. Tato parampi yāvatāyukaṁ tiṭṭhanto puññāni karitvā āyupariyosāne devaloke nibbatto.",
  "atk-s0502a6:70_0": "Ekaṁ buddhantaraṁ dibbasampattiṁ anubhavitvā imasmiṁ buddhuppāde tato cuto sāvatthiyaṁ",
  "atk-s0502a6:70_1": "sāriputtattherassūpaṭṭhākakule seṭṭhidhītu kucchiyaṁ paṭisandhiṁ gaṇhi. Athassā mātāpitaro",
  "atk-s0502a6:70_2": "gabbhassa patiṭṭhitabhāvaṁ ñatvā gabbhaparihāraṁ adaṁsu. Tassā aparena samayena evarūpo",
  "atk-s0502a6:70_3": "dohaḷo uppajji – ‘‘aho vatāhaṁ dhammadesanāpatiṁ ādiṁ katvā pañcannaṁ bhikkhusatānaṁ",
  "atk-s0502a6:70_4": "rohitamaccharasena dānaṁ datvā kāsāyāni vatthāni nivāsetvā āsanapariyante nisinnā",
  "atk-s0502a6:70_5": "tesaṁ bhikkhūnaṁ ucchiṭṭhabhattaṁ paribhuñjeyya’’nti. Sā mātāpitūnaṁ ārocetvā tathā",
  "atk-s0502a6:70_6": "akāsi, dohaḷo paṭipassambhi. Athassā tato aparesupi sattasu maṅgalesu rohitamaccharaseneva",
  "atk-s0502a6:70_7": "dhammasenāpatittherappamukhāni pañca bhikkhusatāni bhojesuṁ. Sabbaṁ tissakumārassa",
  "atk-s0502a6:70_8": "vatthumhi vuttaniyāmeneva veditabbaṁ. Ayamassa pana mahāduggatakāle dinnassa rohitamaccharasadānasseva",
  "atk-s0502a6:70_9": "nissando. Nāmaggahaṇadivase panassa, ‘‘bhante, dāsassa vo sikkhāpadāni dethā’’ti",
  "atk-s0502a6:70_10": "mātarā vutte thero āha – ‘‘konāmo ayaṁ dārako’’ti? ‘‘Bhante, imassa dārakassa kucchiyaṁ",
  "atk-s0502a6:70_11": "paṭisandhiggahaṇato paṭṭhāya imasmiṁ gehe jaḷā eḷamūgāpi paṇḍitā jātā, tasmā me puttassa",
  "atk-s0502a6:70_12": "paṇḍitotveva nāmaṁ bhavissatī’’ti. Thero sikkhāpadāni adāsi. Jātadivasato paṭṭhāya",
  "atk-s0502a6:70_13": "panassa ‘‘nāhaṁ mama puttassa ajjhāsayaṁ bhindissāmī’’ti mātu cittaṁ uppajji. So",
  "atk-s0502a6:70_14": "sattavassikakāle mātaraṁ āha – ‘‘amma, therassa santike pabbajissāmī’’ti. ‘‘Sādhu,",
  "atk-s0502a6:70_15": "tāta, ‘ahaṁ tava ajjhāsayaṁ na bhindissāmicceva manaṁ uppādesi’’’nti vatvā theraṁ",
  "atk-s0502a6:70_16": "nimantetvā bhojetvā, ‘‘bhante, dāso vo pabbajitukāmo, ahaṁ imaṁ sāyanhasamaye vihāraṁ",
  "atk-s0502a6:70_17": "ānessāmī’’ti theraṁ uyyojetvā ñātake sannipātāpetvā ‘‘mama puttassa gihikāle kattabbasakkāraṁ",
  "atk-s0502a6:70_18": "ajjeva karissāmā’’ti mahantaṁ sakkāraṁ kāretvā taṁ ādāya vihāraṁ gantvā ‘‘imaṁ, bhante,",
  "atk-s0502a6:70_19": "pabbājethā’’ti therassa adāsi.",
  "atk-s0502a6:71_0": "Thero pabbajjāya dukkarabhāvaṁ ācikkhitvā ‘‘karissāmahaṁ, bhante, tumhākaṁ ovāda’’nti",
  "atk-s0502a6:71_1": "vutte ‘‘tena hi ehī’’ti kese temetvā tacapañcakakammaṭṭhānaṁ ācikkhitvā pabbājesi.",
  "atk-s0502a6:71_2": "Mātāpitaropissa sattāhaṁ vihāreyeva vasantā buddhappamukhassa bhikkhusaṅghassa rohitamaccharaseneva",
  "atk-s0502a6:71_3": "dānaṁ datvā sattame divase sāyaṁ gehaṁ agamaṁsu. Thero aṭṭhame divase antogāmaṁ gacchanto",
  "atk-s0502a6:71_4": "taṁ ādāya gacchati, bhikkhusaṅghena saddhiṁ nāgamāsi. Kiṁ kāraṇā? Na tāvassa pattacīvaraggahaṇāni",
  "atk-s0502a6:71_5": "vā iriyāpatho vā pāsādiko hoti, apica vihāre therassa kattabbavattaṁ atthi. Thero",
  "atk-s0502a6:71_6": "hi bhikkhusaṅghe antogāmaṁ paviṭṭhe sakalavihāraṁ vicaranto asammajjanaṭṭhānaṁ sammajjitvā",
  "atk-s0502a6:71_7": "tucchabhājanesu pānīyaparibhojanīyāni upaṭṭhapetvā dunnikkhittāni mañcapīṭhādīni",
  "atk-s0502a6:71_8": "paṭisāmetvā pacchā gāmaṁ pavisati. Apica ‘‘aññatitthiyā tucchavihāraṁ pavisitvā ‘passatha",
  "atk-s0502a6:71_9": "samaṇassa gotamassa sāvakānaṁ nisinnaṭṭhānānī’ti vattuṁ mā labhiṁsū’’ti sakalavihāraṁ",
  "atk-s0502a6:71_10": "paṭijaggitvā pacchā gāmaṁ pavisati. Tasmā taṁ divasampi sāmaṇerena pattacīvaraṁ gāhāpetvā",
  "atk-s0502a6:71_11": "divātaraṁ piṇḍāya pāvisi.",
  "atk-s0502a6:72_0": "Sāmaṇero upajjhāyena saddhiṁ gacchanto antarāmagge mātikaṁ disvā, ‘‘bhante, idaṁ",
  "atk-s0502a6:72_1": "kiṁ nāmā’’ti pucchi. ‘‘Mātikā nāma, sāmaṇerā’’ti. ‘‘Imāya kiṁ karontī’’ti? ‘‘Ito",
  "atk-s0502a6:72_2": "cito ca udakaṁ āharitvā attano sassakammaṁ sampādentī’’ti. ‘‘Kiṁ pana, bhante, udakassa",
  "atk-s0502a6:72_3": "cittaṁ atthī’’ti ? ‘‘Natthāvuso’’ti. ‘‘Evarūpaṁ acittakaṁ attano icchitaṭṭhānaṁ haranti,",
  "atk-s0502a6:72_4": "bhante’’ti? ‘‘Āmāvuso’’ti. So cintesi – ‘‘sace evarūpampi acittakaṁ attano icchiticchitaṭṭhānaṁ",
  "atk-s0502a6:72_5": "haritvā kammaṁ karonti, kasmā sacittakāpi cittaṁ attano vase vattetvā samaṇadhammaṁ",
  "atk-s0502a6:72_6": "kātuṁ na sakkhissantī’’ti. Atheso purato gacchanto usukāre saradaṇḍakaṁ aggimhi tāpetvā",
  "atk-s0502a6:72_7": "akkhikoṭiyā oloketvā ujukaṁ karonte disvā, ‘‘ime, bhante, ke nāmā’’ti pucchi. ‘‘Usukārā",
  "atk-s0502a6:72_8": "nāmāvuso’’ti. ‘‘Kiṁ panete karontī’’ti? ‘‘Aggimhi tāpetvā saradaṇḍakaṁ ujuṁ karontī’’ti.",
  "atk-s0502a6:72_9": "‘‘Sacittako, bhante, eso’’ti? ‘‘Acittako, āvuso’’ti . So cintesi – ‘‘sace acittakaṁ",
  "atk-s0502a6:72_10": "gahetvā aggimhi tāpetvā ujuṁ karonti, kasmā sacittakāpi attano cittaṁ vase vattetvā",
  "atk-s0502a6:72_11": "samaṇadhammaṁ kātuṁ na sakkhissantī’’ti. Atheso purato gacchanto dārūni araneminābhiādīni",
  "atk-s0502a6:72_12": "tacchante disvā, ‘‘bhante, ime ke nāmā’’ti pucchi. ‘‘Tacchakā nāmāvuso’’ti. ‘‘Kiṁ",
  "atk-s0502a6:72_13": "panete karontī’’ti? ‘‘Dārūni gahetvā yānakādīnaṁ cakkādīni karonti, āvuso’’ti. ‘‘Etāni",
  "atk-s0502a6:72_14": "pana sacittakāni, bhante’’ti? ‘‘Acittakāni, āvuso’’ti. Athassa etadahosi – ‘‘sace",
  "atk-s0502a6:72_15": "acittakāni kaṭṭhakaliṅgarāni gahetvā cakkādīni karonti, kasmā sacittakā attano cittaṁ",
  "atk-s0502a6:72_16": "vase vattetvā samaṇadhammaṁ kātuṁ na sakkhissantī’’ti. So imāni kāraṇāni disvā, ‘‘bhante,",
  "atk-s0502a6:72_17": "sace tumhākaṁ pattacīvare tumhe gaṇheyyātha, ahaṁ nivatteyya’’nti. Thero ‘‘ayaṁ adhunā",
  "atk-s0502a6:72_18": "pabbajito daharasāmaṇero maṁ anubandhamāno evaṁ vadetī’’ti cittaṁ anuppādetvāva ‘‘āhara,",
  "atk-s0502a6:72_19": "sāmaṇerā’’ti vatvā attano pattacīvaraṁ aggahesi.",
  "atk-s0502a6:73_0": "Sāmaṇeropi upajjhāyaṁ vanditvā nivattanto, ‘‘bhante, mayhaṁ āhāraṁ āharanto rohitamaccharaseneva",
  "atk-s0502a6:73_1": "āhareyyāthā’’ti āha. ‘‘Kathaṁ labhissāmāvuso’’ti? ‘‘Bhante, attano puññena alabhantā",
  "atk-s0502a6:73_2": "mama puññena labhissathā’’ti āha. Thero ‘‘daharasāmaṇerassa bahi nisinnakassa paripanthopi",
  "atk-s0502a6:73_3": "bhaveyyā’’ti kuñjikaṁ datvā ‘‘mayhaṁ vasanagabbhassa dvāraṁ vivaritvā anto pavisitvā",
  "atk-s0502a6:73_4": "nisīdeyyāsī’’ti āha. So tathā katvā attano karajakāye ñāṇaṁ otāretvā attabhāvaṁ sammasanto",
  "atk-s0502a6:73_5": "nisīdi. Athassa guṇatejena sakkassa āsanaṁ uṇhākāraṁ dassesi. So ‘‘kiṁ nu kho kāraṇa’’nti",
  "atk-s0502a6:73_6": "upadhārento ‘‘paṇḍitasāmaṇero upajjhāyassa pattacīvaraṁ datvā ‘samaṇadhammaṁ karissāmī’ti",
  "atk-s0502a6:73_7": "nivatto, mayāpi tattha gantuṁ vaṭṭatī’’ti cintetvā cattāro mahārāje āmantetvā ‘‘vihārassa",
  "atk-s0502a6:73_8": "upavane vasante sakuṇe palāpetvā samantato ārakkhaṁ gaṇhathā’’ti vatvā candadevaputtaṁ",
  "atk-s0502a6:73_9": "‘‘candamaṇḍalaṁ ākaḍḍhitvā gaṇhāhī’’ti, sūriyadevaputtaṁ ‘‘sūriyamaṇḍalaṁ ākaḍḍhitvā",
  "atk-s0502a6:73_10": "gaṇhāhī’’ti vatvā sayaṁ gantvā āviñchanarajjuṭṭhāne ārakkhaṁ gahetvā aṭṭhāsi, vihāre",
  "atk-s0502a6:73_11": "purāṇapaṇṇassa patantassapi saddo nāhosi, sāmaṇerassa cittaṁ ekaggaṁ ahosi. So antarābhatteyeva",
  "atk-s0502a6:73_12": "attabhāvaṁ sammasitvā tīṇi phalāni pāpuṇi.",
  "atk-s0502a6:74_0": "Theropi ‘‘sāmaṇero vihāre nisinno, tassa upakappanakaṁ bhojanaṁ asukakule nāma sakkā",
  "atk-s0502a6:74_1": "laddhu’’nti ekaṁ pemagāravayuttaṁ upaṭṭhākakulaṁ agamāsi. Tattha ca manussā taṁ divasaṁ",
  "atk-s0502a6:74_2": "rohitamacche labhitvā therasseva āgamanaṁ olokento nisīdiṁsu. Te theraṁ āgacchantaṁ",
  "atk-s0502a6:74_3": "disvā , ‘‘bhante, bhaddakaṁ vo kataṁ idhāgacchantehī’’ti antogehe pavesetvā yāgukhajjakādīni",
  "atk-s0502a6:74_4": "datvā rohitamaccharasenassa piṇḍapātaṁ adaṁsu. Thero haraṇākāraṁ dassesi. Manussā",
  "atk-s0502a6:74_5": "‘‘paribhuñjatha, bhante, haraṇakabhattampi labhissathā’’ti vatvā therassa bhattakiccāvasāne",
  "atk-s0502a6:74_6": "pattaṁ rohitamaccharasabhojanassa pūretvā adaṁsu. Thero ‘‘sāmaṇero me chāto’’ti sīghaṁ",
  "atk-s0502a6:74_7": "agamāsi. Satthāpi taṁ divasaṁ kālasseva bhuñjitvā vihāraṁ gantvā evaṁ āvajjesi –",
  "atk-s0502a6:74_8": "‘‘paṇḍitasāmaṇero upajjhāyassa pattacīvaraṁ datvā ‘samaṇadhammaṁ karissāmī’ti nivatto,",
  "atk-s0502a6:74_9": "nipphajjissati nu kho assa pabbajitakicca’’nti upadhārento tiṇṇaṁ phalānaṁ pattabhāvaṁ",
  "atk-s0502a6:74_10": "ñatvā ‘‘arahattassa upanissayo atthi, natthī’’ti āvajjento ‘‘atthī’’ti disvā ‘‘purebhattameva",
  "atk-s0502a6:74_11": "arahattaṁ pattuṁ sakkhissati, na sakkhissatī’’ti upadhārento ‘‘sakkhissatī’’ti aññāsi.",
  "atk-s0502a6:74_12": "Athassa etadahosi – ‘‘sāriputto sāmaṇerassa bhattaṁ ādāya sīghaṁ āgacchati, antarāyampissa",
  "atk-s0502a6:74_13": "kareyya dvārakoṭṭhake ārakkhaṁ gahetvā nisīdissāmi, atha naṁ pañhaṁ pucchissāmi,",
  "atk-s0502a6:74_14": "tasmiṁ pañhe vissajjiyamāne sāmaṇero saha paṭisambhidāhi arahattaṁ pāpuṇissatī’’ti.",
  "atk-s0502a6:74_15": "Tato gantvā dvārakoṭṭhake ṭhatvā sampattaṁ theraṁ cattāro pañhe pucchi, puṭṭhaṁ puṭṭhaṁ pañhaṁ vissajjesi.",
  "atk-s0502a6:75_0": "Tatridaṁ pucchāvissajjanaṁ – satthā kira naṁ āha – ‘‘sāriputta, kiṁ te laddha’’nti?",
  "atk-s0502a6:75_1": "‘‘Āhāro, bhante’’ti. ‘‘Āhāro nāma kiṁ āharati, sāriputtā’’ti? ‘‘Vedanaṁ, bhante’’ti.",
  "atk-s0502a6:75_2": "‘‘Vedanaṁ kiṁ āharati, sāriputtā’’ti? ‘‘Rūpaṁ, bhante’’ti. ‘‘Rūpaṁ pana kiṁ āharati,",
  "atk-s0502a6:75_3": "sāriputtā’’ti ? ‘‘Phassaṁ, bhante’’ti. Tatrāyaṁ adhippāyo – ‘‘jighacchitena hi paribhutto",
  "atk-s0502a6:75_4": "āhāro tassa khuddaṁ pariharitvā sukhaṁ vedanaṁ āharati. Āhāraparibhogena sukhitassa",
  "atk-s0502a6:75_5": "sukhāya vedanāya uppajjamānāya sarīre vaṇṇasampatti hoti. Evaṁ vedanā rūpaṁ āharati.",
  "atk-s0502a6:75_6": "Sukhito pana āhārajarūpavasena uppannasukhasomanasso ‘idāni me assādo jāto’ti nippajjanto",
  "atk-s0502a6:75_7": "vā nisīdanto vā sukhasamphassaṁ paṭilabhatī’’ti.",
  "atk-s0502a6:76_0": "Evaṁ imesu catūsu pañhesu vissajjikesu sāmaṇero saha paṭisambhidāhi arahattaṁ patto.",
  "atk-s0502a6:76_1": "Satthāpi theraṁ āha – ‘‘gaccha, sāriputta, tava sāmaṇerassa bhattaṁ dehī’’ti. Thero",
  "atk-s0502a6:76_2": "gantvā dvāraṁ ākoṭesi. Sāmaṇero nikkhamitvā therassa hatthato pattaṁ gahetvā ekamantaṁ",
  "atk-s0502a6:76_3": "ṭhapetvā tālavaṇṭena theraṁ bīji. Atha naṁ thero āha – ‘‘sāmaṇera, bhattakiccaṁ karohī’’ti.",
  "atk-s0502a6:76_4": "‘‘Tumhe pana, bhante’’ti. ‘‘Kataṁ mayā bhattakiccaṁ, tvaṁ karohī’’ti. Sattavassikadārako",
  "atk-s0502a6:76_5": "pabbajitvā aṭṭhame divase taṁ khaṇaṁ vikasitapadumuppalasadiso arahattaṁ patto, paccavekkhitaṭṭhānaṁ",
  "atk-s0502a6:76_6": "pana paccavekkhanto nisīditvā bhattakiccamakāsi. Tena pattaṁ dhovitvā paṭisāmitakāle",
  "atk-s0502a6:76_7": "candadevaputto candamaṇḍalaṁ vissajjesi, sūriyadevaputto sūriyamaṇḍalaṁ. Cattāro",
  "atk-s0502a6:76_8": "mahārājāno catuddisaṁ ārakkhaṁ vissajjesuṁ, sakko devarājā āviñchanake ārakkhaṁ vissajjesi.",
  "atk-s0502a6:76_9": "Sūriyo majjhaṭṭhānato galitvā gato.",
  "atk-s0502a6:77_0": "Bhikkhū ujjhāyiṁsu, ‘‘chāyā adhikappamāṇā jātā, sūriyo majjhaṭṭhānato galitvā gato,",
  "atk-s0502a6:77_1": "sāmaṇerena ca idāneva bhuttaṁ, kiṁ nu kho eta’’nti. Satthā taṁ pavattiṁ ñatvā āgantvā",
  "atk-s0502a6:77_2": "pucchi – ‘‘bhikkhave, kiṁ kathethā’’ti? ‘‘Idaṁ nāma, bhante’’ti? ‘‘Āma, bhikkhave,",
  "atk-s0502a6:77_3": "puññavato samaṇadhammaṁ karaṇakāle candadevaputto candamaṇḍalaṁ, sūriyadevaputto",
  "atk-s0502a6:77_4": "sūriyamaṇḍalaṁ ākaḍḍhitvā gaṇhi, cattāro mahārājāno vihāropavane catuddisaṁ ārakkhaṁ",
  "atk-s0502a6:77_5": "gaṇhiṁsu, sakko devarājā āviñchanake ārakkhaṁ gaṇhi, ahampi ‘buddhomhī’ti appossukko",
  "atk-s0502a6:77_6": "nisīdituṁ nālatthaṁ, gantvā dvārakoṭṭhake mama puttassa ārakkhaṁ aggahesiṁ, nettike",
  "atk-s0502a6:77_7": "ca mātikāya udakaṁ harante, usukāre ca usuṁ ujuṁ karonte, tacchake ca dārūni tacchante",
  "atk-s0502a6:77_8": "disvā ettakaṁ ārammaṇaṁ gahetvā paṇḍitā attānaṁ dametvā arahattaṁ gaṇhantiyevā’’ti",
  "atk-s0502a6:77_9": "vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:78": "80.",
  "atk-s0502a6:79": " ‘‘Udakañhi nayanti nettikā, usukārā namayanti tejanaṁ;",
  "atk-s0502a6:80": "Dāruṁ namayanti tacchakā, attānaṁ damayanti paṇḍitā’’ti.",
  "atk-s0502a6:81_0": "Tattha udakanti pathaviyā thalaṭṭhānaṁ khaṇitvā āvāṭaṭṭhānaṁ pūretvā mātikaṁ vā katvā",
  "atk-s0502a6:81_1": "rukkhadoṇiṁ vā ṭhapetvā attanā icchiticchitaṭṭhānaṁ udakaṁ. Nentīti nettikā. Tejananti",
  "atk-s0502a6:81_2": "kaṇḍaṁ. Idaṁ vuttaṁ hoti – nettikā attano ruciyā udakaṁ nayanti, usukārāpi tāpetvā",
  "atk-s0502a6:81_3": "tejanaṁ namayanti usuṁ ujuṁ karonti. Tacchakāpi nemiādīnaṁ atthāya tacchantā dāruṁ",
  "atk-s0502a6:81_4": "namayanti attano ruciyā ujuṁ vā vaṅkaṁ vā karonti. Evaṁ ettakaṁ ārammaṇaṁ katvā paṇḍitā",
  "atk-s0502a6:81_5": "sotāpattimaggādīni uppādentā attānaṁ damayanti, arahattappattā pana ekantadantā nāma hontīti.",
  "atk-s0502a6:82": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:83": "Paṇḍitasāmaṇeravatthu pañcamaṁ.",
  "atk-s0502a6:84": "6. Lakuṇḍakabhaddiyattheravatthu",
  "atk-s0502a6:85": "Selo yathāti imaṁ dhammadesanaṁ satthā jetavane viharanto lakuṇḍakabhaddiyattheraṁ ārabbha kathesi.",
  "atk-s0502a6:86_0": "Puthujjanā kira sāmaṇerādayo theraṁ disvā sīsepi kaṇṇesupi nāsāyapi gahetvā ‘‘kiṁ,",
  "atk-s0502a6:86_1": "cūḷapita, sāsanasmiṁ na ukkaṇṭhasi, abhiramasī’’ti vadanti. Thero tesu neva kujjhati,",
  "atk-s0502a6:86_2": "na dussati. Dhammasabhāyaṁ kathaṁ samuṭṭhāpesuṁ ‘‘passathāvuso, lakuṇḍakabhaddiyattheraṁ",
  "atk-s0502a6:86_3": "disvā sāmaṇerādayo evañcevañca viheṭhenti, so tesu neva kujjhati, na dussatī’’ti.",
  "atk-s0502a6:86_4": "Satthā āgantvā ‘‘kiṁ kathetha, bhikkhave’’ti pucchitvā ‘‘imaṁ nāma, bhante’’ti vutte",
  "atk-s0502a6:86_5": "‘‘āma, bhikkhave, khīṇāsavā nāma neva kujjhanti, na dussanti. Ghanaselasadisā hete",
  "atk-s0502a6:86_6": "acalā akampiyā’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:87": "81.",
  "atk-s0502a6:88": " ‘‘Selo yathā ekaghano, vātena na samīrati;",
  "atk-s0502a6:89": "Evaṁ nindāpasaṁsāsu, na samiñjanti paṇḍitā’’ti.",
  "atk-s0502a6:90_0": "Tattha nindāpasaṁsāsūti kiñcāpi idha dve lokadhammā vuttā, attho pana aṭṭhannampi",
  "atk-s0502a6:90_1": "vasena veditabbo. Yathā hi ekaghano asusiro selo puratthimādibhedena vātena na samīrati",
  "atk-s0502a6:90_2": "na iñjati na calati, evaṁ aṭṭhasupi lokadhammesu ajjhottharantesu paṇḍitā na samiñjanti,",
  "atk-s0502a6:90_3": "paṭighavasena vā anunayavasena vā na calanti na kampanti.",
  "atk-s0502a6:91": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:92": "Lakuṇḍakabhaddiyattheravatthu chaṭṭhaṁ.",
  "atk-s0502a6:93": "7. Kāṇamātuvatthu",
  "atk-s0502a6:94": "Yathāpi rahadoti imaṁ dhammadesanaṁ satthā jetavane viharanto kāṇamātaraṁ ārabbha kathesi. Vatthu vinaye (pāci. 230) āgatameva.",
  "atk-s0502a6:95_0": "Tadā pana kāṇamātarā atucchahatthaṁ dhītaraṁ patikulaṁ pesetuṁ pakkesu pūvesu catukkhattuṁ",
  "atk-s0502a6:95_1": "catunnaṁ bhikkhūnaṁ dinnakāle satthārā tasmiṁ vatthusmiṁ sikkhāpade paññatte kāṇāya",
  "atk-s0502a6:95_2": "sāmikena aññāya pajāpatiyā ānītāya kāṇā taṁ pavattiṁ sutvā ‘‘imehi me gharāvāso nāsito’’ti",
  "atk-s0502a6:95_3": "diṭṭhadiṭṭhe bhikkhū akkosati paribhāsati. Bhikkhū taṁ vīthiṁ paṭipajjituṁ na visahiṁsu.",
  "atk-s0502a6:95_4": "Satthā taṁ pavattiṁ ñatvā tattha agamāsi. Kāṇamātā satthāraṁ vanditvā paññattāsane",
  "atk-s0502a6:95_5": "nisīdāpetvā yāgukhajjakaṁ adāsi. Satthā katapātarāso ‘‘kahaṁ kāṇā’’ti pucchi. ‘‘Esā,",
  "atk-s0502a6:95_6": "bhante, tumhe disvā maṅkubhūtā rodantī ṭhitā’’ti. ‘‘Kiṁ kāraṇā’’ti? ‘‘Esā, bhante,",
  "atk-s0502a6:95_7": "bhikkhū akkosati paribhāsati, tasmā tumhe disvā maṅkubhūtā rodamānā ṭhitā’’ti. Atha",
  "atk-s0502a6:95_8": "naṁ satthā pakkosāpetvā – ‘‘kāṇe, kasmā maṁ disvā maṅkubhūtā nilīyitvā rodasī’’ti.",
  "atk-s0502a6:95_9": "Athassā mātā tāya katakiriyaṁ ārocesi. Atha naṁ satthā āha – ‘‘kiṁ pana kāṇamāte",
  "atk-s0502a6:95_10": "mama sāvakā tayā dinnakaṁ gaṇhiṁsu, adinnaka’’nti? ‘‘Dinnakaṁ, bhante’’ti. ‘‘Sace",
  "atk-s0502a6:95_11": "mama sāvakā piṇḍāya carantā tava gehadvāraṁ pattā tayā dinnakaṁ gaṇhiṁsu, ko tesaṁ",
  "atk-s0502a6:95_12": "doso’’ti? ‘‘Natthi, bhante, ayyānaṁ doso’’. ‘‘Etissāyeva doso’’ti. Satthā kāṇaṁ āha",
  "atk-s0502a6:95_13": "– ‘‘kāṇe, mayhaṁ kira sāvakā piṇḍāya caramānā gehadvāraṁ āgatā, atha nesaṁ tava mātarā",
  "atk-s0502a6:95_14": "pūvā dinnā, ko nāmettha mama sāvakānaṁ doso’’ti? ‘‘Natthi, bhante, ayyānaṁ doso,",
  "atk-s0502a6:95_15": "mayhameva doso’’ti satthāraṁ vanditvā khamāpesi.",
  "atk-s0502a6:96_0": "Athassā satthā anupubbiṁ kathaṁ kathesi, sā sotāpattiphalaṁ pāpuṇi. Satthā uṭṭhāyāsanā",
  "atk-s0502a6:96_1": "vihāraṁ gacchanto rājaṅgaṇena pāyāsi. Rājā disvā ‘‘satthā viya bhaṇe’’ti pucchitvā",
  "atk-s0502a6:96_2": "‘‘āma, devā’’ti vutte ‘‘gacchatha, mama āgantvā vandanabhāvaṁ ārocethā’’ti pesetvā",
  "atk-s0502a6:96_3": "rājaṅgaṇe ṭhitaṁ satthāraṁ upasaṅkamitvā vanditvā ‘‘kahaṁ, bhante, gatātthā’’ti pucchi.",
  "atk-s0502a6:96_4": "‘‘Kāṇamātāya gehaṁ, mahārājā’’ti. ‘‘Kiṁ kāraṇā, bhante’’ti? ‘‘Kāṇā kira bhikkhū akkosati",
  "atk-s0502a6:96_5": "paribhāsati, taṁkāraṇā gatomhī’’ti. ‘‘Kiṁ pana vo, bhante, tassā anakkosanabhāvo",
  "atk-s0502a6:96_6": "kato’’ti? ‘‘Āma, mahārāja, bhikkhūnañca anakkosikā katā, lokuttarakuṭumbasāminī cā’’ti",
  "atk-s0502a6:96_7": ". ‘‘Hotu, bhante, tumhehi sā lokuttarakuṭumbasāminī katā, ahaṁ pana naṁ lokiyakuṭumbasāminiṁ",
  "atk-s0502a6:96_8": "karissāmī’’ti vatvā rājā satthāraṁ vanditvā paṭinivatto paṭicchannamahāyoggaṁ pahiṇitvā",
  "atk-s0502a6:96_9": "kāṇaṁ pakkosāpetvā sabbābharaṇehi alaṅkaritvā jeṭṭhadhītuṭṭhāne ṭhapetvā ‘‘mama dhītaraṁ",
  "atk-s0502a6:96_10": "posetuṁ samatthā gaṇhantū’’ti āha. Atheko sabbatthakamahāmatto ‘‘ahaṁ devassa dhītaraṁ",
  "atk-s0502a6:96_11": "posessāmī’’ti taṁ attano gehaṁ netvā sabbaṁ issariyaṁ paṭicchāpetvā ‘‘yathāruci puññāni",
  "atk-s0502a6:96_12": "karohī’’ti āha. Tato paṭṭhāya kāṇā catūsu dvāresu purise ṭhapetvā attanā upaṭṭhātabbe",
  "atk-s0502a6:96_13": "bhikkhū ca bhikkhuniyo ca pariyesamānāpi na labhati. Kāṇāya gehadvāre paṭiyādetvā",
  "atk-s0502a6:96_14": "ṭhapitaṁ khādanīyabhojanīyaṁ mahogho viya pavattati. Bhikkhū dhammasabhāyaṁ kathaṁ",
  "atk-s0502a6:96_15": "samuṭṭhāpesuṁ ‘‘pubbe, āvuso, cattāro mahallakattherā kāṇāya vippaṭisāraṁ kariṁsu,",
  "atk-s0502a6:96_16": "sā evaṁ vippaṭisārinī hutvāpi satthāraṁ āgamma saddhāsampadaṁ labhi. Satthārā puna",
  "atk-s0502a6:96_17": "tassā gehadvāraṁ bhikkhūnaṁ upasaṅkamanārahaṁ kataṁ. Idāni upaṭṭhātabbe bhikkhū vā",
  "atk-s0502a6:96_18": "bhikkhuniyo vā pariyesamānāpi na labhati, aho buddhā nāma acchariyaguṇā’’ti. Satthā",
  "atk-s0502a6:96_19": "āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya",
  "atk-s0502a6:96_20": "nāmā’’ti vutte ‘‘na, bhikkhave, idāneva tehi mahallakabhikkhūhi kāṇāya vippaṭisāro",
  "atk-s0502a6:96_21": "kato, pubbepi kariṁsuyeva. Na ca idāneva mayā kāṇā mama vacanakārikā katā, pubbepi",
  "atk-s0502a6:96_22": "katāyevā’’ti vatvā tamatthaṁ sotukāmehi bhikkhūhi yācito –",
  "atk-s0502a6:97": "‘‘Yattheko labhate babbu, dutiyo tattha jāyati;",
  "atk-s0502a6:98": "Tatiyo ca catuttho ca, idaṁ te babbukā bila’’nti. (jā. 1.1.137) –",
  "atk-s0502a6:99_0": "Idaṁ babbujātakaṁ vitthārena kathetvā ‘‘tadā cattāro mahallakabhikkhū cattāro biḷārā",
  "atk-s0502a6:99_1": "ahesuṁ, mūsikā kāṇā, maṇikāro ahamevā’’ti jātakaṁ samodhānetvā ‘‘evaṁ, bhikkhave,",
  "atk-s0502a6:99_2": "atītepi kāṇā dummanā āvilacittā vikkhittacittā hutvā mama vacanena pasannaudakarahado",
  "atk-s0502a6:99_3": "viya vippasannacittā ahosī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:100": "82.",
  "atk-s0502a6:101": " ‘‘Yathāpi rahado gambhīro, vippasanno anāvilo;",
  "atk-s0502a6:102": "Evaṁ dhammāni sutvāna, vippasīdanti paṇḍitā’’ti.",
  "atk-s0502a6:103_0": "Tattha rahadoti yo caturaṅginiyāpi senāya ogāhantiyā nakhubhati evarūpo udakaṇṇavo,",
  "atk-s0502a6:103_1": "sabbākārena pana caturāsītiyojanasahassagambhīro nīlamahāsamuddo rahado nāma. Tassa",
  "atk-s0502a6:103_2": "hi heṭṭhā cattālīsayojanasahassamatte ṭhāne udakaṁ macchehi calati, upari tāvattakeyeva",
  "atk-s0502a6:103_3": "ṭhāne udakaṁ vātena calati, majjhe catuyojanasahassamatte ṭhāne udakaṁ niccalaṁ tiṭṭhati.",
  "atk-s0502a6:103_4": "Ayaṁ gambhīro rahado nāma. Evaṁ dhammānīti desanādhammāni. Idaṁ vuttaṁ hoti – yathā",
  "atk-s0502a6:103_5": "nāma rahado anākulatāya vippasanno, acalatāya anāvilo, evaṁ mama desanādhammaṁ sutvā",
  "atk-s0502a6:103_6": "sotāpattimaggādivasena nirupakkilesacittataṁ āpajjantā vippasīdanti paṇḍitā, arahattappattā",
  "atk-s0502a6:103_7": "pana ekantavippasannāva hontīti.",
  "atk-s0502a6:104": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:105": "Kāṇamātuvatthu sattamaṁ.",
  "atk-s0502a6:106": "8. Pañcasatabhikkhuvatthu",
  "atk-s0502a6:107": "Sabbattha ve sappurisā cajantīti imaṁ dhammadesanaṁ satthā jetavane viharanto pañcasate bhikkhū ārabbha kathesi. Desanā verañjāyaṁ samuṭṭhitā.",
  "atk-s0502a6:108_0": "Paṭhamabodhiyañhi bhagavā verañjaṁ gantvā verañjena brāhmaṇena nimantito pañcahi",
  "atk-s0502a6:108_1": "bhikkhusatehi saddhiṁ vassaṁ upagañchi. Verañjo brāhmaṇo mārāvaṭṭanena āvaṭṭo ekadivasampi",
  "atk-s0502a6:108_2": "satthāraṁ ārabbha satiṁ na uppādesi. Verañjāpi dubbhikkhā ahosi, bhikkhū santarabāhiraṁ",
  "atk-s0502a6:108_3": "verañjaṁ piṇḍāya caritvā piṇḍapātaṁ alabhantā kilamiṁsu. Tesaṁ assavāṇijakā patthapatthapulakaṁ",
  "atk-s0502a6:108_4": "bhikkhaṁ paññāpesuṁ. Te kilamante disvā mahāmoggallānatthero pathavojaṁ bhojetukāmo,",
  "atk-s0502a6:108_5": "uttarakuruñca piṇḍāya pavesetukāmo ahosi, satthā taṁ paṭikkhipi. Bhikkhūnaṁ ekadivasampi",
  "atk-s0502a6:108_6": "piṇḍapātaṁ ārabbha parittāso nāhosi , icchācāraṁ vajjetvā eva vihariṁsu. Satthā tattha",
  "atk-s0502a6:108_7": "temāsaṁ vasitvā verañjaṁ brāhmaṇaṁ apaloketvā tena katasakkārasammāno taṁ saraṇesu",
  "atk-s0502a6:108_8": "patiṭṭhāpetvā tato nikkhanto anupubbena cārikaṁ caramāno ekasmiṁ samaye sāvatthiṁ",
  "atk-s0502a6:108_9": "patvā jetavane vihāsi, sāvatthivāsino satthu āgantukabhattāni kariṁsu. Tadā pana",
  "atk-s0502a6:108_10": "pañcasatamattā vighāsādā bhikkhū nissāya antovihāreyeva vasanti. Te bhikkhūnaṁ bhuttāvasesāni",
  "atk-s0502a6:108_11": "paṇītabhojanāni bhuñjitvā niddāyitvā uṭṭhāya nadītīraṁ gantvā nadantā vaggantā mallamuṭṭhiyuddhaṁ",
  "atk-s0502a6:108_12": "yujjhantā kīḷantā antovihārepi bahivihārepi anācārameva carantā vicaranti. Bhikkhū",
  "atk-s0502a6:108_13": "dhammasabhāyaṁ kathaṁ samuṭṭhāpesuṁ ‘‘passathāvuso , ime vighāsādā dubbhikkhakāle",
  "atk-s0502a6:108_14": "verañjāyaṁ kañci vikāraṁ na dassesuṁ, idāni pana evarūpāni paṇītabhojanāni bhuñjitvā",
  "atk-s0502a6:108_15": "anekappakāraṁ vikāraṁ dassentā vicaranti. Bhikkhū pana verañjāyampi upasantarūpā",
  "atk-s0502a6:108_16": "viharitvā idānipi upasantupasantāva viharantī’’ti. Satthā dhammasabhaṁ gantvā, ‘‘bhikkhave,",
  "atk-s0502a6:108_17": "kiṁ kathethā’’ti pucchitvā ‘‘idaṁ nāmā’’ti vutte ‘‘pubbepete gadrabhayoniyaṁ nibbattā",
  "atk-s0502a6:108_18": "pañcasatā gadrabhā hutvā pañcasatānaṁ ājānīyasindhavānaṁ allarasamuddikapānakapītāvasesaṁ",
  "atk-s0502a6:108_19": "ucchiṭṭhakasaṭaṁ udakena madditvā makacipilotikāhi parissāvitattā ‘volodaka’nti saṅkhyaṁ",
  "atk-s0502a6:108_20": "gataṁ apparasaṁ nihīnaṁ pivitvā madhumattā viya nadantā vicariṁsūti vatvā –",
  "atk-s0502a6:109": "‘‘Vālodakaṁ apparasaṁ nihīnaṁ,",
  "atk-s0502a6:110": "Pitvā mado jāyati gadrabhānaṁ;",
  "atk-s0502a6:111": "Imañca pitvāna rasaṁ paṇītaṁ,",
  "atk-s0502a6:112": "Mado na sañjāyati sindhavānaṁ.",
  "atk-s0502a6:113": "‘‘Appaṁ pivitvāna nihīnajacco,",
  "atk-s0502a6:114": "So majjatī tena janinda puṭṭho;",
  "atk-s0502a6:115": "Dhorayhasīlī ca kulamhi jāto,",
  "atk-s0502a6:116": "Na majjatī aggarasaṁ pivitvā’’ti. (jā. 1.2.65);",
  "atk-s0502a6:117_0": "Idaṁ vālodakajātakaṁ vitthārena kathetvā ‘‘evaṁ, bhikkhave, sappurisā lokadhammaṁ",
  "atk-s0502a6:117_1": "vivajjetvā sukhitakālepi dukkhitakālepi nibbikārāva hontī’’ti anusandhiṁ ghaṭetvā",
  "atk-s0502a6:117_2": "dhammaṁ desento imaṁ gāthamāha –",
  "atk-s0502a6:118": "83.",
  "atk-s0502a6:119": " ‘‘Sabbattha ve sappurisā cajanti,",
  "atk-s0502a6:120": "Na kāmakāmā lapayanti santo;",
  "atk-s0502a6:121": "Sukhena phuṭṭhā atha vā dukhena,",
  "atk-s0502a6:122": "Na uccāvacaṁ paṇḍitā dassayantī’’ti.",
  "atk-s0502a6:123_0": "Tattha sabbatthāti pañcakkhandhādibhedesu sabbadhammesu. Sappurisāti supurisā. Cajantīti",
  "atk-s0502a6:123_1": "arahattamaggañāṇena apakaḍḍhantā chandarāgaṁ vijahanti. Kāmakāmāti kāme kāmayantā",
  "atk-s0502a6:123_2": "kāmahetu kāmakāraṇā. Na lapayanti santoti buddhādayo santo kāmahetu neva attanā lapayanti,",
  "atk-s0502a6:123_3": "na paraṁ lapāpenti. Ye hi bhikkhāya paviṭṭhā icchācāre ṭhitā ‘‘kiṁ, upāsaka, sukhaṁ",
  "atk-s0502a6:123_4": "te puttadārassa, rājacorādīnaṁ vasena dvipadacatuppadesu natthi koci upaddavo’’tiādīni",
  "atk-s0502a6:123_5": "vadanti, tāva te lapayanti nāma. Tathā pana vatvā ‘‘āma, bhante, sabbesaṁ no sukhaṁ,",
  "atk-s0502a6:123_6": "natthi koci upaddavo, idāni no gehaṁ pahūtaannapānaṁ, idheva vasathā’’ti attānaṁ",
  "atk-s0502a6:123_7": "nimantāpentā lapāpenti nāma. Santo pana idaṁ ubhayampi na karonti. Sukhena phuṭṭhā",
  "atk-s0502a6:123_8": "atha vā dukhenāti desanāmattametaṁ, aṭṭhahi pana lokadhammehi phuṭṭhā tuṭṭhibhāvamaṅkubhāvavasena",
  "atk-s0502a6:123_9": "vā vaṇṇabhaṇanaavaṇṇabhaṇanavasena vā uccāvacaṁ ākāraṁ paṇḍitā na dassayantīti.",
  "atk-s0502a6:124": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:125": "Pañcasatabhikkhuvatthu aṭṭhamaṁ.",
  "atk-s0502a6:126": "9. Dhammikattheravatthu",
  "atk-s0502a6:127": "Na attahetūti imaṁ dhammadesanaṁ satthā jetavane viharanto dhammikattheraṁ ārabbha kathesi.",
  "atk-s0502a6:128_0": "Sāvatthiyaṁ kireko upāsako dhammena samena agāraṁ ajjhāvasati. So pabbajitukāmo hutvā",
  "atk-s0502a6:128_1": "ekadivasaṁ bhariyāya saddhiṁ nisīditvā sukhakathaṁ kathento āha – ‘‘bhadde, icchāmahaṁ",
  "atk-s0502a6:128_2": "pabbajitu’’nti. ‘‘Tena hi, sāmi, āgamehi tāva , yāvāhaṁ kucchigataṁ dārakaṁ vijāyāmī’’ti.",
  "atk-s0502a6:128_3": "So āgametvā dārakassa padasā gamanakāle puna taṁ āpucchitvā ‘‘āgamehi tāva, sāmi,",
  "atk-s0502a6:128_4": "yāvāyaṁ vayappatto hotī’’ti vutte ‘‘kiṁ me imāya apalokitāya vā anapalokitāya vā,",
  "atk-s0502a6:128_5": "attano dukkhanissaraṇaṁ karissāmī’’ti nikkhamitvā pabbaji. So kammaṭṭhānaṁ gahetvā",
  "atk-s0502a6:128_6": "ghaṭento vāyamanto attano pabbajitakiccaṁ niṭṭhapetvā tesaṁ dassanatthāya puna sāvatthiṁ",
  "atk-s0502a6:128_7": "gantvā puttassa dhammakathaṁ kathesi. Sopi nikkhamitvā pabbaji, pabbajitvā ca pana",
  "atk-s0502a6:128_8": "na cirasseva arahattaṁ pāpuṇi. Purāṇadutiyikāpissa ‘‘yesaṁ atthāya ahaṁ gharāvāse",
  "atk-s0502a6:128_9": "vaseyyaṁ, te ubhopi pabbajitā, idāni me kiṁ gharāvāsena, pabbajissāmī’’ti nikkhamitvā",
  "atk-s0502a6:128_10": "pabbaji, pabbajitvā ca pana na cirasseva arahattaṁ pāpuṇi. Athekadivasaṁ dhammasabhāyaṁ",
  "atk-s0502a6:128_11": "kathaṁ samuṭṭhāpesuṁ – ‘‘āvuso, dhammikaupāsako attano dhamme patiṭṭhitattā nikkhamitvā",
  "atk-s0502a6:128_12": "pabbajitvā arahattaṁ patto puttadārassāpi patiṭṭhā jāto’’ti. Satthā āgantvā ‘‘kāya",
  "atk-s0502a6:128_13": "nuttha, bhikkhave, etarahi kathāya sannisinnā’’ti pucchitvā ‘imāya nāmā’’’ti vutte,",
  "atk-s0502a6:128_14": "‘‘bhikkhave, paṇḍitena nāma neva attahetu, na parahetu samiddhi icchitabbā, dhammikeneva",
  "atk-s0502a6:128_15": "pana dhammapaṭisaraṇena bhavitabba’’nti anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:129": "84.",
  "atk-s0502a6:130": " ‘‘Na attahetu na parassa hetu,",
  "atk-s0502a6:131": "Na puttamicche na dhanaṁ na raṭṭhaṁ;",
  "atk-s0502a6:132": "Na iccheyya adhammena samiddhimattano,",
  "atk-s0502a6:133": "Sa sīlavā paññavā dhammiko siyā’’ti.",
  "atk-s0502a6:134_0": "Tattha na attahetūti paṇḍito nāma attahetu vā parahetu vā pāpaṁ na karoti. Na puttamiccheti",
  "atk-s0502a6:134_1": "puttaṁ vā dhanaṁ vā raṭṭhaṁ vā pāpakammena na iccheyya, etānipi icchato pāpakammaṁ",
  "atk-s0502a6:134_2": "na karotiyevāti attho. Samiddhimattanoti yā attano samiddhi, tampi adhammena na iccheyya,samiddhikāraṇāpi",
  "atk-s0502a6:134_3": "pāpaṁ na karotīti attho. Sa sīlavāti yo evarūpo puggalo , so eva sīlavā ca paññavā",
  "atk-s0502a6:134_4": "ca dhammikoca siyā, na aññoti attho.",
  "atk-s0502a6:135": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:136": "Dhammikattheravatthu navamaṁ.",
  "atk-s0502a6:137": "10. Dhammassavanavatthu",
  "atk-s0502a6:138": "Appakā te manussesūti imaṁ dhammadesanaṁ satthā jetavane viharanto dhammassavanaṁ ārabbha kathesi.",
  "atk-s0502a6:139_0": "Sāvatthiyaṁ kira ekavīthivāsino manussā samaggā hutvā gaṇabandhena dānaṁ datvā sabbarattiṁ",
  "atk-s0502a6:139_1": "dhammassavanaṁ kāresuṁ, sabbarattiṁ pana dhammaṁ sotuṁ nāsakkhiṁsu. Ekacce kāmaratinissitā",
  "atk-s0502a6:139_2": "hutvā, puna gehameva gatā, ekacce dosanissitā hutvā, ekacce mānanissitā hutvā, ekacce",
  "atk-s0502a6:139_3": "thinamiddhasamaṅgino hutvā tattheva nisīditvā pacalāyantā sotuṁ nāsakkhiṁsu. Punadivase",
  "atk-s0502a6:139_4": "bhikkhū taṁ pavattiṁ ñatvā dhammasabhāyaṁ kathaṁ samuṭṭhāpesuṁ. Satthā āgantvā ‘‘kāya",
  "atk-s0502a6:139_5": "nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte,",
  "atk-s0502a6:139_6": "‘‘bhikkhave, imā sattā nāma yebhuyyena bhavanissitā, bhavesu eva laggā viharanti,",
  "atk-s0502a6:139_7": "pāragāmino nāma appakā’’ti anusandhiṁ ghaṭetvā dhammaṁ desento imā gāthā āha –",
  "atk-s0502a6:140": "85.",
  "atk-s0502a6:141": " ‘‘Appakā te manussesu, ye janā pāragāmino;",
  "atk-s0502a6:142": "Athāyaṁ itarā pajā, tīramevānudhāvati.",
  "atk-s0502a6:143": "86.",
  "atk-s0502a6:144": " ‘‘Ye ca kho sammadakkhāte, dhamme dhammānuvattino;",
  "atk-s0502a6:145": "Te janā pāramessanti, maccudheyyaṁ suduttara’’nti.",
  "atk-s0502a6:146_0": "Tattha appakāti thokā na bahū. Pāragāminoti nibbānapāragāmino. Athāyaṁ itarā pajāti",
  "atk-s0502a6:146_1": "yā panāyaṁ avasesā pajā sakkāyadiṭṭhitīrameva anudhāvati, ayameva bahutarāti attho.",
  "atk-s0502a6:146_2": "Sammadakkhāteti sammā akkhāte sukathite. Dhammeti desanādhamme. Dhammānuvattinoti",
  "atk-s0502a6:146_3": "taṁ dhammaṁ sutvā tadanucchavikaṁ paṭipadaṁ pūretvā maggaphalasacchikaraṇena dhammānuvattino.",
  "atk-s0502a6:146_4": "Pāramessantīti te evarūpā janā nibbānapāraṁ gamissanti. Maccudheyyanti kilesamārasaṅkhātassa",
  "atk-s0502a6:146_5": "maccussa nivāsaṭṭhānabhūtaṁ tebhūmikavaṭṭaṁ. Suduttaranti ye janā dhammānuvattino,",
  "atk-s0502a6:146_6": "te etaṁ suduttaraṁ duratikkamaṁ māradheyyaṁ taritvā atikkamitvā nibbānapāraṁ gamissantīti attho.",
  "atk-s0502a6:147": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:148": "Dhammassavanavatthu dasamaṁ.",
  "atk-s0502a6:149": "11. Pañcasataāgantukabhikkhuvatthu",
  "atk-s0502a6:150": "Kaṇhaṁ dhammaṁ vippahāyāti imaṁ dhammadesanaṁ satthā jetavane viharanto pañcasate āgantuke bhikkhū ārabbha kathesi.",
  "atk-s0502a6:151_0": "Kosalaraṭṭhe kira pañcasatā bhikkhū vassaṁ vasitvā vuṭṭhavassā ‘‘satthāraṁ passissāmā’’ti",
  "atk-s0502a6:151_1": "jetavanaṁ gantvā satthāraṁ vanditvā ekamantaṁ nisīdiṁsu. Satthā tesaṁ cariyapaṭipakkhaṁ",
  "atk-s0502a6:151_2": "nisāmetvā dhammaṁ desento imā gāthā abhāsi –",
  "atk-s0502a6:152": "87.",
  "atk-s0502a6:153": " ‘‘Kaṇhaṁ dhammaṁ vippahāya, sukkaṁ bhāvetha paṇḍito;",
  "atk-s0502a6:154": "Okā anokamāgamma, viveke yattha dūramaṁ.",
  "atk-s0502a6:155": "88.",
  "atk-s0502a6:156": " ‘‘Tatrābhiratimiccheyya , hitvā kāme akiñcano;",
  "atk-s0502a6:157": "Pariyodapeyya attānaṁ, cittaklesehi paṇḍito.",
  "atk-s0502a6:158": "89.",
  "atk-s0502a6:159": " ‘‘Yesaṁ sambodhiyaṅgesu, sammā cittaṁ subhāvitaṁ;",
  "atk-s0502a6:160": "Ādānapaṭinissagge, anupādāya ye ratā;",
  "atk-s0502a6:161": "Khīṇāsavā jutimanto, te loke parinibbutā’’ti.",
  "atk-s0502a6:162_0": "Tattha kaṇhaṁ dhammanti kāyaducaritādibhedaṁ akusalaṁ dhammaṁ vippahāya jahitvā.",
  "atk-s0502a6:162_1": "Sukkaṁ bhāvethāti paṇḍito bhikkhu abhinikkhamanato paṭṭhāya yāva arahattamaggā kāyasucaritādibhedaṁ",
  "atk-s0502a6:162_2": "sukkaṁ dhammaṁ bhāveyya. Kathaṁ? Okāanokamāgammāti okaṁ vuccati ālayo, anokaṁ vuccati",
  "atk-s0502a6:162_3": "anālayo, ālayato nikkhamitvā anālayasaṅkhātaṁ nibbānaṁ paṭicca ārabbha taṁ patthayamāno",
  "atk-s0502a6:162_4": "bhāveyyāti attho. Tatrābhiratimiccheyyāti yasmiṁ anālayasaṅkhāte viveke nibbāne imehi",
  "atk-s0502a6:162_5": "sattehi durabhiramaṁ, tatra abhiratiṁ iccheyya. Hitvā kāmeti vatthukāmakilesakāme",
  "atk-s0502a6:162_6": "hitvā akiñcano hutvā viveke abhiratiṁ iccheyyāti attho. Cittaklesehīti pañcahi nīvaraṇehi,",
  "atk-s0502a6:162_7": "attānaṁ pariyodapeyya vodāpeyya, parisodheyyāti attho. Sambodhiyaṅgesūti sambojjhaṅgesu.",
  "atk-s0502a6:162_8": "Sammā cittaṁ subhāvitanti hetunā nayena cittaṁ suṭṭhu bhāvitaṁ vaḍḍhitaṁ. Ādānapaṭinissaggeti",
  "atk-s0502a6:162_9": "ādānaṁ vuccati gahaṇaṁ, tassa paṭinissaggasaṅkhāte aggahaṇe catūhi upādānehi kiñci",
  "atk-s0502a6:162_10": "anupādiyitvā ye ratāti attho. Jutimantoti ānubhāvavanto, arahattamaggañāṇajutiyā",
  "atk-s0502a6:162_11": "khandhādibhede dhamme jotetvā ṭhitāti attho. Te loketi imasmiṁ khandhādiloke parinibbutā",
  "atk-s0502a6:162_12": "nāma arahattapattito paṭṭhāya kilesavaṭṭassa khepitattā saupādisesena, carimacittanirodhena",
  "atk-s0502a6:162_13": "khandhavaṭṭassa khepitattā anupādisesena cāti dvīhi parinibbānehi parinibbutā, anupādāno",
  "atk-s0502a6:162_14": "viya padīpo apaṇṇattikabhāvaṁ gatāti attho.",
  "atk-s0502a6:163": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:164": "Pañcasataāgantukabhikkhuvatthu ekādasamaṁ.",
  "atk-s0502a6:165": "Paṇḍitavaggavaṇṇanā niṭṭhitā.",
  "atk-s0502a6:166": "Chaṭṭho vaggo."
}