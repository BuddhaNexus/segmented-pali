{
  "atk-abh02a14:0": "15. Paṭisambhidāvibhaṅgo",
  "atk-abh02a14:1": "1. Suttantabhājanīyaṁ",
  "atk-abh02a14:2": "1. Saṅgahavāravaṇṇanā",
  "atk-abh02a14:3_0": "718. Idāni tadanantare paṭisambhidāvibhaṅge catassoti gaṇanaparicchedo. Paṭisambhidāti",
  "atk-abh02a14:3_1": "pabhedā. Yasmā pana parato atthe ñāṇaṁ atthapaṭisambhidātiādimāha, tasmā na aññassa",
  "atk-abh02a14:3_2": "kassaci pabhedā, ñāṇasseva pabhedāti veditabbā. Iti ‘‘catasso paṭisambhidā’’ti padena",
  "atk-abh02a14:3_3": "cattāro ñāṇappabhedāti ayamattho saṅgahito. Atthapaṭisambhidāti atthe paṭisambhidā;",
  "atk-abh02a14:3_4": "atthappabhedassa sallakkhaṇavibhāvanāvavatthānakaraṇasamatthaṁ atthe pabhedagataṁ",
  "atk-abh02a14:3_5": "ñāṇanti attho. Sesapadesupi eseva nayo. Dhammappabhedassa hi sallakkhaṇavibhāvanāvavatthānakaraṇasamatthaṁ",
  "atk-abh02a14:3_6": "dhamme pabhedagataṁ ñāṇaṁ dhammapaṭisambhidā nāma. Niruttippabhedassa sallakkhaṇavibhāvanāvavatthānakaraṇasamatthaṁ",
  "atk-abh02a14:3_7": "niruttābhilāpe pabhedagataṁ ñāṇaṁ niruttipaṭisambhidā nāma. Paṭibhānappabhedassa",
  "atk-abh02a14:3_8": "sallakkhaṇavibhāvanāvavatthānakaraṇasamatthaṁ paṭibhāne pabhedagataṁ ñāṇaṁ paṭibhānapaṭisambhidā nāma.",
  "atk-abh02a14:4_0": "Idāni yathānikkhittā paṭisambhidā bhājetvā dassento atthe ñāṇaṁ atthapaṭisambhidātiādimāha.",
  "atk-abh02a14:4_1": "Tattha atthoti saṅkhepato hetuphalaṁ. Tañhi hetuvasena araṇīyaṁ gantabbaṁ pattabbaṁ,",
  "atk-abh02a14:4_2": "tasmā atthoti vuccati. Pabhedato pana yaṁkiñci paccayasamuppannaṁ, nibbānaṁ, bhāsitattho,",
  "atk-abh02a14:4_3": "vipāko, kiriyāti ime pañca dhammā atthoti veditabbā. Taṁ atthaṁ paccavekkhantassa",
  "atk-abh02a14:4_4": "tasmiṁ atthe pabhedagataṁ ñāṇaṁ atthapaṭisambhidā.",
  "atk-abh02a14:5_0": "Dhammoti saṅkhepato paccayo. So hi yasmā taṁ taṁ vidahati pavatteti ceva pāpeti ca,",
  "atk-abh02a14:5_1": "tasmā dhammoti vuccati. Pabhedato pana yo koci phalanibbattako hetu, ariyamaggo,",
  "atk-abh02a14:5_2": "bhāsitaṁ , kusalaṁ, akusalanti ime pañca dhammā dhammoti veditabbā. Taṁ dhammaṁ paccavekkhantassa",
  "atk-abh02a14:5_3": "tasmiṁ dhamme pabhedagataṁ ñāṇaṁ dhammapaṭisambhidā.",
  "atk-abh02a14:6_0": "Tatra dhammaniruttābhilāpe ñāṇanti tasmiṁ atthe ca dhamme ca yā sabhāvanirutti, tassā",
  "atk-abh02a14:6_1": "abhilāpe taṁ sabhāvaniruttiṁ saddaṁ ārammaṇaṁ katvā paccavekkhantassa tasmiṁ sabhāvaniruttābhilāpe",
  "atk-abh02a14:6_2": "pabhedagataṁ ñāṇaṁ niruttipaṭisambhidā. Evamayaṁ niruttipaṭisambhidā saddārammaṇā",
  "atk-abh02a14:6_3": "nāma jātā, na paññattiārammaṇā. Kasmā? Yasmā saddaṁ sutvā ‘‘ayaṁ sabhāvanirutti,",
  "atk-abh02a14:6_4": "ayaṁ na sabhāvaniruttī’’ti jānanti. Paṭisambhidāppatto hi ‘‘phasso’’ti vutte ‘‘ayaṁ",
  "atk-abh02a14:6_5": "sabhāvaniruttī’’ti jānāti, ‘‘phassā’’ti vā ‘‘phassa’’nti vā vutte pana ‘‘ayaṁ na",
  "atk-abh02a14:6_6": "sabhāvaniruttī’’ti jānāti. Vedanādīsupi eseva nayo. Aññaṁ panesa nāmaākhyātaupasaggabyañjanasaddaṁ",
  "atk-abh02a14:6_7": "jānāti na jānātīti? Yadaggena saddaṁ sutvā ‘‘ayaṁ sabhāvanirutti, ayaṁ na sabhāvaniruttī’’ti",
  "atk-abh02a14:6_8": "jānāti, tadaggena tampi jānissatīti. Taṁ pana nayidaṁ paṭisambhidākiccanti paṭikkhipitvā",
  "atk-abh02a14:6_9": "idaṁ vatthu kathitaṁ –",
  "atk-abh02a14:7_0": "Tissadattatthero kira bodhimaṇḍe suvaṇṇasalākaṁ gahetvā aṭṭhārasasu bhāsāsu ‘katarabhāsāya",
  "atk-abh02a14:7_1": "kathemī’ti pavāresi. Taṁ pana tena attano uggahe ṭhatvā pavāritaṁ, na paṭisambhidāya",
  "atk-abh02a14:7_2": "ṭhitena. So hi mahāpaññatāya taṁ taṁ bhāsaṁ kathāpetvā kathāpetvā uggaṇhi; tato uggahe",
  "atk-abh02a14:7_3": "ṭhatvā evaṁ pavāresi.",
  "atk-abh02a14:8_0": "Bhāsaṁ nāma sattā uggaṇhantīti vatvā ca panettha idaṁ kathitaṁ. Mātāpitaro hi daharakāle",
  "atk-abh02a14:8_1": "kumārake mañce vā pīṭhe vā nipajjāpetvā taṁ taṁ kathayamānā tāni tāni kiccāni karonti.",
  "atk-abh02a14:8_2": "Dārakā tesaṁ taṁ taṁ bhāsaṁ vavatthāpenti – iminā idaṁ vuttaṁ, iminā idaṁ vuttanti.",
  "atk-abh02a14:8_3": "Gacchante gacchante kāle sabbampi bhāsaṁ jānanti. Mātā damiḷī, pitā andhako. Tesaṁ",
  "atk-abh02a14:8_4": "jāto dārako sace mātukathaṁ paṭhamaṁ suṇāti, damiḷabhāsaṁ bhāsissati; sace pitukathaṁ",
  "atk-abh02a14:8_5": "paṭhamaṁ suṇāti, andhakabhāsaṁ bhāsissati. Ubhinnampi pana kathaṁ assuṇanto māgadhabhāsaṁ bhāsissati.",
  "atk-abh02a14:9_0": "Yopi agāmake mahāraññe nibbatto, tattha añño kathento nāma natthi, sopi attano dhammatāya",
  "atk-abh02a14:9_1": "vacanaṁ samuṭṭhāpento māgadhabhāsameva bhāsissati. Niraye, tiracchānayoniyaṁ, pettivisaye,",
  "atk-abh02a14:9_2": "manussaloke, devaloketi sabbattha māgadhabhāsāva ussannā. Tattha sesā oṭṭakirātaandhakayonakadamiḷabhāsādikā",
  "atk-abh02a14:9_3": "aṭṭhārasa bhāsā parivattanti . Ayamevekā yathābhuccabrahmavohāraariyavohārasaṅkhātā",
  "atk-abh02a14:9_4": "māgadhabhāsā na parivattati. Sammāsabuddhopi tepiṭakaṁ buddhavacanaṁ tantiṁ āropento",
  "atk-abh02a14:9_5": "māgadhabhāsāya eva āropesi. Kasmā? Evañhi atthaṁ āharituṁ sukhaṁ hoti. Māgadhabhāsāya",
  "atk-abh02a14:9_6": "hi tantiṁ āruḷhassa buddhavacanassa paṭisambhidāppattānaṁ sotapathāgamanameva papañco;",
  "atk-abh02a14:9_7": "sote pana saṅghaṭṭitamatteyeva nayasatena nayasahassena attho upaṭṭhāti. Aññāya pana",
  "atk-abh02a14:9_8": "bhāsāya tantiṁ āruḷhaṁ pothetvā pothetvā uggahetabbaṁ hoti. Bahumpi uggahetvā pana",
  "atk-abh02a14:9_9": "puthujjanassa paṭisambhidāppatti nāma natthi. Ariyasāvako no paṭisambhidāppato nāma natthi.",
  "atk-abh02a14:10_0": "Ñāṇesu ñāṇanti sabbatthakañāṇaṁ ārammaṇaṁ katvā ñāṇaṁ paccavekkhantassa pabhedagataṁ",
  "atk-abh02a14:10_1": "ñāṇaṁ paṭibhānapaṭisambhidāti. Imā pana catassopi paṭisambhidā dvīsu ṭhānesu pabhedaṁ",
  "atk-abh02a14:10_2": "gacchanti, pañcahi kāraṇehi visadā hontīti veditabbā. Katamesu dvīsu? Sekkhabhūmiyañca",
  "atk-abh02a14:10_3": "asekkhabhūmiyañca. Tattha sāriputtattherassa mahāmoggallānattherassa mahākassapattherassa",
  "atk-abh02a14:10_4": "mahākaccāyanattherassa mahākoṭṭhitattherassāti asītiyāpi mahātherānaṁ paṭisambhidā",
  "atk-abh02a14:10_5": "asekkhabhūmiyaṁ pabhedaṁ gatā. Ānandattherassa cittassa gahapatino dhammikassa upāsakassa",
  "atk-abh02a14:10_6": "upālissa gahapatino khujjuttarāya upāsikāyāti evamādīnaṁ paṭisambhidā sekkhabhūmiyaṁ",
  "atk-abh02a14:10_7": "pabhedaṁ gatāti imāsu dvīsu bhūmīsu pabhedaṁ gacchanti.",
  "atk-abh02a14:11_0": "Katamehi pañcahi kāraṇehi paṭisambhidā visadā hontīti? Adhigamena, pariyattiyā, savanena,",
  "atk-abh02a14:11_1": "paripucchāya, pubbayogenāti. Tattha ‘adhigamo’ nāma arahattaṁ. Tañhi pattassa paṭisambhidā",
  "atk-abh02a14:11_2": "visadā honti. ‘Pariyatti’ nāma buddhavacanaṁ. Tañhi uggaṇhantassa paṭisambhidā visadā",
  "atk-abh02a14:11_3": "honti. ‘Savanaṁ’ nāma dhammassavanaṁ. Sakkaccañhi dhammaṁ suṇantassa paṭisambhidā",
  "atk-abh02a14:11_4": "visadā honti. ‘Paripucchā’ nāma aṭṭhakathā. Uggahitapāḷiyā atthaṁ kathentassa hi",
  "atk-abh02a14:11_5": "paṭisambhidā visadā honti. ‘Pubbayogo’ nāma pubbayogāvacaratā, atītabhave haraṇapaccāharaṇanayena",
  "atk-abh02a14:11_6": "pariggahitakammaṭṭhānatā; pubbayogāvacarassa hi paṭisambhidā visadā honti . Tattha",
  "atk-abh02a14:11_7": "arahattappattiyā punabbasukuṭumbikaputtassa tissattherassa paṭisambhidā visadā ahesuṁ.",
  "atk-abh02a14:11_8": "So kira tambapaṇṇidīpe buddhavacanaṁ uggaṇhitvā paratīraṁ gantvā yonakadhammarakkhitattherassa",
  "atk-abh02a14:11_9": "santike buddhavacanaṁ uggaṇhitvā āgacchanto nāvaṁ abhiruhanatitthe ekasmiṁ pade uppannakaṅkho",
  "atk-abh02a14:11_10": "yojanasatamaggaṁ nivattitvā ācariyassa santikaṁ gacchanto antarāmagge ekassa kuṭumbikassa",
  "atk-abh02a14:11_11": "pañhaṁ kathesi. So pasīditvā satasahassagghanikaṁ kambalaṁ adāsi. Sopi taṁ āharitvā",
  "atk-abh02a14:11_12": "ācariyassa adāsi. Thero vāsiyā koṭṭetvā nisīdanaṭṭhāne paribhaṇḍaṁ kāresi. Kimatthāyāti?",
  "atk-abh02a14:11_13": "Pacchimāya janatāya anuggahatthāyāti. Evaṁ kirassa ahosi – ‘‘amhākaṁ gatamaggaṁ āvajjetvā",
  "atk-abh02a14:11_14": "anāgate sabrahmacārino paṭipattiṁ pūretabbaṁ maññissantī’’ti. Tissattheropi ācariyassa",
  "atk-abh02a14:11_15": "santike kaṅkhaṁ chinditvā jambukolapaṭṭane oruyha cetiyaṅgaṇaṁ sammajjanavelāya vālikavihāraṁ",
  "atk-abh02a14:11_16": "patvā sammajji. Tassa sammajjitaṭṭhānaṁ disvā ‘idaṁ vītarāgassa bhikkhuno sammaṭṭhaṭṭhāna’nti",
  "atk-abh02a14:11_17": "therassa vīmaṁsanatthāya pañhaṁ pucchiṁsu. Thero paṭisambhidāppattatāya pucchitapucchite pañhe kathesīti.",
  "atk-abh02a14:12_0": "Pariyattiyā pana tissadattattherassa ceva nāgasenattherassa ca paṭisambhidā visadā",
  "atk-abh02a14:12_1": "ahesuṁ. Sakkaccadhammasavanena sudhammasāmaṇerassa paṭisambhidā visadā ahesuṁ. So",
  "atk-abh02a14:12_2": "kira talaṅgaravāsī dhammadinnattherassa bhāgineyyo khuraggeyeva arahattaṁ patto mātulattherassa",
  "atk-abh02a14:12_3": "dhammavinicchayaṭṭhāne nisīditvā suṇantoyeva tīṇi piṭakāni paguṇāni akāsi. Uggahitapāḷiyā",
  "atk-abh02a14:12_4": "atthaṁ kathentassa pana tissadattattherassa eva paṭisambhidā visadā ahesuṁ. Gatapaccāgatavattaṁ",
  "atk-abh02a14:12_5": "pana pūretvā yāva anulomaṁ kammaṭṭhānaṁ ussukkāpetvā āgatānaṁ visadabhāvappattapaṭisambhidānaṁ",
  "atk-abh02a14:12_6": "pubbayogāvacarānaṁ anto natthi.",
  "atk-abh02a14:13_0": "Etesu pana kāraṇesu pariyatti, savanaṁ, paripucchāti imāni tīṇi pabhedasseva balavakāraṇāni.",
  "atk-abh02a14:13_1": "Pubbayogo adhigamassa balavapaccayo, pabhedassa hoti na hotīti? Hoti, na pana tathā.",
  "atk-abh02a14:13_2": "Pariyattisavanaparipucchā hi pubbe hontu vā mā vā, pubbayogena pubbe ceva etarahi",
  "atk-abh02a14:13_3": "ca saṅkhārasammasanaṁ vinā paṭisambhidā nāma natthi. Ime pana dvepi ekato hutvā paṭisambhidā",
  "atk-abh02a14:13_4": "upatthambhetvā visadā karontīti.",
  "atk-abh02a14:14": "Saṅgahavāravaṇṇanā.",
  "atk-abh02a14:15": "2. Saccavārādivaṇṇanā",
  "atk-abh02a14:16_0": "719. Idāni ye saṅgahavāre pañca atthā ca dhammā ca saṅgahitā, tesaṁ pabhedadassananayena",
  "atk-abh02a14:16_1": "paṭisambhidā vibhajituṁ puna catassotiādinā nayena pabhedavāro āraddho. So saccavārahetuvāradhammavārapaccayākāravārapariyattivāravasena",
  "atk-abh02a14:16_2": "pañcavidho. Tattha paccayasamuppannassa dukkhasaccassa paccayena pattabbassa nibbānassa",
  "atk-abh02a14:16_3": "ca atthabhāvaṁ, phalanibbattakassa samudayassa nibbānasampāpakassa ariyamaggassa",
  "atk-abh02a14:16_4": "ca dhammabhāvañca dassetuṁ ‘saccavāro’ vutto. Yassa kassaci pana hetuphalanibbattakassa",
  "atk-abh02a14:16_5": "hetuno dhammabhāvaṁ, hetuphalassa ca atthabhāvaṁ dassetuṁ ‘hetuvāro’ vutto. Tattha",
  "atk-abh02a14:16_6": "ca hetuphalakkamavasena uppaṭipāṭiyā paṭhamaṁ dhammapaṭisambhidā niddiṭṭhā. Ye pana",
  "atk-abh02a14:16_7": "dhammā tamhā tamhā rūpārūpappabhedā hetuto jātā, tesaṁ atthabhāvaṁ, tassa tassa ca",
  "atk-abh02a14:16_8": "rūpārūpadhammappabhedassa hetuno dhammabhāvaṁ dassetuṁ ‘dhammavāro’ vutto. Jarāmaraṇādīnaṁ",
  "atk-abh02a14:16_9": "pana atthabhāvaṁ, jarāmaraṇādisamudayasaṅkhātānaṁ jātiādīnañca dhammabhāvaṁ dassetuṁ",
  "atk-abh02a14:16_10": "‘paccayākāravāro’ vutto. Tato pariyattisaṅkhātassa tassa tassa bhāsitassa dhammabhāvaṁ,",
  "atk-abh02a14:16_11": "bhāsitasaṅkhātena paccayena pattabbassa bhāsitatthassa ca atthabhāvaṁ dassetuṁ ‘pariyattivāro’ vutto.",
  "atk-abh02a14:17_0": "Tattha ca yasmā bhāsitaṁ ñatvā tassattho ñāyati, tasmā bhāsitabhāsitatthakkamena",
  "atk-abh02a14:17_1": "uppaṭipāṭiyā paṭhamaṁ dhammapaṭisambhidā niddiṭṭhā. Pariyattidhammassa ca pabhedadassanatthaṁ",
  "atk-abh02a14:17_2": "‘‘tattha katamā dhammapaṭisambhidā’’ti pucchāpubbaṅgamo paṭiniddesavāro vutto. Tattha",
  "atk-abh02a14:17_3": "suttantiādīhi navahi aṅgehi nippadesato tanti gahitā. Ayaṁ imassa bhāsitassa attho,",
  "atk-abh02a14:17_4": "ayaṁ imassa bhāsitassa atthoti imasmimpi ṭhāne bhāsitavasena nippadesato tanti eva gahitāti.",
  "atk-abh02a14:18": "Suttantabhājanīyavaṇṇanā.",
  "atk-abh02a14:19": "2. Abhidhammabhājanīyavaṇṇanā",
  "atk-abh02a14:20_0": "725. Tattha tisso paṭisambhidā lokiyā. Atthapaṭisambhidā lokiyalokuttaramissakā .",
  "atk-abh02a14:20_1": "Sā hi nibbānārammaṇānaṁ maggaphalañāṇānaṁ vasena lokuttarāpi hoti. Abhidhammabhājanīye",
  "atk-abh02a14:20_2": "kusalākusalavipākakiriyānaṁ vasena catūhi vārehi vibhattaṁ. Tattha yattakāni heṭṭhā",
  "atk-abh02a14:20_3": "cittuppādakaṇḍe (dha. sa. 1 ādayo) kusalacittāni vibhattāni, tesaṁ sabbesampi vasena",
  "atk-abh02a14:20_4": "ekekasmiṁ cittaniddese catasso catasso paṭisambhidā vibhattāti veditabbā. Akusalacittesupi",
  "atk-abh02a14:20_5": "eseva nayo. Vipākakiriyavāresu vipākakiriyānaṁ atthena saṅgahitattā, dhammapaṭisambhidaṁ",
  "atk-abh02a14:20_6": "chaḍḍetvā, ekekasmiṁ vipākacitte ca kiriyacitte ca tisso tissova paṭisambhidā vibhattā.",
  "atk-abh02a14:20_7": "Pāḷi pana mukhamattameva dassetvā saṁkhittā. Sā heṭṭhā āgatavitthāravaseneva veditabbā.",
  "atk-abh02a14:21_0": "Kasmā pana yathā kusalākusalavāresu ‘‘tesaṁ vipāke ñāṇaṁ atthapaṭisambhidā’’ti vuttaṁ,",
  "atk-abh02a14:21_1": "evamidha ‘‘yesaṁ dhammānaṁ ime vipākā, tesu ñāṇaṁ dhammapaṭisambhidā’’ti evaṁ na",
  "atk-abh02a14:21_2": "vuttanti? Heṭṭhā vuttattā. Yadi evaṁ, ‘‘tesaṁ vipāke ñāṇaṁ atthapaṭisambhidā’’ti",
  "atk-abh02a14:21_3": "heṭṭhā vuttattā ayaṁ atthapaṭisambhidāpi idha na vattabbā siyāti? No na vattabbā.",
  "atk-abh02a14:21_4": "Kasmā? Heṭṭhā vipākakiriyacittuppādavasena avuttattā. Kiriyavāre ca ‘‘yesaṁ dhammānaṁ",
  "atk-abh02a14:21_5": "ime kiriyā’’ti vacanameva na yujjatīti dvīsupi imesu vāresu tisso tissova paṭisambhidā vibhattā.",
  "atk-abh02a14:22_0": "Tattha yāya niruttiyā tesaṁ dhammānaṁ paññatti hotīti yāya niruttiyā tesaṁ phasso",
  "atk-abh02a14:22_1": "hotītiādinā nayena vuttānaṁ dhammānaṁ ‘‘ayaṁ phasso, ayaṁ vedanā’’ti evaṁ paññatti",
  "atk-abh02a14:22_2": "hoti. Tattha dhammaniruttābhilāpe ñāṇanti tasmiṁ atthe dhamme ca pavattamānāya tassā",
  "atk-abh02a14:22_3": "dhammaniruttiyā sabhāvapaññattiyā abhilāpe ñāṇaṁ. Abhilāpasaddaṁ ārammaṇaṁ katvā",
  "atk-abh02a14:22_4": "uppannañāṇameva idhāpi kathitaṁ. Yena ñāṇenāti yena paṭibhānapaṭisambhidāñāṇena.",
  "atk-abh02a14:22_5": "Tāniñāṇāni jānātīti itarāni tīṇi paṭisambhidāñāṇāni jānāti.",
  "atk-abh02a14:23_0": "Idāni yathā yaṁ ñāṇaṁ tāni ñāṇāni jānāti, tathā tassa tesu pavattiṁ dassetuṁ imāni",
  "atk-abh02a14:23_1": "ñāṇāni idamatthajotakānīti vuttaṁ. Tattha idamatthajotakānīti imassa atthassa jotakāni",
  "atk-abh02a14:23_2": "pakāsakāni; imaṁ nāma atthaṁ jotenti pakāsenti paricchindantīti attho. Iti ñāṇesu",
  "atk-abh02a14:23_3": "ñāṇanti iminā ākārena pavattaṁ tīsu ñāṇesu ñāṇaṁ paṭibhānapaṭisambhidā nāma.",
  "atk-abh02a14:24_0": "Tattha kiñcāpi ayaṁ paṭibhānapaṭisambhidā ‘imissā idaṁ kiccaṁ, imissā idaṁ kicca’nti",
  "atk-abh02a14:24_1": "itarāsaṁ paṭisambhidānaṁ kiccaṁ jānāti, sayaṁ pana tāsaṁ kiccaṁ kātuṁ na sakkoti,",
  "atk-abh02a14:24_2": "bahussutadhammakathiko viya appassutadhammakathikassa. Dve kira bhikkhū. Eko bahussuto,",
  "atk-abh02a14:24_3": "eko appassuto. Te ekatova ekaṁ dhammakathāmaggaṁ uggaṇhiṁsu. Tattha appassuto sarasampanno",
  "atk-abh02a14:24_4": "ahosi, itaro mandassaro. Tesu appassuto gatagataṭṭhāne attano sarasampattiyā sakalaparisaṁ",
  "atk-abh02a14:24_5": "khobhetvā dhammaṁ kathesi. Dhammaṁ suṇamānā haṭṭhatuṭṭhamānasā hutvā – ‘yathā esa",
  "atk-abh02a14:24_6": "dhammaṁ kathesi, eko tipiṭakadharo maññe bhavissatī’ti vadanti. Bahussutabhikkhu",
  "atk-abh02a14:24_7": "pana – ‘dhammasavane jānissatha ayaṁ tipiṭakadharo vā no vā’ti āha. So kiñcāpi evamāha,",
  "atk-abh02a14:24_8": "yathā pana sakalaparisaṁ khobhetvā dhammaṁ kathetuṁ sakkoti, evamassa kathanasamatthatā",
  "atk-abh02a14:24_9": "natthi. Tattha kiñcāpi paṭibhānapaṭisambhidā, bahussuto viya appassutassa, itarāsaṁ",
  "atk-abh02a14:24_10": "kiccaṁ jānāti, sayaṁ pana taṁ kiccaṁ kātuṁ na sakkotīti veditabbaṁ. Sesaṁ uttānatthameva.",
  "atk-abh02a14:25_0": "746. Evaṁ kusalacittuppādādivasena paṭisambhidā vibhajitvā idāni tāsaṁ uppattiṭṭhānabhūtaṁ",
  "atk-abh02a14:25_1": "khettaṁ dassetuṁ puna catasso paṭisambhidātiādimāha. Tattha tisso paṭisambhidā kāmāvacarakusalato",
  "atk-abh02a14:25_2": "catūsu ñāṇasampayuttesu cittuppādesūti idaṁ sekkhānaṁ vasena vuttaṁ. Tesañhipi dhammapaccavekkhaṇakāle",
  "atk-abh02a14:25_3": "heṭṭhā vuttaṁ pañcappakāraṁ dhammaṁ ārammaṇaṁ katvā catūsu ñāṇasampayuttakusalacittesu",
  "atk-abh02a14:25_4": "dhammapaṭisambhidā uppajjati. Tathā niruttipaccavekkhaṇakāle saddaṁ ārammaṇaṁ katvā",
  "atk-abh02a14:25_5": "niruttipaṭisambhidā; ñāṇaṁ paccavekkhaṇakāle sabbatthakañāṇaṁ ārammaṇaṁ katvā paṭibhānapaṭisambhidāti.",
  "atk-abh02a14:26_0": "Kiriyato catūsūti idaṁ pana asekkhānaṁ vasena vuttaṁ. Tesañhi dhammaṁ paccavekkhaṇakāle",
  "atk-abh02a14:26_1": "heṭṭhā vuttaṁ pañcappakāraṁ dhammaṁ ārammaṇaṁ katvā catūsu ñāṇasampayuttakiriyacittesu",
  "atk-abh02a14:26_2": "dhammapaṭisambhidā uppajjati. Tathā niruttipaccavekkhaṇakāle saddaṁ ārammaṇaṁ katvā",
  "atk-abh02a14:26_3": "niruttipaṭisambhidā; ñāṇaṁ paccavekkhaṇakāle sabbatthakañāṇaṁ ārammaṇaṁ katvā paṭibhānapaṭisambhidāti.",
  "atk-abh02a14:27_0": "Atthapaṭisambhidā etesu ceva uppajjatīti idaṁ pana sekkhāsekkhānaṁ vasena vuttaṁ.",
  "atk-abh02a14:27_1": "Tathā hi sekkhānaṁ atthapaccavekkhaṇakāle heṭṭhā vuttappabhedaṁ atthaṁ ārammaṇaṁ",
  "atk-abh02a14:27_2": "katvā catūsu ñāṇasampayuttakusalacittesu ayaṁ uppajjati, maggaphalakāle ca maggaphalesu.",
  "atk-abh02a14:27_3": "Asekkhassa pana atthaṁ paccavekkhaṇakāle heṭṭhā vuttappabhedameva atthaṁ ārammaṇaṁ",
  "atk-abh02a14:27_4": "katvā catūsu ñāṇasampayuttakiriyacittesu uppajjati, phalakāle ca uparime sāmaññaphaleti.",
  "atk-abh02a14:27_5": "Evametā sekkhāsekkhānaṁ uppajjamānā imāsu bhūmīsu uppajjantīti bhūmidassanatthaṁ",
  "atk-abh02a14:27_6": "ayaṁ nayo dassitoti.",
  "atk-abh02a14:28": "Abhidhammabhājanīyavaṇṇanā.",
  "atk-abh02a14:29": "3. Pañhāpucchakavaṇṇanā",
  "atk-abh02a14:30_0": "747. Pañhāpucchake pāḷianusāreneva catunnaṁ paṭisambhidānaṁ kusalādibhāvo veditabbo.",
  "atk-abh02a14:30_1": "Ārammaṇattikesu pana niruttipaṭisambhidā saddameva ārammaṇaṁ karotīti parittārammaṇā.",
  "atk-abh02a14:30_2": "Atthapaṭisambhidā kāmāvacaravipākakiriyasaṅkhātañceva paccayasamuppannañca atthaṁ",
  "atk-abh02a14:30_3": "paccavekkhantassa parittārammaṇā; vuttappabhedameva rūpāvacarārūpāvacaraṁ atthaṁ",
  "atk-abh02a14:30_4": "paccavekkhantassa mahaggatārammaṇā; lokuttaravipākatthañceva paramatthañca nibbānaṁ",
  "atk-abh02a14:30_5": "paccavekkhantassa appamāṇārammaṇā. Dhammapaṭisambhidā kāmāvacaraṁ kusaladhammaṁ akusaladhammaṁ",
  "atk-abh02a14:30_6": "paccayadhammañca paccavekkhantassa parittārammaṇā; rūpāvacarārūpāvacaraṁ kusalaṁ",
  "atk-abh02a14:30_7": "dhammaṁ paccayadhammañca paccavekkhantassa mahaggatārammaṇā ; lokuttaraṁ kusalaṁ",
  "atk-abh02a14:30_8": "dhammaṁ paccayadhammañca paccavekkhantassa appamāṇārammaṇā. Paṭibhānapaṭisambhidā",
  "atk-abh02a14:30_9": "kāmāvacarakusalavipākakiriyañāṇāni paccavekkhantassa parittārammaṇā; rūpāvacarārūpāvacarāni",
  "atk-abh02a14:30_10": "kusalavipākakiriyañāṇāni paccavekkhantassa tesaṁ ārammaṇāni vijānantassa mahaggatārammaṇā;",
  "atk-abh02a14:30_11": "lokuttarāni kusalavipākañāṇāni paccavekkhantassa appamāṇārammaṇā.",
  "atk-abh02a14:31_0": "Atthapaṭisambhidā sahajātahetuvasena siyā maggahetukā, vīriyajeṭṭhikāya maggabhāvanāya",
  "atk-abh02a14:31_1": "siyā maggādhipati, chandacittajeṭṭhikāya navattabbā, phalakālepi navattabbā eva.",
  "atk-abh02a14:31_2": "Dhammapaṭisambhidā maggaṁ paccavekkhaṇakāle maggārammaṇā, maggaṁ garuṁ katvā paccavekkhantassa",
  "atk-abh02a14:31_3": "ārammaṇādhipativasena maggādhipati. Paṭibhānapaṭisambhidā maggañāṇaṁ paccavekkhaṇakāle",
  "atk-abh02a14:31_4": "maggārammaṇā, maggaṁ garuṁ katvā paccavekkhantassa maggādhipati, sesañāṇaṁ pañcavekkhaṇakāle",
  "atk-abh02a14:31_5": "navattabbārammaṇā . Niruttipaṭisambhidā paccuppannameva saddaṁ ārammaṇaṁ karotīti paccuppannārammaṇā.",
  "atk-abh02a14:32_0": "Atthapaṭisambhidā atītaṁ vipākatthaṁ kiriyatthaṁ paccayasamuppannañca paccavekkhantassa",
  "atk-abh02a14:32_1": "atītārammaṇā, anāgataṁ paccavekkhantassa anāgatārammaṇā, paccuppannaṁ paccavekkhantassa",
  "atk-abh02a14:32_2": "paccuppannārammaṇā, lokuttaraṁ paramatthaṁ paccavekkhantassa navattabbārammaṇā. Dhammapaṭisambhidā",
  "atk-abh02a14:32_3": "atītaṁ kusalaṁ akusalaṁ paccayadhammañca paccavekkhantassa atītārammaṇā, anāgataṁ",
  "atk-abh02a14:32_4": "paccavekkhantassa anāgatārammaṇā, paccuppannaṁ paccavekkhantassa paccuppannārammaṇā.",
  "atk-abh02a14:32_5": "Paṭibhānapaṭisambhidā atītaṁ kusalañāṇaṁ vipākañāṇaṁ kiriyañāṇañca paccavekkhantassa",
  "atk-abh02a14:32_6": "atītārammaṇā, anāgataṁ paccavekkhantassa anāgatārammaṇā, paccuppannaṁ paccavekkhantassa paccuppannārammaṇā.",
  "atk-abh02a14:33_0": "Niruttipaṭisambhidā saddārammaṇattā bahiddhārammaṇā. Itarāsu tīsu atthapaṭisambhidā",
  "atk-abh02a14:33_1": "ajjhattaṁ vipākatthaṁ kiriyatthaṁ paccayasamuppannañca paccavekkhantassa ajjhattārammaṇā,",
  "atk-abh02a14:33_2": "bahiddhā paccavekkhantassa bahiddhārammaṇā, ajjhattabahiddhā paccavekkhantassa ajjhattabahiddhārammaṇā",
  "atk-abh02a14:33_3": ", paramatthaṁ paccavekkhantassa bahiddhārammaṇā eva. Dhammapaṭisambhidā ajjhattaṁ",
  "atk-abh02a14:33_4": "kusalākusalaṁ paccayadhammaṁ paccavekkhaṇakāle ajjhattārammaṇā, bahiddhā kusalākusalaṁ",
  "atk-abh02a14:33_5": "paccayadhammaṁ paccavekkhaṇakāle bahiddhārammaṇā, ajjhattabahiddhā kusalākusalaṁ",
  "atk-abh02a14:33_6": "paccayadhammaṁ paccavekkhaṇakāle ajjhattabahiddhārammaṇā. Paṭibhānapaṭisambhidā ajjhattaṁ",
  "atk-abh02a14:33_7": "kusalavipākakiriyañāṇaṁ paccavekkhaṇakāle ajjhattārammaṇā, bahiddhā…pe… ajjhattabahiddhā",
  "atk-abh02a14:33_8": "kusalavipākakiriyañāṇaṁ paccavekkhaṇakāle ajjhattabahiddhārammaṇāti.",
  "atk-abh02a14:34_0": "Idhāpi tisso paṭisambhidā lokiyā; atthapaṭisambhidā lokiyalokuttarā. Imasmiñhi paṭisambhidāvibhaṅge",
  "atk-abh02a14:34_1": "sammāsambuddhena tayopi nayā lokiyalokuttaramissakattā ekaparicchedāva kathitā. Tīsupi",
  "atk-abh02a14:34_2": "hi etāsu tisso paṭisambhidā lokiyā, atthapaṭisambhidā lokiyalokuttarāti. Evamayaṁ",
  "atk-abh02a14:34_3": "paṭisambhidāvibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a14:35": "Sammohavinodaniyā vibhaṅgaṭṭhakathāya",
  "atk-abh02a14:36": "Paṭisambhidāvibhaṅgavaṇṇanā niṭṭhitā."
}