{
  "tika-s0101t10:0": "10. Subhasuttavaṇṇanā",
  "tika-s0101t10:1": "Subhamāṇavakavatthuvaṇṇanā",
  "tika-s0101t10:2_0": "444.“Aciraparinibbute”ti satthu parinibbutabhāvassa cirakālatāpaṭikkhepena āsannatā",
  "tika-s0101t10:2_1": "dassitā, kālaparicchedo na dassitoti taṁ paricchedato dassetuṁ “parinibbānato uddhaṁ",
  "tika-s0101t10:2_2": "māsamatte kāle”ti vuttaṁ. Tattha matta-ggahaṇena kālassa asampuṇṇataṁ joteti. Tudisaññito",
  "tika-s0101t10:2_3": "gāmo nivāso etassāti todeyyo. Taṁ panesa yasmā soṇadaṇḍo viya campaṁ, kūṭadanto viya",
  "tika-s0101t10:2_4": "ca khāṇumataṁ ajjhāvasati, tasmā vuttaṁ “tassa adhipatittā”ti issarabhāvatoti attho.",
  "tika-s0101t10:2_5": "Samāhāranti sannicayaṁ. Paṇḍito gharamāvaseti yasmā appatarappatarepi vayamāne bhogā",
  "tika-s0101t10:2_6": "khiyanti, appatarappatarepi sañciyamāne vaḍḍhanti, tasmā viññujātiko kiñci vayaṁ",
  "tika-s0101t10:2_7": "akatvā āyameva uppādento gharāvāsaṁ anutiṭṭheyyāti lobhādesitaṁ paṭipattiṁ upadisati.",
  "tika-s0101t10:3_0": "Adānameva sikkhāpetvā lobhābhibhūtatāya tasmiṁyeva ghare sunakho hutvā nibbatti.",
  "tika-s0101t10:3_1": "Lobhavasikassa hi duggati pāṭikaṅkhā. Ativiya piyāyati pubbaparicayena. Piṇḍāya pāvisi",
  "tika-s0101t10:3_2": "subhaṁ māṇavaṁ anuggaṇhitukāmo. Niraye nibbattissasi katokāsassa kammassa paṭibāhituṁ asakkuṇeyyabhāvato.",
  "tika-s0101t10:4_0": "Brāhmaṇacārittassa bhāvitataṁ sandhāya, tathā pitaraṁ ukkaṁsento ca “brahmaloke nibbatto”ti",
  "tika-s0101t10:4_1": "āha. Taṁ pavattiṁ pucchīti sutametaṁ mayā “mayhaṁ pitā sunakho hutvā nibbatto”ti",
  "tika-s0101t10:4_2": "tumhehi vuttaṁ, kimidaṁ saccanti pucchi. Tathevavatvāti yathā pubbe sunakhassa vuttaṁ,",
  "tika-s0101t10:4_3": "tatheva vatvā. Avisaṁvādanatthanti saccāpanatthaṁ “todeyyabrāhmaṇo sunakho hutvā",
  "tika-s0101t10:4_4": "nibbatto”ti attano vacanassa avisaṁvādanatthaṁ avisaṁvādabhāvassa dassanatthanti",
  "tika-s0101t10:4_5": "attho. Sabbaṁ dassesīti buddhānubhāvena so sunakho taṁ sabbaṁ netvā dassesi, na jātissaratāya.",
  "tika-s0101t10:4_6": "Bhagavantaṁ disvā bhukkaraṇaṁ pana purimajātisiddhavāsanāvasena. Cuddasa pañhe pucchitvāti",
  "tika-s0101t10:4_7": "“dissanti hi bho gotama manussā appāyukā, dissanti dīghāyukā. Dissanti bavhābādhā,",
  "tika-s0101t10:4_8": "dissanti appābādhā. Dissanti dubbaṇṇā, dissanti vaṇṇavanto. Dissanti appesakkhā,",
  "tika-s0101t10:4_9": "dissanti mahesakkhā. Dissanti appabhogā, dissanti mahābhogā. Dissanti nīcakulīnā,",
  "tika-s0101t10:4_10": "dissanti uccākulīnā. Dissanti duppaññā, dissanti paññāvanto”ti. Ime cuddasa pañhe",
  "tika-s0101t10:4_11": "pucchitvā, aṅgasubhatāya kiresa “subho”ti nāmaṁ labhi.",
  "tika-s0101t10:5_0": "445.“Ekā ca me kaṅkhā atthī”ti iminā upari pucchiyamānassa pañhassa pageva tena abhisaṅkhatabhāvaṁ",
  "tika-s0101t10:5_1": "dasseti. Visabhāgavedanāti dukkhavedanā. Sā hi kusalakammanibbatte attabhāve uppajjanakasukhavedanāpaṭipakkhabhāvato",
  "tika-s0101t10:5_2": "“visabhāgavedanā”ti. Kāyaṁ gāḷhā hutvā bādhati pīḷetīti “ābādho”ti ca vuccati. Ekadese",
  "tika-s0101t10:5_3": "uppajjitvāti sarīrassa ekadese uṭṭhitāpi ayapaṭṭena ābandhitvā viya gaṇhāti aparivattabhāvakaraṇato,",
  "tika-s0101t10:5_4": "etena balavarogo ābādho nāmāti dasseti. Kicchajīvitakaroti asukhajīvitāvaho, etena",
  "tika-s0101t10:5_5": "dubbalo appamattako rogo ātaṅkoti dasseti. Uṭṭhānanti sayananisajjādito uṭṭhahanaṁ,",
  "tika-s0101t10:5_6": "tena yathā tathā aparāparaṁ sarīrassa parivattanaṁ vadati. Garukanti bhāriyaṁ kicchasiddhikaṁ.",
  "tika-s0101t10:5_7": "Kāye balaṁ na hotīti etthāpi “gilānassevā”ti padaṁ ānetvā sambandhitabbaṁ. Heṭṭhā",
  "tika-s0101t10:5_8": "catūhi padehi aphāsuvihārābhāvaṁ pucchitvā idāni phāsuvihārasabbhāvaṁ pucchati, tena",
  "tika-s0101t10:5_9": "saviseso phāsuvihāro pucchitoti daṭṭhabbo, asatipi atisayatthajotane sadde atisayatthassa",
  "tika-s0101t10:5_10": "labbhanato yathā “abhirūpāya deyyaṁ dātabba”nti.",
  "tika-s0101t10:6_0": "447.Kālañca samayañca upādāyāti. Ettha kālo nāma upasaṅkamanassa yuttapattakālo.",
  "tika-s0101t10:6_1": "Samayo nāma tasseva paccayasāmaggī, atthato tajjaṁ sarīrabalañceva tappaccayaparissayābhāvo",
  "tika-s0101t10:6_2": "ca. Upādānaṁ nāma ñāṇena tesaṁ gahaṇaṁ sallakkhaṇanti dassetuṁ “kālañcā”tiādi vuttaṁ.",
  "tika-s0101t10:6_3": "Pharissatīti vaḍḍhissati.",
  "tika-s0101t10:7_0": "448.Cetiyaraṭṭheti cetiraṭṭhe. Ya-kārena hi padaṁ vaḍḍhetvā vuttaṁ. Cetiraṭṭhato",
  "tika-s0101t10:7_1": "aññaṁ visuṁyevekaṁ raṭṭhanti ca vadanti. Maraṇapaṭisaṁyuttanti maraṇaṁ nāma tādisānaṁ",
  "tika-s0101t10:7_2": "roga vaseneva hotīti yena rogena taṁ jātaṁ, tassa sarūpapucchā, kāraṇapucchā, maraṇahetukacittasantāpapucchā,",
  "tika-s0101t10:7_3": "tassa ca santāpassa sabbalokasādhāraṇatā, tathā maraṇassa ca appatikāratāti evaṁ",
  "tika-s0101t10:7_4": "ādinā maraṇapaṭisaṁyuttaṁ sammodanīyaṁ kathaṁ kathesīti dassetuṁ “bho ānandā”tiādi",
  "tika-s0101t10:7_5": "vuttaṁ. Na randhagavesī māro viya, na vīmaṁsanādhippāyo uttaramāṇavo viyāti adhippāyo.",
  "tika-s0101t10:7_6": "Yesu dhammesūti vimokkhupāyesu niyyānadhammesu. Dharantīti tiṭṭhanti, pavattantīti attho.",
  "tika-s0101t10:8_0": "449. Atthappayuttatāya saddapayogassa saddappabandhalakkhaṇāni tīṇi piṭakāni tadatthabhūtehi",
  "tika-s0101t10:8_1": "sīlādīhi dhammakkhandhehi saṅgayhantīti vuttaṁ “tīṇi piṭakāni tīhi khandhehi saṅgahetvā”ti.",
  "tika-s0101t10:8_2": "Saṅkhittena kathitanti “tiṇṇaṁ khandhāna”nti evaṁ gahaṇato sāmaññato cāti saṅkhepeneva",
  "tika-s0101t10:8_3": "kathitaṁ. “Katamesaṁ tiṇṇa”nti ayaṁ adiṭṭhajotanā pucchā, na kathetukamyatā pucchāti",
  "tika-s0101t10:8_4": "vuttaṁ “vitthārato pucchissāmī ‘ti cintetvā ‘katamesaṁ tiṇṇa’nti āhā”ti. Kathetukamyatābhāve",
  "tika-s0101t10:8_5": "panassa therassa vacanatā siyā.",
  "tika-s0101t10:9": "Sīlakkhandhavaṇṇanā",
  "tika-s0101t10:10_0": "450-453.Sīlakkhandhassāti ettha iti-saddo ādiattho, pakārattho vā, tena “ariyassa",
  "tika-s0101t10:10_1": "samādhikkhandhassa…pe… patiṭṭhāpesī”ti ayaṁ ettako pāṭho dassitoti daṭṭhabbaṁ tenāha",
  "tika-s0101t10:10_2": "“tesu dassitesū”ti, uddesavasenāti adhippāyo. Bhagavatā vuttanayenevāti sāmaññaphaladesanādīsu",
  "tika-s0101t10:10_3": "bhagavatā desitanayeneva, tenassa suttassa satthubhāsitabhāvaṁ jinavacanabhāvaṁ dasseti.",
  "tika-s0101t10:10_4": "Sāsane na sīlameva sāroti ariyamaggasāre bhagavato sāsane yathā dassitaṁ sīlaṁ sāro",
  "tika-s0101t10:10_5": "eva na hoti sāravato mahato rukkhassa papaṭikaṭṭhāniyattā. Yadi evaṁ kasmā idha gahitanti",
  "tika-s0101t10:10_6": "āha “kevalañhetaṁ patiṭṭhāmattakamevā”ti. Jhānādiuttarimanussadhamme adhigantukāmassa",
  "tika-s0101t10:10_7": "adhiṭṭhānamattaṁ tattha appatiṭṭhitassa tesaṁ asambhavato. Atha vā na sīlameva sāroti",
  "tika-s0101t10:10_8": "kāmañcettha sāsane “maggasīlaṁ, phalasīla”nti idaṁ lokuttarasīlampi sārameva, tathāpi",
  "tika-s0101t10:10_9": "na sīlakkhandho eva sāro atha kho samādhikkhandhopi paññākkhandhopi sāro evāti evamettha",
  "tika-s0101t10:10_10": "attho daṭṭhabbo. Purimo eva sāro, tenāha “ito uttarī”tiādi.",
  "tika-s0101t10:11": "Samādhikkhandhavaṇṇanā",
  "tika-s0101t10:12_0": "454. Kasmā panettha thero samādhikkhandhaṁ puṭṭho indriyasaṁvarādike vissajjesi,",
  "tika-s0101t10:12_1": "nanu evaṁ sante aññaṁ puṭṭho aññaṁ byākaronto ambaṁ puṭṭho labujaṁ byākaronto viya",
  "tika-s0101t10:12_2": "hotīti īdisī codanā idha anokāsāti dassento “kathañca māṇava bhikkhu…pe… samādhikkhandhaṁ",
  "tika-s0101t10:12_3": "dassetukāmoārabhī”ti āha, tenettha indriyasaṁvarādayopi samādhiupakārataṁ upādāya",
  "tika-s0101t10:12_4": "samādhikkhandhapakkhikāni uddiṭṭhānīti dasseti rūpajjhānāneva āgatāni, na arūpajjhānāni",
  "tika-s0101t10:12_5": "rūpāvacaracatutthajjhānadesanānantaraṁ abhiññādesanāya avasaroti katvā. Rūpāvacaracatutthajjhānapādikā",
  "tika-s0101t10:12_6": "hi saparibhaṇḍā chapi abhiññāyo. Lokiyā abhiññā pana sijjhamānā yasmā aṭṭhasu samāpattīsu",
  "tika-s0101t10:12_7": "cuddasavidhena cittaparidamanena vinā na ijjhanti, tasmā abhiññāsu desiyamānāsu arūpajjhānānipi",
  "tika-s0101t10:12_8": "desitāneva honti nānantariyabhāvato, tenāha “ānetvā pana dīpetabbānī”ti. Vuttanayena",
  "tika-s0101t10:12_9": "desitāneva katvā saṁvaṇṇakehi pakāsetabbānīti attho. Aṭṭhakathāyaṁ pana “catutthajjhānaṁ",
  "tika-s0101t10:12_10": "upasampajja viharatī”ti imināva arūpajjhānampi saṅgahitanti dassetuṁ “catutthajjhānena",
  "tika-s0101t10:12_11": "hī”tiādi vuttaṁ. Catutthajjhānañhi rūpavirāgabhāvanāvasena pavattaṁ “arūpajjhāna”nti vuccatīti.",
  "tika-s0101t10:13_0": "471-480.Na cittekaggatāmattakenevāti ettha heṭṭhā vuttanayānusārena attho veditabbo.",
  "tika-s0101t10:13_1": "Lokiyassa samādhikkhandhassa adhippetattā “na citte…pe… atthī”ti vuttaṁ. Ariya-saddo",
  "tika-s0101t10:13_2": "cettha suddhapariyāyo, na lokuttarapariyāyo. Tathā heṭṭhāpi lokiyābhiññāpaṭisambhidāhi",
  "tika-s0101t10:13_3": "vināva arahatte adhigate nattheva uttariṁkaraṇīyanti sakkā vattuṁ yadatthaṁ bhagavati",
  "tika-s0101t10:13_4": "brahmacariyaṁ vussati, tassa siddhattā. Idha pana lokiyābhiññāpi āgatā eva. Sesaṁ suviññeyyameva.",
  "tika-s0101t10:14": "Subhasuttavaṇṇanāya līnatthappakāsanā."
}