{
  "tika-s0403t39:0": "7. Mahāvaggo",
  "tika-s0403t39:1": "1-2. Hiriottappasuttādivaṇṇanā",
  "tika-s0403t39:2_0": "65-66. Sattamassa paṭhamaṁ uttānameva. Dutiye tayo saṁvaṭṭāti āposaṁvaṭṭo, tejosaṁvaṭṭo,",
  "tika-s0403t39:2_1": "vāyosaṁvaṭṭoti tayo saṁvaṭṭā. Tisso saṁvaṭṭasīmāti ābhassarā, subhakiṇhā, vehapphalāti",
  "tika-s0403t39:2_2": "tisso saṁvaṭṭasīmā. Yadā hi kappo tejena saṁvaṭṭati vinassati, tadā ābhassarato heṭṭhā",
  "tika-s0403t39:2_3": "agginā ḍayhati. Yadā āpena saṁvaṭṭati, tadā subhakiṇhato heṭṭhā udakena vilīyati.",
  "tika-s0403t39:2_4": "Yadā vāyunā saṁvaṭṭati, tadā vehapphalato heṭṭhā vāyunā viddhaṁsati. Vitthārato pana",
  "tika-s0403t39:2_5": "sadāpi ekaṁ buddhakkhettaṁ vinassati. Buddhakkhettaṁ nāma tividhaṁ hoti jātikkhettaṁ",
  "tika-s0403t39:2_6": "āṇākkhettaṁ visayakkhettanti. Tattha jātikkhettaṁ nāma dasasahassacakkavāḷapariyantaṁ",
  "tika-s0403t39:2_7": "hoti, yaṁ tathāgatassa paṭisandhigahaṇādīsu kampati. Āṇākkhettaṁ koṭisahassacakkavāḷapariyantaṁ,",
  "tika-s0403t39:2_8": "yattha ratanasuttaṁ khandhaparittaṁ dhajaggaparittaṁ. Āṭānāṭiyaparittaṁ, moraparittanti",
  "tika-s0403t39:2_9": "imesaṁ parittānaṁ ānubhāvo vattati. Visayakkhettaṁ anantamaparimāṇaṁ, yaṁ “yāvatā",
  "tika-s0403t39:2_10": "vā pana ākaṅkheyyā”ti vuttaṁ. Evametesu tīsu buddhakkhettesu ekaṁ āṇākkhettaṁ vinassati.",
  "tika-s0403t39:2_11": "Tasmiṁ pana vinassante jātikkhettaṁ vinaṭṭhameva hoti. Vinassantañca ekatova vinassati,",
  "tika-s0403t39:2_12": "saṇṭhahantampi ekatova saṇṭhahati.",
  "tika-s0403t39:3_0": "Tīṇi saṁvaṭṭamūlānīti rāgadosamohasaṅkhātāni tīṇi saṁvaṭṭakāraṇāni. Rāgādīsu hi akusalamūlesu",
  "tika-s0403t39:3_1": "ussannesu loko vinassati. Tathā hi rāge ussannatare agginā vinassati, dose ussannatare",
  "tika-s0403t39:3_2": "udakena, mohe ussannatare vātena. Keci pana “dose ussannatare agginā, rāge udakenā”ti vadanti.",
  "tika-s0403t39:4_0": "Tīṇi kolāhalānīti kappakolāhalaṁ, buddhakolāhalaṁ, cakkavattikolāhalanti tīṇi kolāhalāni.",
  "tika-s0403t39:4_1": "Tattha “vassasatasahassamatthake kappuṭṭhānaṁ nāma bhavissatī”tiādinā devatāhi ugghositasaddo",
  "tika-s0403t39:4_2": "kappakolāhalaṁ nāma hoti. “Ito vassasatasahassamatthake loko vinassissati, mettaṁ,",
  "tika-s0403t39:4_3": "mārisā, bhāvetha karuṇaṁ muditaṁ upekkha”nti manussapathe devatā ghosantiyo caranti.",
  "tika-s0403t39:4_4": "“Vassasahassamatthake buddho uppajjissatī”ti buddhakolāhalaṁ nāma hoti. “Ito vassasahassamatthake",
  "tika-s0403t39:4_5": "buddho uppajjitvā dhammānudhammappaṭipanno saṅgharatanena parivārito dhammaṁ desento",
  "tika-s0403t39:4_6": "vicarissatī”ti devatā ugghosanti. “Vassasatamatthake pana cakkavattī uppajjissatī”ti",
  "tika-s0403t39:4_7": "cakkavattikolāhalaṁ nāma hoti. “Ito vassasatamatthake sattaratanasampanno cātuddīpissaro",
  "tika-s0403t39:4_8": "sahassaparivāro vehāsaṅgamo cakkavattī rājā uppajjissatī”ti devatā ugghosanti.",
  "tika-s0403t39:5": "Aciraṭṭhena na dhuvāti udakabubbuḷādayo viya na ciraṭṭhāyitāya dhuvabhāvarahitā. Assāsarahitāti supinake pītapānīyaṁ viya anulittacandanaṁ viya ca assāsavirahitā.",
  "tika-s0403t39:6_0": "Upakappanameghoti kappavināsakameghaṁ sandhāya vadati. Yasmiñhi samaye kappo agginā",
  "tika-s0403t39:6_1": "nassati, āditova kappavināsakamahāmegho uṭṭhahitvā koṭisatasahassacakkavāḷe ekamahāvassaṁ",
  "tika-s0403t39:6_2": "vassati. Manussā tuṭṭhahaṭṭhā sabbabījāni nīharitvā vapanti. Sassesu pana gokhāyitakamattesu",
  "tika-s0403t39:6_3": "jātesu gadrabharavaṁ ravanto ekabindumpi na vassati, tadā pacchinnaṁ pacchinnameva",
  "tika-s0403t39:6_4": "vassaṁ hoti. Tenāha “tadā nikkhantabījaṁ..pe… ekabindumpi devo na vassatī”ti. “Vassasatasahassa",
  "tika-s0403t39:6_5": "accayena kappavuṭṭhānaṁ bhavissatī”tiādinā devatāhi vuttavacanaṁ sutvā yebhuyyena",
  "tika-s0403t39:6_6": "manussā ca bhummadevatā ca saṁvegajātā aññamaññaṁ muducittā hutvā mettādīni puññānī",
  "tika-s0403t39:6_7": "katvā devaloke nibbattanti, avīcito paṭṭhāya tuccho hotīti.",
  "tika-s0403t39:7_0": "Pañca bījajātānīti mūlabījaṁ khandhabījaṁ phaḷubījaṁ aggabījaṁ bījabījanti pañca",
  "tika-s0403t39:7_1": "bījāni jātāni. Tattha mūlabījanti vacā, vacattaṁ, haliddaṁ, siṅgiveranti evamādi.",
  "tika-s0403t39:7_2": "Khandhabījanti assattho, nigrodhoti evamādi. Phaḷubījanti ucchu, veḷu, naḷoti evamādi.",
  "tika-s0403t39:7_3": "Aggabījanti ajjukaṁ, phaṇijjakanti evamādi. Bījabījanti vīhiādi pubbaṇṇañceva muggamāsādiaparaṇṇañca.",
  "tika-s0403t39:7_4": "Paccayantarasamavāye visadisuppattiyā visesakāraṇabhāvato ruhanasamatthe sāraphale",
  "tika-s0403t39:7_5": "niruḷho bīja-saddo tadatthasiddhiyā mūlādīsupi kesuci pavattatīti mūlādito nivattanatthaṁ",
  "tika-s0403t39:7_6": "ekena bīja-saddena visesetvā vuttaṁ “bījabīja”nti “rūparūpaṁ dukkhadukkha”nti yathā.",
  "tika-s0403t39:7_7": "Yathā phalapākapariyantā osadhirukkhā veḷukadaliādayo.",
  "tika-s0403t39:8": "Yaṁ kadācītiādīsu yanti nipātamattaṁ. Kadācīti kismiñci kāle. Karahacīti tasseva vevacanaṁ. Dīghassa addhunoti dīghassa kālassa. Accayenāti atikkamena. Sesamettha uttānameva.",
  "tika-s0403t39:9": "Hiriottappasuttādivaṇṇanā niṭṭhitā.",
  "tika-s0403t39:10": "3. Nagaropamasuttavaṇṇanā",
  "tika-s0403t39:11_0": "67. Tatiye paccante bhavaṁ paccantimaṁ. “Ratho sīlaparikkhāro, jhānakkho cakkavīriyo”tiādīsu",
  "tika-s0403t39:11_1": "viya alaṅkāravacano parikkhārasaddoti āha “nagarālaṅkārehi alaṅkata”nti. Parivāravacanopi",
  "tika-s0403t39:11_2": "vaṭṭatiyeva “satta samādhiparikkhārā”tiādīsu viya. Nemaṁ vuccati thambhādīhi anupatabhūmippadesoti",
  "tika-s0403t39:11_3": "āha “gambhīraāvāṭā”ti, gambhīraṁ bhūmiṁ anuppaviṭṭhāti attho. Suṭṭhu sannisīdāpitāti",
  "tika-s0403t39:11_4": "bhūmiṁ nikhanitvā sammadeva ṭhapitā.",
  "tika-s0403t39:12": "Anupariyāyeti etenāti anupariyāyo, soyeva pathoti anupariyāyapatho, parito pākārassa anuyāyamaggo.",
  "tika-s0403t39:13_0": "Hatthiṁ ārohanti ārohāpayanti cāti hatthārohā. Yena hi payogena puriso hatthino ārohanayoggo",
  "tika-s0403t39:13_1": "hoti, hatthissa taṁ payogaṁ vidhāyantānaṁ sabbesampetesaṁ gahaṇaṁ. Tenāha “sabbepī”tiādi.",
  "tika-s0403t39:13_2": "Tattha hatthācariyā nāma ye hatthino hatthārohakānañca sikkhāpakā. Hatthivejjā nāma",
  "tika-s0403t39:13_3": "hatthibhisakkā. Hatthibandhā nāma hatthīnaṁ pādarakkhakā. Ādi-saddena hatthīnaṁ yavapadāyakādike",
  "tika-s0403t39:13_4": "saṅgaṇhāti. Assārohā rathikāti etthāpi eseva nayo. Rathe niyuttā rathikā. Ratharakkhā",
  "tika-s0403t39:13_5": "nāma rathassa āṇirakkhakā. Dhanuṁ gaṇhanti gaṇhāpenti cāti dhanuggahā, issāsā dhanusippassa",
  "tika-s0403t39:13_6": "sikkhāpakā ca. Tenāha “dhanuācariyā issāsā”ti. Celena celapaṭākāya yuddhe akanti",
  "tika-s0403t39:13_7": "gacchantīti celakāti āha – “ye yuddhe jayaddhajaṁ gahetvā purato gacchantī”ti. Yathā",
  "tika-s0403t39:13_8": "tathā ṭhite senike brūhakaraṇavasena tato tato calayanti uccālentīti calakā. Sakuṇagghiādayo",
  "tika-s0403t39:13_9": "viya maṁsapiṇḍaṁ parasenāsamūhaṁ sāhasikamahāyodhatāya chetvā chetvā dayanti uppatitvā",
  "tika-s0403t39:13_10": "gacchantīti piṇḍadāyakā. Dutiyavikappe piṇḍe dayanti janasammadde uppatantā viya",
  "tika-s0403t39:13_11": "gacchantīti piṇḍadāyakāti attho veditabbo. Uggatuggatāti thāmajavaparakkamādivasena",
  "tika-s0403t39:13_12": "ativiya uggatā, udaggāti attho. Pakkhandantīti attano vīrasūrabhāvena asajjamānā",
  "tika-s0403t39:13_13": "parasenaṁ anupavisantīti attho. Thāmajavabalaparakkamādisampattiyā mahānāgā viya",
  "tika-s0403t39:13_14": "mahānāgā. Ekasūrāti ekākisūrā attano sūrabhāveneva ekākino hutvā yujjhanakā. Sajālikāti",
  "tika-s0403t39:13_15": "savammikā. Saraparittāṇanti cammaparisibbitaṁ kheṭakaṁ, cammamayaṁ vā phalakaṁ. Gharadāsayodhāti attano dāsayodhā.",
  "tika-s0403t39:14_0": "Sampakkhandanalakkhaṇāti saddheyyavatthuno evametanti sampakkhandanalakkhaṇā. Sampasādanalakkhaṇāti",
  "tika-s0403t39:14_1": "pasīditabbe vatthusmiṁ pasīdanalakkhaṇā. Okappanasaddhāti okkantitvā pakkhanditvā",
  "tika-s0403t39:14_2": "adhimuccanaṁ. Pasādanīye vatthusmiṁ pasīdanaṁ pasādasaddhā. Ayaṁ anudhammoti ayaṁ",
  "tika-s0403t39:14_3": "navannaṁ lokuttaradhammānaṁ anulomadhammo. Nibbidābahuloti ukkaṇṭhanābahulo. Saddhā",
  "tika-s0403t39:14_4": "bandhati pātheyyanti saddhā nāmāyaṁ sattassa maraṇavasena mahāpathaṁ saṁvajato mahākantāraṁ",
  "tika-s0403t39:14_5": "paṭipajjato mahāviduggaṁ pakkhandato pātheyyapuṭaṁ bandhati, sambalaṁ vissajjetīti",
  "tika-s0403t39:14_6": "attho. Saddhañhi uppādetvā dānaṁ deti, sīlaṁ rakkhati, uposathakammaṁ karoti. Tenetaṁ",
  "tika-s0403t39:14_7": "vuttaṁ “saddhā bandhati pātheyya”nti. Sirīti issariyaṁ. Issariye hi abhimukhībhūte",
  "tika-s0403t39:14_8": "thalatopi jalatopi bhogā āgacchantiyeva. Tenetaṁ vuttaṁ “sirī bhogānamāsayo”ti. Saddhā",
  "tika-s0403t39:14_9": "dutiyā purisassa hotīti purisassa devaloke, manussaloke ceva nibbānañca gacchantassa",
  "tika-s0403t39:14_10": "saddhā dutiyā hoti, sahāyakiccaṁ sādheti. Bhattapuṭādīti ādi-saddena dutiyikādīnaṁ",
  "tika-s0403t39:14_11": "saṅgaho daṭṭhabbo. Anekasarasatāti anekasabhāvatā, anekakiccatā vā. Sesaṁ suviññeyyameva.",
  "tika-s0403t39:15": "Nagaropamasuttavaṇṇanā niṭṭhitā.",
  "tika-s0403t39:16": "4. Dhammaññūsuttavaṇṇanā",
  "tika-s0403t39:17_0": "68. Catutthe suttageyyādidhammaṁ jānātīti dhammaññū. Tassa tasseva suttageyyādinā",
  "tika-s0403t39:17_1": "bhāsitassa tadaññassa suttapadatthassa bodhakassa saddassa atthakusalatāvasena atthaṁ",
  "tika-s0403t39:17_2": "jānātīti atthaññū. “Ettakomhi sīlena samādhinā paññāyā”ti evaṁ yathā attano pamāṇajānanavasena",
  "tika-s0403t39:17_3": "attānaṁ jānātīti attaññū. Paṭiggahaṇaparibhogapariyesanavissajjanesu mattaṁ jānātīti",
  "tika-s0403t39:17_4": "mattaññū. Niddese pana paṭiggahaṇamattaññutāya eva paribhogādimattaññutā pabodhitā",
  "tika-s0403t39:17_5": "hotīti paṭiggahaṇamattaññutāva dassitā. “Ayaṁ kālo uddesassa, ayaṁ kālo paripucchāya,",
  "tika-s0403t39:17_6": "ayaṁ kālo yogassa adhigamāyā”ti evaṁ kālaṁ jānātīti kālaññū. Tattha pañca vassāni",
  "tika-s0403t39:17_7": "uddesassa kālo, dasa paripucchāya, idaṁ atisambādhaṁ, atikkhapaññassa tāvatā kālena",
  "tika-s0403t39:17_8": "tīretuṁ asakkuṇeyyattā dasa vassāni uddesassa kālo, vīsati paripucchāya, tato paraṁ",
  "tika-s0403t39:17_9": "yoge kammaṁ kātabbaṁ. Khattiyaparisādikaṁ aṭṭhavidhaṁ parisaṁ jānātīti parisaññū.",
  "tika-s0403t39:17_10": "Bhikkhuparisādikaṁ catubbidhaṁ, khattiyaparisādikaṁ manussaparisaṁyeva puna catubbidhaṁ",
  "tika-s0403t39:17_11": "gahetvā aṭṭhavidhaṁ vadanti apare. Niddese panassa khattiyaparisādicatubbidhaparisaggahaṇaṁ",
  "tika-s0403t39:17_12": "nidassanamattaṁ daṭṭhabbaṁ. “Imaṁ me sevantassa akusalā dhammā parihāyanti, kusalā",
  "tika-s0403t39:17_13": "dhammā abhivaḍḍhanti, tasmā ayaṁ puggalo sevitabbo, vipariyāyato añño asevitabbo”ti",
  "tika-s0403t39:17_14": "sevitabbāsevitabbapuggalaṁ jānātīti puggalaparoparaññū. Evañhi tesaṁ puggalānaṁ paroparaṁ",
  "tika-s0403t39:17_15": "ukkaṭṭhanihīnataṁ jānāti nāma. Niddesepissa sevitabbāsevitabbapuggale vibhāvanameva",
  "tika-s0403t39:17_16": "samaṇakathākatanti daṭṭhabbaṁ.",
  "tika-s0403t39:18": "Dhammaññūsuttavaṇṇanā niṭṭhitā.",
  "tika-s0403t39:19": "5-6. Pāricchattakasuttādivaṇṇanā",
  "tika-s0403t39:20_0": "69-70. Pañcame patitapalāsoti patitapatto. Ettha paṭhamaṁ paṇḍupalāsataṁ, dutiyaṁ",
  "tika-s0403t39:20_1": "pannapalāsatañca vatvā tatiyaṁ jālakajātatā, catutthaṁ khārakajātatā ca pāḷiyaṁ vuttā.",
  "tika-s0403t39:20_2": "Dīghanikāyaṭṭhakathāyaṁ pana mahāgovindasuttavaṇṇanāyaṁ imameva pāḷiṁ āharitvā dassentena",
  "tika-s0403t39:20_3": "paṭhamaṁ paṇḍupalāsataṁ, dutiyaṁ pannapalāsatañca vatvā tatiyaṁ khārakajātatā, catutthaṁ",
  "tika-s0403t39:20_4": "jālakajātatā ca dassitā. Evañhi tattha vuttaṁ – “pāricchattake pupphamāne ekaṁ vassaṁ",
  "tika-s0403t39:20_5": "upaṭṭhānaṁ gacchanti, te tassa paṇḍupalāsabhāvato paṭṭhāya attamanā honti. Yathāha –",
  "tika-s0403t39:21_0": "Yasmiṁ, bhikkhave, samaye devānaṁ tāvatiṁsānaṁ pāricchattako koviḷāro, paṇḍupalāso",
  "tika-s0403t39:21_1": "hoti, attamanā, bhikkhave, devā tāvatiṁsā tasmiṁ samaye honti ‘paṇḍupalāso dāni pāricchattako,",
  "tika-s0403t39:21_2": "koviḷāro, na cirasseva pannapalāso bhavissatī’ti. Yasmiṁ samaye devānaṁ tāvatiṁsānaṁ",
  "tika-s0403t39:21_3": "pāricchattako, koviḷāro, pannapalāso hoti, jālakajāto hoti, khārakajāto hoti, kuṭumalakajāto",
  "tika-s0403t39:21_4": "hoti, korakajāto hoti, attamanā, bhikkhave, devā tāvatiṁsā tasmiṁ samaye honti ‘korakajāto",
  "tika-s0403t39:21_5": "dāni pāricchattako koviḷāro, na cirasseva sabbapāliphullo bhavissatī’ti.",
  "tika-s0403t39:22_0": "Līnatthappakāsiniyampi ettha evamattho dassito – pannapalāsoti patitapatto. Khārakajātoti",
  "tika-s0403t39:22_1": "jātakhuddakamakuḷo. Ye hi nīlapattakā ativiya khuddakā makuḷā, te “khārakā”ti vuccanti.",
  "tika-s0403t39:22_2": "Jālakajātoti tehiyeva khuddakamakuḷehi jātajālako sabbaso jālo viya jāto. Keci pana",
  "tika-s0403t39:22_3": "“jālakajātoti ekajālo viya jāto”ti atthaṁ vadanti. Pāricchattako kira khārakaggahaṇakāle",
  "tika-s0403t39:22_4": "sabbatthakameva pallaviko hoti, te cassa pallavā pabhassarapavāḷavaṇṇasamujjalā honti.",
  "tika-s0403t39:22_5": "Tena so sabbaso samujjalanto tiṭṭhati. Kuṭumalajātoti sañjātamahāmakuḷo. Korakajātoti",
  "tika-s0403t39:22_6": "sañjātasūcibhedo sampativikasamānāvattho. Sabbapāliphulloti sabbaso phullitavikasitoti.",
  "tika-s0403t39:22_7": "Ayañca anukkamo dīghabhāṇakānaṁ vaḷañjanānukkamena dassito, na ettha ācariyassa virodho āsaṅkitabbo.",
  "tika-s0403t39:23_0": "Kantanakavātoti devānaṁ puññakammapaccayā pupphānaṁ chindanakavāto. Kantatīti chindati.",
  "tika-s0403t39:23_1": "Sampaṭicchanakavātoti chinnānaṁ chinnānaṁ pupphānaṁ sampaṭiggaṇhakavāto. Cinantoti",
  "tika-s0403t39:23_2": "nānāvidhabhattisannivesavasena nicinaṁ karonto. Aññataradevatānanti nāmagottavasena",
  "tika-s0403t39:23_3": "apaññātadevatānaṁ. Reṇuvaṭṭīti reṇusaṅghāto. Kaṇṇikaṁ āhaccāti sudhammāya kūṭaṁ āhantvā.",
  "tika-s0403t39:24_0": "Anupharaṇānubhāvoti khīṇāsavassa bhikkhuno kittisaddassa yāva brahmalokā anupharaṇasaṅkhāto",
  "tika-s0403t39:24_1": "ānubhāvo. Pabbajjānissitaṁ hotīti pabbajjāya catupārisuddhisīlampi dassitamevāti",
  "tika-s0403t39:24_2": "adhippāyo. Paṭhamajjhānasannissitantiādīsupi imināva nayena attho veditabbo. Idha",
  "tika-s0403t39:24_3": "pana ubhayato paricchedo heṭṭhā sīlato upari arahattato ca paricchedassa dassitattā.",
  "tika-s0403t39:24_4": "Tenetaṁ vuttanti tena kāraṇena etaṁ “catupārisuddhisīlaṁ pabbajjānissitaṁ hotī”tiādivacanaṁ",
  "tika-s0403t39:24_5": "vuttaṁ. Chaṭṭhaṁ uttānameva.",
  "tika-s0403t39:25": "Pāricchattakasuttādivaṇṇanā niṭṭhitā.",
  "tika-s0403t39:26": "7. Bhāvanāsuttavaṇṇanā",
  "tika-s0403t39:27_0": "71. Sattame atthassa asādhikā “bhāvanaṁ ananuyuttassā”ti vuttattā. Sambhāvanattheti",
  "tika-s0403t39:27_1": "“api nāma evaṁ siyā”ti vikappanattho sambhāvanattho. Evañhi loke siliṭṭhavacanaṁ",
  "tika-s0403t39:27_2": "hotīti ekameva saṅkhaṁ avatvā aparāya saṅkhāya saddhiṁ vacanaṁ loke siliṭṭhavacanaṁ",
  "tika-s0403t39:27_3": "hoti yathā “dve vā tīṇi vā udakaphusitānī”ti. Sammā adhisayitānīti pādādīhi attanā",
  "tika-s0403t39:27_4": "nesaṁ kiñci upaghātaṁ akarontiyā bahivātādiparissayapariharaṇatthaṁ sammadeva upari",
  "tika-s0403t39:27_5": "sayitāni. Upariattho hettha adhi-saddo. Utuṁ gaṇhāpentiyāti tesaṁ allasinehapariyādānatthaṁ",
  "tika-s0403t39:27_6": "attano kāyusmāvasena utuṁ gaṇhāpentiyā. Tenāha “usmīkatānī”ti. Sammā paribhāvitānīti",
  "tika-s0403t39:27_7": "sammadeva sabbaso kukkuṭavāsanāya vāsitāni. Tenāha “kukkuṭagandhaṁ gāhāpitānī”ti.",
  "tika-s0403t39:27_8": "Ettha ca sammāparisedanaṁ kukkuṭagandhaparibhāvanañca sammāadhisayanasammāparisedananipphattiyā",
  "tika-s0403t39:27_9": "ānubhāvanipphāditanti daṭṭhabbaṁ. Sammāadhisayaneneva hi itaradvayaṁ ijjhati. Na",
  "tika-s0403t39:27_10": "hi sammāadhisayanato visuṁ sammāparisedanassa sammāparibhāvanassa ca kāraṇaṁ atthi.",
  "tika-s0403t39:27_11": "Tena pana saddhiṁyeva itaresaṁ dvinnampi ijjhanato vuttaṁ.",
  "tika-s0403t39:28_0": "Tividhakiriyākaraṇenāti sammāadhisayanāditividhakiriyākaraṇenāti attho. Kiñcāpi “evaṁ",
  "tika-s0403t39:28_1": "aho vata me”tiādinā na icchā uppajjeyya kāraṇassa pana sampāditattā, atha kho bhabbāva",
  "tika-s0403t39:28_2": "te abhinibbhijjitunti yojanā. Kasmā bhabbāti āha “te hi yasmā tāyā”tiādi. Sayampīti",
  "tika-s0403t39:28_3": "aṇḍāni. Pariṇāmanti paripākaṁ bahinikkhamanayogyataṁ. Yathā kapālassa tanutā ālokassa",
  "tika-s0403t39:28_4": "anto paññāyamānassa kāraṇaṁ, tathā kapālassa tanutāya nakhasikhāmukhatuṇḍakānaṁ kharatāya",
  "tika-s0403t39:28_5": "ca allasinehapariyādānaṁ kāraṇavacananti daṭṭhabbaṁ. Tasmāti ālokassa anto paññāyamānato",
  "tika-s0403t39:28_6": "sayañca paripākagatattā.",
  "tika-s0403t39:29_0": "Opammasampaṭipādananti opammatthassa upameyyena sammadeva paṭipādanaṁ. Tanti opammasampaṭipādanaṁ.",
  "tika-s0403t39:29_1": "Evanti idāni vuccamānākārena. Atthenāti upameyyatthena saṁsandetvā saha yojetvā.",
  "tika-s0403t39:29_2": "Sampādanena sampayuttadhammavasena ñāṇassa tikkhabhāvo veditabbo. Ñāṇassa hi sabhāvato",
  "tika-s0403t39:29_3": "satinepakkato ca tikkhabhāvo, samādhivasena kharabhāvo, saddhāvasena vippasannabhāvo.",
  "tika-s0403t39:29_4": "Pariṇāmakāloti balavavipassanākālo. Vaḍḍhikāloti vuṭṭhānagāminivipassanākālo. Anulomaṭṭhāniyā",
  "tika-s0403t39:29_5": "hi vipassanā gahitagabbhā nāma tadā maggagabbhassa gahitattā. Tajjātikanti tassa",
  "tika-s0403t39:29_6": "vipassanānuyogassa anurūpaṁ. Satthāpi avijjaṇḍakosaṁ paharati, desanāpi vineyyasantānagataṁ",
  "tika-s0403t39:29_7": "avijjaṇḍakosaṁ paharati, yathāṭhāne ṭhātuṁ na deti.",
  "tika-s0403t39:30_0": "Olambakasaṅkhātanti olambakasuttasaṅkhātaṁ. “Pala”nti hi tassa suttassa nāmaṁ. Cāretvā",
  "tika-s0403t39:30_1": "dāruno heṭṭhā dosajānanatthaṁ ussāpetvā. Gaṇḍaṁ haratīti palagaṇḍoti etena “palena",
  "tika-s0403t39:30_2": "gaṇḍahāro palagaṇḍoti pacchimapade uttarapadalopena niddeso”ti dasseti. Gahaṇaṭṭhāneti",
  "tika-s0403t39:30_3": "hatthena gahetabbaṭṭhāne. Sammadeva khipīyanti etena kāyaduccaritādīnīti saṅkhepo,",
  "tika-s0403t39:30_4": "pabbajjāva saṅkhepo pabbajjāsaṅkhepo. Tena vipassanaṁ anuyuñjantassa puggalassa ajānantasseva",
  "tika-s0403t39:30_5": "āsavānaṁ parikkhayo idha vipassanānisaṁsoti adhippeto.",
  "tika-s0403t39:31_0": "Hemantikena kāraṇabhūtena, bhummatthe vā etaṁ karaṇavacanaṁ, hemantiketi attho. Paṭippassambhantīti",
  "tika-s0403t39:31_1": "paṭippassaddhaphalāni honti. Tenāha “pūtikāni bhavantī”ti. Mahāsamuddo viya sāsanaṁ",
  "tika-s0403t39:31_2": "agādhagambhīrabhāvato. Nāvā viya yogāvacaro mahoghuttarato. Pariyāyanaṁ viyāti parito",
  "tika-s0403t39:31_3": "aparāparaṁ yāyanaṁ viya. Khajjamānānanti khādantena viya udakena khepiyamānabandhanānaṁ.",
  "tika-s0403t39:31_4": "Tanubhāvoti pariyuṭṭhānapavattiyā asamatthatāya dubbalabhāvo. Vipassanāñāṇapītipāmojjehīti",
  "tika-s0403t39:31_5": "vipassanāñāṇasamuṭṭhitehi pītipāmojjehi. Okkhāyamāneti vipassanākammaṭṭhāne vīthippaṭipāṭiyā",
  "tika-s0403t39:31_6": "okkhāyamāne, paṭisaṅkhānupassanāya vā okkhāyamāne. Saṅkhārupekkhāya pakkhāyamāne.",
  "tika-s0403t39:31_7": "Dubbalatā dīpitā “appakasireneva saṁyojanāni paṭippassambhanti, pūtikāni bhavantī”ti vuttattā.",
  "tika-s0403t39:32": "Bhāvanāsuttavaṇṇanā niṭṭhitā.",
  "tika-s0403t39:33": "8-9. Aggikkhandhopamasuttādivaṇṇanā",
  "tika-s0403t39:34_0": "72-73. Aṭṭhame passatha nūti api passatha. Mahantanti vipulaṁ. Aggikkhandhanti aggisamūhaṁ.",
  "tika-s0403t39:34_1": "Ādittanti padittaṁ. Sampajjalitanti samantato pajjalitaṁ accivipphuliṅgāni muñcantaṁ.",
  "tika-s0403t39:34_2": "Sajotibhūtanti samantato uṭṭhitāhi jālāhi ekappabhāsamudayabhūtaṁ. Taṁ kiṁ maññathāti",
  "tika-s0403t39:34_3": "taṁ idāni mayā vuccamānatthaṁ kiṁ maññathāti anumatiggahaṇatthaṁ pucchati. Yadettha",
  "tika-s0403t39:34_4": "satthā aggikkhandhāliṅganaṁ kaññāliṅganañca ānesi, tamatthaṁ vibhāvetuṁ “ārocayāmī”tiādimāha.",
  "tika-s0403t39:35_0": "Dussīlassāti nissīlassa sīlavirahitassa. Pāpadhammassāti dussīlattā eva hīnajjhāsayatāya",
  "tika-s0403t39:35_1": "lāmakasabhāvassa. Asucisaṅkassarasamācārassāti aparisuddhatāya asuci hutvā saṅkāya",
  "tika-s0403t39:35_2": "saritabbasamācārassa. Dussīlo hi kiñcideva asāruppaṁ disvā “idaṁ asukena kataṁ bhavissatī”ti",
  "tika-s0403t39:35_3": "paresaṁ āsaṅkā hoti. Kenacideva karaṇīyena mantayante bhikkhū disvā “kacci nu kho",
  "tika-s0403t39:35_4": "ime mayā katakammaṁ jānitvā mantentī”ti attanoyeva saṅkāya saritabbasamācāro. Paṭicchannakammantassāti",
  "tika-s0403t39:35_5": "lajjitabbatāya paṭicchādetabbakammantassa. Assamaṇassāti na samaṇassa. Salākaggahaṇādīsu",
  "tika-s0403t39:35_6": "“ahampi samaṇo”ti micchāpaṭiññāya samaṇapaṭiññassa. Aseṭṭhacāritāya abrahmacārissa.",
  "tika-s0403t39:35_7": "Uposathādīsu “ahampi brahmacārī”ti micchāpaṭiññāya brahmacāripaṭiññassa. Pūtinā kammena",
  "tika-s0403t39:35_8": "sīlavipattiyā anto anupaviṭṭhattā antopūtikassa. Chadvārehi rāgādikilesānussavanena",
  "tika-s0403t39:35_9": "tintattā avassutassa. Sañjātarāgādikacavarattā sīlavantehi chaḍḍetabbattā ca kasambujātassa.",
  "tika-s0403t39:36_0": "Vālarajjuyāti vālehi katarajjuyā. Sā hi kharatarā hoti. Ghaṁseyyāti mathanavasena",
  "tika-s0403t39:36_1": "ghaṁseyya. Teladhotāyāti telena nisitāya. Paccorasminti patiurasmiṁ, abhimukhe uramajjheti",
  "tika-s0403t39:36_2": "adhippāyo. Ayosaṅkunāti saṇḍāsena. Pheṇuddehakanti pheṇaṁ uddehetvā uddehetvā, anekavāraṁ",
  "tika-s0403t39:36_3": "pheṇaṁ uṭṭhāpetvāti attho. Evamettha saṅkhepato pāḷivaṇṇanā veditabbā. Navamaṁ uttānameva.",
  "tika-s0403t39:37": "Aggikkhandhopamasuttādivaṇṇanā niṭṭhitā.",
  "tika-s0403t39:38": "10. Arakasuttavaṇṇanā",
  "tika-s0403t39:39_0": "74. Dasame parittanti ittaraṁ. Tenāha “appaṁ thoka”nti. Pabandhānupacchedassa paccayabhāvo",
  "tika-s0403t39:39_1": "idha jīvitassa raso kiccanti adhippetanti āha “sarasaparittatāyapī”ti. Tadadhīnavuttitāyapi",
  "tika-s0403t39:39_2": "hi “yo, bhikkhave, ciraṁ jīvati, so vassasataṁ appaṁ vā bhiyyo”ti vacanato parittaṁ",
  "tika-s0403t39:39_3": "khaṇaparittatāyapi. Paramatthato hi atiparitto sattānaṁ jīvitakkhaṇo ekacittakkhaṇappavattimattoyeva.",
  "tika-s0403t39:39_4": "Yathā nāma rathacakkaṁ pavattamānampi ekeneva nemippadesena pavattati, tiṭṭhamānampi",
  "tika-s0403t39:39_5": "ekeneva tiṭṭhati, evamevaṁ ekacittakkhaṇikaṁ sattānaṁ jīvitaṁ tasmiṁ citte niruddhamatte",
  "tika-s0403t39:39_6": "satto niruddhoti vuccati. Yathāha “atīte cittakkhaṇe jīvittha na jīvati na jīvissati.",
  "tika-s0403t39:39_7": "Anāgate cittakkhaṇe na jīvittha na jīvati jīvissati. Paccuppanne cittakkhaṇe na jīvittha",
  "tika-s0403t39:39_8": "jīvati na jīvissati.",
  "tika-s0403t39:40": "“Jīvitaṁ attabhāvo ca, sukhadukkhā ca kevalā;",
  "tika-s0403t39:41": "Ekacittasamāyuttā, lahuso vattate khaṇo.",
  "tika-s0403t39:42": "“Ye niruddhā marantassa, tiṭṭhamānassa vā idha;",
  "tika-s0403t39:43": "Sabbepi sadisā khandhā, gatā appaṭisandhikā.",
  "tika-s0403t39:44": "“Anibbattena na jāto, paccuppannena jīvati;",
  "tika-s0403t39:45": "Cittabhaṅgā mato loko, paññatti paramatthiyā”ti. ;",
  "tika-s0403t39:46_0": "Lahusanti lahukaṁ. Tenāha “lahuṁ uppajjitvā nirujjhanato lahusa”nti. Parittaṁ lahusanti",
  "tika-s0403t39:46_1": "ubhayaṁ panetaṁ appakassa vevacanaṁ. Yañhi appakaṁ, taṁ parittañceva lahukañca hoti.",
  "tika-s0403t39:46_2": "Idha pana āyuno adhippetattā rassanti vuttaṁ hoti. Mantāyanti karaṇatthe etaṁ bhummavacananti",
  "tika-s0403t39:46_3": "āha “mantāya boddhabbaṁ, paññāya jānitabbanti attho”ti. Mantāyanti vā manteyyanti",
  "tika-s0403t39:46_4": "vuttaṁ hoti, mantetabbaṁ mantāya upaparikkhitabbanti attho. Paññāya jānitabbanti",
  "tika-s0403t39:46_5": "jānitabbaṁ jīvitassa parittabhāvo bahudukkhādibhāvo. Jānitvā ca pana sabbapalibodhe",
  "tika-s0403t39:46_6": "chinditvā kattabbaṁ kusalaṁ, caritabbaṁ brahmacariyaṁ. Yasmā itthi jātassa amaraṇaṁ,",
  "tika-s0403t39:46_7": "appaṁ vā bhiyyo vassasatato upari appaṁ aññaṁ vassasataṁ appatvā vīsaṁ vā tiṁsaṁ",
  "tika-s0403t39:46_8": "vā cattālīsaṁ vā paṇṇāsaṁ vā saṭṭhi vā vassāni jīvati, evaṁdīghāyuko pana atidullabho.",
  "tika-s0403t39:46_9": "“Asuko hi evaṁ ciraṁ jīvatī”ti tattha tattha gantvā daṭṭhabbo hoti. Tattha visākhā",
  "tika-s0403t39:46_10": "upāsikā vīsasataṁ jīvati, tathā pokkharasātibrāhmaṇo, brahmāyubrāhmaṇo, bāvariyabrāhmaṇo,",
  "tika-s0403t39:46_11": "ānandatthero, mahākassapattheroti. Anuruddhatthero pana vassasatañceva paṇṇāsañca",
  "tika-s0403t39:46_12": "vassāni. Bākulatthero vassasatañceva saṭṭhi ca vassāni, ayaṁ sabbadīghāyuko, sopi",
  "tika-s0403t39:46_13": "dve vassasatāni na jīvi.",
  "tika-s0403t39:47": "Arakasuttavaṇṇanā niṭṭhitā.",
  "tika-s0403t39:48": "Mahāvaggavaṇṇanā niṭṭhitā."
}