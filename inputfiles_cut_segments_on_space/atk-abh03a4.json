{
  "atk-abh03a4:0": "1. Mātikāvaṇṇanā",
  "atk-abh03a4:1_0": "1.Chapaññattiyo – khandhapaññatti…pe… puggalapaññattīti ayaṁ tāva puggalapaññattiyā",
  "atk-abh03a4:1_1": "uddeso. Tattha chāti gaṇanaparicchedo. Tena ye dhamme idha paññapetukāmo tesaṁ gaṇanavasena",
  "atk-abh03a4:1_2": "saṁkhepato paññattiparicchedaṁ dasseti. Paññattiyoti paricchinnadhammanidassanaṁ.",
  "atk-abh03a4:1_3": "Tattha ‘‘ācikkhati deseti paññapeti paṭṭhapetī’’ti (saṁ. ni. 2.20) āgataṭṭhāne paññāpanā",
  "atk-abh03a4:1_4": "dassanā pakāsanā paññatti nāma. ‘‘Supaññattaṁ mañcapīṭha’’nti (pārā. 269) āgataṭṭhāne",
  "atk-abh03a4:1_5": "ṭhapanā nikkhipanā paññatti nāma. Idha ubhayampi vaṭṭati. Cha paññattiyoti hi cha",
  "atk-abh03a4:1_6": "paññāpanā, cha dassanā pakāsanātipi; cha ṭhapanā nikkhipanātipi idha adhippetameva.",
  "atk-abh03a4:1_7": "Nāmapaññatti hi te te dhamme dassetipi, tena tena koṭṭhāsena ṭhapetipi.",
  "atk-abh03a4:2_0": "Khandhapaññattītiādi pana saṁkhepato tāsaṁ paññattīnaṁ sarūpadassanaṁ. Tattha khandhānaṁ",
  "atk-abh03a4:2_1": "‘khandhā’ti paññāpanā dassanā pakāsanā ṭhapanā nikkhipanā khandhapaññatti nāma. Āyatanānaṁ",
  "atk-abh03a4:2_2": "āyatanānīti, dhātūnaṁ dhātuyoti, saccānaṁ saccānīti, indriyānaṁ indriyānīti, puggalānaṁ",
  "atk-abh03a4:2_3": "puggalāti paññāpanā dassanā pakāsanā ṭhapanā nikkhipanā puggalapaññatti nāma.",
  "atk-abh03a4:3_0": "Pāḷimuttakena pana aṭṭhakathānayena aparāpi cha paññattiyo – vijjamānapaññatti, avijjamānapaññatti,",
  "atk-abh03a4:3_1": "vijjamānena avijjamānapaññatti, avijjamānena vijjamānapaññatti, vijjamānena vijjamānapaññatti,",
  "atk-abh03a4:3_2": "avijjamānena avijjamānapaññattīti. Tattha kusalākusalasseva saccikaṭṭhaparamatthavasena",
  "atk-abh03a4:3_3": "vijjamānassa sato sambhūtassa dhammassa paññāpanā vijjamānapaññatti nāma. Tathā avijjamānassa",
  "atk-abh03a4:3_4": "lokaniruttimattasiddhassa itthipurisādikassa paññāpanā avijjamānapaññatti nāma. Sabbākārenapi",
  "atk-abh03a4:3_5": "anupalabbhaneyyassa vācāvatthumattasseva pañcamasaccādikassa titthiyānaṁ aṇupakatipurisādikassa",
  "atk-abh03a4:3_6": "vā paññāpanāpi avijjamānapaññattiyeva. Sā pana sāsanāvacarā na hotīti idha na gahitā.",
  "atk-abh03a4:3_7": "Iti imesaṁ vijjamānāvijjamānānaṁ vikappanavasena sesā veditabbā. ‘Tevijjo’, ‘chaḷabhiñño’tiādīsu",
  "atk-abh03a4:3_8": "hi tisso vijjā cha abhiññā ca vijjamānā, puggalo avijjamāno. Tasmā tisso vijjā assāti",
  "atk-abh03a4:3_9": "tevijjo, cha abhiññā assāti chaḷabhiññoti evaṁ vijjamānena avijjamānassa paññāpanato",
  "atk-abh03a4:3_10": "evarūpā vijjamānena avijjamānapaññatti nāma. ‘Itthirūpaṁ’, ‘purisarūpa’ntiādīsu pana",
  "atk-abh03a4:3_11": "itthipurisā avijjamānā, rūpaṁ vijjamānaṁ. Tasmā itthiyā rūpaṁ itthirūpaṁ, purisassa",
  "atk-abh03a4:3_12": "rūpaṁ purisarūpanti evaṁ avijjamānena vijjamānassa paññāpanato evarūpā avijjamānena",
  "atk-abh03a4:3_13": "vijjamānapaññatti nāma. Cakkhusamphasso, sotasamphassotiādīsu cakkhusotādayopi phassopi",
  "atk-abh03a4:3_14": "vijjamānoyeva. Tasmā cakkhumhi samphasso, cakkhuto jāto samphasso, cakkhussa vā phalabhūto",
  "atk-abh03a4:3_15": "samphasso cakkhusamphassoti evaṁ vijjamānena vijjamānassa paññāpanato evarūpā vijjamānena",
  "atk-abh03a4:3_16": "vijjamānapaññatti nāma. Khattiyaputto, brāhmaṇaputto, seṭṭhiputtotiādīsu khattiyādayopi",
  "atk-abh03a4:3_17": "avijjamānā, puttopi. Tasmā khattiyassa putto khattiyaputtoti evaṁ avijjamānena avijjamānassa",
  "atk-abh03a4:3_18": "paññāpanato evarūpā avijjamānena avijjamānapaññatti nāma. Tāsu imasmiṁ pakaraṇe purimā",
  "atk-abh03a4:3_19": "tissova paññattiyo labbhanti. ‘‘Khandhapaññatti…pe… indriyapaññattī’’ti imasmiñhi",
  "atk-abh03a4:3_20": "ṭhāne vijjamānasseva paññāpitattā vijjamānapaññatti labbhati. ‘‘Puggalapaññattī’’ti",
  "atk-abh03a4:3_21": "pade avijjamānapaññatti. Parato pana ‘tevijjo’, ‘chaḷabhiñño’tiādīsu vijjamānena",
  "atk-abh03a4:3_22": "avijjamānapaññatti labbhatīti.",
  "atk-abh03a4:4_0": "Aṭṭhakathāmuttakena pana ācariyanayena aparāpi cha paññattiyo – upādāpaññatti, upanidhāpaññatti,",
  "atk-abh03a4:4_1": "samodhānapaññatti, upanikkhittapaññatti, tajjāpaññatti, santatipaññattīti . Tattha",
  "atk-abh03a4:4_2": "yo rūpavedanādīhi ekattena vā aññattena vā rūpavedanādayo viya saccikaṭṭhaparamatthena",
  "atk-abh03a4:4_3": "anupalabbhasabhāvopi rūpavedanādibhede khandhe upādāya nissāya kāraṇaṁ katvā sammato",
  "atk-abh03a4:4_4": "satto. Tāni tāni aṅgāni upādāya ratho gehaṁ muṭṭhi uddhananti ca; te teyeva rūpādayo",
  "atk-abh03a4:4_5": "upādāya ghaṭo paṭo; candasūriyaparivattādayo upādāya kālo, disā; taṁ taṁ bhūtanimittañceva",
  "atk-abh03a4:4_6": "bhāvanānisaṁsañca upādāya nissāya kāraṇaṁ katvā sammataṁ tena tenākārena upaṭṭhitaṁ",
  "atk-abh03a4:4_7": "uggahanimittaṁ paṭibhāganimittanti ayaṁ evarūpā upādāpaññatti nāma. Paññapetabbaṭṭhena",
  "atk-abh03a4:4_8": "cesā paññatti nāma, na paññāpanaṭṭhena. Yā pana tassatthassa paññāpanā, ayaṁ avijjamānapaññattiyeva.",
  "atk-abh03a4:5_0": "Yā paṭhamadutiyādīni upanidhāya dutiyaṁ tatiyantiādikā, aññamaññañca upanidhāya dīghaṁ",
  "atk-abh03a4:5_1": "rassaṁ, dūraṁ, santikantiādikā paññāpanā; ayaṁ upanidhāpaññatti nāma. Apicesā upanidhāpaññatti",
  "atk-abh03a4:5_2": "– tadaññāpekkhūpanidhā, hatthagatūpanidhā, sampayuttūpanidhā, samāropitūpanidhā,",
  "atk-abh03a4:5_3": "avidūragatūpanidhā , paṭibhāgūpanidhā, tabbahulūpanidhā, tabbisiṭṭhūpanidhātiādinā",
  "atk-abh03a4:5_4": "bhedena anekappakārā.",
  "atk-abh03a4:6_0": "Tattha dutiyaṁ tatiyantiādikāva tadaññaṁ apekkhitvā vuttatāya tadaññāpekkhūpanidhā",
  "atk-abh03a4:6_1": "nāma. Chattapāṇi, satthapāṇītiādikā hatthagataṁ upanidhāya vuttatāya hatthagatūpanidhā",
  "atk-abh03a4:6_2": "nāma. Kuṇḍalī, sikharī, kiriṭītiādikā sampayuttaṁ upanidhāya vuttatāya sampayuttūpanidhā",
  "atk-abh03a4:6_3": "nāma. Dhaññasakaṭaṁ, sappikumbhotiādikā samāropitaṁ upanidhāya vuttatāya samāropitūpanidhā",
  "atk-abh03a4:6_4": "nāma. Indasālaguhā, piyaṅguguhā, serīsakantiādikā avidūragataṁ upanidhāya vuttatāya",
  "atk-abh03a4:6_5": "avidūragatūpanidhā nāma. Suvaṇṇavaṇṇo, usabhagāmītiādikā paṭibhāgaṁ upanidhāya vuttatāya",
  "atk-abh03a4:6_6": "paṭibhāgūpanidhā nāma. Padumassaro, brāhmaṇagāmotiādikā tabbahulaṁ upanidhāya vuttatāya",
  "atk-abh03a4:6_7": "tabbahulūpanidhā nāma. Maṇikaṭakaṁ, vajirakaṭakantiādikā tabbisiṭṭhaṁ upanidhāya",
  "atk-abh03a4:6_8": "vuttatāya tabbisiṭṭhūpanidhā nāma.",
  "atk-abh03a4:7_0": "Yā pana tesaṁ tesaṁ samodhānamapekkhitvā tidaṇḍaṁ, aṭṭhapadaṁ, dhaññarāsi, puppharāsītiādikā",
  "atk-abh03a4:7_1": "paññāpanā, ayaṁ samodhānapaññatti nāma. Yā purimassa purimassa upanikkhipitvā dve,",
  "atk-abh03a4:7_2": "tīṇi, cattārītiādikā paññāpanā, ayaṁ upanikkhittapaññatti nāma. Yā taṁ taṁ dhammasabhāvaṁ",
  "atk-abh03a4:7_3": "apekkhitvā pathavī, tejo, kakkhaḷatā, uṇhatātiādikā paññāpanā, ayaṁ tajjāpaññatti",
  "atk-abh03a4:7_4": "nāma. Yā pana santativicchedābhāvaṁ apekkhitvā āsītiko, nāvutikotiādikā paññāpanā,",
  "atk-abh03a4:7_5": "ayaṁ santatipaññatti nāma. Etāsu pana tajjāpaññatti vijjamānapaññattiyeva. Sesā avijjamānapakkhañceva,",
  "atk-abh03a4:7_6": "avijjamānena avijjamānapakkhañca bhajanti.",
  "atk-abh03a4:8_0": "Aṭṭhakathāmuttakena ācariyanayeneva aparāpi cha paññattiyo – kiccapaññatti, saṇṭhānapaññatti,",
  "atk-abh03a4:8_1": "liṅgapaññatti, bhūmipaññatti, paccattapaññatti, asaṅkhatapaññattīti. Tattha bhāṇako,",
  "atk-abh03a4:8_2": "dhammakathikotiādikā kiccavasena paññāpanā kiccapaññatti nāma. Kiso, thūlo, parimaṇḍalo,",
  "atk-abh03a4:8_3": "caturassotiādikā saṇṭhānavasena paññāpanā saṇṭhānapaññatti nāma. Itthī, purisotiādikā",
  "atk-abh03a4:8_4": "liṅgavasena paññāpanā liṅgapaññati nāma. Kāmāvacarā, rūpāvacarā, arūpāvacarā, kosalakā,",
  "atk-abh03a4:8_5": "mādhurātiādikā bhūmivasena paññāpanā bhūmipaññatti nāma. Tisso , nāgo, sumanotiādikā",
  "atk-abh03a4:8_6": "paccattanāmakaraṇamattavasena paññāpanā paccattapaññatti nāma. Nirodho, nibbānantiādikā",
  "atk-abh03a4:8_7": "asaṅkhatadhammassa paññāpanā asaṅkhatapaññatti nāma. Tattha ekaccā bhūmipaññatti",
  "atk-abh03a4:8_8": "asaṅkhatapaññatti ca vijjamānapaññattiyeva, kiccapaññatti vijjamānena avijjamānapakkhaṁ",
  "atk-abh03a4:8_9": "bhajati. Sesā avijjamānapaññattiyo nāma.",
  "atk-abh03a4:9_0": "2. Idāni yāsaṁ paññattīnaṁ uddesavāre saṅkhepato sarūpadassanaṁ kataṁ, saṅkhepatoyeva",
  "atk-abh03a4:9_1": "tāva tāsaṁ vatthuṁ vibhajitvā dassanavasena tā dassetuṁ kittāvatātiādimāha. Tattha",
  "atk-abh03a4:9_2": "pucchāya tāva evamattho veditabbo – yā ayaṁ khandhānaṁ ‘khandhā’ti paññāpanā, dassanā,",
  "atk-abh03a4:9_3": "ṭhapanā, sā kittakena hotīti kathetukamyatāpucchā. Parato kittāvatā āyatanānantiādīsupi",
  "atk-abh03a4:9_4": "eseva nayo. Vissajjanepi evamattho veditabbo – yattakena paññāpanena saṅkhepato pañcakkhandhāti",
  "atk-abh03a4:9_5": "vā pabhedato ‘‘rūpakkhandho…pe… viññāṇakkhandho’’ti vā; tatrāpi rūpakkhandho kāmāvacaro,",
  "atk-abh03a4:9_6": "sesā catubhūmikāti vā evarūpaṁ paññāpanaṁ hoti; ettakena khandhānaṁ ‘khandhā’ti paññatti hoti.",
  "atk-abh03a4:10_0": "3. Tathā yattakena paññāpanena saṅkhepato dvādasāyatanānīti vā, pabhedato ‘‘cakkhāyatanaṁ…pe…",
  "atk-abh03a4:10_1": "dhammāyatana’’nti vā; tatrāpi dasāyatanā kāmāvacarā , dvāyatanā catubhūmikāti vā,",
  "atk-abh03a4:10_2": "evarūpaṁ paññāpanaṁ hoti; ettakena āyatanānaṁ āyatanānīti paññatti hoti.",
  "atk-abh03a4:11_0": "4. Yattakena paññāpanena saṅkhepato aṭṭhārasa dhātuyoti vā , pabhedato ‘‘cakkhudhātu…pe…",
  "atk-abh03a4:11_1": "manoviññāṇadhātū’’ti vā; tatrāpi soḷasa dhātuyo kāmāvacarā, dve dhātuyo catubhūmikāti",
  "atk-abh03a4:11_2": "vā evarūpaṁ paññāpanaṁ hoti; ettakena dhātūnaṁ dhātūti paññatti hoti.",
  "atk-abh03a4:12_0": "5. Yattakena paññāpanena saṅkhepato cattāri saccānīti vā, pabhedato ‘‘dukkhasaccaṁ…pe…",
  "atk-abh03a4:12_1": "nirodhasacca’’nti vā; tatrāpi dve saccā lokiyā, dve saccā lokuttarāti vā evarūpaṁ",
  "atk-abh03a4:12_2": "paññāpanaṁ hoti; ettakena saccānaṁ ‘saccānī’ti paññatti hoti.",
  "atk-abh03a4:13_0": "6. Yattakena paññāpanena saṅkhepato bāvīsatindriyānīti vā, pabhedato ‘‘cakkhundriyaṁ…pe…",
  "atk-abh03a4:13_1": "aññātāvindriya’’nti vā; tatrāpi dasindriyāni kāmāvacarāni, navindriyāni missakāni,",
  "atk-abh03a4:13_2": "tīṇi indriyāni lokuttarānīti vā evarūpaṁ paññāpanaṁ hoti; ettakena indriyānaṁ indriyānīti",
  "atk-abh03a4:13_3": "paññatti hoti. Ettāvatā saṅkhepato vatthuṁ vibhajitvā dassanavasena pañca paññattiyo dassitā honti.",
  "atk-abh03a4:14_0": "7. Idāni vitthārato vatthuṁ vibhajitvā dassanavasena puggalapaññattiṁ dassetuṁ samayavimutto",
  "atk-abh03a4:14_1": "asamayavimuttotiādimāha. Sammāsambuddhena hi tile visārayamānena viya, vāke hīrayamānena",
  "atk-abh03a4:14_2": "viya ca, heṭṭhā vibhaṅgappakaraṇe imāsaṁ pañcannaṁ paññattīnaṁ vatthubhūtā khandhādayo",
  "atk-abh03a4:14_3": "nippadesena kathitāti tena te idha ekadeseneva kathesi. Chaṭṭhā puggalapaññatti heṭṭhā",
  "atk-abh03a4:14_4": "akathitāva. Idhāpi uddesavāre ekadeseneva kathitā; tasmā taṁ vitthārato kathetukāmo",
  "atk-abh03a4:14_5": "samayavimutto asamayavimuttoti ekakato paṭṭhāya yāva dasakā mātikaṁ ṭhapesīti.",
  "atk-abh03a4:15": "Mātikāvaṇṇanā."
}