{
  "anya-e0803n14:0": "14. Atthattikavibhāga",
  "anya-e0803n14:1": "Bhūdhātu tāya nipphanna-rūpañcāti idaṁ dvayaṁ;",
  "anya-e0803n14:2": "Katvā padhānamamhehi, sabbametaṁ papañcitaṁ.",
  "anya-e0803n14:3": "Bhavatissa vasā dāni, vakkhāmatthattikaṁ varaṁ;",
  "anya-e0803n14:4": "Atthuddhāro tumantañca, tvādiyantaṁ tikaṁ idha.",
  "anya-e0803n14:5": "Tasmā tāva bhūdhātuto pavattassa bhūtasaddassa atthuddhāro nīyate –",
  "anya-e0803n14:6": "Khandhasattāmanussesu, vijjamāne ca dhātuyaṁ;",
  "anya-e0803n14:7": "Khīṇāsave rukkhādimhi, bhūtasaddo pavattati.",
  "anya-e0803n14:8": "Uppāde cāpi viññeyyo, bhūtasaddo vibhāvinā;",
  "anya-e0803n14:9": "Vipule sopasaggoyaṁ, hīḷane vidhamepi ca;",
  "anya-e0803n14:10": "Parājaye vediyane, nāme pākaṭatāya ca.",
  "anya-e0803n14:11_0": "Vuttañhetaṁ – bhūtasaddo pañcakkhandhāmanussadhātuvijjamānakhīṇāsavasattarukkhādīsu",
  "anya-e0803n14:11_1": "dissati. ‘‘Bhūtamidanti bhikkhave samanupassathā’’tiādīsu hi ayaṁ pañcakkhandhesu",
  "anya-e0803n14:11_2": "dissati. ‘‘Yānīdha bhūtāni samāgatānī’’ti ettha amanusse. ‘‘Cattāro kho bhikkhu mahābhūtā",
  "anya-e0803n14:11_3": "hetū’’ti ettha dhātūsu. ‘‘Bhūtasmiṁ pācittiya’’ntiādīsu vijjamāne. ‘‘Yo ca kālaghaso",
  "anya-e0803n14:11_4": "bhūto’’ti ettha khīṇāsave. ‘‘Sabbeva nikkhipissanti, bhūtā loke samussaya’’nti ettha",
  "anya-e0803n14:11_5": "satte. ‘‘Bhūtagāmapātabyatāyā’’ti ettha rukkhādīsūti. Mūlapariyāyasuttaṭṭhakathāya",
  "anya-e0803n14:11_6": "vacanaṁ idaṁ. Ṭīkāyamādisaddena uppādādīni gayhare. Vuttañhetaṁ – ‘‘jātaṁ bhūtaṁ",
  "anya-e0803n14:11_7": "saṅkhata’’ntiādīsu bhūtasaddo uppāde dissati. Saupasaggo pana ‘‘pabhūtamariyo pakaroti",
  "anya-e0803n14:11_8": "puñña’’ntiādīsu vipule. ‘‘Yebhuyyena bhikkhūnaṁ paribhūtarūpo’’tiādīsu hīḷane. ‘‘Sambhūto",
  "anya-e0803n14:11_9": "sāṇavāsī’’tiādīsu paññattiyaṁ. ‘‘Abhibhūto māro vijito saṅgāmo’’tiādīsu vidhamane.",
  "anya-e0803n14:11_10": "‘‘Parābhūtarūpokho ayaṁ acelo pāthikaputto’’tiādīsu parājaye. ‘‘Anubhūtaṁ sukhadukkha’’ntiādīsu",
  "anya-e0803n14:11_11": "vediyane. ‘‘Vibhūtaṁ paññāyā’’tiādīsu pākaṭīkaraṇe dissati, te sabbe ‘‘rukkhādīsū’’tiādisaddena",
  "anya-e0803n14:11_12": "saṅgahitāti daṭṭhabbāti.",
  "anya-e0803n14:12": "Idāni tumantapadāni vuccante –",
  "anya-e0803n14:13_0": "Bhavituṁ, ubbhavituṁ, samubbhavituṁ, pabhavituṁ, parābhavituṁ, atibhavituṁ, sambhavituṁ,",
  "anya-e0803n14:13_1": "vibhavituṁ, bhotuṁ, sambhotuṁ, vibhotuṁ, pātubhavituṁ, pātubbhavituṁ vā, pātubhotuṁ.",
  "anya-e0803n14:13_2": "Imāni akammakāni tumantapadāni.",
  "anya-e0803n14:14_0": "Paribhotuṁ paribhavituṁ, abhibhotuṁ abhibhavituṁ, adhibhotuṁ adhibhavituṁ, atibhotuṁ",
  "anya-e0803n14:14_1": "atibhavituṁ, anubhotuṁ anubhavituṁ, samanubhotuṁ samanubhavituṁ, abhisambhotuṁ abhisambhavituṁ.",
  "anya-e0803n14:14_2": "Imāni sakammakāni tumantapadāni, sabbānetāni suddhakattari bhavanti.",
  "anya-e0803n14:15": "‘‘Bhāvetuṁ, pabhāvetuṁ, sambhāvetuṁ, vibhāvetuṁ, paribhāvetuṁ’’iccevamādīni hetukattari tumantapadāni, sabbānipi hetukattari tumantapadāni sakammakāniyeva bhavanti. Uddesoyaṁ.",
  "anya-e0803n14:16_0": "Tatra samānatthapadesu ekamevādipadaṁ gahetvā niddeso kātabbo – bhavitunti hotuṁ",
  "anya-e0803n14:16_1": "vijjituṁ paññāyituṁ sarūpaṁ labhituṁ. Ettha vuttanayānusārena sesānampi tumantānaṁ",
  "anya-e0803n14:16_2": "niddeso vitthāretabbo, sabbāni tumantapadāni catutthiyatthe vattanti ‘‘tvaṁ mama",
  "anya-e0803n14:16_3": "cittamaññāya, nettaṁ yācitumāgato’’ti ettha viya. Yācitunti hi yācanatthāyāti attho.",
  "anya-e0803n14:16_4": "Tasmā bhavituntiādīnampi ‘‘bhavanatthāyā’’ti vā ‘‘bhavanattha’’nti vā ‘‘bhavanāyā’’ti",
  "anya-e0803n14:16_5": "vā ādinā attho gahetabbo. Apica ‘‘nekkhammaṁ daṭṭhu khemato’’ti ettha ‘‘daṭṭhu’’nti",
  "anya-e0803n14:16_6": "padassa ‘‘disvā’’ti atthadassanato yathārahaṁ tumantāni tvāsaddantapadatthavasenapi",
  "anya-e0803n14:16_7": "gahetabbāni. Etāni ca nipātapadesu saṅgahaṁgacchanti. Vuttañhi niruttipiṭake nipātapadaparicchede",
  "anya-e0803n14:16_8": "‘‘tuṁ iti catutthiyā’’ti. Tatrāyamattho ‘‘tuṁ iti etadanto nipāto catutthiyā atthe vattatī’’ti.",
  "anya-e0803n14:17": "Tumantakathā samattā.",
  "anya-e0803n14:18": "Idāni tvādiyantapadāni vuccante –",
  "anya-e0803n14:19_0": "Bhavitvā, bhavitvāna, bhavituna, bhaviya, bhaviyāna. Ubbhavitvā, ubbhavitvāna, ubbhavituna,",
  "anya-e0803n14:19_1": "ubbhaviya, ubbhaviyāna. Esa nayo ‘‘samubbhavitvā, parābhavitvā, sambhavitvā, vibhavitvā,",
  "anya-e0803n14:19_2": "pātubbhavitvā’’ti etthāpi. Imāni akammakāni ussukkanatthāni tvādiyantapadāni.",
  "anya-e0803n14:20_0": "Bhutvā, bhutvāna, paribhavitvā, paribhavitvāna, paribhavituna, paribhaviya, paribhaviyāna,",
  "anya-e0803n14:20_1": "paribhuyya. Abhibhavitvā, abhibhavitvāna, abhibhavituna, abhibhaviya, abhibhaviyāna,",
  "anya-e0803n14:20_2": "abhibhuyya. Esa nayo ‘‘adhibhavitvā, atibhavitvā, anubhavitvā’’ti etthāpi. Idañcettha",
  "anya-e0803n14:20_3": "nidassanaṁ. ‘‘Tamavoca rājā anubhaviyāna tampi, eyyāsi khippaṁ ahamapi pūjaṁ kassa’’nti.",
  "anya-e0803n14:20_4": "Anubhutvā, anubhutvāna. Adhibhotvā, adhibhotvāna.",
  "anya-e0803n14:21": "‘‘Saṭṭhi kappasahassāni, devaloke ramissati;",
  "anya-e0803n14:22": "Aññe deve adhibhotvā, issaraṁ kārayissatī’’ti",
  "anya-e0803n14:23": "Idamettha pāḷinidassanaṁ, imāni sakammakāni ussukkanatthāni tvādiyantapadāni. Imāni cattāri suddhakattariyeva bhavanti.",
  "anya-e0803n14:24_0": "‘‘Bhāvetvā, bhāvetvāna. Pabhāvetvā, pabhāvetvāna. Sambhāvetvā, sambhāvetvāna. Vibhāvetvā,",
  "anya-e0803n14:24_1": "vibhāvetvāna. Paribhāvetvā, paribhāvetvāna’’iccevamādīni sakammakāni ussukkanatthāni",
  "anya-e0803n14:24_2": "tvādiyantapadāni hetukattariyeva bhavanti. Uddesoyaṁ.",
  "anya-e0803n14:25_0": "Tatra samānatthapadesu ekamevādipadaṁ gahetvā niddeso kātabbo – bhavitvāti hutvā",
  "anya-e0803n14:25_1": "paññāyitvā sarūpaṁ labhitvā. Evaṁ vuttanayānusārena sesānampi tvādiyantapadānaṁ niddeso",
  "anya-e0803n14:25_2": "vitthāretabbo. Ayaṁ pana viseso bhutvāti sampattiṁ anubhutvāti sakammakavasena attho",
  "anya-e0803n14:25_3": "gahetabbo. Bhutvā anubhutvāti imesañhi samānatthataṁ saddhammavidū icchanti. Atridaṁ vuccati –",
  "anya-e0803n14:26": "‘‘Bhutvā bhutvāna’’iccete, ‘‘anubhutvā’’timassa hi;",
  "anya-e0803n14:27": "Atthaṁ sūcenti ‘‘hutvā’’ti, padassa pana neva te.",
  "anya-e0803n14:28": "Keci ‘‘bhūtvā’’ti dīghattaṁ, tassa icchanti sāsane;",
  "anya-e0803n14:29": "Dīghatā rassatā ceva, dvayampetaṁ padissati.",
  "anya-e0803n14:30": "Saddasatthe ca ‘‘bhūtvā’’ti, dīghattasañhitaṁ padaṁ;",
  "anya-e0803n14:31": "‘‘Bhavitvā’’ti padassatthaṁ, dīpeti na tu sāsane.",
  "anya-e0803n14:32": "‘‘Hutvā’’iti padaṁyeva, dīpeti jinasāsane;",
  "anya-e0803n14:33": "‘‘Bhavitvā’’ti padassatthaṁ, natthi aññattha taṁ padaṁ.",
  "anya-e0803n14:34": "Iccevaṁ savisesantu, vacanaṁ sāradassinā;",
  "anya-e0803n14:35": "Sāsane saddasatthe ca, viññunā pekkhitabbakaṁ.",
  "anya-e0803n14:36_0": "Evaṁ ussukkanatthe pavattāni tvādiyantapadānipi niddiṭṭhāni, sabbānetāni avibhattikānīti",
  "anya-e0803n14:36_1": "gahetabbāni. Niruttipiṭake hi nipātaparicchede avibhattikāni katvā tvādiyantapadāni",
  "anya-e0803n14:36_2": "vuttāni. Saddatthavidūnaṁ pana mate paṭhamādivibhattivasena savibhattikāni bhavanti.",
  "anya-e0803n14:37_0": "Imasmiñca pana tvādiyantādhikāre idañcupalakkhitabbaṁ – bhutvā gacchati, bhutvā gato,",
  "anya-e0803n14:37_1": "bhutvā gamissasi, kasitvā vapati. Umaṅgā nikkhamitvāna, vedeho nāvamāruhi. Bhutvāna",
  "anya-e0803n14:37_2": "bhikkhu bhikkhassu iccādī samānakattukānaṁ dhātūnaṁ pubbakāle tvādisaddappayogā.",
  "anya-e0803n14:37_3": "‘‘Bhutvā gacchatī’’ti ettha hi ‘‘bhutvā’’ti idaṁ pubbakālakriyādīpakaṁ padaṁ. ‘‘Gacchatī’’ti",
  "anya-e0803n14:37_4": "idaṁ pana uttarakālakriyādīpakaṁ, samānakattukāni cetāni padāni ekakattukānaṁ kriyānaṁ",
  "anya-e0803n14:37_5": "vācakattā. Tathā hettha yo gamanakriyāya kattā, so eva bhuñjanakriyāya kattubhūto",
  "anya-e0803n14:37_6": "daṭṭhabbo. Ayaṁ nayo aññatrāpi īdisesu ṭhānesu netabbo.",
  "anya-e0803n14:38": "‘‘Andhakāraṁ nihantvāna, uditoyaṁ divākaro;",
  "anya-e0803n14:39": "Vaṇṇaṁ paññāvabhāsehi, obhāsetvā samuggato’’",
  "anya-e0803n14:40_0": "Iccādīnipi pana samānakattukānaṁ samānakāle tvādisaddappayogā. Ettha hi ‘‘nihantvānā’’ti",
  "anya-e0803n14:40_1": "padaṁ samānakālakriyādīpakaṁ padaṁ. ‘‘Udito’’ti idaṁ pana uttarakālakriyādīpakaṁ",
  "anya-e0803n14:40_2": "padanti na vattabbaṁ samānakālakriyāya idhādhippetattā. Tasmāyeva samānakālakriyādīpakaṁ",
  "anya-e0803n14:40_3": "padanti gahetabbaṁ. Ayaṁ nayo aññatrāpi īdisesu ṭhānesu netabbo.",
  "anya-e0803n14:41_0": "Keci pana ‘‘mukhaṁ byādāya sayati, akkhiṁ parivattetvā passatī’’ti udāharanti. Apare",
  "anya-e0803n14:41_1": "‘‘nisajja adhīte, ṭhatvā kathetī’’ti. Tattha byādānaparivattanuttarakālo byādānūpasamalakkhaṇaṁ",
  "anya-e0803n14:41_2": "passanakriyāya lakkhiyati. ‘‘Nisajja adhīte, ṭhatvā kathetī’’ti ca samānakālatāyapi",
  "anya-e0803n14:41_3": "ajjhenakathanehi pubbepi nisajjaṭṭhānāni hontīti sakkā pubbuttarakālatā sambhāvetuṁ,",
  "anya-e0803n14:41_4": "tasmā purimāniyeva udāharaṇāni yuttāni. Udayasamakālameva hi tannivattanīyanivattananti.",
  "anya-e0803n14:42_0": "‘‘Dvāramāvaritvā pavisati’’iccādi samānakattukānaṁ aparakāle tvādisaddappayogo. Yasmā",
  "anya-e0803n14:42_1": "panettha pavisanakriyā purimā, āvaraṇakriyā pana pacchimā, tasmā ‘‘āvaritvā’’ti idaṁ",
  "anya-e0803n14:42_2": "aparakālakriyādīpakaṁ padanti veditabbaṁ. ‘‘Pavisatī’’ti idaṁ pana pubbakālakriyādīpakaṁ",
  "anya-e0803n14:42_3": "padanti. Ayaṁ nayo aññatrāpi īdisesu ṭhānesu netabbo. Apare ‘‘dha’nti kacca patito",
  "anya-e0803n14:42_4": "daṇḍo’’ti udāharaṇanti. Abhighātabhūtasamāyoge pana abhighātajasaddassa samānakālatā",
  "anya-e0803n14:42_5": "ettha labbhatīti idhāpi purimāniyeva udāharaṇāni yuttānīti.",
  "anya-e0803n14:43_0": "‘‘Pisācaṁ disvā cassa bhayaṁ hoti. Paññāya cassa disvā āsavā parikkhīṇā’’iccādi asamāne",
  "anya-e0803n14:43_1": "kattari payogo. Ettha hi pisācaṁ disvā purisassa bhayaṁ hoti, paññāya disvā assa",
  "anya-e0803n14:43_2": "puggalassa āsavā parikkhīṇā. Evaṁ samānakattukatā dhātūnaṁ na labbhati dassanakriyāya",
  "anya-e0803n14:43_3": "purisesu pavattanato, bhavanādikriyāya ca bhayādīsu pavattanatoti daṭṭhabbaṁ. Ayaṁ",
  "anya-e0803n14:43_4": "nayo aññatrāpi īdisesu ṭhānesu netabbo.",
  "anya-e0803n14:44_0": "Idampi panettha upalakkhitabbaṁ ‘‘appatvā nadiṁ pabbato, atikkamma pabbataṁ nadī’’iccādi",
  "anya-e0803n14:44_1": "parāparayogo. ‘‘Sīhaṁ disvā bhayaṁ hoti, ghataṁ pivitvā balaṁ jāyate, ‘dha’nti katvā",
  "anya-e0803n14:44_2": "daṇḍo patito’’iccādi lakkhaṇahetuādippayogo. ‘‘Nhatvā gamanaṁ, bhutvā sayanaṁ. Upādāya",
  "anya-e0803n14:44_3": "rūpa’’miccāpi byattayena saddasiddhippayogoti.",
  "anya-e0803n14:45_0": "Iccevaṁ sabbathāpi samānakattukānaṁ dhātūnaṁ pubbakāle tvādisaddappayogo, samānakattukānaṁ",
  "anya-e0803n14:45_1": "samānakāle tvādisaddappayogo, samānakattukānaṁ aparakāle tvādisaddappayogo, asamānakattukānaṁ",
  "anya-e0803n14:45_2": "tvādisaddappayogo, parāparayogo , lakkhaṇahetuādippayogo, byattayena saddasiddhippayogoti",
  "anya-e0803n14:45_3": "sattadhā tvādiyantānaṁ padānaṁ payogo veditabbo.",
  "anya-e0803n14:46_0": "Yadi evaṁ kasmā kaccāyane ‘‘pubbakālekakattukānaṁ tuna tvāna tvā vā’’ti pubbakāleyeva",
  "anya-e0803n14:46_1": "ekakattukaggahaṇaṁ katanti? Yetuyyena tvādiyantānaṁ padānaṁ purimakālakriyādīpanato.",
  "anya-e0803n14:46_2": "Kaccāyane hi yebhuyyena pavattiṁ sandhāya ‘‘pubbakālekakattukāna’’nti vuttaṁ. Yasmā",
  "anya-e0803n14:46_3": "pana ‘‘iti katvā’’tiādīnaṁ padānaṁ hetuatthavasenapi pubbācariyehi attho saṁvaṇṇito,",
  "anya-e0803n14:46_4": "tasmā ‘‘bhavitvā’’tiādīnaṁ bhūdhātumayānaṁ tvādisaddantānaṁ padānaṁ aññesañca ‘‘pacitvā’’tiādīnaṁ",
  "anya-e0803n14:46_5": "yathāpayogaṁ ‘‘bhavanahetu pacanahetū’’tiādinā hetuatthopi gahetabbo. Atridaṁ vuccati –",
  "anya-e0803n14:47": "Hetutthepi yato honti, saddā ussukkanatthakā;",
  "anya-e0803n14:48": "Tasmā hetuvasenāpi, vadeyyatthaṁ vicakkhaṇo.",
  "anya-e0803n14:49": "‘‘Iti katvā’’ti saddassa, atthasaṁvaṇṇanāsu hi;",
  "anya-e0803n14:50": "‘‘Iti karaṇahetū’’ti, attho dhīrehi gayhati.",
  "anya-e0803n14:51": "‘‘Gacchāmi dāni nibbānaṁ, yattha gantvā na socati’’;",
  "anya-e0803n14:52": "Iti pāṭhepi hetuttho, gayhate pubbaviññubhi.",
  "anya-e0803n14:53": "‘‘Yasmiṁ nibbāne gamana-hetū’’ti hi kathīyate;",
  "anya-e0803n14:54": "Hetutthevaṁ yathāyoga-maññatrāpi ayaṁ nayo.",
  "anya-e0803n14:55": "Evaṁ bhūtasaddassa atthuddhāro ca tumantapadañca tvādiyantapadañcāti atthattikaṁ vibhattaṁ.",
  "anya-e0803n14:56": "Yo imamatthatikaṁ suvibhattaṁ,",
  "anya-e0803n14:57": "Kaṇṇarasāyanamāgamikānaṁ;",
  "anya-e0803n14:58": "Dhārayate sa bhave gatakaṅkhā,",
  "anya-e0803n14:59": "Pāvacanamhi gate sukhumatthe.",
  "anya-e0803n14:60": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n14:61": "Kosallatthāya kate saddanītippakaraṇe",
  "anya-e0803n14:62": "Atthattikavibhāgo nāma",
  "anya-e0803n14:63": "Cuddasamo paricchedo.",
  "anya-e0803n14:64": "Evaṁ nānappakārato bhūdhāturūpāni dassitāni.",
  "anya-e0803n14:65": "Padamālā niṭṭhitā."
}