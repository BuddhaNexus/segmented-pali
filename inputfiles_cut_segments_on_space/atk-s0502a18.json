{
  "atk-s0502a18:0": "18. Malavaggo",
  "atk-s0502a18:1": "1. Goghātakaputtavatthu",
  "atk-s0502a18:2": "Paṇḍupalāsovadānisīti imaṁ dhammadesanaṁ satthā jetavane viharanto ekaṁ goghātakaputtaṁ ārabbha kathesi.",
  "atk-s0502a18:3_0": "Sāvatthiyaṁ kireko goghātako gāvo vadhitvā varamaṁsāni gahetvā pacāpetvā puttadārehi",
  "atk-s0502a18:3_1": "saddhiṁ nisīditvā maṁsañca khādati, mūlena ca vikkiṇitvā jīvikaṁ kappesi. So evaṁ",
  "atk-s0502a18:3_2": "pañcapaṇṇāsa vassāni goghātakakammaṁ karonto dhuravihāre viharantassa satthu ekadivasampi",
  "atk-s0502a18:3_3": "kaṭacchumattampi yāguṁ vā bhattaṁ vā na adāsi. So ca vinā maṁsena bhattaṁ na bhuñjati.",
  "atk-s0502a18:3_4": "So ekadivasaṁ divasabhāge maṁsaṁ vikkiṇitvā attano atthāya pacituṁ ekaṁ maṁsakhaṇḍaṁ",
  "atk-s0502a18:3_5": "bhariyāya datvā nhāyituṁ agamāsi. Athassa sahāyako gehaṁ gantvā bhariyaṁ āha – ‘‘thokaṁ",
  "atk-s0502a18:3_6": "me vikkiṇiyamaṁsaṁ dehi, gehaṁ me pāhunako āgato’’ti. Natthi vikkiṇiyamaṁsaṁ, sahāyako",
  "atk-s0502a18:3_7": "te maṁsaṁ vikkiṇitvā idāni nhāyituṁ gatoti. Mā evaṁ kari, sace maṁsakhaṇḍaṁ atthi,",
  "atk-s0502a18:3_8": "dehīti. Sahāyakassa te nikkhittamaṁsaṁ ṭhapetvā aññaṁ natthīti. So ‘‘sahāyakassa",
  "atk-s0502a18:3_9": "me atthāya ṭhapitamaṁsato aññaṁ maṁsaṁ natthi, so ca vinā maṁsena na bhuñjati, nāyaṁ",
  "atk-s0502a18:3_10": "dassatī’’ti sāmaṁyeva taṁ maṁsaṁ gahetvā pakkāmi.",
  "atk-s0502a18:4_0": "Goghātakopi nhatvā āgato tāya attano pakkapaṇṇena saddhiṁ vaḍḍhetvā bhatte upanīte",
  "atk-s0502a18:4_1": "āha ‘‘kahaṁ maṁsa’’nti? ‘‘Natthi, sāmī’’ti. Nanu ahaṁ paccanatthāya maṁsaṁ datvā",
  "atk-s0502a18:4_2": "gatoti. Tava sahāyako āgantvā ‘‘pāhunako me āgato, vikkiṇiyamaṁsaṁ dehī’’ti vatvā",
  "atk-s0502a18:4_3": "mayā ‘‘sahāyakassa te ṭhapitamaṁsato aññaṁ maṁsaṁ natthi, so ca vinā maṁsena na bhuñjatī’’ti",
  "atk-s0502a18:4_4": "vuttepi balakkārena taṁ maṁsaṁ sāmaṁyeva gahetvā gatoti. Ahaṁ vinā maṁsena bhattaṁ",
  "atk-s0502a18:4_5": "na bhuñjāmi, harāhi nanti. Kiṁ sakkā kātuṁ, bhuñja, sāmīti. So ‘‘nāhaṁ bhuñjāmī’’ti",
  "atk-s0502a18:4_6": "taṁ bhattaṁ harāpetvā satthaṁ ādāya pacchāgehe ṭhito goṇo atthi, tassa santikaṁ gantvā",
  "atk-s0502a18:4_7": "mukhe hatthaṁ pakkhipitvā jivhaṁ nīharitvā satthena mūle chinditvā ādāya gantvā aṅgāresu",
  "atk-s0502a18:4_8": "pacāpetvā bhattamatthake ṭhapetvā nisinno ekaṁ bhattapiṇḍaṁ bhuñjitvā ekaṁ maṁsakhaṇḍaṁ",
  "atk-s0502a18:4_9": "mukhe ṭhapesi. Taṅkhaṇaññevassa jivhā chijjitvā bhattapātiyaṁ pati. Taṅkhaṇaññeva",
  "atk-s0502a18:4_10": "kammasarikkhakaṁ vipākaṁ labhi. Sopi kho goṇo viya lohitadhārāya mukhato paggharantiyā",
  "atk-s0502a18:4_11": "antogehaṁ pavisitvā jaṇṇukehi vicaranto viravi.",
  "atk-s0502a18:5_0": "Tasmiṁ samaye goghātakassa putto pitaraṁ olokento samīpe ṭhito hoti. Atha naṁ mātā",
  "atk-s0502a18:5_1": "āha – ‘‘passa, putta, imaṁ goghātakaṁ goṇaṁ viya gehamajjhe jaṇṇukehi vicaritvā viravantaṁ,",
  "atk-s0502a18:5_2": "idaṁ dukkhaṁ tava matthake patissati, mamampi anoloketvā attano sotthiṁ karonto palāyassū’’ti.",
  "atk-s0502a18:5_3": "So maraṇabhayatajjito mātaraṁ vanditvā palāyi, palāyitvā ca pana takkasilaṁ agamāsi.",
  "atk-s0502a18:5_4": "Goghātakopi goṇo viya gehamajjhe viravanto vicaritvā kālakato avīcimhi nibbatti.",
  "atk-s0502a18:5_5": "Goṇopi kālamakāsi. Goghātakaputtopi takkasilaṁ gantvā suvaṇṇakārakammaṁ uggaṇhi.",
  "atk-s0502a18:5_6": "Athassācariyo gāmaṁ gacchanto ‘‘evarūpaṁ nāma alaṅkāraṁ kareyyāsī’’ti vatvā pakkāmi.",
  "atk-s0502a18:5_7": "Sopi tathārūpaṁ alaṅkāraṁ akāsi. Athassācariyo āgantvā alaṅkāraṁ disvā ‘‘ayaṁ yattha",
  "atk-s0502a18:5_8": "katthaci gantvā jīvituṁ samattho’’ti vayappattaṁ attano dhītaraṁ adāsi. So puttadhītāhi vaḍḍhi.",
  "atk-s0502a18:6_0": "Athassa puttā vayappattā sippaṁ uggaṇhitvā aparabhāge sāvatthiyaṁ gantvā tattha gharāvāsaṁ",
  "atk-s0502a18:6_1": "saṇṭhapetvā vasantā saddhā pasannā ahesuṁ. Pitāpi nesaṁ takkasilāyaṁ kiñci kusalaṁ",
  "atk-s0502a18:6_2": "akatvāva jaraṁ pāpuṇi. Athassa puttā ‘‘pitā no mahallako’’ti attano santikaṁ pakkosāpetvā",
  "atk-s0502a18:6_3": "‘‘pitu atthāya dānaṁ dassāmā’’ti buddhappamukhaṁ bhikkhusaṅghaṁ nimantayiṁsu. Te",
  "atk-s0502a18:6_4": "punadivase antogehe buddhappamukhaṁ bhikkhusaṅghaṁ nisīdāpetvā sakkaccaṁ parivisitvā",
  "atk-s0502a18:6_5": "bhattakiccāvasāne satthāraṁ āhaṁsu – ‘‘bhante, amhehi idaṁ pitu jīvabhattaṁ dinnaṁ,",
  "atk-s0502a18:6_6": "pitu no anumodanaṁ karothā’’ti. Satthā taṁ āmantetvā, ‘‘upāsaka, tvaṁ mahallako paripakkasarīro",
  "atk-s0502a18:6_7": "paṇḍupalāsasadiso, tava paralokagamanāya kusalapātheyyaṁ natthi, attano patiṭṭhaṁ",
  "atk-s0502a18:6_8": "karohi, paṇḍito bhava, mā bālo’’ti anumodanaṁ karonto imā dve gāthā abhāsi –",
  "atk-s0502a18:7": "235.",
  "atk-s0502a18:8": " ‘‘Paṇḍupalāsova dānisi,",
  "atk-s0502a18:9": "Yamapurisāpi ca te upaṭṭhitā;",
  "atk-s0502a18:10": "Uyyogamukhe ca tiṭṭhasi,",
  "atk-s0502a18:11": "Pātheyyampi ca te na vijjati.",
  "atk-s0502a18:12": "236.",
  "atk-s0502a18:13": " ‘‘So karohi dīpamattano,",
  "atk-s0502a18:14": "Khippaṁ vāyama paṇḍito bhava;",
  "atk-s0502a18:15": "Niddhantamalo anaṅgaṇo,",
  "atk-s0502a18:16": "Dibbaṁ ariyabhūmiṁ upehisī’’ti.",
  "atk-s0502a18:17_0": "Tattha paṇḍupalāsova dānisīti, upāsaka, tvaṁ idāni chijjitvā bhūmiyaṁ patitapaṇḍupalāso",
  "atk-s0502a18:17_1": "viya ahosi. Yamapurisāti yamadūtā vuccanti, idaṁ pana maraṇameva sandhāya vuttaṁ,",
  "atk-s0502a18:17_2": "maraṇaṁ te paccupaṭṭhitanti attho. Uyyogamukheti parihānimukhe, avuḍḍhimukhe ca ṭhitosīti",
  "atk-s0502a18:17_3": "attho. Pātheyyanti gamikassa taṇḍulādipātheyyaṁ viya paralokaṁ gacchantassa tava",
  "atk-s0502a18:17_4": "kusalapātheyyampi natthīti attho. So karohīti so tvaṁ samudde nāvāya bhinnāya dīpasaṅkhātaṁ",
  "atk-s0502a18:17_5": "patiṭṭhaṁ viya attano kusalapatiṭṭhaṁ karohi. Karonto ca khippaṁ vāyama, sīghaṁ sīghaṁ",
  "atk-s0502a18:17_6": "vīriyaṁ ārabha, attano kusalakammapatiṭṭhakaraṇena paṇḍito bhava. Yo hi maraṇamukhaṁ",
  "atk-s0502a18:17_7": "appatvā kātuṁ samatthakāleva kusalaṁ karoti, esa paṇḍito nāma, tādiso bhava, mā andhabāloti",
  "atk-s0502a18:17_8": "attho. Dibbaṁ ariyabhūminti evaṁ vīriyaṁ karonto rāgādīnaṁ malānaṁ nīhaṭatāya niddhantamalo",
  "atk-s0502a18:17_9": "aṅgaṇābhāvena anaṅgaṇo nikkileso hutvā pañcavidhaṁ suddhāvāsabhūmiṁ pāpuṇissasīti attho.",
  "atk-s0502a18:18": "Desanāvasāne upāsako sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a18:19_0": "Te punadivasatthāyapi satthāraṁ nimantetvā dānaṁ datvā katabhattakiccaṁ satthāraṁ",
  "atk-s0502a18:19_1": "anumodanakāle āhaṁsu – ‘‘bhante, idampi amhākaṁ pitu jīvabhattameva, imasseva anumodanaṁ",
  "atk-s0502a18:19_2": "karothā’’ti. Satthā tassa anumodanaṁ karonto imā dve gāthā abhāsi –",
  "atk-s0502a18:20": "237.",
  "atk-s0502a18:21": " ‘‘Upanītavayo ca dānisi,",
  "atk-s0502a18:22": "Sampayātosi yamassa santikaṁ;",
  "atk-s0502a18:23": "Vāso te natthi antarā,",
  "atk-s0502a18:24": "Pātheyyampi ca te na vijjati.",
  "atk-s0502a18:25": "238.",
  "atk-s0502a18:26": " ‘‘So karohi dīpamattano,",
  "atk-s0502a18:27": "Khippaṁ vāyama paṇḍito bhava;",
  "atk-s0502a18:28": "Niddhantamalo anaṅgaṇo,",
  "atk-s0502a18:29": "Na puna jātijaraṁ upehisī’’ti.",
  "atk-s0502a18:30_0": "Tattha upanītavayoti upāti nipātamattaṁ, nītavayoti vigatavayo atikkantavayo, tvañcasi",
  "atk-s0502a18:30_1": "dāni tayo vaye atikkamitvā maraṇamukhe ṭhitoti attho. Sampayātosi yamassa santikanti",
  "atk-s0502a18:30_2": "maraṇamukhaṁ gantuṁ sajjo hutvā ṭhitosīti attho. Vāso te natthi antarāti yathā maggaṁ",
  "atk-s0502a18:30_3": "gacchantā tāni tāni kiccāni karontā antarāmagge vasanti, na evaṁ paralokaṁ gacchantā.",
  "atk-s0502a18:30_4": "Na hi sakkā paralokaṁ gacchantena ‘‘adhivāsetha katipāhaṁ, dānaṁ tāva demi, dhammaṁ",
  "atk-s0502a18:30_5": "tāva suṇāmī’’tiādīni vattuṁ. Ito pana cavitvā paraloke nibbattova hoti. Imamatthaṁ",
  "atk-s0502a18:30_6": "sandhāyetaṁ vuttaṁ. Pātheyyanti idaṁ kiñcāpi heṭṭhā vuttameva, upāsakassa pana punappunaṁ",
  "atk-s0502a18:30_7": "daḷhīkaraṇatthaṁ idhāpi satthārā kathitaṁ. Jātijaranti ettha byādhimaraṇānipi gahitāneva",
  "atk-s0502a18:30_8": "honti. Heṭṭhimagāthāhi ca anāgāmimaggo kathito, idha arahattamaggo kathito. Evaṁ",
  "atk-s0502a18:30_9": "santepi yathā nāma raññā attano mukhapamāṇena kabaḷaṁ vaḍḍhetvā puttassa upanīte",
  "atk-s0502a18:30_10": "so kumāro attano mukhapamāṇeneva gaṇhāti, evameva satthārā uparimaggavasena dhamme",
  "atk-s0502a18:30_11": "desitepi upāsako attano upanissayavasena heṭṭhā sotāpattiphalaṁ patvā imissā anumodanāya",
  "atk-s0502a18:30_12": "avasāne anāgāmiphalaṁ patto. Sesaparisāyapi sātthikā dhammadesanā ahosīti.",
  "atk-s0502a18:31": "Goghātakaputtavatthu paṭhamaṁ.",
  "atk-s0502a18:32": "2. Aññatarabrāhmaṇavatthu",
  "atk-s0502a18:33": "Anupubbenāti imaṁ dhammadesanaṁ satthā jetavane viharanto aññatarabrāhmaṇaṁ ārabbha kathesi.",
  "atk-s0502a18:34_0": "So kira ekadivasaṁ pātova nikkhamitvā bhikkhūnaṁ cīvarapārupanaṭṭhāne bhikkhū cīvaraṁ",
  "atk-s0502a18:34_1": "pārupante olokento aṭṭhāsi. Taṁ pana ṭhānaṁ virūḷhatiṇaṁ hoti. Athekassa bhikkhuno",
  "atk-s0502a18:34_2": "cīvaraṁ pārupantassa cīvarakaṇṇo tiṇesu pavaṭṭento ussāvabindūhi temi. Brāhmaṇo ‘‘imaṁ",
  "atk-s0502a18:34_3": "ṭhānaṁ appaharitaṁ kātuṁ vaṭṭatī’’ti punadivase kuddālaṁ ādāya gantvā taṁ ṭhānaṁ",
  "atk-s0502a18:34_4": "tacchetvā khalamaṇḍalasadisaṁ akāsi. Punadivasepi taṁ ṭhānaṁ āgantvā bhikkhūsu cīvaraṁ",
  "atk-s0502a18:34_5": "pārupantesu ekassa cīvarakaṇṇaṁ bhūmiyaṁ patitvā paṁsumhi pavaṭṭamānaṁ disvā ‘‘idha",
  "atk-s0502a18:34_6": "vālukaṁ okirituṁ vaṭṭatī’’ti cintetvā vālukaṁ āharitvā okiri.",
  "atk-s0502a18:35_0": "Athekadivasaṁ purebhattaṁ caṇḍo ātapo ahosi, tadāpi bhikkhūnaṁ cīvaraṁ pārupantānaṁ",
  "atk-s0502a18:35_1": "gattato sede muccante disvā ‘‘idha mayā maṇḍapaṁ kāretuṁ vaṭṭatī’’ti cintetvā maṇḍapaṁ",
  "atk-s0502a18:35_2": "kāresi. Punadivase pātova vassaṁ vassi, vaddalikaṁ ahosi. Tadāpi brāhmaṇo bhikkhū",
  "atk-s0502a18:35_3": "olokentova ṭhito tintacīvarake bhikkhū disvā ‘‘ettha mayā sālaṁ kāretuṁ vaṭṭatī’’ti",
  "atk-s0502a18:35_4": "sālaṁ kāretvā ‘‘idāni sālamahaṁ karissāmī’’ti cintetvā buddhappamukhaṁ bhikkhusaṅghaṁ",
  "atk-s0502a18:35_5": "nimantetvā anto ca bahi ca bhikkhū nisīdāpetvā bhattakiccāvasāne anumodanatthāya",
  "atk-s0502a18:35_6": "satthu pattaṁ gahetvā, ‘‘bhante, ahaṁ bhikkhūnaṁ cīvarapārupanakāle imasmiṁ ṭhāne",
  "atk-s0502a18:35_7": "olokento ṭhito idañcidañca disvā idañcidañca kāresi’’nti ādito paṭṭhāya sabbaṁ taṁ",
  "atk-s0502a18:35_8": "pavattiṁ ārocesi. Satthā tassa vacanaṁ sutvā, ‘‘brāhmaṇa, paṇḍitā nāma khaṇe khaṇe",
  "atk-s0502a18:35_9": "thokaṁ kusalaṁ karontā anupubbena attano akusalamalaṁ nīharantiyevā’’ti vatvā imaṁ gāthamāha –",
  "atk-s0502a18:36": "239.",
  "atk-s0502a18:37": " ‘‘Anupubbena medhāvī, thokaṁ thokaṁ khaṇe khaṇe;",
  "atk-s0502a18:38": "Kammāro rajatasseva, niddhame malamattano’’ti.",
  "atk-s0502a18:39_0": "Tattha anupubbenāti anupaṭipāṭiyā. Medhāvīti dhammojapaññāya samannāgato. Khaṇe khaṇeti",
  "atk-s0502a18:39_1": "okāse okāse kusalaṁ karonto. Kammāro rajatassevāti yathā suvaṇṇakāro ekavārameva",
  "atk-s0502a18:39_2": "suvaṇṇaṁ tāpetvā koṭṭetvā malaṁ nīharitvā pilandhanavikatiṁ kātuṁ na sakkoti , punappunaṁ",
  "atk-s0502a18:39_3": "tāpento koṭṭento pana malaṁ nīharati, tato anekavidhaṁ pilandhanavikatiṁ karoti,",
  "atk-s0502a18:39_4": "evameva punappunaṁ kusalaṁ karonto paṇḍito attano rāgādimalaṁ niddhameyya, evaṁ niddhantamalo",
  "atk-s0502a18:39_5": "nikkilesova hotīti attho.",
  "atk-s0502a18:40": "Desanāvasāne brāhmaṇo sotāpattiphale patiṭṭhati, mahājanassāpi sātthikā dhammadesanā ahosīti.",
  "atk-s0502a18:41": "Aññatarabrāhmaṇavatthu dutiyaṁ.",
  "atk-s0502a18:42": "3. Tissattheravatthu",
  "atk-s0502a18:43": "Ayasāvamalanti imaṁ dhammadesanaṁ satthā jetavane viharanto tissattheraṁ nāma bhikkhuṁ ārabbha kathesi.",
  "atk-s0502a18:44_0": "Eko kira sāvatthivāsī kulaputto pabbajitvā laddhūpasampado tissattheroti paññāyi.",
  "atk-s0502a18:44_1": "So aparabhāge janapadavihāre vassūpagato aṭṭhahatthakaṁ thūlasāṭakaṁ labhitvā vutthavasso",
  "atk-s0502a18:44_2": "pavāretvā taṁ ādāya gantvā bhaginiyā hatthe ṭhapesi. Sā ‘‘na me eso sāṭako bhātu",
  "atk-s0502a18:44_3": "anucchaviko’’ti taṁ tikhiṇāya vāsiyā chinditvā hīrahīraṁ katvā udukkhale koṭṭetvā",
  "atk-s0502a18:44_4": "pavisetvā pothetvā vaṭṭetvā sukhumasuttaṁ kantitvā sāṭakaṁ vāyāpesi. Theropi suttañceva",
  "atk-s0502a18:44_5": "sūciyo ca saṁvidahitvā cīvarakārake daharasāmaṇere sannipātetvā bhaginiyā santikaṁ",
  "atk-s0502a18:44_6": "gantvā ‘‘taṁ me sāṭakaṁ detha, cīvaraṁ kāressāmī’’ti āha. Sā navahatthaṁ sāṭakaṁ",
  "atk-s0502a18:44_7": "nīharitvā kaniṭṭhabhātikassa hatthe ṭhapesi. So taṁ gahetvā vitthāretvā oloketvā",
  "atk-s0502a18:44_8": "‘‘mama sāṭako thūlo aṭṭhahattho, ayaṁ sukhumo navahattho. Nāyaṁ mama sāṭako, tumhākaṁ",
  "atk-s0502a18:44_9": "esa, na me iminā attho, tameva me dethā’’ti āha. ‘‘Bhante, tumhākameva eso, gaṇhatha",
  "atk-s0502a18:44_10": "na’’nti? So neva icchi. Athassa attanā katakiccaṁ sabbaṁ ārocetvā, ‘‘bhante, tumhākamevesa,",
  "atk-s0502a18:44_11": "gaṇhatha na’’nti adāsi. So taṁ ādāya vihāraṁ gantvā cīvarakammaṁ paṭṭhapesi.",
  "atk-s0502a18:45_0": "Athassa bhaginī cīvarakārānaṁ atthāya yāgubhattādīni sampādesi. Cīvarassa niṭṭhitadivase",
  "atk-s0502a18:45_1": "pana atirekasakkāraṁ kāresi. So cīvaraṁ oloketvā tasmiṁ uppannasineho ‘‘sve dāni",
  "atk-s0502a18:45_2": "naṁ pārupissāmī’’ti saṁharitvā cīvaravaṁse ṭhapetvā taṁ rattiṁ bhuttāhāraṁ jirāpetuṁ",
  "atk-s0502a18:45_3": "asakkonto kālaṁ katvā tasmiṁyeva cīvare ūkā hutvā nibbatti. Bhaginīpissa kālakiriyaṁ",
  "atk-s0502a18:45_4": "sutvā bhikkhūnaṁ pādesu pavattamānā rodi. Bhikkhū tassa sarīrakiccaṁ katvā gilānupaṭṭhākassa",
  "atk-s0502a18:45_5": "abhāvena saṅghasseva taṁ pāpuṇāti. ‘‘Bhājessāma na’’nti taṁ cīvaraṁ nīharāpesuṁ.",
  "atk-s0502a18:45_6": "Sā ūkā ‘‘ime mama santakaṁ vilumpantī’’ti viravantī ito cito ca sandhāvi. Satthā",
  "atk-s0502a18:45_7": "gandhakuṭiyaṁ nisinnova dibbāya sotadhātuyā taṁ saddaṁ sutvā, ‘‘ānanda, tissassa",
  "atk-s0502a18:45_8": "cīvaraṁ abhājetvā sattāhaṁ nikkhipituṁ vadehī’’ti āha. Thero tathā kāresi. Sāpi sattame",
  "atk-s0502a18:45_9": "divase kālaṁ katvā tusitavimāne nibbatti. Satthā ‘‘aṭṭhame divase tissassa cīvaraṁ",
  "atk-s0502a18:45_10": "bhājetvā gaṇhathā’’ti āṇāpesi. Bhikkhū tathā kariṁsu.",
  "atk-s0502a18:46_0": "Bhikkhū dhammasabhāyaṁ kathaṁ samuṭṭhāpesuṁ ‘‘kasmā nu kho satthā tissassa cīvaraṁ",
  "atk-s0502a18:46_1": "satta divase ṭhapāpetvā aṭṭhame divase gaṇhituṁ anujānī’’ti. Satthā āgantvā ‘‘kāya",
  "atk-s0502a18:46_2": "nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte,",
  "atk-s0502a18:46_3": "‘‘bhikkhave, tisso attano cīvare ūkā hutvā nibbatto, tumhehi tasmiṁ bhājiyamāne ‘ime",
  "atk-s0502a18:46_4": "mama santakaṁ vilumpantī’ti viravantī ito cito ca dhāvi. Sā tumhehi cīvare gayhamāne",
  "atk-s0502a18:46_5": "tumhesu manaṁ padussitvā niraye nibbatteyya, tena cāhaṁ cīvaraṁ nikkhipāpesiṁ. Idāni",
  "atk-s0502a18:46_6": "pana sā tusitavimāne nibbattā, tena vo mayā cīvaragahaṇaṁ anuññāta’’nti vatvā puna",
  "atk-s0502a18:46_7": "tehi ‘‘bhāriyā vata ayaṁ, bhante, taṇhā nāmā’’ti vutte ‘‘āma, bhikkhave, imesaṁ sattānaṁ",
  "atk-s0502a18:46_8": "taṇhā nāma bhāriyā. Yathā ayato malaṁ uṭṭhahitvā ayameva khādati vināseti aparibhogaṁ",
  "atk-s0502a18:46_9": "karoti, evamevāyaṁ taṇhā imesaṁ sattānaṁ abbhantare uppajjitvā te satte nirayādīsu",
  "atk-s0502a18:46_10": "nibbattāpeti, vināsaṁ pāpetī’’ti vatvā imaṁ gāthamāha –",
  "atk-s0502a18:47": "240.",
  "atk-s0502a18:48": " ‘‘Ayasāva malaṁ samuṭṭhitaṁ,",
  "atk-s0502a18:49": "Tatuṭṭhāya tameva khādati;",
  "atk-s0502a18:50": "Evaṁ atidhonacārinaṁ,",
  "atk-s0502a18:51": "Sāni kammāni nayanti duggati’’nti.",
  "atk-s0502a18:52_0": "Tattha ayasāvāti ayato samuṭṭhitaṁ. Tatuṭṭhāyāti tato uṭṭhāya. Atidhonacārinanti",
  "atk-s0502a18:52_1": "dhonā vuccati cattāro paccaye ‘‘idamatthaṁ ete’’ti paccavekkhitvā paribhuñjanapaññā,",
  "atk-s0502a18:52_2": "taṁ atikkamitvā caranto atidhonacārī nāma. Idaṁ vuttaṁ hoti – yathā ayato malaṁ samuṭṭhāya",
  "atk-s0502a18:52_3": "tato samuṭṭhitaṁ tameva khādati, evamevaṁ catupaccaye apaccavekkhitvā paribhuñjantaṁ",
  "atk-s0502a18:52_4": "atidhonacārinaṁ sāni kammāni attani ṭhitattā attano santakāneva tāni kammāni duggatiṁ nayantīti.",
  "atk-s0502a18:53": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:54": "Tissattheravatthu tatiyaṁ.",
  "atk-s0502a18:55": "4. Lāludāyittheravatthu",
  "atk-s0502a18:56": "Asajjhāyamalāti imaṁ dhammadesanaṁ satthā jetavane viharanto lāludāyittheraṁ ārabbha kathesi.",
  "atk-s0502a18:57_0": "Sāvatthiyaṁ kira pañcakoṭimattā ariyasāvakā vasanti, dve koṭimattā puthujjanā vasanti.",
  "atk-s0502a18:57_1": "Tesu ariyasāvakā purebhattaṁ dānaṁ datvā pacchābhattaṁ sappitelamadhuphāṇitavatthādīni",
  "atk-s0502a18:57_2": "gahetvā vihāraṁ gantvā dhammakathaṁ suṇanti. Dhammaṁ sutvā gamanakāle ca sāriputtamoggallānānaṁ",
  "atk-s0502a18:57_3": "guṇakathaṁ kathenti. Udāyitthero tesaṁ kathaṁ sutvā ‘‘etesaṁ tāva dhammaṁ sutvā tumhe",
  "atk-s0502a18:57_4": "evaṁ kathetha, mama dhammakathaṁ sutvā kiṁ nu kho na kathessathā’’ti vadati. Manussā",
  "atk-s0502a18:57_5": "tassa kathaṁ sutvā ‘‘ayaṁ eko dhammakathiko bhavissati, imassapi amhehi dhammakathaṁ",
  "atk-s0502a18:57_6": "sotuṁ vaṭṭatī’’ti te ekadivasaṁ theraṁ yācitvā, ‘‘bhante, ajja amhākaṁ dhammassavanadivaso’’ti",
  "atk-s0502a18:57_7": "saṅghassa dānaṁ datvā, ‘‘bhante, tumhe amhākaṁ divā dhammakathaṁ katheyyāthā’’ti",
  "atk-s0502a18:57_8": "āhaṁsu. Sopi tesaṁ adhivāsesi.",
  "atk-s0502a18:58_0": "Tehi dhammassavanavelāya āgantvā, ‘‘bhante, no dhammaṁ kathethā’’ti vutte lāludāyitthero",
  "atk-s0502a18:58_1": "āsane nisīditvā cittabījaniṁ gahetvā cālento ekampi dhammapadaṁ adisvā ‘‘ahaṁ sarabhaññaṁ",
  "atk-s0502a18:58_2": "bhaṇissāmi, añño dhammakathaṁ kathetū’’ti vatvā otari. Te aññena dhammakathaṁ kathāpetvā",
  "atk-s0502a18:58_3": "sarabhāṇatthāya puna taṁ āsanaṁ āropayiṁsu. So punapi kiñci adisvā ‘‘ahaṁ rattiṁ",
  "atk-s0502a18:58_4": "kathessāmi, añño sarabhaññaṁ bhaṇatū’’ti vatvā āsanā otari. Te aññena sarabhaññaṁ",
  "atk-s0502a18:58_5": "bhaṇāpetvā puna rattiṁ theraṁ ānayiṁsu. So rattimpi kiñci adisvā ‘‘ahaṁ paccūsakāle",
  "atk-s0502a18:58_6": "kathessāmi, rattiṁ añño kathetū’’ti vatvā otari. Te aññena rattiṁ kathāpetvā puna",
  "atk-s0502a18:58_7": "paccūse taṁ ānayiṁsu. So punapi kiñci nāddasa. Mahājano leḍḍudaṇḍādīni gahetvā, ‘‘andhabāla,",
  "atk-s0502a18:58_8": "tvaṁ sāriputtamoggallānānaṁ vaṇṇe kathiyamāne evañcevañca vadesi, idāni kasmā na",
  "atk-s0502a18:58_9": "kathesī’’ti santajjetvā palāyantaṁ anubandhi. So palāyanto ekissā vaccakuṭiyā pati.",
  "atk-s0502a18:59_0": "Mahājano kathaṁ samuṭṭhāpesi – ‘‘ajja lāludāyī sāriputtamoggallānānaṁ guṇakathāya",
  "atk-s0502a18:59_1": "pavattamānāya ussūyanto attano dhammakathikabhāvaṁ pakāsetvā manussehi sakkāraṁ katvā",
  "atk-s0502a18:59_2": "‘dhammaṁ suṇomā’ti vutte catukkhattuṁ āsane nisīditvā kathetabbayuttakaṁ kiñci apassanto",
  "atk-s0502a18:59_3": "‘tvaṁ amhākaṁ ayyehi sāriputtamoggallānattherehi saddhiṁ yugaggāhaṁ gaṇhāsī’ti leḍḍudaṇḍādīni",
  "atk-s0502a18:59_4": "gahetvā santajjetvā palāpiyamāno vaccakuṭiyā patito’’ti. Satthā āgantvā ‘‘kāya nuttha,",
  "atk-s0502a18:59_5": "bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na,",
  "atk-s0502a18:59_6": "bhikkhave, idāneva, pubbepi eso gūthakūpe nimuggoyevā’’ti vatvā atītaṁ āharitvā –",
  "atk-s0502a18:60": "‘‘Catuppado ahaṁ samma, tvampi samma catuppado;",
  "atk-s0502a18:61": "Ehi samma nivattassu, kiṁ nu bhīto palāyasi.",
  "atk-s0502a18:62": "‘‘Asucipūtilomosi, duggandho vāsi sūkara;",
  "atk-s0502a18:63": "Sace yujjhitukāmosi, jayaṁ samma dadāmi te’’ti. (jā. 1.2.5-6) –",
  "atk-s0502a18:64_0": "Imaṁ jātakaṁ vitthāretvā kathesi. Tadā sīho sāriputto ahosi, sūkaro lāludāyīti. Satthā",
  "atk-s0502a18:64_1": "imaṁ dhammadesanaṁ āharitvā, ‘‘bhikkhave, lāludāyinā appamattakova dhammo uggahito,",
  "atk-s0502a18:64_2": "sajjhāyaṁ pana neva akāsi, kiñci pariyattiṁ uggahetvā tassā asajjhāyakaraṇaṁ malamevā’’ti",
  "atk-s0502a18:64_3": "vatvā imaṁ gāthamāha –",
  "atk-s0502a18:65": "241.",
  "atk-s0502a18:66": " ‘‘Asajjhāyamalā mantā, anuṭṭhānamalā gharā;",
  "atk-s0502a18:67": "Malaṁ vaṇṇassa kosajjaṁ, pamādo rakkhato mala’’nti.",
  "atk-s0502a18:68_0": "Tattha asajjhāyamalāti yākāci pariyatti vā sippaṁ vā yasmā asajjhāyantassa ananuyuñjantassa",
  "atk-s0502a18:68_1": "vinassati vā nirantaraṁ vā na upaṭṭhāti, tasmā ‘‘asajjhāyamalā mantā’’ti vuttaṁ.",
  "atk-s0502a18:68_2": "Yasmā pana gharāvāsaṁ vasantassa uṭṭhāyuṭṭhāya jiṇṇapaṭisaṅkharaṇādīni akarontassa",
  "atk-s0502a18:68_3": "gharaṁ nāma vinassati, tasmā ‘‘anuṭṭhānamalā gharā’’ti vuttaṁ. Yasmā gihissa vā pabbajitassa",
  "atk-s0502a18:68_4": "vā kosajjavasena sarīrapaṭijagganaṁ vā parikkhārapaṭijagganaṁ vā akarontassa kāyo",
  "atk-s0502a18:68_5": "dubbaṇṇo hoti, tasmā ‘‘malaṁ vaṇṇassa kosajja’’nti vuttaṁ. Yasmā gāvo rakkhantassa",
  "atk-s0502a18:68_6": "pamādavasena niddāyantassa vā kīḷantassa vā tā gāvo atitthapakkhandanādinā vā vāḷamigacorādiupaddavena",
  "atk-s0502a18:68_7": "vā paresaṁ sālikhettādīni otaritvā khādanavasena vināsaṁ āpajjanti, sayampi daṇḍaṁ",
  "atk-s0502a18:68_8": "vā paribhāsaṁ vā pāpuṇāti, pabbajitaṁ vā pana cha dvārāni arakkhantaṁ pamādavasena",
  "atk-s0502a18:68_9": "kilesā otaritvā sāsanā cāventi, tasmā ‘‘pamādo rakkhato mala’’nti vuttaṁ. So hissa",
  "atk-s0502a18:68_10": "vināsāvahanena malaṭṭhāniyattā malanti attho.",
  "atk-s0502a18:69": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:70": "Lāludāyittheravatthu catutthaṁ.",
  "atk-s0502a18:71": "5. Aññatarakulaputtavatthu",
  "atk-s0502a18:72": "Malitthiyā duccaritanti imaṁ dhammadesanaṁ satthā veḷuvane viharanto aññataraṁ kulaputtaṁ ārabbha kathesi.",
  "atk-s0502a18:73_0": "Tassa kira samānajātikaṁ kulakumārikaṁ ānesuṁ. Sā ānītadivasato paṭṭhāya aticārinī",
  "atk-s0502a18:73_1": "ahosi. So kulaputto tassā aticārena lajjito kassaci sammukhībhāvaṁ upagantuṁ asakkonto",
  "atk-s0502a18:73_2": "buddhupaṭṭhānādīni pacchinditvā katipāhaccayena satthāraṁ upasaṅkamitvā vanditvā",
  "atk-s0502a18:73_3": "ekamantaṁ nisinno ‘‘kiṁ, upāsaka, na dissasī’’ti vutte tamatthaṁ ārocesi. Atha naṁ",
  "atk-s0502a18:73_4": "satthā, ‘‘upāsaka, pubbepi mayā ‘itthiyo nāma nadīādisadisā, tāsu paṇḍitena kodho",
  "atk-s0502a18:73_5": "na kātabbo’ti vuttaṁ, tvaṁ pana bhavapaṭicchannattā na sallakkhesī’’ti vatvā tena yācito –",
  "atk-s0502a18:74": "‘‘Yathā nadī ca pantho ca, pānāgāraṁ sabhā papā;",
  "atk-s0502a18:75": "Evaṁ lokitthiyo nāma, velā tāsaṁ na vijjatī’’ti. (jā. 1.1.65; 1.12.9) –",
  "atk-s0502a18:76_0": "Jātakaṁ vitthāretvā, ‘‘upāsaka, itthiyā hi aticārinibhāvo malaṁ, dānaṁ dentassa maccheraṁ",
  "atk-s0502a18:76_1": "malaṁ, idhalokaparalokesu sattānaṁ akusalakammaṁ vināsanatthena malaṁ, avijjā pana",
  "atk-s0502a18:76_2": "sabbamalānaṁ uttamamala’’nti vatvā imā gāthā abhāsi –",
  "atk-s0502a18:77": "242.",
  "atk-s0502a18:78": " ‘‘Malitthiyā duccaritaṁ, maccheraṁ dadato malaṁ;",
  "atk-s0502a18:79": "Malā ve pāpakā dhammā, asmiṁ loke paramhi ca.",
  "atk-s0502a18:80": "243.",
  "atk-s0502a18:81": " ‘‘Tato malā malataraṁ, avijjā paramaṁ malaṁ;",
  "atk-s0502a18:82": "Etaṁ malaṁ pahantvāna, nimmalā hotha bhikkhavo’’ti.",
  "atk-s0502a18:83_0": "Tattha duccaritanti aticāro. Aticāriniñhi itthiṁ sāmikopi gehā nīharati, mātāpitūnaṁ",
  "atk-s0502a18:83_1": "santikaṁ gatampi ‘‘tvaṁ kulassa agāravabhūtā, akkhīhipi na daṭṭhabbā’’ti taṁ nīharanti.",
  "atk-s0502a18:83_2": "Sā anāthā vicarantī mahādukkhaṁ pāpuṇāti. Tenassā duccaritaṁ ‘‘mala’’nti vuttaṁ.",
  "atk-s0502a18:83_3": "Dadatoti dāyakassa. Yassa hi khettakasanakāle ‘‘imasmiṁ khette sampanne salākabhattādīni",
  "atk-s0502a18:83_4": "dassāmī’’ti cintetvā nipphanne sassepi maccheraṁ uppajjitvā cāgacittaṁ nivāreti,",
  "atk-s0502a18:83_5": "so maccheravasena cāgacitte avirūhante manussasampattiṁ dibbasampattiṁ nibbānasampattinti",
  "atk-s0502a18:83_6": "tisso sampattiyo na labhati. Tena vuttaṁ – ‘‘maccheraṁ dadato mala’’nti. Sesesupi",
  "atk-s0502a18:83_7": "eseva nayo. Pāpakā dhammāti akusaladhammā pana idhaloke ca paraloke ca malameva.",
  "atk-s0502a18:84_0": "Tatoti heṭṭhā vuttamalato. Malataranti atirekamalaṁ vo kathemīti attho. Avijjāti",
  "atk-s0502a18:84_1": "aṭṭhavatthukaṁ aññāṇameva paramaṁ malaṁ. Pahantvānāti etaṁ malaṁ jahitvā, bhikkhave,",
  "atk-s0502a18:84_2": "tumhe nimmalā hothāti attho.",
  "atk-s0502a18:85": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:86": "Aññatarakulaputtavatthu pañcamaṁ.",
  "atk-s0502a18:87": "6. Cūḷasārivatthu",
  "atk-s0502a18:88": "Sujīvanti imaṁ dhammadesanaṁ satthā jetavane viharanto cūḷasāriṁ nāma sāriputtattherassa saddhivihārikaṁ ārabbha kathesi.",
  "atk-s0502a18:89_0": "So kira ekadivase vejjakammaṁ katvā paṇītabhojanaṁ labhitvā ādāya nikkhamanto antarāmagge",
  "atk-s0502a18:89_1": "theraṁ disvā, ‘‘bhante, idaṁ mayā vejjakammaṁ katvā laddhaṁ, tumhe aññattha evarūpaṁ",
  "atk-s0502a18:89_2": "bhojanaṁ na labhissatha, imaṁ bhuñjatha, ahaṁ te vejjakammaṁ katvā niccakālaṁ evarūpaṁ",
  "atk-s0502a18:89_3": "āhāraṁ āharissāmī’’ti āha. Thero tassa vacanaṁ sutvā tuṇhībhūtova pakkāmi. Bhikkhū",
  "atk-s0502a18:89_4": "vihāraṁ gantvā satthu tamatthaṁ ārocesuṁ. Satthā, ‘‘bhikkhave, ahiriko nāma pagabbho",
  "atk-s0502a18:89_5": "kākasadiso hutvā ekavīsatividhāya anesanāya ṭhatvā sukhaṁ jīvati, hiriottappasampanno",
  "atk-s0502a18:89_6": "pana dukkhaṁ jīvatī’’ti vatvā imā gāthā abhāsi –",
  "atk-s0502a18:90": "244.",
  "atk-s0502a18:91": " ‘‘Sujīvaṁ ahirikena, kākasūrena dhaṁsinā;",
  "atk-s0502a18:92": "Pakkhandinā pagabbhena, saṁkiliṭṭhena jīvitaṁ.",
  "atk-s0502a18:93": "245.",
  "atk-s0502a18:94": " ‘‘Hirīmatā ca dujjīvaṁ, niccaṁ sucigavesinā;",
  "atk-s0502a18:95": "Alīnenāppagabbhena, suddhājīvena passatā’’ti.",
  "atk-s0502a18:96_0": "Tattha ahirikenāti chinnahirottappakena. Evarūpena hi amātarameva ‘‘mātā me’’ti apitādayo",
  "atk-s0502a18:96_1": "eva ca ‘‘pitā me’’tiādinā nayena vatvā ekavīsatividhāya anesanāya patiṭṭhāya sukhena",
  "atk-s0502a18:96_2": "jīvatuṁ sakkā. Kākasūrenāti sūrakākasadisena. Yathā hi sūrakāko kulagharesu yāguādīni",
  "atk-s0502a18:96_3": "gaṇhitukāmo bhittiādīsu nisīditvā attano olokanabhāvaṁ ñatvā anolokento viya aññavihitako",
  "atk-s0502a18:96_4": "viya niddāyanto viya ca hutvā manussānaṁ pamādaṁ sallakkhetvā anupatitvā ‘‘sūsū’’ti",
  "atk-s0502a18:96_5": "vadantesuyeva bhājanato mukhapūraṁ gahetvā palāyati, evamevaṁ ahirikapuggalopi bhikkhūhi",
  "atk-s0502a18:96_6": "saddhiṁ gāmaṁ pavisitvā yāgubhattaṭṭhānādīni vavatthapeti. Tattha bhikkhū piṇḍāya",
  "atk-s0502a18:96_7": "caritvā yāpanamattaṁ ādāya āsanasālaṁ gantvā paccavekkhantā yāguṁ pivitvā kammaṭṭhānaṁ",
  "atk-s0502a18:96_8": "manasi karonti sajjhāyanti āsanasālaṁ sammajjanti. Ayaṁ pana akatvā gāmābhimukhova hoti.",
  "atk-s0502a18:97_0": "So hi bhikkhūhi ‘‘passathima’’nti olokiyamānopi anolokento viya aññavihito viya niddāyanto",
  "atk-s0502a18:97_1": "viya gaṇṭhikaṁ paṭimuñcanto viya cīvaraṁ saṁvidahanto viya hutvā ‘‘asukaṁ nāma me",
  "atk-s0502a18:97_2": "kammaṁ atthī’’ti vadanto uṭṭhāyāsanā gāmaṁ pavisitvā pātova vavatthapitagehesu aññataraṁ",
  "atk-s0502a18:97_3": "gehaṁ upasaṅkamitvā gharamānusakesu thokaṁ kavāṭaṁ pidhāya dvāre nisīditvā kandantesupi",
  "atk-s0502a18:97_4": "ekena hatthena kavāṭaṁ paṇāmetvā anto pavisati. Atha naṁ disvā akāmakāpi āsane nisīdāpetvā",
  "atk-s0502a18:97_5": "yāguādīsu yaṁ atthi, taṁ denti. So yāvadatthaṁ bhuñjitvā avasesaṁ pattenādāya pakkamati.",
  "atk-s0502a18:97_6": "Ayaṁ kākasūro nāma. Evarūpena ahirikena sujīvanti attho.",
  "atk-s0502a18:98_0": "Dhaṁsināti ‘‘asukatthero nāma appiccho’’tiādīni vadantesu – ‘‘kiṁ pana mayaṁ na appicchā’’tiādivacanena",
  "atk-s0502a18:98_1": "paresaṁ guṇadhaṁsanatāya dhaṁsinā. Tathārūpassa vacanaṁ sutvā ‘‘ayampi appicchatādiguṇe",
  "atk-s0502a18:98_2": "yutto’’ti maññamānā manussā dātabbaṁ maññanti. So pana tato paṭṭhāya viññūpurisānaṁ",
  "atk-s0502a18:98_3": "cittaṁ ārādhetuṁ asakkonto tamhāpi lābhā parihāyati. Evaṁ dhaṁsipuggalo attanopi",
  "atk-s0502a18:98_4": "parassapi lābhaṁ nāsetiyeva.",
  "atk-s0502a18:99_0": "Pakkhandināti pakkhandacārinā. Paresaṁ kiccānipi attano kiccāni viya dassento pātova",
  "atk-s0502a18:99_1": "bhikkhūsu cetiyaṅgaṇādīsu vattaṁ katvā kammaṭṭhānamanasikārena thokaṁ nisīditvā uṭṭhāya",
  "atk-s0502a18:99_2": "gāmaṁ pavisantesu mukhaṁ dhovitvā paṇḍukāsāvapārupanaakkhiañjanasīsamakkhanādīhi",
  "atk-s0502a18:99_3": "attabhāvaṁ maṇḍetvā sammajjanto viya dve tayo sammajjanipahāre datvā dvārakoṭṭhakābhimukho",
  "atk-s0502a18:99_4": "hoti. Manussā pātova ‘‘cetiyaṁ vandissāma, mālāpūjaṁ karissāmā’’ti āgatā taṁ disvā",
  "atk-s0502a18:99_5": "‘‘ayaṁ vihāro imaṁ daharaṁ nissāya paṭijagganaṁ labhati, imaṁ mā pamajjitthā’’ti",
  "atk-s0502a18:99_6": "vatvā tassa dātabbaṁ maññanti. Evarūpena pakkhandināpi sujīvaṁ. Pagabbhenāti kāyapāgabbhiyādīhi",
  "atk-s0502a18:99_7": "samannāgatena. Saṁkiliṭṭhena jīvitanti evaṁ jīvikaṁ kappetvā jīvantena hi puggalena",
  "atk-s0502a18:99_8": "saṁkiliṭṭhena hutvā jīvitaṁ nāma hoti, taṁ dujjīvitaṁ pāpamevāti attho.",
  "atk-s0502a18:100_0": "Hirīmatā cāti hirottappasampannena puggalena dujjīvaṁ. So hi amātādayova ‘‘mātā me’’tiādīni",
  "atk-s0502a18:100_1": "avatvā adhammike paccaye gūthaṁ viya jigucchanto dhammena samena pariyesanto sapadānaṁ",
  "atk-s0502a18:100_2": "piṇḍāya caritvā jīvikaṁ kappento lūkhaṁ jīvikaṁ jīvatīti attho. Sucigavesināti sucīni",
  "atk-s0502a18:100_3": "kāyakammādīni gavesantena. Alīnenāti jīvitavuttimanallīnena. Suddhājīvena passatāti",
  "atk-s0502a18:100_4": "evarūpo hi puggalo suddhājīvo nāma hoti. Tena evaṁ suddhājīvena tameva suddhājīvaṁ",
  "atk-s0502a18:100_5": "sārato passatā lūkhajīvitavasena dujjīvaṁ hotīti attho.",
  "atk-s0502a18:101": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:102": "Cūḷasārivatthu chaṭṭhaṁ.",
  "atk-s0502a18:103": "7. Pañcaupāsakavatthu",
  "atk-s0502a18:104": "Yo pāṇanti imaṁ dhammadesanaṁ satthā jetavane viharanto pañca upāsake ārabbha kathesi.",
  "atk-s0502a18:105_0": "Tesu hi eko pāṇātipātāveramaṇisikkhāpadameva rakkhati, itare itarāni. Te ekadivasaṁ",
  "atk-s0502a18:105_1": "‘‘ahaṁ dukkaraṁ karomi, dukkaraṁ rakkhāmī’’ti vivādāpannā satthu santikaṁ gantvā",
  "atk-s0502a18:105_2": "vanditvā tamatthaṁ ārocesuṁ. Satthā tesaṁ kathaṁ sutvā ekasīlampi kaniṭṭhakaṁ akatvā",
  "atk-s0502a18:105_3": "‘‘sabbāneva durakkhānī’’ti vatvā imā gāthā abhāsi –",
  "atk-s0502a18:106": "246.",
  "atk-s0502a18:107": " ‘‘Yo pāṇamatipāteti, musāvādañca bhāsati;",
  "atk-s0502a18:108": "Loke adinnamādiyati, paradārañca gacchati.",
  "atk-s0502a18:109": "247.",
  "atk-s0502a18:110": " ‘‘Surāmerayapānañca , yo naro anuyuñjati;",
  "atk-s0502a18:111": "Idheva meso lokasmiṁ, mūlaṁ khaṇati attano.",
  "atk-s0502a18:112": "248.",
  "atk-s0502a18:113": " ‘‘Evaṁ bho purisa jānāhi, pāpadhammā asaññatā;",
  "atk-s0502a18:114": "Mā taṁ lobho adhammo ca, ciraṁ dukkhāya randhayu’’nti.",
  "atk-s0502a18:115_0": "Tattha yo pāṇamatipātetīti yo sāhatthikādīsu chasu payogesu ekapayogenāpi parassa",
  "atk-s0502a18:115_1": "jīvitindriyaṁ upacchindati. Musāvādanti paresaṁ atthabhañjanakaṁ musāvādañca bhāsati.",
  "atk-s0502a18:115_2": "Loke adinnamādiyatīti imasmiṁ sattaloke theyyāvahārādīsu ekenapi avahārena parapariggahitaṁ",
  "atk-s0502a18:115_3": "ādiyati. Paradārañca gacchatīti parassa rakkhitagopitesu bhaṇḍesu aparajjhanto uppathacāraṁ",
  "atk-s0502a18:115_4": "carati. Surāmerayapānanti yassa kassaci surāya ceva merayassa ca pānaṁ. Anuyuñjatīti",
  "atk-s0502a18:115_5": "sevati bahulīkaroti. Mūlaṁ khaṇatīti tiṭṭhatu paraloko, so pana puggalo idha lokasmiṁyeva",
  "atk-s0502a18:115_6": "yena khettavatthuādinā mūlena patiṭṭhapeyya, tampi aṭṭhapetvā vā vissajjetvā vā suraṁ",
  "atk-s0502a18:115_7": "pivanto attano mūlaṁ khaṇati, anātho kapaṇo hutvā vicarati. Evaṁ, bhoti pañcadussīlyakammakārakaṁ",
  "atk-s0502a18:115_8": "puggalaṁ ālapati. Pāpadhammāti lāmakadhammā. Asaññatāti kāyasaññatādirahitā. Acetasātipi",
  "atk-s0502a18:115_9": "pāṭho, acittakāti attho. Lobho adhammo cāti lobho ceva doso ca. Ubhayampi hetaṁ akusalameva.",
  "atk-s0502a18:115_10": "Ciraṁ dukkhāya randhayunti cirakālaṁ nirayadukkhādīnaṁ atthāya taṁ ete dhammā mā",
  "atk-s0502a18:115_11": "randhentu mā matthentūti attho.",
  "atk-s0502a18:116": "Desanāvasāne te pañca upāsakā sotāpattiphale patiṭṭhahiṁsu, sampattānampi sātthikā dhammadesanā ahosīti.",
  "atk-s0502a18:117": "Pañcaupāsakavatthu sattamaṁ.",
  "atk-s0502a18:118": "8. Tissadaharavatthu",
  "atk-s0502a18:119": "Dadātiveti imaṁ dhammadesanaṁ satthā jetavane viharanto tissadaharaṁ nāma ārabbha kathesi.",
  "atk-s0502a18:120_0": "So kira anāthapiṇḍikassa gahapatino visākhāya upāsikāyāti pañcannaṁ ariyasāvakakoṭīnaṁ",
  "atk-s0502a18:120_1": "dānaṁ nindanto vicari, asadisadānampi nindiyeva. Tesaṁ tesaṁ dānagge sītalaṁ labhitvā",
  "atk-s0502a18:120_2": "‘‘sītala’’nti nindi, uṇhaṁ labhitvā ‘‘uṇha’’nti nindi. Appaṁ dentepi ‘‘kiṁ ime appamattakaṁ",
  "atk-s0502a18:120_3": "dentī’’ti nindi, bahuṁ dentepi ‘‘imesaṁ gehe ṭhapanaṭṭhānaṁ maññe natthi, nanu nāma",
  "atk-s0502a18:120_4": "bhikkhūnaṁ yāpanamattaṁ dātabbaṁ, ettakaṁ yāgubhattaṁ niratthakameva vissajjatī’’ti",
  "atk-s0502a18:120_5": "nindi. Attano pana ñātake ārabbha ‘‘aho amhākaṁ ñātakānaṁ gehaṁ catūhi disāhi āgatāgatānaṁ",
  "atk-s0502a18:120_6": "bhikkhūnaṁ opānabhūta’’ntiādīni vatvā pasaṁsaṁ pavattesi. So panekassa dovārikassa",
  "atk-s0502a18:120_7": "putto janapadaṁ vicarantehi vaḍḍhakīhi saddhiṁ vicaranto sāvatthiṁ patvā pabbajito.",
  "atk-s0502a18:120_8": "Atha naṁ bhikkhū evaṁ manussānaṁ dānādīni nindantaṁ disvā ‘‘pariggaṇhissāma na’’nti",
  "atk-s0502a18:120_9": "cintetvā, ‘‘āvuso, tava ñātakā kahaṁ vasantī’’ti pucchitvā ‘‘asukagāme nāmā’’ti sutvāva",
  "atk-s0502a18:120_10": "katipaye dahare pesesuṁ. Te tattha gantvā gāmavāsikehi āsanasālāya nisīdāpetvā katasakkārā",
  "atk-s0502a18:120_11": "pucchiṁsu – ‘‘imamhā gāmā nikkhamitvā pabbajito tisso nāma daharo atthi. Tassa katame",
  "atk-s0502a18:120_12": "ñātakā’’ti? Manussā ‘‘idha kulagehato nikkhamitvā pabbajitadārako natthi, kiṁ nu",
  "atk-s0502a18:120_13": "kho ime vadantī’’ti cintetvā, ‘‘bhante, eko dovārikaputto vaḍḍhakīhi saddhiṁ vicaritvā",
  "atk-s0502a18:120_14": "pabbajitoti suṇoma, taṁ sandhāya vadetha maññe’’ti āhaṁsu. Daharabhikkhū tissassa",
  "atk-s0502a18:120_15": "tattha issarañātakānaṁ abhāvaṁ ñatvā sāvatthiṁ gantvā ‘‘akāraṇameva, bhante, tisso",
  "atk-s0502a18:120_16": "vilapanto vicaratī’’ti taṁ pavattiṁ bhikkhūnaṁ ārocesuṁ. Bhikkhūpi taṁ tathāgatassa ārocesuṁ.",
  "atk-s0502a18:121": "Satthā ‘‘na, bhikkhave, idāneva vikatthento vicarati, pubbepi vikatthakova ahosī’’ti vatvā bhikkhūhi yācito atītaṁ āharitvā –",
  "atk-s0502a18:122": "‘‘Bahumpi so vikattheyya, aññaṁ janapadaṁ gato;",
  "atk-s0502a18:123": "Anvāgantvāna dūseyya, bhuñja bhoge kaṭāhakā’’ti. (jā. 1.1.125) –",
  "atk-s0502a18:124_0": "Imaṁ kaṭāhajātakaṁ vitthāretvā, ‘‘bhikkhave, yo hi puggalo parehi appake vā bahuke",
  "atk-s0502a18:124_1": "vā lūkhe vā paṇīte vā dinne aññesaṁ vā datvā attano adinne maṅku hoti, tassa jhānaṁ",
  "atk-s0502a18:124_2": "vā vipassanaṁ vā maggaphalādīni vā na uppajjantī’’ti vatvā dhammaṁ desento imā gāthā abhāsi –",
  "atk-s0502a18:125": "249.",
  "atk-s0502a18:126": " ‘‘Dadāti ve yathāsaddhaṁ, yathāpasādanaṁ jano;",
  "atk-s0502a18:127": "Tattha yo ca maṅku hoti, paresaṁ pānabhojane;",
  "atk-s0502a18:128": "Na so divā vā rattiṁ vā, samādhimadhigacchati.",
  "atk-s0502a18:129": "250.",
  "atk-s0502a18:130": " ‘‘Yassa cetaṁ samucchinnaṁ, mūlaghaccaṁ samūhataṁ;",
  "atk-s0502a18:131": "Sa ve divā vā rattiṁ vā, samādhimadhigacchatī’’ti.",
  "atk-s0502a18:132_0": "Tattha dadāti ve yathāsaddhanti lūkhapaṇītādīsu yaṁkiñci dento jano yathāsaddhaṁ",
  "atk-s0502a18:132_1": "attano saddhānurūpameva deti. Yathāpasādananti theranavādīsu cassa yasmiṁ yasmiṁ",
  "atk-s0502a18:132_2": "pasādo uppajjati, tassa dento yathāpasādanaṁ attano pasādānurūpameva deti. Tatthāti",
  "atk-s0502a18:132_3": "tasmiṁ parassa dāne ‘‘mayā appaṁ vā laddhaṁ, lūkhaṁ vā laddha’’nti maṅkubhāvaṁ āpajjati.",
  "atk-s0502a18:132_4": "Samādhinti so puggalo divā vā rattiṁ vā upacārappanāvasena vā maggaphalavasena vā",
  "atk-s0502a18:132_5": "samādhiṁ nādhigacchati. Yassa cetanti yassa puggalassa etaṁ ekesu ṭhānesu maṅkubhāvasaṅkhātaṁ",
  "atk-s0502a18:132_6": "akusalaṁ samucchinnaṁ mūlaghaccaṁ katvā arahattamaggañāṇena samūhataṁ, so vuttappakāraṁ",
  "atk-s0502a18:132_7": "samādhiṁ adhigacchatīti attho.",
  "atk-s0502a18:133": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:134": "Tissadaharavatthu aṭṭhamaṁ.",
  "atk-s0502a18:135": "9. Pañcaupāsakavatthu",
  "atk-s0502a18:136": "Natthirāgasamo aggīti imaṁ dhammadesanaṁ satthā jetavane viharanto pañca upāsake ārabbha kathesi.",
  "atk-s0502a18:137_0": "Te kira dhammaṁ sotukāmā vihāraṁ gantvā satthāraṁ vanditvā ekamantaṁ nisīdiṁsu. Buddhānañca",
  "atk-s0502a18:137_1": "‘‘ayaṁ khattiyo, ayaṁ brāhmaṇo, ayaṁ aḍḍho, ayaṁ duggato, imassa uḷāraṁ katvā dhammaṁ",
  "atk-s0502a18:137_2": "desessāmi, imassa no’’ti cittaṁ na uppajjati. Yaṁkiñci ārabbha dhammaṁ desento dhammagāravaṁ",
  "atk-s0502a18:137_3": "purakkhatvā ākāsagaṅgaṁ otārento viya deseti. Evaṁ desentassa pana tathāgatassa santike",
  "atk-s0502a18:137_4": "nisinnānaṁ tesaṁ eko nisinnakova niddāyi, eko aṅguliyā bhūmiṁ likhanto nisīdi, eko",
  "atk-s0502a18:137_5": "ekaṁ rukkhaṁ cālento nisīdi, eko ākāsaṁ ullokento nisīdi, eko pana sakkaccaṁ dhammaṁ assosi.",
  "atk-s0502a18:138_0": "Ānandatthero satthāraṁ bījayamāno tesaṁ ākāraṁ olokento satthāraṁ āha – ‘‘bhante,",
  "atk-s0502a18:138_1": "tumhe imesaṁ mahāmeghagajjitaṁ gajjantā viya dhammaṁ desetha, ete pana tumhesupi",
  "atk-s0502a18:138_2": "dhammaṁ kathentesu idañcidañca karontā nisinnā’’ti. ‘‘Ānanda, tvaṁ ete na jānāsī’’ti?",
  "atk-s0502a18:138_3": "‘‘Āma, na jānāmi, bhante’’ti. Etesu hi yo esa niddāyanto nisinno, esa pañca jātisatāni",
  "atk-s0502a18:138_4": "sappayoniyaṁ nibbattitvā bhogesu sīsaṁ ṭhapetvā niddāyi, idānipissa niddāya titti",
  "atk-s0502a18:138_5": "natthi, nāssa kaṇṇaṁ mama saddo pavisatīti. Kiṁ pana, bhante, paṭipāṭiyā kathetha,",
  "atk-s0502a18:138_6": "udāhu antarantarāti. Ānanda, etassa hi kālena manussattaṁ, kālena devattaṁ, kālena",
  "atk-s0502a18:138_7": "nāgattanti evaṁ antarantarā uppajjantassa upapattiyo sabbaññutaññāṇenāpi na sakkā",
  "atk-s0502a18:138_8": "paricchindituṁ. Paṭipāṭiyā panesa pañca jātisatāni nāgayoniyaṁ nibbattitvā niddāyantopi",
  "atk-s0502a18:138_9": "niddāya atittoyeva. Aṅguliyā bhūmiṁ likhanto nisinnapurisopi pañca jātisatāni gaṇḍuppādayoniyaṁ",
  "atk-s0502a18:138_10": "nibbattitvā bhūmiṁ khaṇi, idānipi bhūmiṁ khaṇantova mama saddaṁ na suṇāti. Esa rukkhaṁ",
  "atk-s0502a18:138_11": "cālento nisinnapurisopi paṭipāṭiyā pañca jātisatāni makkaṭayoniyaṁ nibbatti, idānipi",
  "atk-s0502a18:138_12": "pubbāciṇṇavasena rukkhaṁ cāletiyeva, nāssa kaṇṇaṁ mama saddo pavisati. Esa ākāsaṁ",
  "atk-s0502a18:138_13": "ulloketvā nisinnapurisopi pañca jātisatāni nakkhattapāṭhako hutvā nibbatti, idāni",
  "atk-s0502a18:138_14": "pubbāciṇṇavasena ajjāpi ākāsameva ulloketi, nāssa kaṇṇaṁ mama saddo pavisati. Esa",
  "atk-s0502a18:138_15": "sakkaccaṁ dhammaṁ suṇanto nisinnapuriso pana paṭipāṭiyā pañca jātisatāni tiṇṇaṁ vedānaṁ",
  "atk-s0502a18:138_16": "pāragū mantajjhāyakabrāhmaṇo hutvā nibbatti, idānipi mantaṁ saṁsandanto viya sakkaccaṁ suṇātīti.",
  "atk-s0502a18:139_0": "‘‘Bhante, tumhākaṁ dhammadesanā chaviādīni chinditvā aṭṭhimiñjaṁ āhacca tiṭṭhati,",
  "atk-s0502a18:139_1": "kasmā ime tumhesupi dhammaṁ desentesu sakkaccaṁ na suṇantī’’ti? ‘‘Ānanda, mama dhammo",
  "atk-s0502a18:139_2": "sussavanīyoti saññaṁ karosi maññe’’ti. ‘‘Kiṁ pana, bhante, dussavanīyo’’ti? ‘‘Āma,",
  "atk-s0502a18:139_3": "ānandā’’ti. ‘‘Kasmā, bhante’’ti ? ‘‘Ānanda, buddhoti vā dhammoti vā saṅghoti vā padaṁ",
  "atk-s0502a18:139_4": "imehi sattehi anekesupi kappakoṭisatasahassesu asutapubbaṁ. Yasmā imaṁ dhammaṁ sotuṁ",
  "atk-s0502a18:139_5": "na sakkontā anamatagge saṁsāre ime sattā anekavihitaṁ tiracchānakathaṁyeva suṇantā",
  "atk-s0502a18:139_6": "āgatā, tasmā surāpānakeḷimaṇḍalādīsu gāyantā naccantā vicaranti, dhammaṁ sotuṁ na",
  "atk-s0502a18:139_7": "sakkontī’’ti. ‘‘Kiṁ nissāya panete na sakkonti, bhante’’ti?",
  "atk-s0502a18:140_0": "Athassa satthā, ‘‘ānanda, rāgaṁ nissāya dosaṁ nissāya mohaṁ nissāya taṇhaṁ nissāya",
  "atk-s0502a18:140_1": "na sakkonti. Rāgaggisadiso aggi nāma natthi, so chārikampi asesetvā satte dahati.",
  "atk-s0502a18:140_2": "Kiñcāpi sattasūriyapātubhāvaṁ nissāya uppanno kappavināsako aggipi kiñci anavasesetvāva",
  "atk-s0502a18:140_3": "lokaṁ dahati, so pana aggi kadāciyeva dahati. Rāgaggino adahanakālo nāma natthi,",
  "atk-s0502a18:140_4": "tasmā rāgasamo vā aggi dosasamo vā gaho mohasamaṁ vā jālaṁ taṇhāsamā vā nadī nāma",
  "atk-s0502a18:140_5": "natthī’’ti vatvā imaṁ gāthamāha –",
  "atk-s0502a18:141": "251.",
  "atk-s0502a18:142": " ‘‘Natthi rāgasamo aggi, natthi dosasamo gaho;",
  "atk-s0502a18:143": "Natthi mohasamaṁ jālaṁ, natthi taṇhāsamā nadī’’ti.",
  "atk-s0502a18:144_0": "Tattha rāgasamoti dhūmādīsu kiñci adassetvā antoyeva uṭṭhāya jhāpanavasena rāgena",
  "atk-s0502a18:144_1": "samo aggi nāma natthi. Dosasamoti yakkhagahaajagaragahakumbhilagahādayo ekasmiṁyeva",
  "atk-s0502a18:144_2": "attabhāve gaṇhituṁ sakkonti, dosagaho pana sabbattha ekantameva gaṇhātīti dosena",
  "atk-s0502a18:144_3": "samo gaho nāma natthi. Mohasamanti onandhanapariyonandhanaṭṭhena pana mohasamaṁ jālaṁ",
  "atk-s0502a18:144_4": "nāma natthi. Taṇhāsamāti gaṅgādīnaṁ nadīnaṁ puṇṇakālopi ūnakālopi sukkhakālopi paññāyati,",
  "atk-s0502a18:144_5": "taṇhāya pana puṇṇakālo vā sukkhakālo vā natthi, niccaṁ ūnāva paññāyatīti duppūraṇaṭṭhena",
  "atk-s0502a18:144_6": "taṇhāya samā nadī nāma natthīti attho.",
  "atk-s0502a18:145": "Desanāvasāne sakkaccaṁ dhammaṁ suṇanto upāsako sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a18:146": "Pañcaupāsakavatthu navamaṁ.",
  "atk-s0502a18:147": "10. Meṇḍakaseṭṭhivatthu",
  "atk-s0502a18:148": "Sudassaṁvajjanti imaṁ dhammadesanaṁ satthā bhaddiyanagaraṁ nissāya jātiyāvane viharanto meṇḍakaseṭṭhiṁ ārabbha kathesi.",
  "atk-s0502a18:149_0": "Satthā kira aṅguttarāpesu cārikaṁ caranto meṇḍakaseṭṭhino ca, bhariyāya cassa candapadumāya,",
  "atk-s0502a18:149_1": "puttassa ca dhanañcayaseṭṭhino, suṇisāya ca sumanadeviyā, nattāya cassa visākhāya,",
  "atk-s0502a18:149_2": "dāsassa ca puṇṇassāti imesaṁ sotāpattiphalūpanissayaṁ disvā bhaddiyanagaraṁ gantvā",
  "atk-s0502a18:149_3": "jātiyāvane vihāsi. Meṇḍakaseṭṭhi satthu āgamanaṁ assosi. Kasmā panesa meṇḍakaseṭṭhi",
  "atk-s0502a18:149_4": "nāma jātoti? Tassa kira pacchimagehe aṭṭhakarīsamatte ṭhāne hatthiassausabhapamāṇā",
  "atk-s0502a18:149_5": "suvaṇṇameṇḍakā pathaviṁ bhinditvā piṭṭhiyā piṭṭhiṁ paharamānā uṭṭhahiṁsu. Tesaṁ mukhesu",
  "atk-s0502a18:149_6": "pañcavaṇṇānaṁ suttānaṁ geṇḍukā pakkhittā honti. Sappitelamadhuphāṇitādīhi vā vatthacchādanahiraññasuvaṇṇādīhi",
  "atk-s0502a18:149_7": "vā atthe sati tesaṁ mukhato geṇḍuke apanenti, ekassāpi meṇḍakassa mukhato jambudīpavāsīnaṁ",
  "atk-s0502a18:149_8": "pahonakaṁ sappitelamadhuphāṇitavatthacchādanahiraññasuvaṇṇaṁ nikkhamati. Tato paṭṭhāya",
  "atk-s0502a18:149_9": "meṇḍakaseṭṭhīti paññāyi.",
  "atk-s0502a18:150_0": "Kiṁ panassa pubbakammanti? Vipassībuddhakāle kira esa avarojassa nāma kuṭumbikassa",
  "atk-s0502a18:150_1": "bhāgineyyo mātulena samānanāmo avarojo nāma ahosi. Athassa mātulo satthu gandhakuṭiṁ",
  "atk-s0502a18:150_2": "kātuṁ ārabhi. So tassa santikaṁ gantvā, ‘‘mātula, ubhopi saheva karomā’’ti vatvā",
  "atk-s0502a18:150_3": "‘‘ahaṁ aññehi saddhiṁ asādhāraṇaṁ katvā ekakova karissāmī’’ti tena pana paṭikkhittakāle",
  "atk-s0502a18:150_4": "‘‘imasmiṁ ṭhāne gandhakuṭiyā katāya imasmiṁ nāma ṭhāne kuñjarasālaṁ nāma laddhuṁ",
  "atk-s0502a18:150_5": "vaṭṭatī’’ti cintetvā araññato dabbasambhāre āharāpetvā ekaṁ thambhaṁ suvaṇṇakhacitaṁ,",
  "atk-s0502a18:150_6": "ekaṁ rajatakhacitaṁ, ekaṁ maṇikhacitaṁ, ekaṁ sattaratanakhacitanti evaṁ tulāsaṅghātadvārakavāṭavātapānagopānasīchadaniṭṭhakā",
  "atk-s0502a18:150_7": "sabbāpi suvaṇṇādikhacitāva kāretvā gandhakuṭiyā sammukhaṭṭhāne tathāgatassa sattaratanamayaṁ",
  "atk-s0502a18:150_8": "kuñjarasālaṁ kāresi. Tassā upari ghanarattasuvaṇṇamayā kambalā pavāḷamayā sikharathūpikāyo",
  "atk-s0502a18:150_9": "ahesuṁ. Kuñjarasālāya majjhe ṭhāne ratanamaṇḍapaṁ kāretvā dhammāsanaṁ patiṭṭhāpesi.",
  "atk-s0502a18:150_10": "Tassa ghanarattasuvaṇṇamayā pādā ahesuṁ, tathā catasso aṭaniyo. Cattāro pana suvaṇṇameṇḍake",
  "atk-s0502a18:150_11": "kārāpetvā āsanassa catunnaṁ pādānaṁ heṭṭhā ṭhapesi, dve meṇḍake kārāpetvā pādapīṭhakāya",
  "atk-s0502a18:150_12": "heṭṭhā ṭhapesi, cha suvaṇṇameṇḍake kārāpetvā maṇḍapaṁ parikkhipento ṭhapesi. Dhammāsanaṁ",
  "atk-s0502a18:150_13": "paṭhamaṁ suttamayehi rajjukehi vāyāpetvā majjhe suvaṇṇasuttamayehi upari muttamayehi",
  "atk-s0502a18:150_14": "suttehi vāyāpesi. Tassa candanamayo apassayo ahosi. Evaṁ kuñjarasālaṁ niṭṭhāpetvā",
  "atk-s0502a18:150_15": "sālāmahaṁ karonto aṭṭhasaṭṭhīhi bhikkhusatasahassehi saddhiṁ satthāraṁ nimantetvā",
  "atk-s0502a18:150_16": "cattāro māse dānaṁ datvā osānadivase ticīvaraṁ adāsi. Tattha saṅghanavakassa satasahassagghanikaṁ pāpuṇi.",
  "atk-s0502a18:151_0": "Evaṁ vipassībuddhakāle puññakammaṁ katvā tato cuto devesu ca manussesu ca saṁsaranto",
  "atk-s0502a18:151_1": "imasmiṁ bhaddakappe bārāṇasiyaṁ mahābhogakule nibbattitvā bārāṇasiseṭṭhi nāma ahosi.",
  "atk-s0502a18:151_2": "So ekadivasaṁ rājūpaṭṭhānaṁ gacchanto purohitaṁ disvā ‘‘kiṁ, ācariya, nakkhattamuhuttaṁ,",
  "atk-s0502a18:151_3": "upadhārethā’’ti āha. Āma, upadhāremi, kiṁ aññaṁ amhākaṁ kammanti. Tena hi kīdisaṁ",
  "atk-s0502a18:151_4": "janapadacārittanti? Ekaṁ bhayaṁ bhavissatīti. Kiṁ bhayaṁ nāmāti? Chātakabhayaṁ seṭṭhīti.",
  "atk-s0502a18:151_5": "Kadā bhavissatīti? Ito tiṇṇaṁ saṁvaccharānaṁ accayenāti. Taṁ sutvā seṭṭhi bahuṁ kasikammaṁ",
  "atk-s0502a18:151_6": "kāretvā gehe vijjamānadhanenāpi dhaññameva gahetvā aḍḍhaterasāni koṭṭhasatāni kāretvā",
  "atk-s0502a18:151_7": "sabbakoṭṭhake vīhīhi paripūresi. Koṭṭhesu appahontesu cāṭiādīni pūretvā avasesaṁ",
  "atk-s0502a18:151_8": "bhūmiyaṁ āvāṭe katvā nikhaṇi. Nidhānāvasesaṁ mattikāya saddhiṁ madditvā bhittiyo limpāpesi.",
  "atk-s0502a18:152_0": "So aparena samayena chātakabhaye sampatte yathānikkhittaṁ dhaññaṁ paribhuñjanto koṭṭhesu",
  "atk-s0502a18:152_1": "ca cāṭiādīsu ca nikkhittadhaññe parikkhīṇe parijane pakkosāpetvā āha – ‘‘gacchatha,",
  "atk-s0502a18:152_2": "tātā, pabbatapādaṁ pavisitvā jīvantā subhikkhakāle mama santikaṁ āgantukāmā āgacchatha,",
  "atk-s0502a18:152_3": "anāgantukāmā tattha tattheva jīvathā’’ti. Te rodamānā assumukhā hutvā seṭṭhiṁ vanditvā",
  "atk-s0502a18:152_4": "khamāpetvā sattāhaṁ nisīditvā tathā akaṁsu. Tassa pana santike veyyāvaccakaro ekova",
  "atk-s0502a18:152_5": "puṇṇo nāma dāso ohīyi, tena saddhiṁ seṭṭhijāyā seṭṭhiputto seṭṭhisuṇisāti pañceva",
  "atk-s0502a18:152_6": "janā ahesuṁ. Te bhūmiyaṁ āvāṭesu nihitadhaññepi parikkhīṇe bhittimattikaṁ pātetvā",
  "atk-s0502a18:152_7": "temetvā tato laddhadhaññena yāpayiṁsu. Athassa jāyā chātake avattharante mattikāya",
  "atk-s0502a18:152_8": "khīyamānāya bhittipādesu avasiṭṭhamattikaṁ pātetvā temetvā aḍḍhāḷhakamattaṁ vīhiṁ",
  "atk-s0502a18:152_9": "labhitvā koṭṭetvā ekaṁ taṇḍulanāḷiṁ gahetvā ‘‘chātakakāle corā bahū hontī’’ti corabhayena",
  "atk-s0502a18:152_10": "ekasmiṁ kuṭe pakkhipitvā pidahitvā bhūmiyaṁ nikhaṇitvā ṭhapesi. Atha naṁ seṭṭhi rājūpaṭṭhānato",
  "atk-s0502a18:152_11": "āgantvā āha – ‘‘bhadde, chātomhi, atthi kiñcī’’ti. Sā vijjamānaṁ ‘‘natthī’’ti avatvā",
  "atk-s0502a18:152_12": "‘‘ekā taṇḍulanāḷi atthī’’ti āha. ‘‘Kahaṁ sā’’ti? ‘‘Corabhayena me nikhaṇitvā ṭhapitā’’ti.",
  "atk-s0502a18:152_13": "‘‘Tena hi naṁ uddharitvā kiñci pacāhī’’ti. ‘‘Sace yāguṁ pacissāmi, dve vāre labhissati.",
  "atk-s0502a18:152_14": "Sace bhattaṁ pacissāmi, ekavārameva labhissati, kiṁ pacāmi, sāmī’’ti āha. ‘‘Amhākaṁ",
  "atk-s0502a18:152_15": "añño paccayo natthi, bhattaṁ bhuñjitvā marissāma, bhattameva pacāhī’’ti. Sā bhattaṁ",
  "atk-s0502a18:152_16": "pacitvā pañca koṭṭhāse katvā seṭṭhino koṭṭhāsaṁ vaḍḍhetvā purato ṭhapesi.",
  "atk-s0502a18:153_0": "Tasmiṁ khaṇe gandhamādanapabbate paccekabuddho samāpattito vuṭṭhāti. Antosamāpattiyaṁ",
  "atk-s0502a18:153_1": "kira samāpattibalena jighacchā na bādhati. Samāpattito vuṭṭhitānaṁ pana balavatī",
  "atk-s0502a18:153_2": "hutvā udarapaṭalaṁ ḍayhantī viya uppajjati. Tasmā te labhanaṭṭhānaṁ oloketvā gacchanti.",
  "atk-s0502a18:153_3": "Taṁ divasañca tesaṁ dānaṁ datvā senāpatiṭṭhānādīsu aññatarasampattiṁ labhanti. Tasmā",
  "atk-s0502a18:153_4": "sopi dibbena cakkhunā olokento ‘‘sakalajambudīpe chātakabhayaṁ uppannaṁ, seṭṭhigehe",
  "atk-s0502a18:153_5": "ca pañcannaṁ janānaṁ nāḷikodanova pakko, saddhā nu kho ete, sakkhissanti vā mama",
  "atk-s0502a18:153_6": "saṅgahaṁ kātu’’nti tesaṁ saddhabhāvañca saṅgahaṁ kātuṁ samatthabhāvañca disvā pattacīvaramādāya",
  "atk-s0502a18:153_7": "mahāseṭṭhissa purato dvāre ṭhitameva attānaṁ dassesi. So taṁ disvā pasannacitto ‘‘pubbepi",
  "atk-s0502a18:153_8": "mayā dānassa adinnattā evarūpaṁ chātakaṁ diṭṭhaṁ, idaṁ kho pana bhattaṁ maṁ ekadivasameva",
  "atk-s0502a18:153_9": "rakkheyya. Ayyassa pana dinnaṁ anekāsu kappakoṭīsu mama hitasukhāvahaṁ bhavissatī’’ti",
  "atk-s0502a18:153_10": "taṁ bhattapātiṁ apanetvā paccekabuddhaṁ upasaṅkamitvā pañcapatiṭṭhitena vanditvā",
  "atk-s0502a18:153_11": "gehaṁ pavesetvā āsane nisinnassa pāde dhovitvā suvaṇṇapādapīṭhe ṭhapetvā bhattapātimādāya",
  "atk-s0502a18:153_12": "paccekabuddhassa patte okiri. Upaḍḍhāvasese bhatte paccekabuddho hatthena pattaṁ",
  "atk-s0502a18:153_13": "pidahi. Atha naṁ, ‘‘bhante, ekāya taṇḍulanāḷiyā pañcannaṁ janānaṁ pakkaodanassa ayaṁ",
  "atk-s0502a18:153_14": "eko koṭṭhāso, imaṁ dvidhā kātuṁ na sakkā. Mā mayhaṁ idhaloke saṅgahaṁ karotha, ahaṁ",
  "atk-s0502a18:153_15": "niravasesaṁ dātukāmomhī’’ti vatvā sabbaṁ bhattamadāsi. Datvā ca pana patthanaṁ paṭṭhapesi,",
  "atk-s0502a18:153_16": "‘‘mā, bhante, puna nibbattanibbattaṭṭhāne evarūpaṁ chātakabhayaṁ addasaṁ, ito paṭṭhāya",
  "atk-s0502a18:153_17": "sakalajambudīpavāsīnaṁ bījabhattaṁ dātuṁ samattho bhaveyyaṁ, sahatthena kammaṁ katvā",
  "atk-s0502a18:153_18": "jīvikaṁ na kappeyyaṁ, aḍḍhaterasa koṭṭhasatāni sodhāpetvā sīsaṁ nhāyitvā tesaṁ dvāre",
  "atk-s0502a18:153_19": "nisīditvā uddhaṁ olokitakkhaṇeyeva me rattasālidhārā patitvā sabbakoṭṭhe pūreyyuṁ.",
  "atk-s0502a18:153_20": "Nibbattanibbattaṭṭhāne ca ayameva bhariyā, ayameva putto, ayameva suṇisā, ayameva dāso hotū’’ti.",
  "atk-s0502a18:154_0": "Bhariyāpissa ‘‘mama sāmike jighacchāya pīḷiyamāne na sakkā mayā bhuñjitu’’nti cintetvā",
  "atk-s0502a18:154_1": "attano koṭṭhāsaṁ paccekabuddhassa datvā patthanaṁ paṭṭhapesi, ‘‘bhante, idāni nibbattanibbattaṭṭhāne",
  "atk-s0502a18:154_2": "evarūpaṁ chātakabhayaṁ na passeyyaṁ, bhattathālikaṁ purato katvā sakalajambudīpavāsīnaṁ",
  "atk-s0502a18:154_3": "bhattaṁ dentiyāpi ca me yāva na uṭṭhahissāmi, tāva gahitagahitaṭṭhānaṁ pūritameva",
  "atk-s0502a18:154_4": "hotu. Ayameva sāmiko, ayameva putto, ayameva suṇisā, ayameva dāso hotū’’ti. Puttopissa",
  "atk-s0502a18:154_5": "attano koṭṭhāsaṁ paccekabuddhassa datvā patthanaṁ paṭṭhapesi, ‘‘bhante, ito paṭṭhāya",
  "atk-s0502a18:154_6": "evarūpaṁ chātakabhayaṁ na passeyyaṁ, ekañca me sahassathavikaṁ gahetvā sakalajambudīpavāsīnaṁ",
  "atk-s0502a18:154_7": "kahāpaṇaṁ dentassāpi ayaṁ sahassathavikā paripuṇṇāva hotu, imeyeva mātāpitaro hontu,",
  "atk-s0502a18:154_8": "ayaṁ bhariyā, ayaṁ dāso hotū’’ti.",
  "atk-s0502a18:155_0": "Suṇisāpissa attano koṭṭhāsaṁ paccekabuddhassa datvā patthanaṁ paṭṭhapesi, ‘‘ito paṭṭhāya",
  "atk-s0502a18:155_1": "evarūpaṁ chātakabhayaṁ na passeyyaṁ, ekañca me dhaññapiṭakaṁ purato ṭhapetvā sakalajambudīpavāsīnaṁ",
  "atk-s0502a18:155_2": "bījabhattaṁ dentiyāpi khīṇabhāvo mā paññāyittha, nibbattanibbattaṭṭhāne imeyeva sasurā",
  "atk-s0502a18:155_3": "hontu, ayameva sāmiko, ayameva dāso hotū’’ti. Dāsopi attano koṭṭhāsaṁ paccekabuddhassa",
  "atk-s0502a18:155_4": "datvā patthanaṁ paṭṭhapesi , ‘‘ito paṭṭhāya evarūpaṁ chātakabhayaṁ na passeyyaṁ,",
  "atk-s0502a18:155_5": "sabbe ime sāmikā hontu, kasantassa ca me ito tisso, etto tisso, majjhe ekāti dāruambaṇamattā",
  "atk-s0502a18:155_6": "satta satta sītāyo gacchantū’’ti. So taṁ divasaṁ senāpatiṭṭhānaṁ patthetvā laddhuṁ",
  "atk-s0502a18:155_7": "samatthopi sāmikesu sinehena ‘‘imeyeva me sāmikā hontū’’ti patthanaṁ paṭṭhapesi.",
  "atk-s0502a18:155_8": "Paccekabuddho sabbesampi vacanāvasāne ‘‘evaṁ hotū’’ti vatvā –",
  "atk-s0502a18:156": "‘‘Icchitaṁ patthitaṁ tuyhaṁ, khippameva samijjhatu;",
  "atk-s0502a18:157": "Sabbe pūrentu saṅkappā, cando pannaraso yathā.",
  "atk-s0502a18:158": "‘‘Icchitaṁ patthitaṁ tuyhaṁ, khippameva samijjhatu;",
  "atk-s0502a18:159": "Sabbe pūrentu saṅkappā, maṇi jotiraso yathā’’ti. –",
  "atk-s0502a18:160_0": "Paccekabuddhagāthāhi anumodanaṁ katvā ‘‘mayā imesaṁ cittaṁ pasādetuṁ vaṭṭatī’’ti",
  "atk-s0502a18:160_1": "cintetvā ‘‘yāva gandhamādanapabbatā ime maṁ passantū’’ti adhiṭṭhahitvā pakkāmi. Tepi",
  "atk-s0502a18:160_2": "oloketvāva aṭṭhaṁsu. So gantvā taṁ bhattaṁ pañcahi paccekabuddhasatehi saddhiṁ saṁvibhaji.",
  "atk-s0502a18:160_3": "Taṁ tassānubhāvena sabbesampi pahoti. Te olokentāyeva aṭṭhaṁsu.",
  "atk-s0502a18:161_0": "Atikkante pana majjhanhike seṭṭhibhariyā ukkhaliṁ dhovitvā pidahitvā ṭhapesi. Seṭṭhipi",
  "atk-s0502a18:161_1": "jighacchāya pīḷito nipajjitvā niddaṁ okkami. So sāyanhe pabujjhitvā bhariyaṁ āha",
  "atk-s0502a18:161_2": "– ‘‘bhadde, ativiya chātomhi, atthi nu kho ukkhaliyā tale jhāmakasitthānī’’ti. Sā",
  "atk-s0502a18:161_3": "dhovitvā ukkhaliyā ṭhapitabhāvaṁ jānantīpi ‘‘natthī’’ti avatvā ‘‘ukkhaliṁ vivaritvā",
  "atk-s0502a18:161_4": "ācikkhissāmī’’ti uṭṭhāya ukkhalimūlaṁ gantvā ukkhaliṁ vivari, tāvadeva sumanamakulasadisavaṇṇassa",
  "atk-s0502a18:161_5": "bhattassa pūrā ukkhali pidhānaṁ ukkhipitvā aṭṭhāsi. Sā taṁ disvāva pītiyā phuṭṭhasarīrā",
  "atk-s0502a18:161_6": "seṭṭhiṁ āha – ‘‘uṭṭhehi, sāmi, ahaṁ ukkhaliṁ dhovitvā pidahiṁ, sā pana sumanamakulasadisavaṇṇassa",
  "atk-s0502a18:161_7": "bhattassa pūrā, puññāni nāma kattabbarūpāni, dānaṁ nāma kattabbayuttakaṁ. Uṭṭhehi,",
  "atk-s0502a18:161_8": "sāmi, bhuñjassū’’ti. Sā dvinnaṁ pitāputtānaṁ bhattaṁ adāsi. Tesu sutvā uṭṭhitesu",
  "atk-s0502a18:161_9": "suṇisāya saddhiṁ nisīditvā bhuñjitvā puṇṇassa bhattaṁ adāsi. Gahitagahitaṭṭhānaṁ",
  "atk-s0502a18:161_10": "na khīyati, kaṭacchunā sakiṁ gahitaṭṭhānameva paññāyati. Taṁdivasameva koṭṭhādayo",
  "atk-s0502a18:161_11": "pubbe pūritaniyāmeneva puna pūrayiṁsu. ‘‘Seṭṭhissa gehe bhattaṁ uppannaṁ, bījabhattehi",
  "atk-s0502a18:161_12": "atthikā āgantvā gaṇhantū’’ti nagare ghosanaṁ kāresi. Manussā tassa gehato bījabhattaṁ",
  "atk-s0502a18:161_13": "gaṇhiṁsu. Sakalajambudīpavāsino taṁ nissāya jīvitaṁ labhiṁsuyeva.",
  "atk-s0502a18:162_0": "So tato cuto devaloke nibbattitvā devamanussesu saṁsaranto imasmiṁ buddhuppāde bhaddiyanagare",
  "atk-s0502a18:162_1": "seṭṭhikule nibbatti. Bhariyāpissa mahābhogakule nibbattitvā vayappattā tasseva gehaṁ",
  "atk-s0502a18:162_2": "agamāsi. Tassa taṁ pubbakammaṁ nissāya pacchāgehe pubbe vuttappakārā meṇḍakā uṭṭhahiṁsu.",
  "atk-s0502a18:162_3": "Puttopi nesaṁ puttova, suṇisā suṇisāva, dāso dāsova ahosi. Athekadivasaṁ seṭṭhi attano",
  "atk-s0502a18:162_4": "puññaṁ vīmaṁsitukāmo aḍḍhaterasāni koṭṭhasatāni sodhāpetvā sīsaṁ nhāto dvāre nisīditvā",
  "atk-s0502a18:162_5": "uddhaṁ olokesi. Sabbānipi vuttappakārānaṁ rattasālīnaṁ pūrayiṁsu. So sesānampi puññāni",
  "atk-s0502a18:162_6": "vīmaṁsitukāmo bhariyañca puttādayo ca ‘‘tumhākampi puññāni vīmaṁsissathā’’ti āha.",
  "atk-s0502a18:163_0": "Athassa bhariyā sabbālaṅkārehi alaṅkaritvā mahājanassa passantasseva taṇḍule mināpetvā",
  "atk-s0502a18:163_1": "tehi bhattaṁ pacāpetvā dvārakoṭṭhake paññattāsane nisīditvā suvaṇṇakaṭacchuṁ ādāya",
  "atk-s0502a18:163_2": "‘‘bhattena atthikā āgacchantū’’ti ghosāpetvā āgatāgatānaṁ upanītabhājanāni pūretvā",
  "atk-s0502a18:163_3": "adāsi. Sakaladivasampi dentiyā kaṭacchunā gahitaṭṭhānameva paññāyati. Tassā pana",
  "atk-s0502a18:163_4": "purimabuddhānampi bhikkhusaṅghassa vāmahatthena ukkhaliṁ dakkhiṇahatthena kaṭacchuṁ",
  "atk-s0502a18:163_5": "gahetvā evameva patte pūretvā bhattassa dinnattā vāmahatthatalaṁ pūretvā padumalakkhaṇaṁ",
  "atk-s0502a18:163_6": "nibbatti, dakkhiṇahatthatalaṁ pūretvā candalakkhaṇaṁ nibbatti. Yasmā pana vāmahatthato",
  "atk-s0502a18:163_7": "dhammakaraṇaṁ ādāya bhikkhusaṅghassa udakaṁ parissāvetvā dadamānā aparāparaṁ vicari,",
  "atk-s0502a18:163_8": "tenassā dakkhiṇapādatalaṁ pūretvā candalakkhaṇaṁ nibbatti, vāmapādatalaṁ pūretvā",
  "atk-s0502a18:163_9": "padumalakkhaṇaṁ nibbatti. Tassā iminā kāraṇena candapadumāti nāmaṁ kariṁsu.",
  "atk-s0502a18:164_0": "Puttopissa sīsaṁ nhāto sahassathavikaṁ ādāya ‘‘kahāpaṇehi atthikā āgacchantū’’ti",
  "atk-s0502a18:164_1": "vatvā āgatāgatānaṁ gahitabhājanāni pūretvā adāsi. Thavikāya kahāpaṇasahassaṁ ahosiyeva.",
  "atk-s0502a18:164_2": "Suṇisāpissa sabbālaṅkārehi alaṅkaritvā vīhipiṭakaṁ ādāya ākāsaṅgaṇe nisinnā ‘‘bījabhattehi",
  "atk-s0502a18:164_3": "atthikā āgacchantū’’ti vatvā āgatāgatānaṁ gahitabhājanāni pūretvā adāsi. Piṭakaṁ",
  "atk-s0502a18:164_4": "yathāpūritameva ahosi. Dāsopissa sabbālaṅkārehi alaṅkaritvā suvaṇṇayugesu suvaṇṇayottehi",
  "atk-s0502a18:164_5": "goṇe yojetvā suvaṇṇapatodayaṭṭhiṁ ādāya dvinnaṁ goṇānaṁ gandhapañcaṅgulikāni datvā",
  "atk-s0502a18:164_6": "visāṇesu suvaṇṇakosake paṭimuñcitvā khettaṁ gantvā pājesi. Ito tisso, etto tisso,",
  "atk-s0502a18:164_7": "majjhe ekāti satta sītā bhijjitvā agamaṁsu. Jambudīpavāsino bhattabījahiraññasuvaṇṇādīsu",
  "atk-s0502a18:164_8": "yathārucitaṁ seṭṭhigehatoyeva gaṇhiṁsu. Ime pañca mahāpuññā.",
  "atk-s0502a18:165_0": "Evaṁ mahānubhāvo seṭṭhi ‘‘satthā kira āgato’’ti sutvā ‘‘satthu paccuggamanaṁ karissāmī’’ti",
  "atk-s0502a18:165_1": "nikkhamanto antarāmagge titthiye disvā tehi ‘‘kasmā taṁ, gahapati, kiriyavādo samāno",
  "atk-s0502a18:165_2": "akiriyavādassa samaṇassa gotamassa santikaṁ gacchasī’’ti nivāriyamānopi tesaṁ vacanaṁ",
  "atk-s0502a18:165_3": "anādiyitvā gantvā satthāraṁ vanditvā ekamantaṁ nisīdi . Athassa satthā anupubbiṁ",
  "atk-s0502a18:165_4": "kathaṁ kathesi. So desanāvasāne sotāpattiphalaṁ patvā satthu titthiyehi avaṇṇaṁ vatvā",
  "atk-s0502a18:165_5": "attano nivāritabhāvaṁ ārocesi. Atha naṁ satthā, ‘‘gahapati, ime sattā nāma mahantampi",
  "atk-s0502a18:165_6": "attano dosaṁ na passanti, avijjamānampi paresaṁ dosaṁ vijjamānaṁ katvā tattha tattha",
  "atk-s0502a18:165_7": "bhusaṁ viya opunantī’’ti vatvā imaṁ gāthamāha –",
  "atk-s0502a18:166": "252.",
  "atk-s0502a18:167": " ‘‘Sudassaṁ vajjamaññesaṁ, attano pana duddasaṁ;",
  "atk-s0502a18:168": "Paresañhi so vajjāni, opunāti yathā bhusaṁ;",
  "atk-s0502a18:169": "Attano pana chādeti, kaliṁva kitavā saṭho’’ti.",
  "atk-s0502a18:170_0": "Tattha sudassaṁ vajjanti parassa aṇumattampi vajjaṁ khalitaṁ sudassaṁ sukheneva passituṁ",
  "atk-s0502a18:170_1": "sakkā, attano pana atimahantampi duddasaṁ. Paresaṁ hīti teneva kāraṇena so puggalo",
  "atk-s0502a18:170_2": "saṅghamajjhādīsu paresaṁ vajjāni uccaṭṭhāne ṭhapetvā bhusaṁ opunanto viya opunāti.",
  "atk-s0502a18:170_3": "Kaliṁva kitavā saṭhoti ettha sakuṇesu aparajjhanabhāvena attabhāvo kali nāma, sākhabhaṅgādikaṁ",
  "atk-s0502a18:170_4": "paṭicchādanaṁ kitavā nāma, sākuṇiko saṭho nāma. Yathā sakuṇaluddako sakuṇe gahetvā",
  "atk-s0502a18:170_5": "māretukāmo kitavā viya attabhāvaṁ paṭicchādeti, evaṁ attano vajjaṁ chādetīti attho.",
  "atk-s0502a18:171": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:172": "Meṇḍakaseṭṭhivatthu dasamaṁ.",
  "atk-s0502a18:173": "11. Ujjhānasaññittheravatthu",
  "atk-s0502a18:174": "Paravajjānupassissāti imaṁ dhammadesanaṁ satthā jetavane viharanto ujjhānasaññiṁ nāma ekaṁ theraṁ ārabbha kathesi.",
  "atk-s0502a18:175_0": "So kira ‘‘ayaṁ evaṁ nivāseti, evaṁ pārupatī’’ti bhikkhūnaṁ antarameva gavesanto vicarati.",
  "atk-s0502a18:175_1": "Bhikkhū ‘‘asuko nāma, bhante, thero evaṁ karotī’’ti satthu ārocesuṁ. Satthā, ‘‘bhikkhave,",
  "atk-s0502a18:175_2": "vattasīse ṭhatvā evaṁ ovadanto ananupavādo. Yo pana niccaṁ ujjhānasaññitāya paresaṁ",
  "atk-s0502a18:175_3": "antaraṁ pariyesamāno evaṁ vatvā vicarati, tassa jhānādīsu ekopi viseso nuppajjati,",
  "atk-s0502a18:175_4": "kevalaṁ āsavāyeva vaḍḍhantī’’ti vatvā imaṁ gāthamāha –",
  "atk-s0502a18:176": "253.",
  "atk-s0502a18:177": " ‘‘Paravajjānupassissa, niccaṁ ujjhānasaññino;",
  "atk-s0502a18:178": "Āsavā tassa vaḍḍhanti, ārā so āsavakkhayā’’ti.",
  "atk-s0502a18:179_0": "Tattha ujjhānasaññinoti evaṁ nivāsetabbaṁ evaṁ pārupitabbanti paresaṁ antaragavesitāya",
  "atk-s0502a18:179_1": "ujjhānabahulassa puggalassa jhānādīsu ekadhammopi na vaḍḍhati, atha kho āsavāva tassa",
  "atk-s0502a18:179_2": "vaḍḍhanti. Teneva kāraṇena so arahattamaggasaṅkhātā āsavakkhayā ārā dūraṁ gatova hotīti.",
  "atk-s0502a18:180": "Desanāvasāne bahū sotāpattiphalādīni pāpuṇiṁsūti.",
  "atk-s0502a18:181": "Ujjhānasaññittheravatthu ekādasamaṁ.",
  "atk-s0502a18:182": "12. Subhaddaparibbājakavatthu",
  "atk-s0502a18:183": "Ākāseti idaṁ dhammadesanaṁ satthā kusinārāyaṁ upavattane mallānaṁ sālavane parinibbānamañcake nipanno subhaddaṁ paribbājakaṁ ārabbha kathesi.",
  "atk-s0502a18:184_0": "So kira atīte kaniṭṭhabhātari ekasmiṁ sasse navakkhattuṁ aggadānaṁ dente dānaṁ dātuṁ",
  "atk-s0502a18:184_1": "anicchanto osakkitvā avasāne adāsi. Tasmā paṭhamabodhiyampi majjhimabodhiyampi satthāraṁ",
  "atk-s0502a18:184_2": "daṭṭhuṁ nālattha. Pacchimabodhiyaṁ pana satthu parinibbānakāle ‘‘ahaṁ tīsu pañhesu",
  "atk-s0502a18:184_3": "attano kaṅkhaṁ mahallake paribbājake pucchitvā samaṇaṁ gotamaṁ ‘daharo’ti saññāya",
  "atk-s0502a18:184_4": "na pucchiṁ , tassa ca dāni parinibbānakālo, pacchā me samaṇassa gotamassa apucchitakāraṇā",
  "atk-s0502a18:184_5": "vippaṭisāro uppajjeyyā’’ti satthāraṁ upasaṅkamitvā ānandattherena nivāriyamānopi",
  "atk-s0502a18:184_6": "satthārā okāsaṁ katvā, ‘‘ānanda, mā subhaddaṁ nivārayi, pucchatu maṁ pañha’’nti vutte",
  "atk-s0502a18:184_7": "antosāṇiṁ pavisitvā heṭṭhāmañcake nisinno, ‘‘bho samaṇa, kiṁ nu kho ākāse padaṁ nāma",
  "atk-s0502a18:184_8": "atthi, ito bahiddhā samaṇo nāma atthi, saṅkhārā sassatā nāma atthī’’ti ime pañhe",
  "atk-s0502a18:184_9": "pucchi. Athassa satthā tesaṁ abhāvaṁ ācikkhanto imāhi gāthāhi dhammaṁ desesi –",
  "atk-s0502a18:185": "254.",
  "atk-s0502a18:186": " ‘‘Ākāseva padaṁ natthi, samaṇo natthi bāhire;",
  "atk-s0502a18:187": "Papañcābhiratā pajā, nippapañcā tathāgatā.",
  "atk-s0502a18:188": "255.",
  "atk-s0502a18:189": " ‘‘Ākāseva padaṁ natthi, samaṇo natthi bāhire;",
  "atk-s0502a18:190": "Saṅkhārā sassatā natthi, natthi buddhānamiñjita’’nti.",
  "atk-s0502a18:191_0": "Tattha padanti imasmiṁ ākāse vaṇṇasaṇṭhānavasena evarūpanti paññāpetabbaṁ kassaci",
  "atk-s0502a18:191_1": "padaṁ nāma natthi. Bāhireti mama sāsanato bahiddhā maggaphalaṭṭho samaṇo nāma natthi.",
  "atk-s0502a18:191_2": "Pajāti ayaṁ sattalokasaṅkhātā pajā taṇhādīsu papañcesuyevābhiratā. Nippapañcāti bodhimūleyeva",
  "atk-s0502a18:191_3": "sabbapapañcānaṁ samucchinnattā nippapañcā tathāgatā. Saṅkhārāti pañcakkhandhā. Tesu",
  "atk-s0502a18:191_4": "hi ekopi sassato nāma natthi. Iñjitanti buddhānaṁ pana taṇhāmānādīsu iñjitesu yena",
  "atk-s0502a18:191_5": "saṅkhārā sassatāti gaṇheyya, taṁ ekaṁ iñjitampi nāma natthīti attho.",
  "atk-s0502a18:192": "Desanāvasāne subhaddo anāgāmiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a18:193": "Subhaddaparibbājakavatthu dvādasamaṁ.",
  "atk-s0502a18:194": "Malavaggavaṇṇanā niṭṭhitā.",
  "atk-s0502a18:195": "Aṭṭhārasamo vaggo."
}