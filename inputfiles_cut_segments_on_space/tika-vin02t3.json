{
  "tika-vin02t3:0": "1. Pārājikakaṇḍaṁ (bhikkhunīvibhaṅgavaṇṇanā)",
  "tika-vin02t3:1": "1. Paṭhamapārājikasikkhāpadavaṇṇanā",
  "tika-vin02t3:2_0": "656. Bhikkhunīvibhaṅge yoti yo bhikkhunīnaṁ vibhaṅgo. Migāranattāti majjhapadalopenetaṁ",
  "tika-vin02t3:2_1": "vuttanti āha ‘‘migāramātuyā pana nattā hotī’’ti. Migāramātāti visākhāyetaṁ adhivacanaṁ.",
  "tika-vin02t3:2_2": "Navakammādhiṭṭhāyikanti navakammasaṁvidhāyikaṁ. Byañjanānaṁ paṭivijjhitabbo ākāro",
  "tika-vin02t3:2_3": "nātigambhīro, yathāsutaṁ dhāraṇameva tattha karaṇīyanti satiyā byāpāro adhiko, paññā",
  "tika-vin02t3:2_4": "tattha guṇībhūtāti vuttaṁ ‘‘satipubbaṅgamāya paññāyā’’ti. Sati pubbaṅgamā etissāti",
  "tika-vin02t3:2_5": "satipubbaṅgamā. Pubbaṅgamatā cettha padhānabhāvo ‘‘manopubbaṅgamā’’tiādīsu viya.",
  "tika-vin02t3:2_6": "Atthaggahaṇe pana paññāya byāpāro adhiko paṭivijjhitabbassa atthassa atigambhīrattāti",
  "tika-vin02t3:2_7": "āha ‘‘paññāpubbaṅgamāya satiyā’’ti. Ālasiyavirahitāti kosajjarahitā. Yathā aññā kusītā",
  "tika-vin02t3:2_8": "nisinnaṭṭhāne nisinnāva honti, ṭhitaṭṭhāne ṭhitāva, evaṁ ahutvā vipphārikena cittena",
  "tika-vin02t3:2_9": "sabbakiccaṁ nipphādeti.",
  "tika-vin02t3:3_0": "Sabbā bhikkhuniyo satthuladdhūpasampadā saṅghato laddhūpasampadāti duvidhā. Garudhammapaaggahaṇena",
  "tika-vin02t3:3_1": "hi laddhūpasampadā mahāpajāpatigotamī satthusantikāva laddhūpasampadattā satthuladdhūpasampadā",
  "tika-vin02t3:3_2": "nāma. Sesā sabbāpi saṅghato laddhūpasampadā. Tāpi ekatoupasampannā ubhatoupasampannāti",
  "tika-vin02t3:3_3": "duvidhā. Tattha yā tā mahāpajāpatigotamiyā saddhiṁ nikkhantā pañcasatā sākiyāniyo,",
  "tika-vin02t3:3_4": "tā ekatoupasampannā bhikkhusaṅghato eva laddhūpasampadattā, itarā ubhatoupasampannā",
  "tika-vin02t3:3_5": "ubhatosaṅghe upasampannattā. Ehibhikkhunībhāvena upasampannā pana bhikkhuniyo na",
  "tika-vin02t3:3_6": "santi tāsaṁ tathā upasampadāya abhāvato. Yadi evaṁ ‘‘ehi bhikkhunī’’ti idha kasmā",
  "tika-vin02t3:3_7": "vuttanti? Desanāya sotapatitabhāvato. Ayañhi sotapatitatā nāma katthaci labbhamānassapi",
  "tika-vin02t3:3_8": "aggahaṇena hoti, yathā abhidhamme manodhātuniddese (dha. sa. 160-161) labbhamānampi",
  "tika-vin02t3:3_9": "jhānaṅgaṁ pañcaviññāṇasote patitāya na uddhaṭaṁ katthaci desanāya asambhavato, yathā",
  "tika-vin02t3:3_10": "tattheva vatthuniddese (dha. sa. 984 ādayo) hadayavatthu. Katthaci alabbhamānassapi",
  "tika-vin02t3:3_11": "gahaṇavasena yathāṭhitakappīniddese. Yathāha –",
  "tika-vin02t3:4_0": "‘‘Katamo ca puggalo ṭhitakappī? Ayañca puggalo sotāpattiphalasacchikiriyāya paṭipanno",
  "tika-vin02t3:4_1": "assa, kappassa ca uḍḍayhanavelā assa, neva tāva kappo uḍḍayheyya, yāvāyaṁ puggalo",
  "tika-vin02t3:4_2": "na sotāpattiphalaṁ sacchikareyyā’’ti (pu. pa. 17).",
  "tika-vin02t3:5": "Evamidhāpi alabbhamānagahaṇavasena veditabbaṁ. Parikappavacanañhetaṁ ‘‘sace bhagavā bhikkhunībhāvayogyaṁ kañci mātugāmaṁ ‘ehi bhikkhunī’ti vadeyya, evaṁ bhikkhunībhāvo siyā’’ti.",
  "tika-vin02t3:6_0": "Kasmā pana bhagavā evaṁ na kathesīti? Tathā katādhikārānaṁ abhāvato. Ye pana ‘‘anāsannāsannihitabhāvato’’ti",
  "tika-vin02t3:6_1": "kāraṇaṁ vatvā ‘‘bhikkhū eva hi satthu āsannacārino sadā sannihitā ca honti, tasmā",
  "tika-vin02t3:6_2": "te eva ‘ehibhikkhū’ti vattabbataṁ arahanti, na bhikkhuniyo’’ti vadanti, taṁ tesaṁ",
  "tika-vin02t3:6_3": "matimattaṁ satthu āsannadūrabhāvassa bhabbābhabbabhāvasiddhattā. Vuttañhetaṁ bhagavatā –",
  "tika-vin02t3:7_0": "‘‘Saṅghāṭikaṇṇe cepi me, bhikkhave, bhikkhu gahetvā piṭṭhito piṭṭhito anubandho assa",
  "tika-vin02t3:7_1": "pāde pādaṁ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo",
  "tika-vin02t3:7_2": "muṭṭhassati asampajāno asamāhito vibbhantacitto pākatindriyo, atha kho so ārakāva",
  "tika-vin02t3:7_3": "mayhaṁ, ahañca tassa. Taṁ kissa hetu? Dhammañhi so, bhikkhave, bhikkhu na passati,",
  "tika-vin02t3:7_4": "dhammaṁ apassanto na maṁ passati. Yojanasate cepi so, bhikkhave, bhikkhu vihareyya,",
  "tika-vin02t3:7_5": "so ca hoti anabhijjhālu kāmesu na tibbasārāgo abyāpannacitto appaduṭṭhamanasaṅkappo",
  "tika-vin02t3:7_6": "upaṭṭhitassati sampajāno samāhito ekaggacitto saṁvutindriyo, atha kho so santikeva",
  "tika-vin02t3:7_7": "mayhaṁ, ahañca tassa. Taṁ kissa hetu? Dhammañhi so, bhikkhave, bhikkhu passati, dhammaṁ",
  "tika-vin02t3:7_8": "passanto maṁ passatī’’ti (itivu. 92).",
  "tika-vin02t3:8": "Tasmā akāraṇaṁ desato satthu āsannānāsannatā. Akatādhikāratāya pana bhikkhunīnaṁ ehibhikkhunūpasampadāya ayogyatā veditabbā.",
  "tika-vin02t3:9": "Yadi evaṁ yaṁ taṁ therīgāthāsu bhaddāya kuṇḍalakesāya vuttaṁ –",
  "tika-vin02t3:10": "‘‘Nihacca jāṇuṁ vanditvā, sammukhā añjaliṁ akaṁ;",
  "tika-vin02t3:11": "Ehi bhaddeti maṁ avaca, sā me āsūpasampadā’’ti. (therīgā. 109);",
  "tika-vin02t3:12": "Tathā apadānepi –",
  "tika-vin02t3:13": "‘‘Āyācito tadā āha, ehi bhaddeti nāyako;",
  "tika-vin02t3:14": "Tadāhaṁ upasampannā, parittaṁ toyamaddasa’’nti. (apa. therī 2.3.44);",
  "tika-vin02t3:15_0": "Taṁ kathanti? Nayidaṁ ehibhikkhunībhāvena upasampadaṁ sandhāya vuttaṁ, upasampadāya",
  "tika-vin02t3:15_1": "pana hetubhāvato ‘‘yā satthu āṇatti, sā me āsūpasampadā’’ti vuttā. Tathā hi vuttaṁ",
  "tika-vin02t3:15_2": "aṭṭhakathāyaṁ (therīgā. aṭṭha. 111) ‘‘ehi bhadde bhikkhunupassayaṁ gantvā bhikkhunīnaṁ",
  "tika-vin02t3:15_3": "santike pabbaja upasampajjassūti maṁ avaca āṇāpesi, sā satthu āṇā mayhaṁ upasampadāya",
  "tika-vin02t3:15_4": "kāraṇattā upasampadā āsi ahosī’’ti. Apadānagāthāyampi evameva attho gahetabbo. Tasmā",
  "tika-vin02t3:15_5": "bhikkhunīnaṁ ehibhikkhunūpasampadā natthiyevāti niṭṭhamettha gantabbaṁ. Yathā cetaṁ",
  "tika-vin02t3:15_6": "sotapatitavasena ‘‘ehi bhikkhunī’’ti vuttaṁ, evaṁ ‘‘tīhi saraṇagamanehi upasampannāti",
  "tika-vin02t3:15_7": "bhikkhunī’’ti idampi sotapatitavaseneva vuttanti daṭṭhabbaṁ saraṇagamanūpasampadāyapi",
  "tika-vin02t3:15_8": "bhikkhunīnaṁ asambhavato.",
  "tika-vin02t3:16_0": "659. Bhikkhuvibhaṅge ‘‘kāyasaṁsaggaṁ sādiyeyyā’’ti avatvā ‘‘samāpajjeyyā’’ti vuttattā",
  "tika-vin02t3:16_1": "‘‘bhikkhu āpattiyā na kāretabbo’’ti vuttaṁ. Tabbahulanayenāti kiriyāsamuṭṭhānasseva",
  "tika-vin02t3:16_2": "bahulabhāvato. Dissati hi tabbahulanayena tabbohāro yathā ‘‘brāhmaṇagāmo’’ti. Brāhmaṇagāmepi",
  "tika-vin02t3:16_3": "hi antamaso rajakādīni pañca kulāni santi. Sāti kiriyāsamuṭṭhānatā.",
  "tika-vin02t3:17": "662.Tathevāti kāyasaṁsaggarāgena avassutoyevāti attho. Sesamettha uttānameva.",
  "tika-vin02t3:18": "Paṭhamapārājikasikkhāpadavaṇṇanā niṭṭhitā.",
  "tika-vin02t3:19": "2. Dutiyapārājikasikkhāpadavaṇṇanā",
  "tika-vin02t3:20_0": "666. Dutiye ‘‘kissa pana tvaṁ ayye jānaṁ pārājikaṁ dhammaṁ ajjhāpanna’’nti vacanato",
  "tika-vin02t3:20_1": "‘‘uddiṭṭhā kho ayyāyo aṭṭha pārājikā dhammā’’tiādivacanato ca bhikkhunīvibhaṅgaṁ",
  "tika-vin02t3:20_2": "patvā sādhāraṇāni sikkhāpadāni bhikkhūnaṁ uppannavatthusmiṁyeva ‘‘yā pana bhikkhunī",
  "tika-vin02t3:20_3": "chandaso methunaṁ dhammaṁ paṭiseveyya, antamaso tiracchānagatenapi, pārājikā hoti",
  "tika-vin02t3:20_4": "asaṁvāsā’’tiādinā nayena savisesampi avisesampi mātikaṁ ṭhapetvā anukkamena padabhājanaṁ",
  "tika-vin02t3:20_5": "āpattibhedaṁ tikacchedaṁ anāpattivārañca anavasesaṁ vatvā vitthāresi. Saṅgītikārakehi",
  "tika-vin02t3:20_6": "pana asādhāraṇapaññattiyoyeva idha vitthāritāti veditabbā.",
  "tika-vin02t3:21_0": "Atha uparimesu dvīsu apaññattesu aṭṭhannaṁ pārājikānaṁ aññataranti idaṁ vacanaṁ na",
  "tika-vin02t3:21_1": "yujjatīti āha ‘‘idañca pārājikaṁ pacchā paññatta’’ntiādi. Yadi evaṁ imasmiṁ okāse",
  "tika-vin02t3:21_2": "kasmā ṭhapitanti āha ‘‘purimena pana saddhiṁ yugaḷattā’’tiādi, purimena saddhiṁ ekasambandhabhāvato",
  "tika-vin02t3:21_3": "idha vuttanti adhippāyo. ‘‘Aṭṭhannaṁ pārājikānaṁ aññatara’’nti vacanato ca vajjapaṭicchādikaṁ",
  "tika-vin02t3:21_4": "yā paṭicchādeti, sāpi vajjapaṭicchādikāyevāti daṭṭhabbaṁ. Kiñcāpi vajjapaṭicchādanaṁ",
  "tika-vin02t3:21_5": "pemavasena hoti, tathāpi sikkhāpadavītikkamacittaṁ domanassitameva hotīti katvā ‘‘dukkhavedana’’nti",
  "tika-vin02t3:21_6": "vuttaṁ. Sesamettha uttānameva.",
  "tika-vin02t3:22": "Dutiyapārājikasikkhāpadavaṇṇanā niṭṭhitā.",
  "tika-vin02t3:23": "668. Tatiyaṁ uttānatthameva.",
  "tika-vin02t3:24": "4. Catutthapārājikasikkhāpadavaṇṇanā",
  "tika-vin02t3:25": "675. Catutthe lokassādamittasanthavavasenāti lokassādasaṅkhātassa mittasanthavassa vasena. Vuttamevatthaṁ pariyāyantarena vibhāvetuṁ ‘‘kāyasaṁsaggarāgenā’’ti vuttaṁ.",
  "tika-vin02t3:26_0": "Tissitthiyo methunaṁ taṁ na seveti (pari. aṭṭha. 481) yā tisso itthiyo vuttā, tāsupi",
  "tika-vin02t3:26_1": "yaṁ taṁ methunaṁ nāma, taṁ na sevati. Tayo puriseti tayo purisepi upagantvā methunaṁ",
  "tika-vin02t3:26_2": "na sevati. Tayo ca anariyapaṇḍaketi ubhatobyañjanasaṅkhāte tayo anariye, tayo ca",
  "tika-vin02t3:26_3": "paṇḍaketi imepi cha jane upagantvā methunaṁ na sevati. Na cācare methunaṁ byañjanasminti",
  "tika-vin02t3:26_4": "anulomapārājikavasenapi attano nimitte methunaṁ nācarati. Chejjaṁ siyā methunadhammapaccayāti",
  "tika-vin02t3:26_5": "siyā methunadhammapaccayā pārājikanti ayaṁ pañho aṭṭhavatthukaṁva sandhāya vutto.",
  "tika-vin02t3:26_6": "Tassā hi methunadhammassa pubbabhāgakāyasaṁsaggaṁ āpajjituṁ vāyamantiyā methunadhammapaccayā",
  "tika-vin02t3:26_7": "chejjaṁ hoti. Chedoyeva chejjaṁ.",
  "tika-vin02t3:27_0": "Methunadhammassa pubbabhāgattāti iminā methunadhammassa pubbabhāgabhūto kāyasaṁsaggoyeva",
  "tika-vin02t3:27_1": "tattha methunadhamma-saddena vutto, na dvayaṁdvayasamāpattīti dīpeti. Vaṇṇāvaṇṇoti",
  "tika-vin02t3:27_2": "dvīhi sukkavissaṭṭhi vuttā. Gamanuppādananti sañcarittaṁ. Sabbapadesūti ‘‘saṅghāṭikaṇṇaggahaṇaṁ",
  "tika-vin02t3:27_3": "sādiyeyyā’’tiādīsu. Sesamettha uttānameva. Kāyasaṁsaggarāgo, saussāhatā, aṭṭhamassa",
  "tika-vin02t3:27_4": "vatthussa pūraṇanti imāni panettha tīṇi aṅgāni.",
  "tika-vin02t3:28": "Catutthapārājikasikkhāpadavaṇṇanā niṭṭhitā.",
  "tika-vin02t3:29": "Bhikkhunīvibhaṅge pārājikakaṇḍavaṇṇanā niṭṭhitā.",
  "tika-vin02t3:30": "Pārājikakaṇḍaṁ niṭṭhitaṁ."
}