{
  "atk-s0502a24:0": "24. Taṇhāvaggo",
  "atk-s0502a24:1": "1. Kapilamacchavatthu",
  "atk-s0502a24:2": "Manujassāti imaṁ dhammadesanaṁ satthā jetavane viharanto kapilamacchaṁ ārabbha kathesi.",
  "atk-s0502a24:3_0": "Atīte kira kassapabhagavato parinibbutakāle dve kulabhātaro nikkhamitvā sāvakānaṁ",
  "atk-s0502a24:3_1": "santike pabbajiṁsu. Tesu jeṭṭho sāgato nāma ahosi, kaniṭṭho kapilo nāma. Mātā pana",
  "atk-s0502a24:3_2": "nesaṁ sādhinī nāma, kaniṭṭhabhaginī tāpanā nāma. Tāpi bhikkhunīsu pabbajiṁsu. Evaṁ",
  "atk-s0502a24:3_3": "tesu pabbajitesu ubho bhātaro ācariyupajjhāyānaṁ vattapaṭivattaṁ katvā viharantā",
  "atk-s0502a24:3_4": "ekadivasaṁ, ‘‘bhante, imasmiṁ sāsane kati dhurānī’’ti pucchitvā ‘‘ganthadhuraṁ vipassanādhurañcāti",
  "atk-s0502a24:3_5": "dve dhurānī’’ti sutvā jeṭṭho ‘‘vipassanādhuraṁ pūressāmī’’ti pañca vassāni ācariyupajjhāyānaṁ",
  "atk-s0502a24:3_6": "santike vasitvā yāva arahattā kammaṭṭhānaṁ gahetvā araññaṁ pavisitvā vāyamanto arahattaṁ",
  "atk-s0502a24:3_7": "pāpuṇi. Kaniṭṭho ‘‘ahaṁ tāva taruṇo, vuḍḍhakāle vipassanādhuraṁ pūressāmī’’ti ganthadhuraṁ",
  "atk-s0502a24:3_8": "paṭṭhapetvā tīṇi piṭakāni uggaṇhi. Tassa pariyattiṁ nissāya mahāparivāro, parivāraṁ",
  "atk-s0502a24:3_9": "nissāya lābho udapādi. So bāhusaccamadena matto lābhataṇhāya abhibhūto atipaṇḍitamānitāya",
  "atk-s0502a24:3_10": "parehi vuttaṁ kappiyampi ‘‘akappiya’’nti vadeti, akappiyampi ‘‘kappiya’’nti vadeti,",
  "atk-s0502a24:3_11": "sāvajjampi ‘‘anavajja’’nti, anavajjampi ‘‘sāvajja’’nti. So pesalehi bhikkhūhi ‘‘mā,",
  "atk-s0502a24:3_12": "āvuso kapila, evaṁ avacā’’ti vatvā dhammañca vinayañca dassetvā ovadiyamānopi ‘‘tumhe",
  "atk-s0502a24:3_13": "kiṁ jānātha, rittamuṭṭhisadisā’’tiādīni vatvā khuṁsento vambhento carati. Athassa",
  "atk-s0502a24:3_14": "bhātu sāgatattherassāpi bhikkhū tamatthaṁ ārocesuṁ. Sopi naṁ upasaṅkamitvā, ‘‘āvuso",
  "atk-s0502a24:3_15": "kapila, tumhādisānañhi sammāpaṭipatti sāsanassa āyu nāma, tasmā paṭipattiṁ pahāya",
  "atk-s0502a24:3_16": "kappiyādīni paṭibāhanto mā evaṁ avacā’’ti ovadi. So tassapi vacanaṁ nādiyi. Evaṁ",
  "atk-s0502a24:3_17": "santepi thero dvattikkhattuṁ ovaditvā ovādaṁ agaṇhantaṁ ‘‘nāyaṁ mama vacanaṁ karotī’’ti",
  "atk-s0502a24:3_18": "ñatvā ‘‘tena, āvuso, paññāyissasi sakena kammenā’’ti vatvā pakkāmi . Tato paṭṭhāya",
  "atk-s0502a24:3_19": "naṁ aññe pesalā bhikkhū chaḍḍayiṁsu.",
  "atk-s0502a24:4_0": "So durācāro hutvā durācāraparivuto viharanto ekadivasaṁ uposathagge ‘‘pātimokkhaṁ",
  "atk-s0502a24:4_1": "uddisissāmī’’ti bījaniṁ ādāya dhammāsane nisīditvā ‘‘vattati, āvuso, ettha sannipatitānaṁ",
  "atk-s0502a24:4_2": "bhikkhūnaṁ pātimokkha’’nti pucchitvā ‘‘ko attho imassa paṭivacanena dinnenā’’ti tuṇhībhūte",
  "atk-s0502a24:4_3": "bhikkhū disvā, ‘‘āvuso, dhammo vā vinayo vā natthi, pātimokkhena sutena vā asutena",
  "atk-s0502a24:4_4": "vā ko attho’’ti vatvā āsanā vuṭṭhahi. Evaṁ so kassapassa bhagavato pariyattisāsanaṁ",
  "atk-s0502a24:4_5": "osakkāpesi. Sāgatattheropi tadaheva parinibbāyi. Kapilo āyupariyosāne avīcimhi mahāniraye",
  "atk-s0502a24:4_6": "nibbatti. Sāpissa mātā ca bhaginī ca tasseva diṭṭhānugatiṁ āpajjitvā pesale bhikkhū",
  "atk-s0502a24:4_7": "akkositvā paribhāsitvā tattheva nibbattiṁsu.",
  "atk-s0502a24:5_0": "Tasmiṁ pana kāle pañcasatā purisā gāmaghātakādīni katvā corikāya jīvantā janapadamanussehi",
  "atk-s0502a24:5_1": "anubaddhā palāyamānā araññaṁ pavisitvā tattha kiñci paṭisaraṇaṁ apassantā aññataraṁ",
  "atk-s0502a24:5_2": "āraññikaṁ bhikkhuṁ disvā vanditvā ‘‘paṭisaraṇaṁ no, bhante, hothā’’ti vadiṁsu. Thero",
  "atk-s0502a24:5_3": "‘‘tumhākaṁ sīlasadisaṁ paṭisaraṇaṁ nāma natthi, sabbepi pañcasīlāni samādiyathā’’ti",
  "atk-s0502a24:5_4": "āha. Te ‘‘sādhū’’ti sampaṭicchitvā sīlāni samādiyiṁsu. Atha ne thero ovadi – ‘‘idāni",
  "atk-s0502a24:5_5": "tumhe sīlavantā, jīvitahetupi vo neva sīlaṁ atikkamitabbaṁ, na manopadoso kātabbo’’ti.",
  "atk-s0502a24:5_6": "Te ‘‘sādhū’’ti sampaṭicchiṁsu. Atha ne janapadamanussā taṁ ṭhānaṁ patvā ito cito",
  "atk-s0502a24:5_7": "ca pariyesamānā te core disvā sabbe te jīvitā voropesuṁ. Te kālaṁ katvā devaloke",
  "atk-s0502a24:5_8": "nibbattiṁsu, corajeṭṭhako jeṭṭhakadevaputto ahosi.",
  "atk-s0502a24:6_0": "Te anulomapaṭilomavasena ekaṁ buddhantaraṁ devaloke saṁsaritvā imasmiṁ buddhuppāde",
  "atk-s0502a24:6_1": "sāvatthinagaradvāre pañcasatakulike kevaṭṭagāme nibbattiṁsu. Jeṭṭhakadevaputto kevaṭṭajeṭṭhakassa",
  "atk-s0502a24:6_2": "gehe paṭisandhiṁ gaṇhi, itare itaresu. Evaṁ tesaṁ ekadivaseyeva paṭisandhigahaṇañca",
  "atk-s0502a24:6_3": "mātukucchito nikkhamanañca ahosi. Kevaṭṭajeṭṭhako ‘‘atthi nu kho imasmiṁ gāme aññepi",
  "atk-s0502a24:6_4": "dārakā ajja jātā’’ti pariyesāpetvā tesaṁ jātabhāvaṁ ñatvā ‘‘ete mama puttassa sahāyakā",
  "atk-s0502a24:6_5": "bhavissantī’’ti sabbesaṁ posāvanikaṁ dāpesi. Te sabbepi sahapaṁsukīḷakā sahāyakā",
  "atk-s0502a24:6_6": "hutvā anupubbena vayappattā ahesuṁ. Tesaṁ kevaṭṭajeṭṭhakaputtova yasato ca tejato",
  "atk-s0502a24:6_7": "ca aggapuriso ahosi.",
  "atk-s0502a24:7_0": "Kapilopi ekaṁ buddhantaraṁ niraye paccitvā vipākāvasesena tasmiṁ kāle aciravatiyā",
  "atk-s0502a24:7_1": "suvaṇṇavaṇṇo duggandhamukho maccho hutvā nibbatti. Athekadivasaṁ te sahāyakā ‘‘macche",
  "atk-s0502a24:7_2": "bandhissāmā’’ti jālādīni gahetvā nadiyā khipiṁsu. Atha nesaṁ antojālaṁ so maccho",
  "atk-s0502a24:7_3": "pāvisi . Taṁ disvā sabbe kevaṭṭagāmavāsino uccāsaddamakaṁsu – ‘‘puttā no paṭhamaṁ",
  "atk-s0502a24:7_4": "macche bandhantā suvaṇṇamacchaṁ bandhiṁsu, idāni no rājā bahudhanaṁ dassatī’’ti.",
  "atk-s0502a24:7_5": "Tepi kho sahāyakā macchaṁ nāvāya pakkhipitvā nāvaṁ ukkhipitvā rañño santikaṁ agamaṁsu.",
  "atk-s0502a24:7_6": "Raññāpi taṁ disvāva ‘‘kiṁ eta’’nti vutte ‘‘maccho, devā’’ti āhaṁsu. Rājā suvaṇṇavaṇṇaṁ",
  "atk-s0502a24:7_7": "macchaṁ disvā ‘‘satthā etassa suvaṇṇavaṇṇakāraṇaṁ jānissatī’’ti macchaṁ gāhāpetvā",
  "atk-s0502a24:7_8": "bhagavato santikaṁ agamāsi. Macchena mukhe vivaṭamatteyeva sakalajetavanaṁ ativiya",
  "atk-s0502a24:7_9": "duggandhaṁ ahosi. Rājā satthāraṁ pucchi – ‘‘kasmā, bhante, maccho suvaṇṇavaṇṇo jāto,",
  "atk-s0502a24:7_10": "kasmā cassa mukhato duggandho vāyatī’’ti?",
  "atk-s0502a24:8_0": "Ayaṁ, mahārāja, kassapabhagavato pāvacane kapilo nāma bhikkhu ahosi bahussuto mahāparivāro",
  "atk-s0502a24:8_1": "lābhataṇhāya abhibhūto attano vacanaṁ agaṇhantānaṁ akkosakaparibhāsako, tassa ca",
  "atk-s0502a24:8_2": "bhagavato sāsanaṁ osakkāpesi, so tena kammena avīcimhi nibbattitvā vipākāvasesena",
  "atk-s0502a24:8_3": "idāni maccho hutvā jāto. Yaṁ pana so dīgharattaṁ buddhavacanaṁ vācesi, buddhassa",
  "atk-s0502a24:8_4": "ca guṇaṁ kathesi, tassa nissandena imaṁ suvaṇṇavaṇṇaṁ paṭilabhi. Yaṁ bhikkhūnaṁ akkosakaparibhāsako",
  "atk-s0502a24:8_5": "ahosi, tenassa mukhato duggandho vāyati. ‘‘Kathāpemi naṁ, mahārājā’’ti? ‘‘Kathāpetha,",
  "atk-s0502a24:8_6": "bhante’’ti. Atha naṁ satthā pucchi – ‘‘tvaṁsi kapilo’’ti? ‘‘Āma, bhante, ahaṁ kapilo’’ti.",
  "atk-s0502a24:8_7": "‘‘Kuto āgatosī’’ti? ‘‘Avīcimahānirayato, bhante’’ti. ‘‘Jeṭṭhabhātiko te sāgato kuhiṁ",
  "atk-s0502a24:8_8": "gato’’ti? ‘‘Parinibbuto, bhante’’ti. ‘‘Mātā pana te sādhinī kaha’’nti? ‘‘Mahāniraye",
  "atk-s0502a24:8_9": "nibbattā, bhante’’ti. ‘‘Kaniṭṭhabhaginī ca te tāpanā kaha’’nti? ‘‘Mahāniraye nibbattā,",
  "atk-s0502a24:8_10": "bhante’’ti. ‘‘Idāni tvaṁ kahaṁ gamissasī’’ti? ‘‘Avīcimahānirayameva, bhante’’ti vatvā",
  "atk-s0502a24:8_11": "vippaṭisārābhibhūto nāvaṁ sīsena paharitvā tāvadeva kālaṁ katvā niraye nibbatti.",
  "atk-s0502a24:8_12": "Mahājano saṁviggo ahosi lomahaṭṭhajāto.",
  "atk-s0502a24:9_0": "Atha bhagavā tasmiṁ khaṇe sannipatitāya parisāya cittācāraṁ oloketvā taṅkhaṇānurūpaṁ",
  "atk-s0502a24:9_1": "dhammaṁ desetuṁ ‘‘dhammacariyaṁ brahmacariyaṁ, etadāhu vasuttama’’nti suttanipāte",
  "atk-s0502a24:9_2": "(su. ni. 276) kapilasuttaṁ kathetvā imā gāthā abhāsi –",
  "atk-s0502a24:10": "334.",
  "atk-s0502a24:11": " ‘‘Manujassa pamattacārino, taṇhā vaḍḍhati māluvā viya;",
  "atk-s0502a24:12": "So plavatī hurā huraṁ, phalamicchaṁva vanasmi vānaro.",
  "atk-s0502a24:13": "335.",
  "atk-s0502a24:14": " ‘‘Yaṁ esā sahate jammī, taṇhā loke visattikā;",
  "atk-s0502a24:15": "Sokā tassa pavaḍḍhanti, abhivaṭṭhaṁva bīraṇaṁ.",
  "atk-s0502a24:16": "336.",
  "atk-s0502a24:17": " ‘‘Yo cetaṁ sahate jammiṁ, taṇhaṁ loke duraccayaṁ;",
  "atk-s0502a24:18": "Sokā tamhā papatanti, udabinduva pokkharā.",
  "atk-s0502a24:19": "337.",
  "atk-s0502a24:20": " ‘‘Taṁ vo vadāmi bhaddaṁ vo, yāvantettha samāgatā;",
  "atk-s0502a24:21": "Taṇhāya mūlaṁ khaṇatha, usīratthova bīraṇaṁ;",
  "atk-s0502a24:22": "Mā vo naḷaṁva sotova, māro bhañji punappuna’’nti.",
  "atk-s0502a24:23_0": "Tattha pamattacārinoti sativossaggalakkhaṇena pamādena pamattacārissa puggalassa",
  "atk-s0502a24:23_1": "neva jhānaṁ na vipassanā na maggaphalāni vaḍḍhanti. Yathā pana rukkhaṁ saṁsibbantī",
  "atk-s0502a24:23_2": "pariyonandhantī tassa vināsāya māluvālatā vaḍḍhati , evamassa cha dvārāni nissāya",
  "atk-s0502a24:23_3": "punappunaṁ uppajjanato taṇhā vaḍḍhatīti attho. So plavatī hurā huranti so taṇhāvasiko",
  "atk-s0502a24:23_4": "puggalo bhave bhave uplavati dhāvati. Yathā kiṁ viyāti? Phalamicchaṁva vanasmi vānaro,",
  "atk-s0502a24:23_5": "yathā rukkhaphalaṁ icchanto vānaro vanasmiṁ dhāvati, tassa tassa rukkhassa sākhaṁ",
  "atk-s0502a24:23_6": "gaṇhāti, taṁ muñcitvā aññaṁ gaṇhāti, tampi muñcitvā aññaṁ gaṇhāti, ‘‘sākhaṁ alabhitvā",
  "atk-s0502a24:23_7": "sannisinno’’ti vattabbataṁ nāpajjati, evameva taṇhāvasiko puggalo hurā huraṁ dhāvanto",
  "atk-s0502a24:23_8": "‘‘ārammaṇaṁ alabhitvā taṇhāya apavattaṁ patto’’ti vattabbataṁ nāpajjati.",
  "atk-s0502a24:24_0": "Yanti yaṁ puggalaṁ esā lāmakabhāvena jammī visāhāratāya visapupphatāya visaphalatāya",
  "atk-s0502a24:24_1": "visaparibhogatāya rūpādīsu visattatāya āsattatāya visattikāti saṅkhyaṁ gatā chadvārikataṇhā",
  "atk-s0502a24:24_2": "abhibhavati. Yathā nāma vassāne punappunaṁ vassantena devena abhivaṭṭhaṁ bīraṇatiṇaṁ",
  "atk-s0502a24:24_3": "vaḍḍhati, evaṁ tassa puggalassa anto vaṭṭamūlakā sokā abhivaḍḍhantīti attho.",
  "atk-s0502a24:25_0": "Duraccayanti yo pana puggalo evaṁ vuttappakāraṁ atikkamituṁ pajahituṁ dukkaratāya",
  "atk-s0502a24:25_1": "duraccayaṁ taṇhaṁ sahati abhibhavati, tamhā puggalā vaṭṭamūlakā sokā papatanti. Yathā",
  "atk-s0502a24:25_2": "nāma pokkhare padumapatte patitaṁ udakabindu na patiṭṭhāti, evaṁ na patiṭṭhahantīti attho.",
  "atk-s0502a24:26_0": "Taṁ vo vadāmīti tena kāraṇena ahaṁ tumhe vadāmi. Bhaddaṁ voti bhaddaṁ tumhākaṁ hotu,",
  "atk-s0502a24:26_1": "mā ahaṁ kapilo viya vināsaṁ pāpuṇathāti attho. Mūlanti imissā chadvārikataṇhāya arahattamaggañāṇena",
  "atk-s0502a24:26_2": "mūlaṁ khaṇatha. Kiṁ viyāti? Usīratthova bīraṇaṁ, yathā usīrena atthiko puriso mahantena",
  "atk-s0502a24:26_3": "kudālena bīraṇaṁ khaṇati, evamassā mūlaṁ khaṇathāti attho. Mā vo naḷaṁva sotova,",
  "atk-s0502a24:26_4": "māro bhañji punappunanti mā tumhe nadīsote jātaṁ naḷaṁ mahāvegena āgato nadīsoto",
  "atk-s0502a24:26_5": "viya kilesamāro maraṇamāro devaputtamāro ca punappunaṁ bhañjatūti attho.",
  "atk-s0502a24:27_0": "Desanāvasāne pañcasatāpi kevaṭṭaputtā saṁvegaṁ āpajjitvā dukkhassantakiriyaṁ patthayamānā",
  "atk-s0502a24:27_1": "satthu santike pabbajitvā na cirasseva dukkhassantaṁ katvā satthārā saddhiṁ āneñjavihārasamāpattidhammaparibhogena",
  "atk-s0502a24:27_2": "ekaparibhogā ahesunti.",
  "atk-s0502a24:28": "Kapilamacchavatthu paṭhamaṁ.",
  "atk-s0502a24:29": "2. Sūkarapotikāvatthu",
  "atk-s0502a24:30": "Yathāpi mūleti imaṁ dhammadesanaṁ satthā veḷuvane viharanto gūthasūkarapotikaṁ ārabbha kathesi.",
  "atk-s0502a24:31_0": "Ekasmiṁ kira samaye satthā rājagahaṁ piṇḍāya pavisanto ekaṁ sūkarapotikaṁ disvā sitaṁ",
  "atk-s0502a24:31_1": "pātvākāsi. Tassa sitaṁ karontassa mukhavivaraniggataṁ dantobhāsamaṇḍalaṁ disvā ānandatthero",
  "atk-s0502a24:31_2": "‘‘ko nu kho, bhante, hetu sitassa pātukammāyā’’ti sitakāraṇaṁ pucchi. Atha naṁ satthā",
  "atk-s0502a24:31_3": "āha – ‘‘passasetaṁ, ānanda, sūkarapotika’’nti? ‘‘Āma, bhante’’ti. Esā kakusandhassa",
  "atk-s0502a24:31_4": "bhagavato sāsane ekāya āsanasālāya sāmantā kukkuṭī ahosi. Sā ekassa yogāvacarassa",
  "atk-s0502a24:31_5": "vipassanākammaṭṭhānaṁ sajjhāyantassa dhammaghosaṁ sutvā tato cutā rājakule nibbattitvā",
  "atk-s0502a24:31_6": "ubbarī nāma rājadhītā ahosi. Sā aparabhāge sarīravalañjaṭṭhānaṁ paviṭṭhā puḷavakarāsiṁ",
  "atk-s0502a24:31_7": "disvā tattha puḷavakasaññaṁ uppādetvā paṭhamaṁ jhānaṁ paṭilabhi. Sā tattha yāvatāyukaṁ",
  "atk-s0502a24:31_8": "ṭhatvā tato cutā brahmaloke nibbatti. Tato cavitvā puna gativasena ālulamānā idāni",
  "atk-s0502a24:31_9": "sūkarayoniyaṁ nibbatti, idaṁ kāraṇaṁ disvā mayā sitaṁ pātukatanti. Taṁ sutvā ānandattherappamukhā",
  "atk-s0502a24:31_10": "bhikkhū mahantaṁ saṁvegaṁ paṭilabhiṁsu. Satthā tesaṁ saṁvegaṁ uppādetvā bhavataṇhāya",
  "atk-s0502a24:31_11": "ādīnavaṁ pakāsento antaravīthiyaṁ ṭhitakova imā gāthā abhāsi –",
  "atk-s0502a24:32": "338.",
  "atk-s0502a24:33": " ‘‘Yathāpi mūle anupaddave daḷhe,",
  "atk-s0502a24:34": "Chinnopi rukkho punareva rūhati;",
  "atk-s0502a24:35": "Evampi taṇhānusaye anūhate,",
  "atk-s0502a24:36": "Nibbattatī dukkhamidaṁ punappunaṁ.",
  "atk-s0502a24:37": "339.",
  "atk-s0502a24:38": " ‘‘Yassa chattiṁsati sotā, manāpasavanā bhusā;",
  "atk-s0502a24:39": "Mahāvahanti duddiṭṭhiṁ, saṅkappā rāganissitā.",
  "atk-s0502a24:40": "340.",
  "atk-s0502a24:41": " ‘‘Savanti sabbadhi sotā, latā uppajja tiṭṭhati;",
  "atk-s0502a24:42": "Tañca disvā lataṁ jātaṁ, mūlaṁ paññāya chindatha.",
  "atk-s0502a24:43": "341.",
  "atk-s0502a24:44": " ‘‘Saritāni sinehitāni ca,",
  "atk-s0502a24:45": "Somanassāni honti jantuno;",
  "atk-s0502a24:46": "Te sātasitā sukhesino,",
  "atk-s0502a24:47": "Te ve jātijarūpagā narā.",
  "atk-s0502a24:48": "342.",
  "atk-s0502a24:49": " ‘‘Tasiṇāya purakkhatā pajā,",
  "atk-s0502a24:50": "Parisappanti sasova bandhito;",
  "atk-s0502a24:51": "Saṁyojanasaṅgasattakā,",
  "atk-s0502a24:52": "Dukkhamupenti punappunaṁ cirāya.",
  "atk-s0502a24:53": "343.",
  "atk-s0502a24:54": " ‘‘Tasiṇāya purakkhatā pajā,",
  "atk-s0502a24:55": "Parisappanti sasova bandhito;",
  "atk-s0502a24:56": "Tasmā tasiṇaṁ vinodaye,",
  "atk-s0502a24:57": "Ākaṅkhanta virāgamattano’’ti.",
  "atk-s0502a24:58_0": "Tattha mūleti yassa rukkhassa catūsu disāsu catudhā heṭṭhā ca ujukameva gate pañcavidhamūle",
  "atk-s0502a24:58_1": "chedanaphālanapācanavijjhanādīnaṁ kenaci upaddavena anupaddave thirapattatāya daḷhe",
  "atk-s0502a24:58_2": "so rukkho uparicchinnopi sākhānaṁ vasena punadeva rūhati, evameva chadvārikāya taṇhāya",
  "atk-s0502a24:58_3": "anusaye arahattamaggañāṇena anuhate asamucchinne tasmiṁ tasmiṁ bhave jātiādibhedaṁ",
  "atk-s0502a24:58_4": "idaṁ dukkhaṁ punappunaṁ nibbattatiyevāti attho.",
  "atk-s0502a24:59_0": "Yassāti yassa puggalassa ‘‘iti ajjhattikassūpādāya aṭṭhārasa taṇhāvicaritāni bāhirassūpādāya",
  "atk-s0502a24:59_1": "aṭṭhārasa taṇhāvicaritānī’’ti imesaṁ taṇhāvicaritānaṁ vasena chattiṁsatiyā sotehi",
  "atk-s0502a24:59_2": "samannāgatā manāpesu rūpādīsu āsavati pavattatīti manāpasavanā taṇhā bhusā balavatī",
  "atk-s0502a24:59_3": "hoti, taṁ puggalaṁ vipannañāṇatāya duddiṭṭhiṁ punappunaṁ uppajjanato mahantabhāvena",
  "atk-s0502a24:59_4": "mahā hutvā jhānaṁ vā vipassanaṁ vā anissāya rāganissitā saṅkappā vahantīti attho.",
  "atk-s0502a24:60_0": "Savanti sabbadhi sotāti ime taṇhāsotā cakkhudvārādīnaṁ vasena sabbesu rūpādīsu ārammaṇesu",
  "atk-s0502a24:60_1": "savanato, sabbāpi rūpataṇhā…pe… dhammataṇhāti sabbabhavesu vā savanato sabbadhi savanti",
  "atk-s0502a24:60_2": "nāma. Latāti paliveṭhanaṭṭhena saṁsibbanaṭṭhena ca latā viyāti latā. Uppajja tiṭṭhatīti",
  "atk-s0502a24:60_3": "chahi dvārehi uppajjitvā rūpādīsu ārammaṇesu tiṭṭhati. Tañca disvāti taṁ pana taṇhālataṁ",
  "atk-s0502a24:60_4": "‘‘etthesā taṇhā uppajjamānā uppajjatī’’ti jātaṭṭhānavasena disvā. Paññāyāti satthena",
  "atk-s0502a24:60_5": "vane jātaṁ lataṁ viya maggapaññāya mūle chindathāti attho.",
  "atk-s0502a24:61_0": "Saritānīti anusaṭāni payātāni. Sinehitānīti cīvarādīsu pavattasinehavasena sinehitāni",
  "atk-s0502a24:61_1": "ca, taṇhāsinehamakkhitānīti attho. Somanassānīti taṇhāvasikassa jantuno evarūpāni",
  "atk-s0502a24:61_2": "somanassāni bhavanti. Te sātasitāti te taṇhāvasikā puggalā sātanissitā sukhanissitā",
  "atk-s0502a24:61_3": "ca hutvā sukhesino sukhapariyesino bhavanti. Te veti ye evarūpā narā, te jātijarābyādhimaraṇāni",
  "atk-s0502a24:61_4": "upagacchantiyevāti jātijarūpagā nāma honti. Pajāti ime sattā tāsakaraṇena tasiṇāti",
  "atk-s0502a24:61_5": "saṅkhyaṁ gatāya taṇhāya purakkhatā parivāritā hutvā.",
  "atk-s0502a24:62_0": "Bandhitoti luddena araññe baddho saso viya parisappanti bhāyanti. Saṁyojanasaṅgasattakāti",
  "atk-s0502a24:62_1": "dasavidhena saṁyojanasaṅgena ceva sattavidhena rāgasaṅgādinā ca sattā baddhā tasmiṁ",
  "atk-s0502a24:62_2": "vā laggā hutvā. Cirāyāti ciraṁ dīghamaddhānaṁ punappunaṁ jātiādikaṁ dukkhaṁ upagacchantīti",
  "atk-s0502a24:62_3": "attho. Tasmāti yasmā tasiṇāya purakkhatā paliveṭhitā sattā, tasmā attano virāgaṁ",
  "atk-s0502a24:62_4": "rāgādivigamaṁ nibbānaṁ patthento ākaṅkamāno bhikkhu arahattamaggenetaṁ tasiṇaṁ vinodaye",
  "atk-s0502a24:62_5": "panuditvā nīharitvā chaḍḍeyyāti attho.",
  "atk-s0502a24:63": "Desanāvasāne bahū sotāpattiphalādīni pāpuṇiṁsu.",
  "atk-s0502a24:64_0": "Sāpi kho sūkarapotikā tato cavitvā suvaṇṇabhūmiyaṁ rājakule nibbatti, tato cutā bārāṇasiyaṁ,",
  "atk-s0502a24:64_1": "tato cutā suppārakapaṭṭane assavāṇijagehe nibbatti, tato cutā kāvīrapaṭṭane nāvikassa",
  "atk-s0502a24:64_2": "gehe nibbatti, tato cutā anurādhapure issarakulagehe nibbatti, tato cutā tasseva",
  "atk-s0502a24:64_3": "dakkhiṇadisāya bhokkantagāme sumanassa nāma kuṭumbikassa dhītā nāmena sumanā eva",
  "atk-s0502a24:64_4": "hutvā nibbatti. Athassā pitā tasmiṁ gāme chaḍḍite dīghavāpiraṭṭhaṁ gantvā mahāmunigāme",
  "atk-s0502a24:64_5": "nāma vasi. Tattha naṁ duṭṭhagāmaṇirañño amacco lakuṇḍakaatimbaro nāma kenacideva",
  "atk-s0502a24:64_6": "karaṇīyena gato disvā mahantaṁ maṅgalaṁ katvā ādāya mahāpuṇṇagāmaṁ gato. Atha naṁ",
  "atk-s0502a24:64_7": "koṭipabbatamahāvihāravāsī mahāanuruddhatthero nāma tattha piṇḍāya caritvā tassā gehadvāre",
  "atk-s0502a24:64_8": "ṭhito disvā bhikkhūhi saddhiṁ kathesi, ‘‘āvuso, sūkarapotikā nāma lakuṇḍakaatimbaramahāmattassa",
  "atk-s0502a24:64_9": "bhariyabhāvaṁ pattā, aho acchariya’’nti. Sā taṁ kathaṁ sutvā atītabhave ugghāṭetvā",
  "atk-s0502a24:64_10": "jātissarañāṇaṁ paṭilabhi. Taṅkhaṇaññeva uppannasaṁvegā sāmikaṁ yācitvā mahantena",
  "atk-s0502a24:64_11": "issariyena pañcabalakattherīnaṁ santike pabbajitvā tissamahāvihāre mahāsatipaṭṭhānasuttakathaṁ",
  "atk-s0502a24:64_12": "sutvā sotāpattiphale patiṭṭhahi. Pacchā damiḷamaddane kate ñātīnaṁ vasanaṭṭhānaṁ",
  "atk-s0502a24:64_13": "bhokkantagāmameva gantvā tattha vasantī kallamahāvihāre āsīvisopamasuttantaṁ sutvā arahattaṁ pāpuṇi.",
  "atk-s0502a24:65_0": "Sā parinibbānadivase bhikkhubhikkhunīhi pucchitā bhikkhunisaṅghassa sabbaṁ imaṁ pavattiṁ",
  "atk-s0502a24:65_1": "nirantaraṁ kathetvā sannipatitassa bhikkhusaṅghassa majjhe maṇḍalārāmavāsinā dhammapadabhāṇakamahātissattherena",
  "atk-s0502a24:65_2": "saddhiṁ saṁsanditvā ‘‘ahaṁ pubbe manussayoniyaṁ nibbattitvā tato cutā kukkuṭī hutvā",
  "atk-s0502a24:65_3": "tattha senassa santikā sīsacchedaṁ patvā rājagahe nibbattā, paribbājikāsu pabbajitvā",
  "atk-s0502a24:65_4": "paṭhamajjhānabhūmiyaṁ nibbattitvā tato cutā seṭṭhikule nibbattā nacirasseva cavitvā",
  "atk-s0502a24:65_5": "sūkarayoniṁ gantvā tato cutā suvaṇṇabhūmiṁ, tato cutā bārāṇasiṁ, tato cutā suppārakapaṭṭanaṁ,",
  "atk-s0502a24:65_6": "tato cutā kāvīrapaṭṭanaṁ, tato cutā anurādhapuraṁ, tato cutā bhokkantagāma’’nti evaṁ",
  "atk-s0502a24:65_7": "samavisame terasa attabhāve patvā ‘‘idāni ukkaṇṭhitvā pabbajitvā arahattaṁ pattā,",
  "atk-s0502a24:65_8": "sabbepi appamādena sampādethā’’ti vatvā catasso parisā saṁvejetvā parinibbāyīti.",
  "atk-s0502a24:66": "Sūkarapotikāvatthu dutiyaṁ.",
  "atk-s0502a24:67": "3. Vibbhantabhikkhuvatthu",
  "atk-s0502a24:68": "Yonibbanathoti imaṁ dhammadesanaṁ satthā veḷuvane viharanto ekaṁ vibbhantakaṁ bhikkhuṁ ārabbha kathesi.",
  "atk-s0502a24:69_0": "Eko kira mahākassapattherassa saddhivihāriko hutvā cattāri jhānāni uppādetvāpi attano",
  "atk-s0502a24:69_1": "mātulassa suvaṇṇakārassa gehe visabhāgārammaṇaṁ disvā tattha paṭibaddhacitto vibbhami.",
  "atk-s0502a24:69_2": "Atha naṁ manussā alasabhāvena kammaṁ kātuṁ anicchantaṁ gehā nīhariṁsu. So pāpamittasaṁsaggena",
  "atk-s0502a24:69_3": "corakammena jīvikaṁ kappento vicari. Atha naṁ ekadivasaṁ gahetvā pacchābāhaṁ gāḷhabandhanaṁ",
  "atk-s0502a24:69_4": "bandhitvā catukke catukke kasāhi tāḷentā āghātanaṁ nayiṁsu. Thero piṇḍāya carituṁ",
  "atk-s0502a24:69_5": "pavisanto taṁ dakkhiṇena dvārena nīhariyamānaṁ disvā bandhanaṁ sithilaṁ kāretvā ‘‘pubbe",
  "atk-s0502a24:69_6": "tayā paricitakammaṭṭhānaṁ puna āvajjehī’’ti āha. So tena ovādena satuppādaṁ labhitvā",
  "atk-s0502a24:69_7": "puna catutthajjhānaṁ nibbattesi. Atha naṁ ‘‘āghātanaṁ netvā ghātessāmā’’ti sūle uttāsesuṁ.",
  "atk-s0502a24:69_8": "So na bhāyati na santasati. Athassa tasmiṁ tasmiṁ disābhāge ṭhitā manussā asisattitomarādīni",
  "atk-s0502a24:69_9": "āvudhāni ukkhipitvāpi taṁ asantasantameva disvā ‘‘passatha, bho, imaṁ purisaṁ, anekasatānañhi",
  "atk-s0502a24:69_10": "āvudhahatthānaṁ purisānaṁ majjhe neva chambhati na vedhati, aho acchariya’’nti acchariyabbhutajātā",
  "atk-s0502a24:69_11": "mahānādaṁ naditvā rañño taṁ pavattiṁ ārocesuṁ. Rājā taṁ kāraṇaṁ sutvā ‘‘vissajjetha",
  "atk-s0502a24:69_12": "na’’nti āha. Satthu santikampi gantvā tamatthaṁ ārocayiṁsu. Satthā obhāsaṁ pharitvā",
  "atk-s0502a24:69_13": "tassa dhammaṁ desento imaṁ gāthamāha –",
  "atk-s0502a24:70": "344.",
  "atk-s0502a24:71": " ‘‘Yo nibbanatho vanādhimutto,",
  "atk-s0502a24:72": "Vanamutto vanameva dhāvati;",
  "atk-s0502a24:73": "Taṁ puggalametha passatha,",
  "atk-s0502a24:74": "Mutto bandhanameva dhāvatī’’ti.",
  "atk-s0502a24:75_0": "Tassattho – yo puggalo gihibhāve ālayasaṅkhātaṁ vanathaṁ chaḍḍetvā pabbajitatāya",
  "atk-s0502a24:75_1": "nibbanatho dibbavihārasaṅkhāte tapovane adhimutto gharāvāsabandhanasaṅkhātā taṇhāvanā",
  "atk-s0502a24:75_2": "mutto hutvā puna gharāvāsabandhanasaṅkhātaṁ taṇhāvanameva dhāvati, etha taṁ puggalaṁ",
  "atk-s0502a24:75_3": "passatha, eso gharāvāsabandhanato mutto gharāvāsabandhanameva dhāvatīti.",
  "atk-s0502a24:76_0": "Imaṁ pana desanaṁ sutvā so rājapurisānaṁ antare sūlagge nisinnova udayabbayaṁ paṭṭhapetvā",
  "atk-s0502a24:76_1": "tilakkhaṇaṁ āropetvā saṅkhāre sammasanto sotāpattiphalaṁ patvā samāpattisukhaṁ anubhavanto",
  "atk-s0502a24:76_2": "vehāsaṁ uppatitvā ākāseneva satthu santikaṁ gantvā satthāraṁ vanditvā sarājikāya",
  "atk-s0502a24:76_3": "parisāya majjheyeva arahattaṁ pāpuṇīti.",
  "atk-s0502a24:77": "Vibbhantabhikkhuvatthu tatiyaṁ.",
  "atk-s0502a24:78": "4. Bandhanāgāravatthu",
  "atk-s0502a24:79": "Nataṁ daḷhanti imaṁ dhammadesanaṁ satthā jetavane viharanto bandhanāgāraṁ ārabbha kathesi.",
  "atk-s0502a24:80_0": "Ekasmiṁ kira kāle bahū sandhicchedakapanthaghātakamanussaghātake core ānetvā kosalarañño",
  "atk-s0502a24:80_1": "dassayiṁsu. Te rājā andubandhanarajjubandhanasaṅkhalikabandhanehi bandhāpesi. Tiṁsamattāpi",
  "atk-s0502a24:80_2": "kho jānapadā bhikkhū satthāraṁ daṭṭhukāmā āgantvā disvā vanditvā punadivase sāvatthiṁ",
  "atk-s0502a24:80_3": "piṇḍāya carantā bandhanāgāraṁ gantvā te core disvā piṇḍapātapaṭikkantā sāyanhasamaye",
  "atk-s0502a24:80_4": "tathāgataṁ upasaṅkamitvā, ‘‘bhante, ajja amhehi piṇḍāya carantehi bandhanāgāre bahū",
  "atk-s0502a24:80_5": "corā andubandhanādīhi baddhā mahādukkhaṁ anubhavantā diṭṭhā, te tāni bandhanāni chinditvā",
  "atk-s0502a24:80_6": "palāyituṁ na sakkonti, atthi nu kho, bhante, tehi bandhanehi thirataraṁ aññaṁ bandhanaṁ",
  "atk-s0502a24:80_7": "nāmā’’ti pucchiṁsu. Satthā, ‘‘bhikkhave, kiṁ bandhanāni nāmetāni, yaṁ panetaṁ dhanadhaññaputtadārādīsu",
  "atk-s0502a24:80_8": "taṇhāsaṅkhātaṁ kilesabandhanaṁ, etaṁ etehi sataguṇena sahassaguṇena satasahassaguṇena",
  "atk-s0502a24:80_9": "thirataraṁ, evaṁ mahantampi panetaṁ ducchindaniyaṁ bandhanaṁ porāṇakapaṇḍitā chinditvā",
  "atk-s0502a24:80_10": "himavantaṁ pavisitvā pabbajiṁsū’’ti vatvā atītaṁ āhari –",
  "atk-s0502a24:81_0": "Atīte bārāṇasiyaṁ brahmadatte rajjaṁ kārente bodhisatto ekasmiṁ duggatagahapatikule",
  "atk-s0502a24:81_1": "nibbatti. Tassa vayappattassa pitā kālamakāsi. So bhatiṁ katvā mātaraṁ posesi. Athassa",
  "atk-s0502a24:81_2": "mātā anicchamānasseva ekaṁ kuladhītaraṁ gehe katvā aparabhāge kālamakāsi. Bhariyāyapissa",
  "atk-s0502a24:81_3": "kucchiyaṁ gabbho patiṭṭhahi. So gabbhassa patiṭṭhitabhāvaṁ ajānantova, ‘‘bhadde,",
  "atk-s0502a24:81_4": "tvaṁ bhatiṁ katvā jīva, ahaṁ pabbajissāmī’’ti āha. ‘‘Sāmi, nanu gabbho me patiṭṭhito,",
  "atk-s0502a24:81_5": "mayi vijātāya dārakaṁ disvā pabbajissasī’’ti āha. So ‘‘sādhū’’ti sampaṭicchitvā tassā",
  "atk-s0502a24:81_6": "vijātakāle, ‘‘bhadde, tvaṁ sotthinā vijātā, idāni ahaṁ pabbajissāmī’’ti āpucchi.",
  "atk-s0502a24:81_7": "Atha naṁ sā ‘‘puttassa tāva thanapānato apagamanakālaṁ āgamehī’’ti vatvā puna gabbhaṁ",
  "atk-s0502a24:81_8": "gaṇhi. So cintesi – ‘‘imaṁ sampaṭicchāpetvā gantuṁ na sakkā, imissā anācikkhitvāva",
  "atk-s0502a24:81_9": "palāyitvā pabbajissāmī’’ti. So tassā anācikkhitvāva rattibhāge uṭṭhāya palāyi. Atha",
  "atk-s0502a24:81_10": "naṁ nagaraguttikā aggahesuṁ. So ‘‘ahaṁ, sāmi, mātuposako nāma, vissajjetha ma’’nti",
  "atk-s0502a24:81_11": "attānaṁ vissajjāpetvā ekasmiṁ ṭhāne vasitvā isipabbajjaṁ pabbajitvā abhiññāsamāpattiyo",
  "atk-s0502a24:81_12": "labhitvā jhānakīḷāya kīḷanto vihāsi. So tattha vasantoyeva ‘‘evarūpampi nāma me ducchindaniyaṁ",
  "atk-s0502a24:81_13": "puttadārabandhanaṁ kilesabandhanaṁ chinna’’nti imaṁ udānaṁ udānesi.",
  "atk-s0502a24:82": "Satthā imaṁ atītaṁ āharitvā tena udānitaṁ udānaṁ pakāsento imā gāthā abhāsi –",
  "atk-s0502a24:83": "345.",
  "atk-s0502a24:84": " ‘‘Na taṁ daḷhaṁ bandhanamāhu dhīrā,",
  "atk-s0502a24:85": "Yadāyasaṁ dārujapabbajañca;",
  "atk-s0502a24:86": "Sārattarattā maṇikuṇḍalesu,",
  "atk-s0502a24:87": "Puttesu dāresu ca yā apekkhā.",
  "atk-s0502a24:88": "346.",
  "atk-s0502a24:89": " ‘‘Etaṁ daḷhaṁ bandhanamāhu dhīrā,",
  "atk-s0502a24:90": "Ohārinaṁ sithilaṁ duppamuñcaṁ;",
  "atk-s0502a24:91": "Etampi chetvāna paribbajanti,",
  "atk-s0502a24:92": "Anapekkhino kāmasukhaṁ pahāyā’’ti.",
  "atk-s0502a24:93_0": "Tattha dhīrāti buddhādayo paṇḍitapurisā yaṁ saṅkhalikasaṅkhātaṁ ayasā nibbattaṁ āyasaṁ,",
  "atk-s0502a24:93_1": "andubandhanasaṅkhātaṁ dārujaṁ, yañca pabbajatiṇehi vā aññehi vā vākādīhi rajjuṁ katvā",
  "atk-s0502a24:93_2": "kataṁ rajjubandhanaṁ, taṁ asiādīhi chindituṁ sakkuṇeyyabhāvena thiranti na vadantīti",
  "atk-s0502a24:93_3": "attho. Sārattarattāti sārattā hutvā rattā, bahalatararāgarattāti attho. Maṇikuṇḍalesūti",
  "atk-s0502a24:93_4": "maṇīsu ceva kuṇḍalesu ca, maṇivicittesu vā kuṇḍalesu. Etaṁ daḷhanti ye maṇikuṇḍalesu",
  "atk-s0502a24:93_5": "sārattarattā, tesaṁ so rāgo ca yā puttadāresu apekkhā taṇhā, etaṁ kilesamayaṁ bandhanañca",
  "atk-s0502a24:93_6": "paṇḍitapurisā daḷhanti vadanti. Ohārinanti ākaḍḍhitvā catūsu apāyesu pātanato avaharati",
  "atk-s0502a24:93_7": "heṭṭhā haratīti ohārinaṁ. Sithilanti bandhanaṭṭhāne chavicammamaṁsāni na chindati,",
  "atk-s0502a24:93_8": "lohitaṁ na nīharati, bandhanabhāvampi ajānāpetvā thalapathajalapathādīsu kammāni",
  "atk-s0502a24:93_9": "kātuṁ detīti sithilaṁ. Duppamuñcanti lobhavasena hi ekavārampi uppannaṁ kilesabandhanaṁ",
  "atk-s0502a24:93_10": "daṭṭhaṭṭhānato kacchapo viya dummociyaṁ hotīti duppamuñcaṁ. Etampi chetvānāti etaṁ",
  "atk-s0502a24:93_11": "daḷhampi kilesabandhanaṁ ñāṇakhaggena chinditvā anapekkhino hutvā kāmasukhaṁ pahāya",
  "atk-s0502a24:93_12": "paribbajanti, pakkamanti pabbajantīti attho.",
  "atk-s0502a24:94": "Desanāvasāne bahū sotāpattiphalādīni pāpuṇiṁsūti.",
  "atk-s0502a24:95": "Bandhanāgāravatthu catutthaṁ.",
  "atk-s0502a24:96": "5. Khemātherīvatthu",
  "atk-s0502a24:97": "Ye rāgarattāti imaṁ dhammadesanaṁ satthā veḷuvane viharanto khemaṁ nāma rañño bimbisārassa aggamahesiṁ ārabbha kathesi.",
  "atk-s0502a24:98_0": "Sā kira padumuttarapādamūle patthitapatthanā ativiya abhirūpā pāsādikā ahosi. ‘‘Satthā",
  "atk-s0502a24:98_1": "kira rūpassa dosaṁ kathetī’’ti sutvā pana satthu santikaṁ gantuṁ na icchi. Rājā tassā",
  "atk-s0502a24:98_2": "rūpamadamattabhāvaṁ ñatvā veḷuvanavaṇṇanāpaṭisaṁyuttāni gītāni kāretvā naṭādīnaṁ",
  "atk-s0502a24:98_3": "dāpesi. Tesaṁ tāni gāyantānaṁ saddaṁ sutvā tassā veḷuvanaṁ adiṭṭhapubbaṁ viya asutapubbaṁ",
  "atk-s0502a24:98_4": "viya ca ahosi. Sā ‘‘kataraṁ uyyānaṁ sandhāya gāyathā’’ti pucchitvā, ‘‘devī, tumhākaṁ",
  "atk-s0502a24:98_5": "veḷuvanuyyānamevā’’ti vutte uyyānaṁ gantukāmā ahosi. Satthā tassā āgamanaṁ ñatvā",
  "atk-s0502a24:98_6": "parisamajjhe nisīditvā dhammaṁ desentova tālavaṇṭaṁ ādāya attano passe ṭhatvā bījamānaṁ",
  "atk-s0502a24:98_7": "abhirūpaṁ itthiṁ nimmini. Khemā, devīpi pavisamānāva taṁ itthiṁ disvā cintesi – ‘‘sammāsambuddho",
  "atk-s0502a24:98_8": "rūpassa dosaṁ kathetīti vadanti, ayañcassa santike itthī bījayamānā ṭhitā, nāhaṁ",
  "atk-s0502a24:98_9": "imissā kalabhāgampi upemi, na mayā īdisaṁ itthirūpaṁ diṭṭhapubbaṁ, satthāraṁ abhūtena",
  "atk-s0502a24:98_10": "abbhācikkhanti maññe’’ti cintetvā tathāgatassa kathāsaddampi anisāmetvā tameva itthiṁ",
  "atk-s0502a24:98_11": "olokayamānā aṭṭhāsi. Satthā tassā tasmiṁ rūpe uppannabahumānataṁ ñatvā taṁ rūpaṁ",
  "atk-s0502a24:98_12": "paṭhamavayādivasena dassetvā heṭṭhā vuttanayeneva pariyosāne aṭṭhimattāvasānaṁ katvā",
  "atk-s0502a24:98_13": "dassesi. Khemā taṁ disvā ‘‘evarūpampi nāmetaṁ rūpaṁ muhutteneva khayavayaṁ sampattaṁ,",
  "atk-s0502a24:98_14": "natthi vata imasmiṁ rūpe sāro’’ti cintesi. Satthā tassā cittācāraṁ oloketvā, ‘‘kheme,",
  "atk-s0502a24:98_15": "tvaṁ ‘imasmiṁ rūpe sāro atthī’ti cintesi, passa dānissa asārabhāva’’nti vatvā imaṁ gāthamāha –",
  "atk-s0502a24:99": "‘‘Āturaṁ asuciṁ pūtiṁ, passa kheme samussayaṁ;",
  "atk-s0502a24:100": "Uggharantaṁ paggharantaṁ, bālānaṁ abhipatthita’’nti. (apa. therī 2.2.354);",
  "atk-s0502a24:101_0": "Sā gāthāpariyosāne sotāpattiphale patiṭṭhahi. Atha naṁ satthā, ‘‘kheme, ime sattā",
  "atk-s0502a24:101_1": "rāgarattā dosapaduṭṭhā mohamūḷhā attano taṇhāsotaṁ samatikkamituṁ na sakkonti, tattheva",
  "atk-s0502a24:101_2": "laggantī’’ti vatvā dhammaṁ desento imaṁ gāthamāha –",
  "atk-s0502a24:102": "347.",
  "atk-s0502a24:103": " ‘‘Ye rāgarattānupatanti sotaṁ,",
  "atk-s0502a24:104": "Sayaṁ kataṁ makkaṭakova jālaṁ;",
  "atk-s0502a24:105": "Etampi chetvāna vajanti dhīrā,",
  "atk-s0502a24:106": "Anapekkhino sabbadukkhaṁ pahāyā’’ti.",
  "atk-s0502a24:107_0": "Tattha makkaṭakova jālanti yathā nāma makkaṭako suttajālaṁ katvā majjhe ṭhāne nābhimaṇḍale",
  "atk-s0502a24:107_1": "nipanno pariyante patitaṁ paṭaṅgaṁ vā makkhikaṁ vā vegena gantvā vijjhitvā tassa",
  "atk-s0502a24:107_2": "rasaṁ pivitvā puna gantvā tasmiṁyeva ṭhāne nipajjati, evameva ye sattā rāgarattā",
  "atk-s0502a24:107_3": "dosapaduṭṭhā mohamūḷhā sayaṁkataṁ taṇhāsotaṁ anupatanti, te taṁ samatikkamituṁ na",
  "atk-s0502a24:107_4": "sakkonti, evaṁ duratikkamaṁ. Etampi chetvāna vajanti dhīrāti paṇḍitā etaṁ bandhanaṁ",
  "atk-s0502a24:107_5": "chetvā anapekkhino nirālayā hutvā arahattamaggena sabbadukkhaṁ pahāya vajanti, gacchantīti attho.",
  "atk-s0502a24:108_0": "Desanāvasāne khemā arahatte patiṭṭhahi, mahājanassāpi sātthikā dhammadesanā ahosi.",
  "atk-s0502a24:108_1": "Satthā rājānaṁ āha – ‘‘mahārāja, khemāya pabbajituṁ vā parinibbāyituṁ vā vaṭṭatī’’ti.",
  "atk-s0502a24:108_2": "Bhante, pabbājetha naṁ, alaṁ parinibbānenāti. Sā pabbajitvā aggasāvikā ahosīti.",
  "atk-s0502a24:109": "Khemātherīvatthu pañcamaṁ.",
  "atk-s0502a24:110": "6. Uggasenavatthu",
  "atk-s0502a24:111": "Muñca pureti imaṁ dhammadesanaṁ satthā veḷuvane viharanto uggasenaṁ ārabbha kathesi.",
  "atk-s0502a24:112_0": "Pañcasatā kira naṭā saṁvacchare vā chamāse vā patte rājagahaṁ gantvā rañño sattāhaṁ",
  "atk-s0502a24:112_1": "samajjaṁ katvā bahuṁ hiraññasuvaṇṇaṁ labhanti, antarantare ukkhepadāyānaṁ pariyanto",
  "atk-s0502a24:112_2": "natthi. Mahājano mañcātimañcādīsu ṭhatvā samajjaṁ olokesi. Athekā laṅghikadhītā vaṁsaṁ",
  "atk-s0502a24:112_3": "abhiruyha tassa upari parivattitvā tassa pariyante ākāse caṅkamamānā naccati ceva",
  "atk-s0502a24:112_4": "gāyati ca. Tasmiṁ samaye uggaseno nāma seṭṭhiputto sahāyakena saddhiṁ mañcātimañce",
  "atk-s0502a24:112_5": "ṭhito taṁ oloketvā tassā hatthapādavikkhepādīsu uppannasineho gehaṁ gantvā ‘‘taṁ",
  "atk-s0502a24:112_6": "labhanto jīvissāmi, alabhantassa me idheva maraṇa’’nti āhārūpacchedaṁ katvā mañcake",
  "atk-s0502a24:112_7": "nipajji. Mātāpitūhi, ‘‘tāta, kiṁ te rujjatī’’ti pucchitopi ‘‘taṁ me naṭadhītaraṁ",
  "atk-s0502a24:112_8": "labhantassa jīvitaṁ atthi, alabhantassa me idheva maraṇa’’nti vatvā, ‘‘tāta, mā evaṁ",
  "atk-s0502a24:112_9": "kari, aññaṁ te amhākaṁ kulassa ca bhogānañca anurūpaṁ kumārikaṁ ānessāmā’’ti vuttepi",
  "atk-s0502a24:112_10": "tatheva vatvā nipajji. Athassa pitā bahuṁ yācitvāpi taṁ saññāpetuṁ asakkonto tassa",
  "atk-s0502a24:112_11": "sahāyaṁ pakkosāpetvā kahāpaṇasahassaṁ datvā ‘‘ime kahāpaṇe gahetvā attano dhītaraṁ",
  "atk-s0502a24:112_12": "mayhaṁ puttassa detū’’ti pahiṇi. So ‘‘nāhaṁ kahāpaṇe gahetvā demi, sace pana so imaṁ",
  "atk-s0502a24:112_13": "alabhitvā jīvituṁ na sakkoti, tena hi amhehi saddhiṁyeva vicaratu, dassāmissa dhītara’’nti",
  "atk-s0502a24:112_14": "āha. Mātāpitaro puttassa tamatthaṁ ārocesuṁ. So ‘‘ahaṁ tehi saddhiṁ vicarissāmī’’ti",
  "atk-s0502a24:112_15": "vatvā yācantānampi tesaṁ kathaṁ anādiyitvā nikkhamitvā nāṭakassa santikaṁ agamāsi.",
  "atk-s0502a24:112_16": "So tassa dhītaraṁ datvā tena saddhiṁyeva gāmanigamarājadhānīsu sippaṁ dassento vicari.",
  "atk-s0502a24:113_0": "Sāpi tena saddhiṁ saṁvāsamanvāya nacirasseva puttaṁ labhitvā kīḷāpayamānā ‘‘sakaṭagopakassa",
  "atk-s0502a24:113_1": "putta, bhaṇḍahārakassa putta, kiñci ajānakassa puttā’’ti vadati. Sopi nesaṁ sakaṭaparivattakaṁ",
  "atk-s0502a24:113_2": "katvā ṭhitaṭṭhāne goṇānaṁ tiṇaṁ āharati, sippadassanaṭṭhāne laddhabhaṇḍakaṁ ukkhipitvā",
  "atk-s0502a24:113_3": "harati . Tadeva kira sandhāya sā itthī puttaṁ kīḷāpayamānā tathā vadati. So attānaṁ",
  "atk-s0502a24:113_4": "ārabbha tassā gāyanabhāvaṁ ñatvā taṁ pucchi – ‘‘maṁ sandhāya kathesī’’ti? ‘‘Āma,",
  "atk-s0502a24:113_5": "taṁ sandhāyā’’ti. ‘‘Evaṁ sante ahaṁ palāyissāmī’’ti . Sā ‘‘kiṁ pana mayhaṁ tayā palāyitena",
  "atk-s0502a24:113_6": "vā āgatena vā’’ti punappunaṁ tadeva gītaṁ gāyati. Sā kira attano rūpasampattiñceva",
  "atk-s0502a24:113_7": "dhanalābhañca nissāya taṁ kismiñci na maññati. So ‘‘kiṁ nu kho nissāya imissā ayaṁ",
  "atk-s0502a24:113_8": "māno’’ti cintento ‘‘sippaṁ nissāyā’’ti ñatvā ‘‘hotu, sippaṁ uggaṇhissāmī’’ti sasuraṁ",
  "atk-s0502a24:113_9": "upasaṅkamitvā tassa jānanakasippaṁ uggaṇhitvā gāmanigamādīsu sippaṁ dassento anupubbena",
  "atk-s0502a24:113_10": "rājagahaṁ āgantvā ‘‘ito sattame divase uggaseno seṭṭhiputto nagaravāsīnaṁ sippaṁ",
  "atk-s0502a24:113_11": "dassessatī’’ti ārocāpesi.",
  "atk-s0502a24:114_0": "Nagaravāsino mañcātimañcādayo bandhāpetvā sattame divase sannipatiṁsu. Sopi saṭṭhihatthaṁ",
  "atk-s0502a24:114_1": "vaṁsaṁ abhiruyha tassa matthake aṭṭhāsi. Taṁ divasaṁ satthā paccūsakāle lokaṁ volokento",
  "atk-s0502a24:114_2": "taṁ attano ñāṇajālassa anto paviṭṭhaṁ disvā ‘‘kiṁ nu kho bhavissatī’’ti āvajjento",
  "atk-s0502a24:114_3": "‘‘sve seṭṭhiputto sippaṁ dassessāmīti vaṁsamatthake ṭhassati, tassa dassanatthaṁ",
  "atk-s0502a24:114_4": "mahājano sannipatissati. Tatra ahaṁ catuppadikaṁ gāthaṁ desessāmi, taṁ sutvā caturāsītiyā",
  "atk-s0502a24:114_5": "pāṇasahassānaṁ dhammābhisamayo bhavissati, uggasenopi arahatte patiṭṭhahissatī’’ti",
  "atk-s0502a24:114_6": "aññāsi. Satthā punadivase kālaṁ sallakkhetvā bhikkhusaṅghaparivuto rājagahaṁ piṇḍāya",
  "atk-s0502a24:114_7": "pāvisi. Uggasenopi satthari antonagaraṁ apaviṭṭheyeva unnādanatthāya mahājanassa",
  "atk-s0502a24:114_8": "aṅgulisaññaṁ datvā vaṁsamatthake patiṭṭhāya ākāseyeva satta vāre parivattitvā oruyha",
  "atk-s0502a24:114_9": "vaṁsamatthake aṭṭhāsi. Tasmiṁ khaṇe satthā nagaraṁ pavisanto yathā taṁ parisā na",
  "atk-s0502a24:114_10": "oloketi, evaṁ katvā attānameva olokāpesi. Uggaseno parisaṁ oloketvā ‘‘na maṁ parisā",
  "atk-s0502a24:114_11": "oloketī’’ti domanassappatto ‘‘idaṁ mayā saṁvacchare kattabbaṁ sippaṁ, satthari nagaraṁ",
  "atk-s0502a24:114_12": "pavisante parisā maṁ anoloketvā satthārameva oloketi, moghaṁ vata me sippadassanaṁ jāta’’nti cintesi.",
  "atk-s0502a24:115_0": "Satthā tassa cittaṁ ñatvā mahāmoggallānaṁ āmantetvā ‘‘gaccha, moggallāna, seṭṭhiputtaṁ",
  "atk-s0502a24:115_1": "vadehi ‘sippaṁ kira dassetū’’’ti āha. Thero gantvā vaṁsassa heṭṭhā ṭhito seṭṭhiputtaṁ",
  "atk-s0502a24:115_2": "āmantetvā imaṁ gāthamāha –",
  "atk-s0502a24:116": "‘‘Iṅgha passa naṭaputta, uggasena mahabbala;",
  "atk-s0502a24:117": "Karohi raṅgaṁ parisāya, hāsayassu mahājana’’nti.",
  "atk-s0502a24:118": "So therassa kathaṁ sutvā tuṭṭhamānaso hutvā ‘‘satthā maññe mama sippaṁ passitukāmo’’ti vaṁsamatthake ṭhitakova imaṁ gāthamāha –",
  "atk-s0502a24:119": "‘‘Iṅgha passa mahāpañña, moggallāna mahiddhika;",
  "atk-s0502a24:120": "Karomi raṅgaṁ parisāya, hāsayāmi mahājana’’nti.",
  "atk-s0502a24:121_0": "Evañca pana vatvā vaṁsamatthakato vehāsaṁ abbhuggantvā ākāseva cuddasakkhattuṁ parivattitvā",
  "atk-s0502a24:121_1": "oruyha vaṁsamatthakeva aṭṭhāsi. Atha naṁ satthā, ‘‘uggasena, paṇḍitena nāma atītānāgatapaccuppannesu",
  "atk-s0502a24:121_2": "khandhesu ālayaṁ pahāya jātiādīhi muccituṁ vaṭṭatī’’ti vatvā imaṁ gāthamāha –",
  "atk-s0502a24:122": "348.",
  "atk-s0502a24:123": " ‘‘Muñca pure muñca pacchato,",
  "atk-s0502a24:124": "Majjhe muñca bhavassa pāragū;",
  "atk-s0502a24:125": "Sabbattha vimuttamānaso,",
  "atk-s0502a24:126": "Na punaṁ jātijaraṁ upehisī’’ti.",
  "atk-s0502a24:127_0": "Tattha muñca pureti atītesu khandhesu ālayaṁ nikantiṁ ajjhosānaṁ patthanaṁ pariyuṭṭhānaṁ",
  "atk-s0502a24:127_1": "gāhaṁ parāmāsaṁ taṇhaṁ muñca. Pacchatoti anāgatesupi khandhesu ālayādīni muñca. Majjheti",
  "atk-s0502a24:127_2": "paccuppannesupi tāni muñca. Bhavassa pāragūti evaṁ sante tividhassāpi bhavassa abhiññāpariññāpahānabhāvanāsacchikiriyavasena",
  "atk-s0502a24:127_3": "pāragū pāraṅgato hutvā khandhadhātuāyatanādibhede sabbasaṅkhate vimuttamānaso viharanto",
  "atk-s0502a24:127_4": "puna jātijarāmaraṇāni na upagacchatīti attho.",
  "atk-s0502a24:128_0": "Desanāvasāne caturāsītiyā pāṇasahassānaṁ dhammābhisamayo ahosi. Seṭṭhiputtopi vaṁsamatthake",
  "atk-s0502a24:128_1": "ṭhitakova saha paṭisambhidāhi arahattaṁ patvā vaṁsato oruyha satthu santikaṁ āgantvā",
  "atk-s0502a24:128_2": "pañcapatiṭṭhitena satthāraṁ vanditvā pabbajjaṁ yāci. Atha naṁ satthā dakkhiṇahatthaṁ",
  "atk-s0502a24:128_3": "pasāretvā ‘‘ehi bhikkhū’’ti āha. So tāvadeva aṭṭhaparikkhāradharo saṭṭhivassikatthero",
  "atk-s0502a24:128_4": "viya ahosi. Atha naṁ bhikkhū, ‘‘āvuso uggasena, saṭṭhihatthassa te vaṁsassa matthakato",
  "atk-s0502a24:128_5": "otarantassa bhayaṁ nāma nāhosī’’ti pucchitvā ‘‘natthi me, āvuso, bhaya’’nti vutte",
  "atk-s0502a24:128_6": "satthu ārocesuṁ, ‘‘bhante, uggaseno ‘na bhāyāmī’ti vadati, abhūtaṁ vatvā aññaṁ byākarotī’’ti.",
  "atk-s0502a24:128_7": "Satthā ‘‘na, bhikkhave, mama puttena uggasenena sadisā chinnasaṁyojanā bhikkhū bhāyanti,",
  "atk-s0502a24:128_8": "na tasantī’’ti vatvā brāhmaṇavagge imaṁ gāthamāha –",
  "atk-s0502a24:129": "‘‘Sabbasaṁyojanaṁ chetvā, yo ve na paritassati;",
  "atk-s0502a24:130": "Saṅgātigaṁ visaṁyuttaṁ, tamahaṁ brūmi brāhmaṇa’’nti. (dha. pa. 397; su. ni. 626);",
  "atk-s0502a24:131_0": "Desanāvasāne bahūnaṁ dhammābhisamayo ahosi. Punekadivasaṁ bhikkhū dhammasabhāyaṁ",
  "atk-s0502a24:131_1": "kathaṁ samuṭṭhāpesuṁ ‘‘kiṁ nu kho, āvuso, evaṁ arahattūpanissayasampannassa bhikkhuno",
  "atk-s0502a24:131_2": "naṭadhītaraṁ nissāya naṭehi saddhiṁ vicaraṇakāraṇaṁ, kiṁ arahattūpanissayakāraṇa’’nti?",
  "atk-s0502a24:131_3": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā",
  "atk-s0502a24:131_4": "‘‘imāya nāmā’’ti vutte, ‘‘bhikkhave, ubhayampetaṁ iminā eva kata’’nti vatvā tamatthaṁ",
  "atk-s0502a24:131_5": "pakāsetuṁ atītaṁ āhari.",
  "atk-s0502a24:132_0": "Atīte kira kassapadasabalassa suvaṇṇacetiye kariyamāne bārāṇasivāsino kulaputtā bahuṁ",
  "atk-s0502a24:132_1": "khādanīyabhojanīyaṁ yānakesu āropetvā ‘‘hatthakammaṁ karissāmā’’ti cetiyaṭṭhānaṁ",
  "atk-s0502a24:132_2": "gacchantā antarāmagge ekaṁ theraṁ piṇḍāya pavisantaṁ passiṁsu. Athekā kuladhītā theraṁ",
  "atk-s0502a24:132_3": "oloketvā sāmikaṁ āha – ‘‘sāmi, ayyo, piṇḍāya pavisati, yānake ca no bahuṁ khādanīyaṁ",
  "atk-s0502a24:132_4": "bhojanīyaṁ, pattamassa āhara, bhikkhaṁ dassāmā’’ti. So taṁ pattaṁ āharitvā khādanīyabhojanīyassa",
  "atk-s0502a24:132_5": "pūretvā therassa hatthe patiṭṭhapetvā ubhopi patthanaṁ kariṁsu, ‘‘bhante, tumhehi",
  "atk-s0502a24:132_6": "diṭṭhadhammasseva bhāgino bhaveyyāmā’’ti. Sopi thero khīṇāsavova, tasmā olokento",
  "atk-s0502a24:132_7": "tesaṁ patthanāya samijjhanabhāvaṁ ñatvā sitaṁ akāsi. Taṁ disvā sā itthī sāmikaṁ āha",
  "atk-s0502a24:132_8": "– ‘‘amhākaṁ, ayyo, sitaṁ karoti, eko naṭakārako bhavissatī’’ti. Sāmikopissā ‘‘evaṁ",
  "atk-s0502a24:132_9": "bhavissati, bhadde’’ti vatvā pakkāmi. Idaṁ tesaṁ pubbakammaṁ. Te tattha yāvatāyukaṁ",
  "atk-s0502a24:132_10": "ṭhatvā devaloke nibbattitvā tato cavitvā sā itthī naṭagehe nibbatti, puriso seṭṭhigehe.",
  "atk-s0502a24:132_11": "So ‘‘evaṁ, bhadde, bhavissatī’’ti tassā paṭivacanassa dinnattā naṭehi saddhiṁ vicari.",
  "atk-s0502a24:132_12": "Khīṇāsavattherassa dinnapiṇḍapātaṁ nissāya arahattaṁ pāpuṇi. Sāpi naṭadhītā ‘‘yā",
  "atk-s0502a24:132_13": "me sāmikassa gati, mayhampi sā eva gatī’’ti pabbajitvā arahatte patiṭṭhahīti.",
  "atk-s0502a24:133": "Uggasenavatthu chaṭṭhaṁ.",
  "atk-s0502a24:134": "7. Cūḷadhanuggahapaṇḍitavatthu",
  "atk-s0502a24:135": "Vitakkamathitassāti imaṁ dhammadesanaṁ satthā jetavane viharanto cūḷadhanuggahapaṇḍitaṁ ārabbha kathesi.",
  "atk-s0502a24:136_0": "Eko kira daharabhikkhu salākagge attano pattasalākaṁ gahetvā salākayāguṁ ādāya āsanasālaṁ",
  "atk-s0502a24:136_1": "gantvā pivi. Tattha udakaṁ alabhitvā udakatthāya ekaṁ gharaṁ agamāsi. Tattha taṁ",
  "atk-s0502a24:136_2": "ekā kumārikā disvāva uppannasinehā, ‘‘bhante, puna pānīyena atthe sati idheva āgaccheyyāthā’’ti",
  "atk-s0502a24:136_3": "āha. So tato paṭṭhāya yadā pānīyaṁ na labhati, tadā tattheva gacchati. Sāpissa pattaṁ",
  "atk-s0502a24:136_4": "gahetvā pānīyaṁ deti. Evaṁ gacchante kāle yāgumpi datvā punekadivasaṁ tattheva nisīdāpetvā",
  "atk-s0502a24:136_5": "bhattaṁ adāsi. Santike cassa nisīditvā , ‘‘bhante, imasmiṁ gehe na kiñci natthi nāma,",
  "atk-s0502a24:136_6": "kevalaṁ mayaṁ vicaraṇakamanussameva na labhāmā’’ti kathaṁ samuṭṭhāpesi. So kathipāheneva",
  "atk-s0502a24:136_7": "tassā kathaṁ sutvā ukkaṇṭhi. Atha naṁ ekadivasaṁ āgantukā bhikkhū disvā ‘‘kasmā tvaṁ,",
  "atk-s0502a24:136_8": "āvuso, kiso uppaṇḍupaṇḍukajātosī’’ti pucchitvā ‘‘ukkaṇṭhitomhi, āvuso’’ti vutte ācariyupajjhāyānaṁ",
  "atk-s0502a24:136_9": "santikaṁ nayiṁsu. Tepi naṁ satthu santikaṁ netvā tamatthaṁ ārocesuṁ. Satthā ‘‘saccaṁ",
  "atk-s0502a24:136_10": "kira tvaṁ, bhikkhu, ukkaṇṭhitosī’’ti pucchitvā ‘‘sacca’’nti vutte ‘‘kasmā tvaṁ mādisassa",
  "atk-s0502a24:136_11": "āraddhavīriyassa buddhassa sāsane pabbajitvā ‘sotāpanno’ti vā ‘sakadāgāmī’ti vā attānaṁ",
  "atk-s0502a24:136_12": "avadāpetvā ‘ukkaṇṭhito’ti vadāpesi, bhāriyaṁ te kammaṁ kata’’nti vatvā ‘‘kiṁ kāraṇā",
  "atk-s0502a24:136_13": "ukkaṇṭhitosī’’ti pucchi. ‘‘Bhante, ekā maṁ itthī evamāhā’’ti vutte, ‘‘bhikkhu, anacchariyaṁ",
  "atk-s0502a24:136_14": "etaṁ tassā kiriyaṁ. Sā hi pubbe sakalajambudīpe aggadhanuggahapaṇḍitaṁ pahāya taṁmuhuttadiṭṭhake",
  "atk-s0502a24:136_15": "ekasmiṁ sinehaṁ uppādetvā taṁ jīvitakkhayaṁ pāpesī’’ti vatvā tassatthassa pakāsanatthaṁ bhikkhūhi yācito –",
  "atk-s0502a24:137_0": "Atīte cūḷadhanuggahapaṇḍitakāle takkasilāyaṁ disāpāmokkhassa ācariyassa santike sippaṁ",
  "atk-s0502a24:137_1": "uggahetvā tena tuṭṭhena dinnaṁ dhītaraṁ ādāya bārāṇasiṁ gacchantassa ekasmiṁ aṭavimukhe",
  "atk-s0502a24:137_2": "ekūnapaññāsāya kaṇḍehi ekūnapaññāsacore māretvā kaṇḍesu khīṇesu corajeṭṭhakaṁ gahetvā",
  "atk-s0502a24:137_3": "bhūmiyaṁ pātetvā, ‘‘bhadde, asiṁ āharā’’ti vutte tāya taṅkhaṇaṁ diṭṭhacore sinehaṁ",
  "atk-s0502a24:137_4": "katvā corassa hatthe asitharuṁ ṭhapetvā corena dhanuggahapaṇḍitassa māritabhāvaṁ",
  "atk-s0502a24:137_5": "āvikatvā corena ca taṁ ādāya gacchantena ‘‘mampi esā aññaṁ disvā attano sāmikaṁ viya",
  "atk-s0502a24:137_6": "mārāpessati , kiṁ me imāyā’’ti ekaṁ nadiṁ disvā orimatīre taṁ ṭhapetvā tassā bhaṇḍakaṁ",
  "atk-s0502a24:137_7": "ādāya ‘‘tvaṁ idheva hohi, yāvāhaṁ bhaṇḍikaṁ uttāremī’’ti tattheva taṁ pahāya gamanabhāvañca āvikatvā –",
  "atk-s0502a24:138": "‘‘Sabbaṁ bhaṇḍaṁ samādāya, pāraṁ tiṇṇosi brāhmaṇa;",
  "atk-s0502a24:139": "Paccāgaccha lahuṁ khippaṁ, mampi tārehi dānito.",
  "atk-s0502a24:140": "‘‘Asanthutaṁ maṁ cirasanthutena,",
  "atk-s0502a24:141": "Nimīni bhotī addhuvaṁ dhuvena;",
  "atk-s0502a24:142": "Mayāpi bhotī nimineyya aññaṁ,",
  "atk-s0502a24:143": "Ito ahaṁ dūrataraṁ gamissaṁ.",
  "atk-s0502a24:144": "‘‘Kāyaṁ eḷagalāgumbe, karoti ahuhāsiyaṁ;",
  "atk-s0502a24:145": "Nayīdha naccaṁ vā gītaṁ vā, tāḷaṁ vā susamāhitaṁ;",
  "atk-s0502a24:146": "Anamhikāle susoṇi, kiṁ nu jagghasi sobhane.",
  "atk-s0502a24:147": "‘‘Siṅgāla bāla dummedha, appapaññosi jambuka;",
  "atk-s0502a24:148": "Jīno macchañca pesiñca, kapaṇo viya jhāyasi.",
  "atk-s0502a24:149": "‘‘Sudassaṁ vajjamaññesaṁ, attano pana duddasaṁ;",
  "atk-s0502a24:150": "Jīnā patiñca jārañca, maññe tvaññeva jhāyasi.",
  "atk-s0502a24:151": "‘‘Evametaṁ migarāja, yathā bhāsasi jambuka;",
  "atk-s0502a24:152": "Sā nūnāhaṁ ito gantvā, bhattu hessaṁ vasānugā.",
  "atk-s0502a24:153": "‘‘Yo hare mattikaṁ thālaṁ, kaṁsathālampi so hare;",
  "atk-s0502a24:154": "Katañceva tayā pāpaṁ, punapevaṁ karissasī’’ti. (jā. 1.5.128-134) –",
  "atk-s0502a24:155_0": "Imaṁ pañcakanipāte cūḷadhanuggahajātakaṁ vitthāretvā ‘‘tadā cūḷadhanuggahapaṇḍito",
  "atk-s0502a24:155_1": "tvaṁ ahosi, sā itthī etarahi ayaṁ kumārikā, siṅgālarūpena āgantvā tassā niggahakārako",
  "atk-s0502a24:155_2": "sakko devarājā ahamevā’’ti vatvā ‘‘evaṁ sā itthī taṁmuhuttadiṭṭhake ekasmiṁ sinehena",
  "atk-s0502a24:155_3": "sakalajambudīpe aggapaṇḍitaṁ jīvitā voropesi, taṁ itthiṁ ārabbha uppannaṁ tava taṇhaṁ",
  "atk-s0502a24:155_4": "chinditvā viharāhi bhikkhū’’ti taṁ ovaditvā uttarimpi dhammaṁ desento imā dve gāthā abhāsi –",
  "atk-s0502a24:156": "349.",
  "atk-s0502a24:157": " ‘‘Vitakkamathitassa jantuno,",
  "atk-s0502a24:158": "Tibbarāgassa subhānupassino;",
  "atk-s0502a24:159": "Bhiyyo taṇhā pavaḍḍhati,",
  "atk-s0502a24:160": "Esa kho daḷhaṁ karoti bandhanaṁ.",
  "atk-s0502a24:161": "350.",
  "atk-s0502a24:162": " ‘‘Vitakkūpasame ca yo rato,",
  "atk-s0502a24:163": "Asubhaṁ bhāvayate sadā sato;",
  "atk-s0502a24:164": "Esa kho byanti kāhiti,",
  "atk-s0502a24:165": "Esa checchati mārabandhana’’nti.",
  "atk-s0502a24:166_0": "Tattha vitakkamathitassāti kāmavitakkādīhi vitakkehi nimmathitassa. Tibbarāgassāti",
  "atk-s0502a24:166_1": "bahalarāgassa. Subhānupassinoti iṭṭhārammaṇe subhanimittagāhādivasena vissaṭṭhamānasatāya",
  "atk-s0502a24:166_2": "subhanti anupassantassa. Taṇhāti evarūpassa jhānādīsu ekampi na vaḍḍhati, atha kho",
  "atk-s0502a24:166_3": "chadvārikā taṇhāyeva bhiyyo vaḍḍhati. Esa khoti eso puggalo taṇhābandhanaṁ daḷhaṁ",
  "atk-s0502a24:166_4": "suthiraṁ karoti. Vitakkūpasameti micchāvitakkādīnaṁ vūpasamasaṅkhāte dasasu asubhesu",
  "atk-s0502a24:166_5": "paṭhamajjhāne. Sadā satoti yo ettha abhirato hutvā niccaṁ upaṭṭhitasatitāya sato",
  "atk-s0502a24:166_6": "taṁ asubhajhānaṁ bhāveti. Byanti kāhitīti esa bhikkhu tīsu bhavesu uppajjanakaṁ taṇhaṁ",
  "atk-s0502a24:166_7": "vigatantaṁ karissati. Mārabandhananti eso tebhūmakavaṭṭasaṅkhātaṁ mārabandhanampi",
  "atk-s0502a24:166_8": "chindissatīti attho.",
  "atk-s0502a24:167": "Desanāvasāne so bhikkhu sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a24:168": "Cūḷadhanuggahapaṇḍitavatthu sattamaṁ.",
  "atk-s0502a24:169": "8. Māravatthu",
  "atk-s0502a24:170": "Niṭṭhaṅgatoti imaṁ dhammadesanaṁ satthā jetavane viharanto māraṁ ārabbha kathesi.",
  "atk-s0502a24:171_0": "Ekadivasañhi vikāle sambahulā therā jetavanavihāraṁ pavisitvā rāhulattherassa vasanaṭṭhānaṁ",
  "atk-s0502a24:171_1": "gantvā taṁ uṭṭhāpesuṁ. So aññattha vasanaṭṭhānaṁ apassanto tathāgatassa gandhakuṭiyā",
  "atk-s0502a24:171_2": "pamukhe nipajji. Tadā so āyasmā arahattaṁ patto avassikova hoti. Māro vasavattibhavane",
  "atk-s0502a24:171_3": "ṭhitoyeva taṁ āyasmantaṁ gandhakuṭipamukhe nipannaṁ disvā cintesi – ‘‘samaṇassa gotamassa",
  "atk-s0502a24:171_4": "rujanakaaṅgulī bahi nipanno, sayaṁ antogandhakuṭiyaṁ nipanno, aṅguliyā pīḷiyamānāya",
  "atk-s0502a24:171_5": "sayampi pīḷito bhavissatī’’ti. So mahantaṁ hatthirājavaṇṇaṁ abhinimminitvā āgamma",
  "atk-s0502a24:171_6": "soṇḍāya therassa matthakaṁ parikkhipitvā mahantena saddena koñcanādaṁ ravi. Satthā",
  "atk-s0502a24:171_7": "gandhakuṭiyaṁ nisinnova tassa mārabhāvaṁ ñatvā, ‘‘māra, tādisānaṁ satasahassenāpi",
  "atk-s0502a24:171_8": "mama puttassa bhayaṁ uppādetuṁ na sakkā. Putto hi me asantāsī vītataṇho mahāvīriyo",
  "atk-s0502a24:171_9": "mahāpañño’’ti vatvā imā gāthā abhāsi –",
  "atk-s0502a24:172": "351.",
  "atk-s0502a24:173": " ‘‘Niṭṭhaṅgato asantāsī, vītataṇho anaṅgaṇo;",
  "atk-s0502a24:174": "Acchindi bhavasallāni, antimoyaṁ samussayo.",
  "atk-s0502a24:175": "352.",
  "atk-s0502a24:176": " ‘‘Vītataṇho anādāno, niruttipadakovido;",
  "atk-s0502a24:177": "Akkharānaṁ sannipātaṁ, jaññā pubbāparāni ca;",
  "atk-s0502a24:178": "Sa ve antimasārīro,",
  "atk-s0502a24:179": "Mahāpañño mahāpurisoti vuccatī’’ti.",
  "atk-s0502a24:180_0": "Tattha niṭṭhaṅgatoti imasmiṁ sāsane pabbajitānaṁ arahattaṁ niṭṭhaṁ nāma, taṁ gato",
  "atk-s0502a24:180_1": "pattoti attho. Asantāsīti abbhantare rāgasantāsādīnaṁ abhāvena asantasanako. Acchindi",
  "atk-s0502a24:180_2": "bhavasallānīti sabbānipi bhavagāmīni sallāni acchindi. Samussayoti ayaṁ etassa antimo deho.",
  "atk-s0502a24:181_0": "Anādānoti khandhādīsu niggahaṇo. Niruttipadakovidoti niruttiyañca sesapadesu cāti",
  "atk-s0502a24:181_1": "catūsupi paṭisambhidāsu chekoti attho. Akkharānaṁ sannipātaṁ, jaññā pubbāparāni cāti",
  "atk-s0502a24:181_2": "akkharānaṁ sannipātasaṅkhātaṁ akkharapiṇḍañca jānāti, pubbakkharena aparakkharaṁ,",
  "atk-s0502a24:181_3": "aparakkharena pubbakkharañca jānāti. Pubbakkharena aparakkharaṁ jānāti nāma – ādimhi",
  "atk-s0502a24:181_4": "paññāyamāne majjhapariyosānesu apaññāyamānesupi ‘‘imesaṁ akkharānaṁ idaṁ majjhaṁ,",
  "atk-s0502a24:181_5": "idaṁ pariyosāna’’nti jānāti. Aparakkharena pubbakkharaṁ jānāti nāma – ante paññāyamāne",
  "atk-s0502a24:181_6": "ādimajjhesu apaññāyamānesu ‘‘imesaṁ akkharānaṁ idaṁ majjhaṁ, ayaṁ ādī’’ti jānāti.",
  "atk-s0502a24:181_7": "Majjhe paññāyamānepi ‘‘imesaṁ akkharānaṁ ayaṁ ādi, ayaṁ anto’’ti jānāti. Evaṁ mahāpañño.",
  "atk-s0502a24:181_8": "Sa ve antimasārīroti esa koṭiyaṁ ṭhitasarīro, mahantānaṁ atthadhammaniruttipaṭibhānānaṁ",
  "atk-s0502a24:181_9": "sīlakkhandhādīnañca pariggāhikāya paññāya samannāgatattā mahāpañño, ‘‘vimuttacittattā",
  "atk-s0502a24:181_10": "khvāhaṁ, sāriputta, mahāpurisoti vadāmī’’ti (saṁ. ni. 5.377) vacanato vimuttacittatāya",
  "atk-s0502a24:181_11": "ca mahāpurisoti vuccatīti attho.",
  "atk-s0502a24:182": "Desanāvasāne bahū sotāpattiphalādīni pāpuṇiṁsu. Māropi pāpimā ‘‘jānāti maṁ samaṇo gotamo’’ti tatthevantaradhāyīti.",
  "atk-s0502a24:183": "Māravatthu aṭṭhamaṁ.",
  "atk-s0502a24:184": "9. Upakājīvakavatthu",
  "atk-s0502a24:185": "Sabbābhibhūti imaṁ dhammadesanaṁ satthā antarāmagge upakaṁ ājīvakaṁ ārabbha kathesi.",
  "atk-s0502a24:186_0": "Ekasmiñhi samaye satthā pattasabbaññutaññāṇo bodhimaṇḍe sattasattāhaṁ vītināmetvā",
  "atk-s0502a24:186_1": "attano pattacīvaramādāya dhammacakkapavattanatthaṁ bārāṇasiṁ sandhāya aṭṭhārasayojanamaggaṁ",
  "atk-s0502a24:186_2": "paṭipanno antarāmagge upakaṁ ājīvakaṁ addasa. Sopi satthāraṁ disvā ‘‘vippasannāni",
  "atk-s0502a24:186_3": "kho te, āvuso, indriyāni, parisuddho chavivaṇṇo pariyodāto, kaṁsi tvaṁ, āvuso, uddissa",
  "atk-s0502a24:186_4": "pabbajito, ko vā te satthā, kassa vā tvaṁ dhammaṁ rocesī’’ti pucchi. Athassa satthā",
  "atk-s0502a24:186_5": "‘‘mayhaṁ upajjhāyo vā ācariyo vā natthī’’ti vatvā imaṁ gāthamāha –",
  "atk-s0502a24:187": "353.",
  "atk-s0502a24:188": " ‘‘Sabbābhibhū sabbavidūhamasmi,",
  "atk-s0502a24:189": "Sabbesu dhammesu anūpalitto;",
  "atk-s0502a24:190": "Sabbañjaho taṇhakkhaye vimutto,",
  "atk-s0502a24:191": "Sayaṁ abhiññāya kamuddiseyya’’nti.",
  "atk-s0502a24:192_0": "Tattha sabbābhibhūti sabbesaṁ tebhūmakadhammānaṁ abhibhavanato sabbābhibhū. Sabbavidūti",
  "atk-s0502a24:192_1": "viditasabbacatubhūmakadhammo. Sabbesu dhammesūti sabbesupi tebhūmakadhammesu taṇhādiṭṭhīhi",
  "atk-s0502a24:192_2": "anūpalitto. Sabbañjahoti sabbe tebhūmakadhamme jahitvā ṭhito. Taṇhakkhaye vimuttoti",
  "atk-s0502a24:192_3": "taṇhakkhayante uppādite taṇhakkhayasaṅkhāte arahatte asekhāya vimuttiyā vimutto.",
  "atk-s0502a24:192_4": "Sayaṁ abhiññāyāti abhiññeyyādibhede dhamme sayameva jānitvā. Kamuddiseyyanti ‘‘ayaṁ",
  "atk-s0502a24:192_5": "me upajjhāyo vā ācariyo vā’’ti kaṁ nāma uddiseyyanti.",
  "atk-s0502a24:193": "Desanāvasāne upako ājīvako tathāgatassa vacanaṁ nevābhinandi, na paṭikkosi. Sīsaṁ pana cāletvā jivhaṁ nillāḷetvā ekapadikamaggaṁ gahetvā aññataraṁ luddakanivāsanaṭṭhānaṁ agamāsīti.",
  "atk-s0502a24:194": "Upakājīvakavatthu navamaṁ.",
  "atk-s0502a24:195": "10. Sakkapañhavatthu",
  "atk-s0502a24:196": "Sabbadānanti imaṁ dhammadesanaṁ satthā jetavane viharanto sakkaṁ devarājānaṁ ārabbha kathesi.",
  "atk-s0502a24:197_0": "Ekasmiñhi samaye tāvatiṁsadevaloke devatā sannipatitvā cattāro pañhe samuṭṭhāpesuṁ",
  "atk-s0502a24:197_1": "‘‘kataraṁ dānaṁ nu kho dānesu, kataro raso rasesu, katarā rati ratīsu jeṭṭhakā, taṇhakkhayova",
  "atk-s0502a24:197_2": "kasmā jeṭṭhakoti vuccatī’’ti? Te pañhe ekā devatāpi vinicchituṁ nāsakkhi. Eko pana",
  "atk-s0502a24:197_3": "devo ekaṁ devaṁ, sopi aparanti evaṁ aññamaññaṁ pucchantā dasasu cakkavāḷasahassesu",
  "atk-s0502a24:197_4": "dvādasa saṁvaccharāni vicariṁsu. Ettakenāpi kālena pañhānaṁ atthaṁ adisvā dasasahassacakkavāḷadevatā",
  "atk-s0502a24:197_5": "sannipatitvā catunnaṁ mahārājānaṁ santikaṁ gantvā ‘‘kiṁ, tātā, mahādevatāsannipāto’’ti",
  "atk-s0502a24:197_6": "vutte ‘‘cattāro pañhe samuṭṭhāpetvā vinicchituṁ asakkontā tumhākaṁ santikaṁ āgatamhā’’ti.",
  "atk-s0502a24:197_7": "‘‘Kiṁ pañhaṁ nāmetaṁ, tātā’’ti. ‘‘Dānarasaratīsu katamā dānarasaratī nu kho seṭṭhā,",
  "atk-s0502a24:197_8": "taṇhakkhayova kasmā seṭṭho’’ti ime pañhe vinicchituṁ asakkontā āgatamhāti. Tātā,",
  "atk-s0502a24:197_9": "mayampi imesaṁ atthe na jānāma, amhākaṁ pana rājā janasahassena cintite atthe cintetvā",
  "atk-s0502a24:197_10": "taṅkhaṇeneva jānāti, so amhehi paññāya ca puññena ca visiṭṭho, etha, tassa santikaṁ",
  "atk-s0502a24:197_11": "gacchāmāti tameva devagaṇaṁ ādāya sakkassa devarañño santikaṁ gantvā tenāpi ‘‘kiṁ,",
  "atk-s0502a24:197_12": "tātā, mahanto devasannipāto’’ti vutte tamatthaṁ ārocesuṁ. ‘‘Tātā, imesaṁ pañhānaṁ",
  "atk-s0502a24:197_13": "atthaṁ aññopi jānituṁ na sakkoti, buddhavisayā hete. Satthā panetarahi kahaṁ viharatī’’ti",
  "atk-s0502a24:197_14": "pucchitvā ‘‘jetavane’’ti sutvā ‘‘etha, tassa santikaṁ gamissāmā’’ti devagaṇena saddhiṁ",
  "atk-s0502a24:197_15": "rattibhāge sakalaṁ jetavanaṁ obhāsetvā satthāraṁ upasaṅkamitvā vanditvā ekamantaṁ",
  "atk-s0502a24:197_16": "ṭhito ‘‘kiṁ, mahārāja, mahatā devasaṅghena āgatosī’’ti vutte, ‘‘bhante, devagaṇena",
  "atk-s0502a24:197_17": "ime nāma pañhā samuṭṭhāpitā, añño imesaṁ atthaṁ jānituṁ samattho nāma natthi, imesaṁ",
  "atk-s0502a24:197_18": "no atthaṁ pakāsethā’’ti āha.",
  "atk-s0502a24:198_0": "Satthā ‘‘sādhu mahārāja, mayā hi pāramiyo pūretvā mahāpariccāge pariccajitvā tumhādisānaṁ",
  "atk-s0502a24:198_1": "kaṅkhacchedanatthameva sabbaññutaññāṇaṁ paṭividdhaṁ, tayā pucchitapañhesu hi sabbadānānaṁ",
  "atk-s0502a24:198_2": "dhammadānaṁ seṭṭhaṁ, sabbarasānaṁ dhammaraso seṭṭho, sabbaratīnaṁ dhammarati seṭṭhā,",
  "atk-s0502a24:198_3": "taṇhakkhayo pana arahattaṁ sampāpakattā seṭṭhoyevā’’ti vatvā imaṁ gāthamāha –",
  "atk-s0502a24:199": "354.",
  "atk-s0502a24:200": " ‘‘Sabbadānaṁ dhammadānaṁ jināti,",
  "atk-s0502a24:201": "Sabbarasaṁ dhammaraso jināti;",
  "atk-s0502a24:202": "Sabbaratiṁ dhammarati jināti,",
  "atk-s0502a24:203": "Taṇhakkhayo sabbadukkhaṁ jinātī’’ti.",
  "atk-s0502a24:204_0": "Tattha sabbadānaṁ dhammadānanti sacepi hi cakkavāḷagabbhe yāva brahmalokā nirantaraṁ",
  "atk-s0502a24:204_1": "katvā sannisinnānaṁ buddhapaccekabuddhakhīṇāsavānaṁ kadaligabbhasadisāni cīvarāni",
  "atk-s0502a24:204_2": "dadeyya, tasmiṁ samāgame catuppadikāya gāthāya katānumodanāva seṭṭhā. Tañhi dānaṁ",
  "atk-s0502a24:204_3": "tassā gāthāya soḷasiṁ kalaṁ nāgghati. Evaṁ dhammassa desanāpi vācanampi savanampi",
  "atk-s0502a24:204_4": "mahantaṁ. Yena ca puggalena bahūnaṁ taṁ dhammassavanaṁ kāritaṁ, tasseva ānisaṁso",
  "atk-s0502a24:204_5": "mahā. Tathārūpāya eva parisāya paṇītapiṇḍapātassa patte pūretvā dinnadānatopi sappitelādīnaṁ",
  "atk-s0502a24:204_6": "patte pūretvā dinnabhesajjadānatopi mahāvihārasadisānaṁ vihārānañca lohapāsādasadisānañca",
  "atk-s0502a24:204_7": "pāsādānaṁ anekāni satasahassāni kāretvā dinnasenāsanadānatopi anāthapiṇḍikādīhi vihāre",
  "atk-s0502a24:204_8": "ārabbha katapariccāgatopi antamaso catuppadikāya gāthāya anumodanāvasenāpi pavattitaṁ",
  "atk-s0502a24:204_9": "dhammadānameva varaṁ seṭṭhaṁ. Kiṁ kāraṇā? Evarūpāni hi puññāni karontā dhammaṁ sutvāva",
  "atk-s0502a24:204_10": "karonti, no asutvā. Sace hi ime sattā dhammaṁ na suṇeyyuṁ, uḷuṅkamattaṁ yāgumpi kaṭacchumattaṁ",
  "atk-s0502a24:204_11": "bhattampi na dadeyyuṁ. Iminā kāraṇena sabbadānehi dhammadānameva seṭṭhaṁ. Apica ṭhapetvā",
  "atk-s0502a24:204_12": "buddhe ca paccekabuddhe ca sakalakappaṁ deve vassante udakabindūni gaṇetuṁ samatthāya",
  "atk-s0502a24:204_13": "paññāya samannāgatā sāriputtādayopi attano dhammatāya sotāpattiphalādīni adhigantuṁ",
  "atk-s0502a24:204_14": "nāsakkhiṁsu, assajittherādīhi kathitadhammaṁ sutvā sotāpattiphalaṁ sacchikariṁsu,",
  "atk-s0502a24:204_15": "satthu dhammadesanāya sāvakapāramīñāṇaṁ sacchikariṁsu. Imināpi kāraṇena, mahārāja,",
  "atk-s0502a24:204_16": "dhammadānameva seṭṭhaṁ. Tena vuttaṁ – ‘‘sabbadānaṁ dhammadānaṁ jinātī’’ti.",
  "atk-s0502a24:205_0": "Sabbe pana gandharasādayopi rasā ukkaṁsato devatānaṁ sudhābhojanarasopi saṁsāravaṭṭe",
  "atk-s0502a24:205_1": "pātetvā dukkhānubhavanasseva paccayo. Yo panesa sattatiṁsabodhipakkhiyadhammasaṅkhāto",
  "atk-s0502a24:205_2": "ca navalokuttaradhammasaṅkhāto ca dhammaraso, ayameva sabbarasānaṁ seṭṭho. Tena vuttaṁ",
  "atk-s0502a24:205_3": "– ‘‘sabbarasaṁ dhammaraso jinātī’’ti . Yāpesā puttaratidhīturatidhanaratiitthiratinaccagītavāditādiratipabhedā",
  "atk-s0502a24:205_4": "ca anekappabhedā ratī, sāpi saṁsāravaṭṭe pātetvā dukkhānubhavanasseva paccayo. Yā",
  "atk-s0502a24:205_5": "panesā dhammaṁ kathentassa vā suṇantassa vā vācentassa vā anto uppajjamānā pīti udaggabhāvaṁ",
  "atk-s0502a24:205_6": "janeti, assūni pavatteti, lomahaṁsaṁ janeti, sāyaṁ saṁsāravaṭṭassa antaṁ katvā arahattapariyosānā",
  "atk-s0502a24:205_7": "hoti. Tasmā sabbaratīnaṁ evarūpā dhammaratiyeva seṭṭhā. Tena vuttaṁ – ‘‘sabbaratiṁ",
  "atk-s0502a24:205_8": "dhammarati jinātī’’ti taṇhakkhayo pana taṇhāya khayante uppannaṁ arahattaṁ sakalassapi",
  "atk-s0502a24:205_9": "vaṭṭadukkhassa abhibhavanato sabbaseṭṭhameva. Tena vuttaṁ – ‘‘taṇhakkhayo sabbadukkhaṁ jinātī’’ti.",
  "atk-s0502a24:206_0": "Evaṁ satthari imissā gāthāya atthaṁ kathenteyeva caturāsītiyā pāṇasahassānaṁ dhammābhisamayo",
  "atk-s0502a24:206_1": "ahosi. Sakkopi satthu dhammakathaṁ sutvā satthāraṁ vanditvā evamāha – ‘‘bhante, evaṁjeṭṭhake",
  "atk-s0502a24:206_2": "nāma dhammadāne kimatthaṁ amhākaṁ pattiṁ na dāpetha, ito paṭṭhāya no bhikkhusaṅghassa",
  "atk-s0502a24:206_3": "kathetvā pattiṁ dāpetha, bhante’’ti. Satthā tassa vacanaṁ sutvā bhikkhusaṅghaṁ sannipātetvā,",
  "atk-s0502a24:206_4": "‘‘bhikkhave, ajjādiṁ katvā mahādhammassavanaṁ vā pākatikadhammassavanaṁ vā upanisinnakathaṁ",
  "atk-s0502a24:206_5": "vā antamaso anumodanampi kathetvā sabbasattānaṁ pattiṁ dadeyyāthā’’ti āha.",
  "atk-s0502a24:207": "Sakkapañhavatthu dasamaṁ.",
  "atk-s0502a24:208": "11. Aputtakaseṭṭhivatthu",
  "atk-s0502a24:209": "Hananti bhogāti imaṁ dhammadesanaṁ satthā jetavane viharanto aputtakaseṭṭhiṁ nāma ārabbha kathesi.",
  "atk-s0502a24:210_0": "Tassa kira kālakiriyaṁ sutvā rājā pasenadi kosalo ‘‘aputtakaṁ sāpateyyaṁ kassa pāpuṇātī’’ti",
  "atk-s0502a24:210_1": "pucchitvā ‘‘rañño’’ti sutvā sattahi divasehi tassa gehato dhanaṁ rājakulaṁ abhiharāpetvā",
  "atk-s0502a24:210_2": "satthu santikaṁ upasaṅkamitvā ‘‘handa kuto nu tvaṁ, mahārāja, āgacchasi divādivassā’’ti",
  "atk-s0502a24:210_3": "vutte ‘‘idha, bhante, sāvatthiyaṁ seṭṭhi, gahapati, kālakato, tamahaṁ aputtakaṁ sāpateyyaṁ",
  "atk-s0502a24:210_4": "rājantepuraṁ abhiharitvā āgacchāmī’’ti āha. Sabbaṁ sutte (saṁ. ni. 1.130) āgatanayeneva veditabbaṁ.",
  "atk-s0502a24:211_0": "So kira suvaṇṇapātiyā nānaggarasabhojane upanīte ‘‘evarūpaṁ nāma manussā bhuñjanti,",
  "atk-s0502a24:211_1": "kiṁ tumhe mayā saddhiṁ imasmiṁ gehe keḷiṁ karothā’’ti bhojane upaṭṭhite leḍḍudaṇḍādīhi",
  "atk-s0502a24:211_2": "paharitvā palāpetvā ‘‘idaṁ manussānaṁ bhojana’’nti kaṇājakaṁ bhuñjati biḷaṅgadutiyaṁ.",
  "atk-s0502a24:211_3": "Vatthayānachattesupi manāpesu upaṭṭhāpitesu te manusse leḍḍudaṇḍādīhi paharanto palāpetvā",
  "atk-s0502a24:211_4": "sāṇāni dhāreti, jajjararathakena yāti paṇṇachattakena dhāriyamānenāti evaṁ raññā",
  "atk-s0502a24:211_5": "ārocite satthā tassa pubbakammaṁ kathesi.",
  "atk-s0502a24:212_0": "Bhūtapubbaṁ so, mahārāja, seṭṭhi, gahapati, tagarasikhiṁ nāma paccekabuddhaṁ piṇḍapātena",
  "atk-s0502a24:212_1": "paṭipādesi. ‘‘Detha samaṇassa piṇḍa’’nti vatvā so uṭṭhāyāsanā pakkāmi. Tasmiṁ kira",
  "atk-s0502a24:212_2": "assaddhe bāle evaṁ vatvā pakkante tassa bhariyā saddhā pasannā ‘‘cirassaṁ vata me",
  "atk-s0502a24:212_3": "imassa mukhato ‘dehī’ti vacanaṁ sutaṁ, ajja mama manorathaṁ pūrentī piṇḍapātaṁ dassāmī’’ti",
  "atk-s0502a24:212_4": "paccekabuddhassa pattaṁ gahetvā paṇītabhojanassa pūretvā adāsi. Sopi nivattamāno",
  "atk-s0502a24:212_5": "taṁ disvā ‘‘kiṁ, samaṇa, kiñci te laddha’’nti pattaṁ gahetvā paṇītapiṇḍapātaṁ disvā",
  "atk-s0502a24:212_6": "vippaṭisārī hutvā evaṁ cintesi – ‘‘varametaṁ piṇḍapātaṁ dāsā vā kammakarā vā bhuñjeyyuṁ.",
  "atk-s0502a24:212_7": "Te hi imaṁ bhuñjitvā mayhaṁ kammaṁ karissanti, ayaṁ pana gantvā bhuñjitvā niddāyissati,",
  "atk-s0502a24:212_8": "naṭṭho me so piṇḍapāto’’ti. So bhātu ca pana ekaputtakaṁ sāpateyyassa kāraṇā jīvitā",
  "atk-s0502a24:212_9": "voropesi. So kirassa aṅguliṁ gahetvā vicaranto ‘‘idaṁ mayhaṁ pitusantakaṁ yānakaṁ,",
  "atk-s0502a24:212_10": "ayaṁ tassa goṇo’’tiādīni āha. Atha naṁ so seṭṭhi ‘‘idāni tāvesa evaṁ vadeti, imassa",
  "atk-s0502a24:212_11": "pana vuḍḍhippattakāle imasmiṁ gehe bhoge ko rakkhissatī’’ti taṁ araññaṁ netvā ekasmiṁ",
  "atk-s0502a24:212_12": "gacchamūle gīvāya gahetvā mūlakandaṁ viya gīvaṁ phāletvā māretvā tattheva chaḍḍesi.",
  "atk-s0502a24:212_13": "Idamassa pubbakammaṁ. Tena vuttaṁ –",
  "atk-s0502a24:213_0": "‘‘Yaṁ kho so, mahārāja, seṭṭhi, gahapati, tagarasikhiṁ paccekabuddhaṁ piṇḍapātena",
  "atk-s0502a24:213_1": "paṭipādesi, tassa kammassa vipākena sattakkhattuṁ sugatiṁ saggaṁ lokaṁ upapajji,",
  "atk-s0502a24:213_2": "tasseva kammassa vipākāvasesena imissāyeva sāvatthiyā sattakkhattuṁ seṭṭhittaṁ kāresi.",
  "atk-s0502a24:213_3": "Yaṁ kho so, mahārāja, seṭṭhi, gahapati, datvā pacchā vippaṭisārī ahosi ‘varametaṁ",
  "atk-s0502a24:213_4": "piṇḍapātaṁ dāsā vā kammakarā vā bhuñjeyyu’nti, tassa kammassa vipākena nāssuḷārāya",
  "atk-s0502a24:213_5": "bhattabhogāya cittaṁ namati, nāssuḷārāya vatthabhogāya, nāssuḷārāya yānabhogāya,",
  "atk-s0502a24:213_6": "nāssuḷārānaṁ pañcannaṁ kāmaguṇānaṁ bhogāya cittaṁ namati. Yaṁ kho so, mahārāja, seṭṭhi,",
  "atk-s0502a24:213_7": "gahapati, bhātu ca pana ekaputtaṁ sāpateyyassa kāraṇā jīvitā voropesi, tassa kammassa",
  "atk-s0502a24:213_8": "vipākena bahūni vassasatāni bahūni vassasahassāni bahūni vassasatasahassāni niraye",
  "atk-s0502a24:213_9": "paccittha, tasseva kammassa vipākāvasesena idaṁ sattamaṁ aputtakaṁ sāpateyyaṁ rājakosaṁ",
  "atk-s0502a24:213_10": "paveseti. Tassa kho pana, mahārāja, seṭṭhissa gahapatissa purāṇañca puññaṁ parikkhīṇaṁ,",
  "atk-s0502a24:213_11": "navañca puññaṁ anupacitaṁ. Ajja pana, mahārāja, seṭṭhi, gahapati, mahāroruve niraye",
  "atk-s0502a24:213_12": "paccatī’’ti (saṁ. ni. 1.131).",
  "atk-s0502a24:214_0": "Rājā satthu vacanaṁ sutvā ‘‘aho, bhante, bhāriyaṁ kammaṁ, ettake nāma bhoge vijjamāne",
  "atk-s0502a24:214_1": "neva attanā paribhuñji, na tumhādise buddhe dhuravihāre viharante puññakammaṁ akāsī’’ti",
  "atk-s0502a24:214_2": "āha . Satthā ‘‘evametaṁ, mahārāja, dummedhapuggalā nāma bhoge labhitvā nibbānaṁ na",
  "atk-s0502a24:214_3": "gavesanti, bhoge nissāya uppannataṇhā panete dīgharattaṁ hanatī’’ti vatvā imaṁ gāthamāha –",
  "atk-s0502a24:215": "355.",
  "atk-s0502a24:216": " ‘‘Hananti bhogā dummedhaṁ, no ca pāragavesino;",
  "atk-s0502a24:217": "Bhogataṇhāya dummedho, hanti aññeva attana’’nti.",
  "atk-s0502a24:218_0": "Tattha no ca pāragavesinoti ye pana nibbānapāragavesino puggalā, na te bhogā hananti.",
  "atk-s0502a24:218_1": "Aññeva attananti bhoge nissāya uppannāya taṇhāya duppañño puggalo pare viya attānameva hanatīti attho.",
  "atk-s0502a24:219": "Desanāvasāne bahū sotāpattiphalādīni pāpuṇiṁsūti.",
  "atk-s0502a24:220": "Aputtakaseṭṭhivatthu ekādasamaṁ.",
  "atk-s0502a24:221": "12. Aṅkuravatthu",
  "atk-s0502a24:222_0": "Tiṇadosānīti imaṁ dhammadesanaṁ satthā paṇḍukambalasilāyaṁ viharanto aṅkuraṁ ārabbha",
  "atk-s0502a24:222_1": "kathesi. Vatthu ‘‘ye jhānappasutā dhīrā’’ti (dha. pa. 181) gāthāya vitthāritameva.",
  "atk-s0502a24:222_2": "Vuttañhetaṁ tattha indakaṁ ārabbha. So kira anuruddhattherassa antogāmaṁ piṇḍāya",
  "atk-s0502a24:222_3": "paviṭṭhassa attano ābhataṁ kaṭacchumattakaṁ bhikkhaṁ dāpesi. Tadassa puññaṁ aṅkurena",
  "atk-s0502a24:222_4": "dasavassasahassāni dvādasayojanikaṁ uddhanapantiṁ katvā dinnadānato mahapphalataraṁ",
  "atk-s0502a24:222_5": "jātaṁ. Tasmā evamāha. Evaṁ vutte satthā, ‘‘aṅkura, dānaṁ nāma viceyya dātuṁ vaṭṭati,",
  "atk-s0502a24:222_6": "evaṁ taṁ sukhette suvuttabījaṁ viya mahapphalaṁ hoti. Tvaṁ pana tathā nākāsi, tena",
  "atk-s0502a24:222_7": "te dānaṁ na mahapphalaṁ jāta’’nti imamatthaṁ vibhāvento –",
  "atk-s0502a24:223": "‘‘Viceyya dānaṁ dātabbaṁ, yattha dinnaṁ mahapphalaṁ;",
  "atk-s0502a24:224": "Viceyya dānaṁ sugatappasatthaṁ,",
  "atk-s0502a24:225": "Ye dakkhiṇeyyā idha jīvaloke;",
  "atk-s0502a24:226": "Etesu dinnāni mahapphalāni,",
  "atk-s0502a24:227": "Bījāni vuttāni yathāsukhette’’ti. (pe. va. 329) –",
  "atk-s0502a24:228": "Vatvā uttarimpi dhammaṁ desento imā gāthā abhāsi –",
  "atk-s0502a24:229": "356.",
  "atk-s0502a24:230": " ‘‘Tiṇadosāni khettāni, rāgadosā ayaṁ pajā;",
  "atk-s0502a24:231": "Tasmā hi vītarāgesu, dinnaṁ hoti mahapphalaṁ.",
  "atk-s0502a24:232": "357.",
  "atk-s0502a24:233": " ‘‘Tiṇadosāni khettāni, dosadosā ayaṁ pajā;",
  "atk-s0502a24:234": "Tasmā hi vītadosesu, dinnaṁ hoti mahapphalaṁ.",
  "atk-s0502a24:235": "358.",
  "atk-s0502a24:236": " ‘‘Tiṇadosāni khettāni, mohadosā ayaṁ pajā;",
  "atk-s0502a24:237": "Tasmā hi vītamohesu, dinnaṁ hoti mahapphalaṁ.",
  "atk-s0502a24:238": "359.",
  "atk-s0502a24:239": " ‘‘Tiṇadosāni khettāni, icchādosā ayaṁ pajā;",
  "atk-s0502a24:240": "Tasmā hi vigaticchesu, dinnaṁ hoti mahapphala’’nti.",
  "atk-s0502a24:241_0": "Tattha tiṇadosānīti sāmākādīni tiṇāni uṭṭhahantāni pubbaṇṇāparaṇṇāni khettāni dūsenti,",
  "atk-s0502a24:241_1": "tena tāni na bahuphalāni honti. Evaṁ sattānampi anto rāgo uppajjanto satte dūseti,",
  "atk-s0502a24:241_2": "tena tesu dinnaṁ mahapphalaṁ na hoti . Khīṇāsavesu dinnaṁ pana mahapphalaṁ hoti. Tena vuttaṁ –",
  "atk-s0502a24:242": "‘‘Tiṇadosāni khettāni, rāgadosā ayaṁ pajā;",
  "atk-s0502a24:243": "Tasmā hi vītarāgesu, dinnaṁ hoti mahapphala’’nti. –",
  "atk-s0502a24:244": "Sesagāthāsupi eseva nayo.",
  "atk-s0502a24:245": "Desanāvasāne aṅkuro ca indako ca sotāpattiphale patiṭṭhahiṁsu, sampattānampi sātthikā dhammadesanā ahosīti.",
  "atk-s0502a24:246": "Aṅkuravatthu dvādasamaṁ.",
  "atk-s0502a24:247": "Taṇhāvaggavaṇṇanā niṭṭhitā.",
  "atk-s0502a24:248": "Catuvīsatimo vaggo."
}