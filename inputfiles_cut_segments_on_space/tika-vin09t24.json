{
  "tika-vin09t24:0": "Pācittiyakaṇḍaṁ",
  "tika-vin09t24:1": "1. Lasuṇavaggo",
  "tika-vin09t24:2": "1. Lasuṇasikkhāpadavaṇṇanā",
  "tika-vin09t24:3": "‘‘Lasuṇa’’nti kiñcāpi avisesena vuttaṁ, tathāpi magadhesu jātaṁ lasuṇameva idhādhippetaṁ, tampi bhaṇḍikalasuṇamevāti āha magadharaṭṭhe jāta’’ntiādi.",
  "tika-vin09t24:4_0": "Bhaṇḍikalasuṇanti poṭṭalikalasuṇameva, sampuṇṇamiñjānametaṁ adhivacanaṁ. Tenāha ‘‘na",
  "tika-vin09t24:4_1": "ekadvitimiñjaka’’nti. Ajjhohāre ajjhohāreti (pāci. aṭṭha. 795) ettha sace dve tayo",
  "tika-vin09t24:4_2": "bhaṇḍike ekatoyeva saṅkhāditvā ajjhoharati, ekaṁ pācittiyaṁ. Bhañjitvā ekekamiñjakaṁ",
  "tika-vin09t24:4_3": "khādantiyā pana payogagaṇanāya pācittiyāni.",
  "tika-vin09t24:5_0": "Palaṇḍukādīnaṁ vaṇṇena vā miñjāya vā nānāttaṁ veditabbaṁ – vaṇṇena tāva palaṇḍuko",
  "tika-vin09t24:5_1": "nāma paṇḍuvaṇṇo hoti, bhañjanako lohitavaṇṇo, haritako haritapaṇṇavaṇṇo. Miñjāya",
  "tika-vin09t24:5_2": "pana palaṇḍukassa ekā miñjā hoti, bhañjanakassa dve, haritakassa tisso. Cāpalasuṇo",
  "tika-vin09t24:5_3": "amiñjako. Aṅkuramattameva hi tassa hoti. Mahāpaccariyādīsu pana ‘‘palaṇḍukassa tīṇi",
  "tika-vin09t24:5_4": "miñjāni, bhañjanakassa dve, haritakassa eka’’nti (pāci. aṭṭha. 797) vuttaṁ. Ete palaṇḍukādayo",
  "tika-vin09t24:5_5": "sabhāveneva vaṭṭanti. Sūpasampākādīsu pana māgadhakampi vaṭṭati. Tañhi paccamānesu",
  "tika-vin09t24:5_6": "muggasūpādīsu vā macchamaṁsavikatiyā vā tele vā badarasāḷavādīsu vā ambilasākādīsu",
  "tika-vin09t24:5_7": "vā uttaribhaṅgesu vā yattha katthaci antamaso yāgubhattepi pakkhittaṁ vaṭṭati. Badarasāḷavaṁ",
  "tika-vin09t24:5_8": "(sārattha. ṭī. pācittiya 3.793-797) nāma badaraphalāni sukkhāpetvā cuṇṇetvā kattabbā khādanīyavikati.",
  "tika-vin09t24:6": "Lasuṇasikkhāpadavaṇṇanā niṭṭhitā.",
  "tika-vin09t24:7": "2. Sambādhalomasikkhāpadavaṇṇanā",
  "tika-vin09t24:8": "‘‘Paṭicchannokāse’’ti etassa vibhāgadassanatthaṁ ‘‘upakacchakesu ca muttakaraṇe cāti attho’’ti vuttaṁ.",
  "tika-vin09t24:9": "Ābādhapaccayāti kaṇḍukacchuādiābādhapaccayā saṁharāpentiyā anāpatti. ‘‘Bhikkhussa ettha ca lasuṇe ca dukkaṭa’’nti (vajira. ṭī. pācittiya 800) porāṇā.",
  "tika-vin09t24:10": "Sambādhalomasikkhāpadavaṇṇanā niṭṭhitā.",
  "tika-vin09t24:11": "3. Talaghātakasikkhāpadavaṇṇanā",
  "tika-vin09t24:12_0": "Talaghātaketi matthake pahāradāne, tañca kho talaṁ ‘‘muttakaraṇe pahāraṁ detī’’ti",
  "tika-vin09t24:12_1": "(pāci. 804) padabhājaniyaṁvuttattā ‘‘muttakaraṇassā’’ti viññāyatīti āha ‘‘muttakaraṇassa",
  "tika-vin09t24:12_2": "talaghātane’’ti. Purimanayeneva sāṇattikanti attano atthāya aññaṁ āṇāpentiyā sāṇattikaṁ.",
  "tika-vin09t24:13": "Talaghātakasikkhāpadavaṇṇanā niṭṭhitā.",
  "tika-vin09t24:14": "4. Jatumaṭṭhakasikkhāpadavaṇṇanā",
  "tika-vin09t24:15": "Vatthuvasenetaṁ vuttanti ‘‘jatumaṭṭhake’’ti etaṁ nidānavasena uppannassa vatthuno vaseneva vuttaṁ. Yaṁ kiñci pana daṇḍakaṁ pavesentiyā āpattiyeva. Tenāha ‘‘kāmarāgena panā’’tiādi.",
  "tika-vin09t24:16": "Jatumaṭṭhakasikkhāpadavaṇṇanā niṭṭhitā.",
  "tika-vin09t24:17": "5. Udakasuddhikasikkhāpadavaṇṇanā",
  "tika-vin09t24:18_0": "Ādātabbanti pavesetabbaṁ. Aggapabbanti kesaggamattampi aggapabbaṁ. Tatiyaṁ pabbaṁ",
  "tika-vin09t24:18_1": "pavesetīti kesaggamattampi tatiyaṁ pabbaṁ paveseti. Vuttañhetaṁ samantapāsādikāyaṁ",
  "tika-vin09t24:18_2": "(pāci. aṭṭha. 812) ‘‘gambhīrato dvinnaṁ pabbānaṁ upari kesaggamattampi pavesentiyā pācittiya’’nti.",
  "tika-vin09t24:19_0": "Atigambhīraṁudakasuddhikaṁ ādiyanavatthusminti atianto pavesetvā udakadhovanakaraṇavatthusmiṁ.",
  "tika-vin09t24:19_1": "Udakasuddhipaccayena (sārattha. ṭī. pācittiya 3.812) pana satipi phassassādiyane",
  "tika-vin09t24:19_2": "yathāvuttaparicchede anāpatti.",
  "tika-vin09t24:20": "Udakasuddhikasikkhāpadavaṇṇanā niṭṭhitā.",
  "tika-vin09t24:21": "6. Upatiṭṭhanasikkhāpadavaṇṇanā",
  "tika-vin09t24:22": "Takkādīsu vā aññatarenāti takkadadhimatthurasakhīrādīsu aññatarena. Yāya kāyaci bījaniyāti antamaso cīvarakaṇṇaṁ upādāya yāya kāyaci bījaniyā.",
  "tika-vin09t24:23": "Imaṁ pivathāti imaṁ pānīyaṁ vā sūpādiṁ vā pivatha. Iminā bījathāti iminā tālavaṇṭena bījatha. Dāpentiyāti aññena ubhayampi dāpentiyā.",
  "tika-vin09t24:24": "Upatiṭṭhanasikkhāpadavaṇṇanā niṭṭhitā.",
  "tika-vin09t24:25": "7. Āmakadhaññasikkhāpadavaṇṇanā",
  "tika-vin09t24:26_0": "Tasmāti yasmā viññatti ceva bhojanañca pamāṇaṁ, tasmā. Na kevalañcettha paṭiggahaṇeyeva",
  "tika-vin09t24:26_1": "dukkaṭaṁ hoti, paṭiggaṇhitvā pana araññato āharaṇepi sukkhāpanepi vaddalidivase bhajjanatthāya",
  "tika-vin09t24:26_2": "uddhanasajjanepi kapallasajjanepi dabbisajjanepi dārūni ādāya aggikaraṇepi kapallamhi",
  "tika-vin09t24:26_3": "dhaññapakkhipanepi dabbiyā saṅghaṭṭanesupi koṭṭanatthaṁ udukkhalamusalādisajjanesupi",
  "tika-vin09t24:26_4": "koṭṭanapapphoṭanadhovanādīsupi yāva mukhe ṭhapetvā ajjhoharaṇatthaṁ dantehi saṅkhādati,",
  "tika-vin09t24:26_5": "tāva sabbappayogesu dukkaṭānīti āha ‘‘paṭiggahaṇato paṭṭhāya yāva dantehi saṁkhādanaṁ,",
  "tika-vin09t24:26_6": "tāva pubbappayogesu dukkaṭānī’’ti.",
  "tika-vin09t24:27": "Āmakadhaññasikkhāpadavaṇṇanā niṭṭhitā.",
  "tika-vin09t24:28": "8. Paṭhamauccārachaḍḍanasikkhāpadavaṇṇanā",
  "tika-vin09t24:29_0": "Tirokuṭṭeti gharakuṭṭassa parabhāge. Tiropākāreti parikkhepapākārassa tirobhāge,",
  "tika-vin09t24:29_1": "te ca kho kuṭṭapākārā iṭṭhakasiladārūnaṁ vasena tippakārāti āha ‘‘yassa kassaci kuṭṭassa",
  "tika-vin09t24:29_2": "vā pākārassa vā parato’’ti. Sabbānipetāni ekato chaḍḍentiyāti etāni cattāripi vatthūni",
  "tika-vin09t24:29_3": "ekato chaḍḍentiyā. Pāṭekkaṁ pana chaḍḍentiyā vatthugaṇanāya āpattiyo. Āṇattiyampi eseva nayo.",
  "tika-vin09t24:30": "Bhikkhussa dukkaṭanti bhikkhussa sabbattha dukkaṭaṁ.",
  "tika-vin09t24:31": "Paṭhamauccārachaḍḍanasikkhāpadavaṇṇanā niṭṭhitā.",
  "tika-vin09t24:32": "9. Dutiyauccārachaḍḍanasikkhāpadavaṇṇanā",
  "tika-vin09t24:33_0": "Bhikkhuniyāpīti pi-saddena bhikkhuṁ samuccinoti. Anikkhittabījesu (pāci. aṭṭha. 830)",
  "tika-vin09t24:33_1": "pana khettesu koṇādīsu vā asañjātaropimesu khettamariyādādīsu vā chaḍḍetuṁ vaṭṭati.",
  "tika-vin09t24:33_2": "Manussānaṁ kacavarachaḍḍanaṭṭhānepi vaṭṭatiyeva. Chaḍḍitakhetteti manussesu sassaṁ",
  "tika-vin09t24:33_3": "uddharitvā gatesu chaḍḍitakhettaṁ nāma hoti, tattha vaṭṭati. Yattha pana ‘‘lāyitampi",
  "tika-vin09t24:33_4": "pubbaṇṇādi puna uṭṭhahissatī’’ti rakkhanti, tattha yathāvatthukameva. Sāmike apaloketvāti",
  "tika-vin09t24:33_5": "ettha khettapālakā, ārāmādigopakā ca sāmikāva. Iminā ca saṅghasantake bhikkhussa",
  "tika-vin09t24:33_6": "chaḍḍetuṁ vaṭṭati saṅghapariyāpannattā, na bhikkhunīnaṁ. Bhikkhunīnaṁ pana attano",
  "tika-vin09t24:33_7": "santake bhikkhusantake vuttanayeneva vaṭṭatīti dasseti, evaṁ santepi sāruppavasena kātabbaṁ.",
  "tika-vin09t24:34": "Dutiyauccārachaḍḍanasikkhāpadavaṇṇanā niṭṭhitā.",
  "tika-vin09t24:35": "10. Naccagītasikkhāpadavaṇṇanā",
  "tika-vin09t24:36_0": "Naccanti naṭādayo vā naccantu, soṇḍā vā antamaso morasuvamakkaṭādayopi, sabbametaṁ",
  "tika-vin09t24:36_1": "naccameva. Tenāha ‘‘naccanti antamaso moranaccampī’’ti . Gītanti naṭādīnaṁ vā gītaṁ",
  "tika-vin09t24:36_2": "hotu, ariyānaṁ parinibbānakāle ratanattayaguṇūpasaṁhitaṁ sādhukīḷitagītaṁ vā, antamaso",
  "tika-vin09t24:36_3": "‘‘dantagītampi gāyissāmā’’ti pubbabhāge okūjantā karonti, sabbametaṁ gītameva. Tenāha",
  "tika-vin09t24:36_4": "‘‘gītanti antamaso dhammabhāṇakagītampī’’ti. Tattha dhammabhāṇakagītaṁ nāma asaññatabhikkhūnaṁ",
  "tika-vin09t24:36_5": "taṁ taṁ vattaṁ bhinditvā atidīghaṁ katvā gītassarena dhammabhaṇanaṁ, tampi neva bhikkhuno,",
  "tika-vin09t24:36_6": "na bhikkhunīnaṁ vaṭṭati. Tathā hi vuttaṁ paramatthajotikāya khuddakaṭṭhakathāya (khu.",
  "tika-vin09t24:36_7": "pā. aṭṭha. 2.pacchimapañcasikkhāpadavaṇṇanā) ‘‘dhammūpasaṁhitaṁ gītaṁ vaṭṭati, gītūpasaṁhito",
  "tika-vin09t24:36_8": "pana dhammo na vaṭṭatī’’ti. Tasmā dhammaṁ bhaṇantena jātakavattādiṁ taṁ taṁ vattaṁ",
  "tika-vin09t24:36_9": "avināsetvā caturassena (cūḷava. aṭṭha. 249) vattena parimaṇḍalāni padabyañjanāni",
  "tika-vin09t24:36_10": "dassetabbāni. Vāditanti tantibaddhādivādanīyabhaṇḍavāditaṁ vā hotu, kuṭabherivāditaṁ",
  "tika-vin09t24:36_11": "vā antamaso udakabherivāditampi, sabbamevetaṁ vāditameva. Tenāha ‘‘vāditanti antamaso",
  "tika-vin09t24:36_12": "udakabherivādita’’nti. Yaṁ pana niṭṭhubhantī vā sāsaṅke vā ṭhitā accharikaṁ vā phoṭeti,",
  "tika-vin09t24:36_13": "pāṇiṁ vā paharati, tattha anāpatti. Dassanena cettha savanampi saṅgahitaṁ virūpekasesanayena.",
  "tika-vin09t24:36_14": "Ālocanasabhāvatāya vā pañcannaṁ viññāṇānaṁ savanakiriyāyapi dassanasaṅkhepasabbhāvato",
  "tika-vin09t24:36_15": "‘‘dassanāya’’icceva vuttanti āha ‘‘etesu yaṁ kiñci dassanāya gacchantiyā’’ti. Yattha",
  "tika-vin09t24:36_16": "ṭhitāti evaṁ gantvā yasmiṁ padese ṭhitā.",
  "tika-vin09t24:37_0": "Nanu ca sayaṁnaccanādīsu pācittiyaṁ pāḷiyaṁ na vuttaṁ, atha kathaṁ gahetabbanti āha",
  "tika-vin09t24:37_1": "‘‘sabbaaṭṭhakathāsu vutta’’nti, iminā pāḷiyaṁ avuttepi aṭṭhakathāpamāṇena gahetabbanti",
  "tika-vin09t24:37_2": "dasseti. Samuṭṭhānādīni eḷakalomasadisānīti pana mātikāgatapācittiyasseva vasena",
  "tika-vin09t24:37_3": "vuttaṁ, sabbesaṁ vasena pana chasamuṭṭhānanti gahetabbaṁ. ‘‘Ārāme ṭhatvā’’ti idaṁ",
  "tika-vin09t24:37_4": "nidassanamattaṁ sesairiyāpathehi yuttāya passantiyā anāpattiyā icchitabbattā. Itarathā",
  "tika-vin09t24:37_5": "hi nisinnāpi passituṁ na labheyya. ‘‘Passissāmī’’ti vihārato vihāraṁ gacchantiyā",
  "tika-vin09t24:37_6": "āpattiyeva. Āsanasālāya nisinnā passati, anāpatti, ‘‘passissāmī’’ti uṭṭhahitvā gacchantiyā",
  "tika-vin09t24:37_7": "āpatti. Vīthiyaṁ ṭhatvā gīvaṁ parivattetvā passantiyāpi āpattiyeva. Bhikkhussāpi",
  "tika-vin09t24:37_8": "eseva nayo, āpattibhedova nānaṁ.",
  "tika-vin09t24:38": "Naccagītasikkhāpadavaṇṇanā niṭṭhitā.",
  "tika-vin09t24:39": "Lasuṇavaggo paṭhamo.",
  "tika-vin09t24:40": "2. Rattandhakāravaggo",
  "tika-vin09t24:41": "1. Rattandhakārasikkhāpadavaṇṇanā",
  "tika-vin09t24:42": "Arahopekkhāyāti narahoassādāpekkhāya. Aññavihitāyāti rahoassādato aññavihitāva hutvā ñātiṁ vā pucchantiyā, dāne vā pūjāya vā mantentiyā.",
  "tika-vin09t24:43": "Rattandhakārasikkhāpadavaṇṇanā niṭṭhitā.",
  "tika-vin09t24:44": "2-3. Paṭicchannokāsaajjhokāsasallapanasikkhāpadavaṇṇanā",
  "tika-vin09t24:45": "Dutiyatatiyāni uttānatthāneva.",
  "tika-vin09t24:46": "Paṭicchannokāsaajjhokāsasallapanasikkhāpadavaṇṇanā niṭṭhitā.",
  "tika-vin09t24:47": "4. Dutiyikauyyojanasikkhāpadavaṇṇanā",
  "tika-vin09t24:48_0": "‘‘Purimanayenevā’’ti iminā ‘‘santiṭṭheyya vāti hatthapāse ṭhitamattāya pācittiyaṁ,",
  "tika-vin09t24:48_1": "sallapeyya vāti tattha ṭhatvā gehasikakathaṁ kathentiyāpi pācittiyameva, nikaṇṇikaṁ",
  "tika-vin09t24:48_2": "vā jappeyyāti kaṇṇamūle jappentiyāpi pācittiyamevā’’ti imaṁ nayaṁ dasseti.",
  "tika-vin09t24:49": "Dutiyikauyyojanasikkhāpadavaṇṇanā niṭṭhitā.",
  "tika-vin09t24:50": "5. Anāpucchāpakkamanasikkhāpadavaṇṇanā",
  "tika-vin09t24:51_0": "Āsīdanti etthāti āsananti āha ‘‘pallaṅkassokāsabhūte’’ti, ūrubaddhāsanassa okāseti",
  "tika-vin09t24:51_1": "attho. Anovassakanti nibbakokāsaṁ. Ajjhokāse upacāranti ajjhokāse nisīditvā dvādasahatthappamāṇaṁ",
  "tika-vin09t24:51_2": "padesaṁ. Gilānāyāti yā tādisena gelaññena āpucchituṁ na sakkoti . Āpadāsūti ghare",
  "tika-vin09t24:51_3": "aggi vā uṭṭhito hoti, coro vā, evarūpe upaddave anāpucchā pakkamati, anāpatti.",
  "tika-vin09t24:52": "Anāpucchāpakkamanasikkhāpadavaṇṇanā niṭṭhitā.",
  "tika-vin09t24:53": "6. Anāpucchāabhinisīdanasikkhāpadavaṇṇanā",
  "tika-vin09t24:54": "Dhuvapaññatteti bhikkhunīnaṁ atthāya niccapaññatte.",
  "tika-vin09t24:55": "Anāpucchāabhinisīdanasikkhāpadavaṇṇanā niṭṭhitā.",
  "tika-vin09t24:56": "7. Anāpucchāsantharaṇasikkhāpadavaṇṇanā",
  "tika-vin09t24:57": "Kulānīti kulassa gharāni.",
  "tika-vin09t24:58": "Anāpucchāsantharaṇasikkhāpadavaṇṇanā niṭṭhitā.",
  "tika-vin09t24:59": "8. Paraujjhāpanakasikkhāpadavaṇṇanā",
  "tika-vin09t24:60": "Aṭṭhamaṁ uttānatthameva.",
  "tika-vin09t24:61": "Paraujjhāpanakasikkhāpadavaṇṇanā niṭṭhitā.",
  "tika-vin09t24:62": "9. Paraabhisapanasikkhāpadavaṇṇanā",
  "tika-vin09t24:63_0": "Manussadobhaggena vāti ‘‘kāṇā homi, kuṇī homi, itarā vā īdisā hotū’’tiādinā manussavirūpabhāvena.",
  "tika-vin09t24:63_1": "Atthadhammaanusāsanipurekkhārānanti ettha atthapurekkhārāyāti aṭṭhakathaṁ kathentiyā.",
  "tika-vin09t24:63_2": "Dhammapurekkhārāyāti pāḷiṁ vācentiyā. Anusāsanipurekkhārāyāti ‘‘idānipi tvaṁ edisā,",
  "tika-vin09t24:63_3": "sādhu viramassu, no ce viramasi, addhā puna evarūpāni kammāni katvā niraye uppajjissasi,",
  "tika-vin09t24:63_4": "tiracchānayoniyā uppajjissasī’’ti (pāci. aṭṭha. 878) evaṁ anusāsaniyaṁ ṭhatvā vadantiyā.",
  "tika-vin09t24:64": "Paraabhisapanasikkhāpadavaṇṇanā niṭṭhitā.",
  "tika-vin09t24:65": "10. Rodanasikkhāpadavaṇṇanā",
  "tika-vin09t24:66": "Dasamaṁ uttānatthameva.",
  "tika-vin09t24:67": "Rodanasikkhāpadavaṇṇanā niṭṭhitā.",
  "tika-vin09t24:68": "Rattandhakāravaggo dutiyo.",
  "tika-vin09t24:69": "3. Naggavaggo",
  "tika-vin09t24:70": "1-2. Naggādisikkhāpadavaṇṇanā",
  "tika-vin09t24:71": "Idanti idaṁ udakasāṭikacīvaraṁ.",
  "tika-vin09t24:72": "Dutiyaṁ uttānatthameva.",
  "tika-vin09t24:73": "Naggādisikkhāpadavaṇṇanā niṭṭhitā.",
  "tika-vin09t24:74": "3. Cīvarasibbanasikkhāpadavaṇṇanā",
  "tika-vin09t24:75": "Visibbetvāti vijaṭetvā. Dhuraṁ nikkhittamatteti dhure nikkhittamatte, dhuraṁ nikkhipitvā sacepi pacchā sibbati, āpattiyevāti attho.",
  "tika-vin09t24:76": "Cīvarasibbanasikkhāpadavaṇṇanā niṭṭhitā.",
  "tika-vin09t24:77": "4. Saṅghāṭicārasikkhāpadavaṇṇanā",
  "tika-vin09t24:78_0": "‘‘Idaṁme cīvaraṁ mahagghaṁ īdise corabhaye na sakkā dhāretunti evarūpāsu āpadāsū’’ti",
  "tika-vin09t24:78_1": "ettha pāṭho. So pana kākapadasañjanitamohehi lekhakehi uparisikkhāpade likhito. Kiñcāpi",
  "tika-vin09t24:78_2": "tattha likhito, ettheva pana daṭṭhabbo.",
  "tika-vin09t24:79": "Saṅghāṭicārasikkhāpadavaṇṇanā niṭṭhitā.",
  "tika-vin09t24:80": "5. Cīvarasaṅkamanīyasikkhāpadavaṇṇanā",
  "tika-vin09t24:81": "Āpadāsu vā dhāretīti sace apārutaṁ vā anivatthaṁ vā corā haranti, evarūpāsū āpadāsu dhāreti, anāpatti.",
  "tika-vin09t24:82": "Cīvarasaṅkamanīyasikkhāpadavaṇṇanā niṭṭhitā.",
  "tika-vin09t24:83": "6. Gaṇacīvarasikkhāpadavaṇṇanā",
  "tika-vin09t24:84_0": "Aññasmiṁ parikkhāreti yattha katthaci thālakādīnaṁ vā sappitelādīnaṁ vā aññatarasmiṁ.",
  "tika-vin09t24:84_1": "‘‘Samagghakāle dassathā’’ti evaṁ ānisaṁsaṁ dassetvā nivārentiyāti ‘‘kittakaṁ agghanakaṁ",
  "tika-vin09t24:84_2": "dātukāmatthā’’ti pucchitvā (pāci. aṭṭha. 909) ‘‘ettakaṁ nāmā’’ti vutte ‘‘āgametha",
  "tika-vin09t24:84_3": "tāva, idāni vatthaṁ mahagghaṁ, katipāhena kappāse āhaṭe samagghaṁ bhavissati, tasmiṁ",
  "tika-vin09t24:84_4": "kāle dassathā’’ti evaṁ ānisaṁsaṁ dassetvā nivārentiyā.",
  "tika-vin09t24:85": "Gaṇacīvarasikkhāpadavaṇṇanā niṭṭhitā.",
  "tika-vin09t24:86": "7-10. Paṭibāhanādisikkhāpadavaṇṇanā",
  "tika-vin09t24:87_0": "Ānisaṁsaṁ dassetvā paṭibāhantiyāti ‘‘ekissā ekaṁ sāṭakaṁ nappahoti, āgametha tāva,",
  "tika-vin09t24:87_1": "katipāhena uppajjissati, tato bhājessāmā’’ti (pāci. aṭṭha. 915) evaṁ ānisaṁsaṁ dassetvā",
  "tika-vin09t24:87_2": "paṭibāhantiyā anāpatti.",
  "tika-vin09t24:88": "Aṭṭhamanavamāni uttānatthāneva.",
  "tika-vin09t24:89_0": "Sesanti ‘‘dhammike vematikāyā’’tiādikaṁ avasesaṁ. Tattha ānisaṁsaṁ dassetvā paṭibāhantiyāti",
  "tika-vin09t24:89_1": "‘‘bhikkhunisaṅgho jiṇṇacīvaro, kathinānisaṁsamūlako mahālābho’’ti (pāci. aṭṭha. 931)",
  "tika-vin09t24:89_2": "evarūpaṁ ānisaṁsaṁ dassetvā paṭibāhantiyā anāpatti.",
  "tika-vin09t24:90": "Paṭibāhanādisikkhāpadavaṇṇanā niṭṭhitā.",
  "tika-vin09t24:91": "Naggavaggo tatiyo.",
  "tika-vin09t24:92": "4. Tuvaṭṭavaggo",
  "tika-vin09t24:93": "1-3. Ekamañcatuvaṭṭanādisikkhāpadavaṇṇanā",
  "tika-vin09t24:94": "Paṭhamaṁ uttānatthameva.",
  "tika-vin09t24:95": "Vavatthānaṁ dassetvāti (pāci. aṭṭha. 940) majjhe kāsāyaṁ vā kattarayaṭṭhiṁ vā antamaso kāyabandhanampi ṭhapetvā nipajjantīnaṁ anāpattīti attho.",
  "tika-vin09t24:96": "Tatiyaṁ uttānatthameva.",
  "tika-vin09t24:97": "Ekamañcatuvaṭṭanādisikkhāpadavaṇṇanā niṭṭhitā.",
  "tika-vin09t24:98": "4-9. Naupaṭṭhāpanādisikkhāpadavaṇṇanā",
  "tika-vin09t24:99": "Pariyesitvāalabhantiyāti aññaṁ upaṭṭhāyikaṁ alabhantiyā. Gilānāyāti sayaṁ gilānāya. Āpadāsūti tathārūpe upaddave sati.",
  "tika-vin09t24:100": "Pañcamachaṭṭhasattama aṭṭhamanavamāni uttānatthāneva.",
  "tika-vin09t24:101": "Naupaṭṭhāpanādisikkhāpadavaṇṇanā niṭṭhitā.",
  "tika-vin09t24:102": "10. Cārikanapakkamanasikkhāpadavaṇṇanā",
  "tika-vin09t24:103_0": "Dhure nikkhittamatteti sace dhuraṁ nikkhipitvā pacchā pakkamati, āpattiyevāti attho.",
  "tika-vin09t24:103_1": "Antarāye satīti dasavidhesu antarāyesu aññatarasmiṁ sati. ‘‘Gacchissāmī’’ti nikkhantā,",
  "tika-vin09t24:103_2": "nadī vā pūrā, vanadāho vā āgato, corā vā magge honti, megho vā uṭṭhahati, nivattituṁ vaṭṭati.",
  "tika-vin09t24:104": "Cārikanapakkamanasikkhāpadavaṇṇanā niṭṭhitā.",
  "tika-vin09t24:105": "Tuvaṭṭavaggo catuttho.",
  "tika-vin09t24:106": "5. Cittāgāravaggo",
  "tika-vin09t24:107": "1. Rājāgārasikkhāpadavaṇṇanā",
  "tika-vin09t24:108_0": "Kīḷanacittasālanti na raññova kīḷanacittasālaṁ, atha kho yesaṁ kesañci manussānaṁ",
  "tika-vin09t24:108_1": "kīḷanatthaṁ yattha katthaci katasālaṁ. Esa nayo ‘‘kīḷanaupavana’’ntiādīsupi. Yathāha",
  "tika-vin09t24:108_2": "‘‘rājāgāraṁ nāma yattha katthaci rañño kīḷituṁ ramituṁ kataṁ hotī’’tiādiko (pāci.",
  "tika-vin09t24:108_3": "979) vitthāro. Tattha kīḷanaupavananti kīḷanatthaṁ antonagare kataṁ ārāmaṁ. Kīḷanuyyānanti",
  "tika-vin09t24:108_4": "tatheva bahinagare kataṁ uyyānaṁ.",
  "tika-vin09t24:109": "Rājāgārasikkhāpadavaṇṇanā niṭṭhitā.",
  "tika-vin09t24:110": "2. Āsandiparibhuñjanasikkhāpadavaṇṇanā",
  "tika-vin09t24:111_0": "Atikkantappamāṇāti aṭṭhaṅgulato atikkantappamāṇapādakā. Vuttoti padabhājaniyaṁ vutto.",
  "tika-vin09t24:111_1": "‘‘Akappiyarūpākulo akappiyamañco pallaṅko’’ti (sārattha. ṭī. mahāvagga 3.254) sārasamāsācariyo.",
  "tika-vin09t24:112": "Āsandiparibhuñjanasikkhāpadavaṇṇanā niṭṭhitā.",
  "tika-vin09t24:113": "3. Suttakantanasikkhāpadavaṇṇanā",
  "tika-vin09t24:114": "Ujjavujjaveti uggiritvā uggiritvā veṭhane. Kantitasuttaṁ kantantiyāti dasikasuttādiṁ saṅghāṭetvā kantantiyā, dukkantitaṁ vā paṭikantantiyā.",
  "tika-vin09t24:115": "Suttakantanasikkhāpadavaṇṇanā niṭṭhitā.",
  "tika-vin09t24:116": "4. Gihiveyyāvaccasikkhāpadavaṇṇanā",
  "tika-vin09t24:117": "Attano veyyāvaccakarassa cāti sacepi mātāpitaro āgacchanti, yaṁ kiñci bījaniṁ vā sammuñjanidaṇḍakaṁ vā kārāpetvā veyyāvaccakaraṭṭhāne ṭhapetvā yaṁ kiñci vā pacituṁ vaṭṭati.",
  "tika-vin09t24:118": "Gihiveyyāvaccasikkhāpadavaṇṇanā niṭṭhitā.",
  "tika-vin09t24:119": "5-6. Adhikaraṇādisikkhāpadavaṇṇanā",
  "tika-vin09t24:120": "Anantarāyikinīti dasavidhesu antarāyesu ekenāpi anantarāyikinī. Dhuraṁ nikkhipitvā pacchā vinicchinantī āpattiṁ āpajjitvāva vinicchināti.",
  "tika-vin09t24:121": "Chaṭṭhaṁ uttānatthameva.",
  "tika-vin09t24:122": "Adhikaraṇādisikkhāpadavaṇṇanā niṭṭhitā.",
  "tika-vin09t24:123": "7. Āvasathacīvarasikkhāpadavaṇṇanā",
  "tika-vin09t24:124": "Āpadāsūti mahagghacīvaraṁ sarīrato mocetvā suppaṭisāmitampi corā haranti, evarūpāsu āpadāsu anissajjitvā nivāsentiyā anāpatti.",
  "tika-vin09t24:125": "Āvasathacīvarasikkhāpadavaṇṇanā niṭṭhitā.",
  "tika-vin09t24:126": "8. Āvasathavihārasikkhāpadavaṇṇanā",
  "tika-vin09t24:127": "Kavāṭabaddhavihāranti dvārabaddhavihāraṁ. Gilānāyāti vacībhedaṁ kātuṁ asamatthāya. Āpadāsūti raṭṭhe bhijjante āvāse chaḍḍetvā gacchanti, evarūpāsu āpadāsu.",
  "tika-vin09t24:128": "Āvasathavihārasikkhāpadavaṇṇanā niṭṭhitā.",
  "tika-vin09t24:129": "9. Tiracchānavijjāpariyāpuṇanasikkhāpadavaṇṇanā",
  "tika-vin09t24:130_0": "Hatthiādīsupi (sārattha. ṭī. pācittiya 3.1015) sippasaddo paccekaṁ yojetabbo, tathā",
  "tika-vin09t24:130_1": "āthabbaṇādīsu mantasaddo. Tattha tharūti khaggamuṭṭhi. Āthabbaṇamanto nāma āthabbaṇavedavihito",
  "tika-vin09t24:130_2": "parūpaghātakaro manto. Khilanamanto nāma dārusārakhilaṁ mantetvā pathaviyaṁ pavesetvā",
  "tika-vin09t24:130_3": "māraṇamanto. Agadappayogo nāma visayojanaṁ.",
  "tika-vin09t24:131": "Tiracchānavijjāpariyāpuṇanasikkhāpadavaṇṇanā niṭṭhitā.",
  "tika-vin09t24:132": "10. Tiracchānavijjāvācanasikkhāpadavaṇṇanā",
  "tika-vin09t24:133_0": "Lekheti likhasippe. Dhāraṇāya vāti dhāraṇasatthe, yasmiṁ vuttanayena paṭipajjantā",
  "tika-vin09t24:133_1": "bahūnipi ganthāni dhārenti. Nāgamaṇḍalādiketi ettha nāgamaṇḍalaṁ nāma sappānaṁ pavesanivāraṇatthaṁ maṇḍalabaddhamanto.",
  "tika-vin09t24:134": "Tiracchānavijjāvācanasikkhāpadavaṇṇanā niṭṭhitā.",
  "tika-vin09t24:135": "Cittāgāravaggo pañcamo.",
  "tika-vin09t24:136": "6. Ārāmavaggo",
  "tika-vin09t24:137": "1-2. Ārāmapavisanādisikkhāpadavaṇṇanā",
  "tika-vin09t24:138_0": "Sīsānulokikāyāti sīsaṁ anulokentiyā. Yattha vā bhikkhuniyo sannipatitāti yattha bhikkhuniyo",
  "tika-vin09t24:138_1": "paṭhamataraṁ sajjhāyanacetiyavandanādiatthaṁ sannipatitā. Āpadāsūti kenaci upaddutā",
  "tika-vin09t24:138_2": "hoti, evarūpāsu āpadāsu pavisituṁ vaṭṭati.",
  "tika-vin09t24:139": "Dutiyaṁ uttānatthameva.",
  "tika-vin09t24:140": "Ārāmapavisanādisikkhāpadavaṇṇanā niṭṭhitā.",
  "tika-vin09t24:141": "3-4. Gaṇaparibhāsanādisikkhāpadavaṇṇanā",
  "tika-vin09t24:142_0": "Sesanti ‘‘atthadhammaanusāsanipurekkhārāyā’’tiādikaṁ avasesaṁ. Tattha anusāsanipurekkhārāyāti",
  "tika-vin09t24:142_1": "‘‘idānipi tvaṁ bālā abyattā’’tiādinā (pāci. aṭṭha. 1036) nayena anusāsanipakkhe ṭhatvā vadantiyā anāpatti.",
  "tika-vin09t24:143": "Catutthaṁ uttānatthameva.",
  "tika-vin09t24:144": "Gaṇaparibhāsanādisikkhāpadavaṇṇanā niṭṭhitā.",
  "tika-vin09t24:145": "5. Kulamaccharinīsikkhāpadavaṇṇanā",
  "tika-vin09t24:146_0": "Kule maccharo kulamaccharoti purimasmiṁ pakkhe sakatthe inīpaccayo, taṁ kulaṁ assaddhaṁ",
  "tika-vin09t24:146_1": "appasannanti kulassa aguṇaṁ, ayasaṁ vā bhāsantiyāti attho. Bhikkhunīnaṁ avaṇṇaṁ bhāsantiyāti",
  "tika-vin09t24:146_2": "‘‘bhikkhuniyo dussīlā pāpadhammā’’ti (pāci. aṭṭha. 1043) bhikkhunīnaṁ aguṇaṁ, ayasaṁ vā bhāsantiyā.",
  "tika-vin09t24:147": "Santaṁyevaādīnavanti kulassa vā bhikkhunīnaṁ vā santaṁyeva aguṇaṁ.",
  "tika-vin09t24:148": "Kulamaccharinīsikkhāpadavaṇṇanā niṭṭhitā.",
  "tika-vin09t24:149": "6-8. Abhikkhukāvāsādisikkhāpadavaṇṇanā",
  "tika-vin09t24:150": "Samantapāsādikāyaṁvuttoti samantapāsādikāya ovādavaggassa paṭhamasikkhāpade (pāci. aṭṭha. 144) vutto.",
  "tika-vin09t24:151": "Sattamaṭṭhamāni uttānatthāneva.",
  "tika-vin09t24:152": "Abhikkhukāvāsādisikkhāpadavaṇṇanā niṭṭhitā.",
  "tika-vin09t24:153": "9-10. Ovādūpasaṅkamanādisikkhāpadavaṇṇanā",
  "tika-vin09t24:154": "Uposathassa pucchanaṁ uposathapucchā, sāvakapaccayaṁ, rassattañca katvā ‘‘uposathapucchaka’’nti vuttāti āha ‘‘uposathapucchana’’nti. Ovādatthāyāti ovādayācanatthāya.",
  "tika-vin09t24:155": "Dasamaṁ uttānatthameva.",
  "tika-vin09t24:156": "Ovādūpasaṅkamanādisikkhāpadavaṇṇanā niṭṭhitā.",
  "tika-vin09t24:157": "Ārāmavaggo chaṭṭho.",
  "tika-vin09t24:158": "7. Gabbhinīvaggo",
  "tika-vin09t24:159": "1-2. Gabbhinīādisikkhāpadavaṇṇanā",
  "tika-vin09t24:160": "Paṭhamaṁ uttānatthameva.",
  "tika-vin09t24:161": "Thane bhavaṁ thaññaṁ, khīraṁ. Yaṁ pāyetīti yaṁ dārakaṁ pāyeti.",
  "tika-vin09t24:162": "Gabbhinīādisikkhāpadavaṇṇanā niṭṭhitā.",
  "tika-vin09t24:163": "3. Paṭhamasikkhamānasikkhāpadavaṇṇanā",
  "tika-vin09t24:164_0": "Padabhājane vuttanayenāti ‘‘pāṇātipātā veramaṇiṁ dve vassāni avītikkamma samādānaṁ",
  "tika-vin09t24:164_1": "samādiyāmi…pe… vikālabhojanā veramaṇiṁ dve vassāni avītikkamma samādānaṁ samādiyāmī’’ti",
  "tika-vin09t24:164_2": "(pāci. 1079) padabhājanasamīpe aṭṭhuppattiyaṁ vuttanayena. Imā pana cha sikkhāyo",
  "tika-vin09t24:164_3": "saṭṭhivassāyapi pabbajitāya dātabbāyeva, na etāsu asikkhitā upasampādetabbā.",
  "tika-vin09t24:165": "Paṭhamasikkhamānasikkhāpadavaṇṇanā niṭṭhitā.",
  "tika-vin09t24:166": "4-5. Dutiyasikkhamānādisikkhāpadavaṇṇanā",
  "tika-vin09t24:167": "Padabhājane vuttā upasampadāsammuti na dinnā hotīti padabhājanasamīpe aṭṭhuppattiyaṁ vuttā upasampadāsammuti ñattidutiyāya kammavācāya na dinnā hoti.",
  "tika-vin09t24:168": "Pañcamaṁ uttānatthameva.",
  "tika-vin09t24:169": "Dutiyasikkhamānādisikkhāpadavaṇṇanā niṭṭhitā.",
  "tika-vin09t24:170": "6-10. Dutiyagihigatādisikkhāpadavaṇṇanā",
  "tika-vin09t24:171": "Dasavassāya gihigatāya sikkhāsammutiṁ datvā paripuṇṇadvādasavassaṁ upasampādetuṁ vaṭṭati.",
  "tika-vin09t24:172": "Sattamaaṭṭhamanavamadasamāni uttānatthāneva.",
  "tika-vin09t24:173": "Dutiyagihigatādisikkhāpadavaṇṇanā niṭṭhitā.",
  "tika-vin09t24:174": "Gabbhinīvaggo sattamo.",
  "tika-vin09t24:175": "8. Kumāribhūtavaggo",
  "tika-vin09t24:176": "1-5. Paṭhamakumāribhūtādisikkhāpadavaṇṇanā",
  "tika-vin09t24:177_0": "Sabbapaṭhamā dve mahāsikkhamānāti gabbhinivagge vuttā dve sikkhamānā. ‘‘Sikkhamānā’’icceva",
  "tika-vin09t24:177_1": "vattabbāti sammutikammādīsu evaṁ vattabbā. ‘‘Gihigatā’’tivā ‘‘kumāribhūtā’’ti vā",
  "tika-vin09t24:177_2": "na vattabbāti sace vadanti, kammaṁ kuppatīti adhippāyo.",
  "tika-vin09t24:178": "Catutthapañcamāni uttānatthāneva.",
  "tika-vin09t24:179": "Paṭhamakumāribhūtādisikkhāpadavaṇṇanā niṭṭhitā.",
  "tika-vin09t24:180": "6-8. Khīyanadhammādisikkhāpadavaṇṇanā",
  "tika-vin09t24:181": "Vuṭṭhāpanasammutiyā yācitāyāti upasampadāsammutiyā yācitāya.",
  "tika-vin09t24:182": "Sattamaṭṭhamāni uttānatthāneva.",
  "tika-vin09t24:183": "Khīyanadhammādisikkhāpadavaṇṇanā niṭṭhitā.",
  "tika-vin09t24:184": "9. Sokāvāsasikkhāpadavaṇṇanā",
  "tika-vin09t24:185": "Āgacchamānāti āgacchantī.",
  "tika-vin09t24:186": "Sokāvāsasikkhāpadavaṇṇanā niṭṭhitā.",
  "tika-vin09t24:187": "10. Ananuññātasikkhāpadavaṇṇanā",
  "tika-vin09t24:188_0": "Tesaṁ atthibhāvaṁ ajānantiyāti (pāci. aṭṭha. 1163) tesaṁ mātādīnaṁ atthibhāvaṁ ajānantiyā.",
  "tika-vin09t24:188_1": "Ananuññātasamuṭṭhānanti yaṁ vācato, kāyavācato, vācācittato, kāyavācācittato ca samuṭṭhāti,",
  "tika-vin09t24:188_2": "taṁ ananuññātasamuṭṭhānaṁ. Kathaṁ? Abbhānakammādīsu kenacideva karaṇīyena khaṇḍasīmāyaṁ",
  "tika-vin09t24:188_3": "nisinnā ‘‘pakkosatha sikkhamānaṁ, idheva naṁ upasampādessāmā’’ti upasampādeti, evaṁ",
  "tika-vin09t24:188_4": "vācato samuṭṭhāti. ‘‘Upassayato uṭṭhāya upasampādessāmī’’ti vatvā khaṇḍasīmaṁ gacchantiyā",
  "tika-vin09t24:188_5": "kāyavācato samuṭṭhāti. Dvīsu ṭhānesu paṇṇattiṁ jānitvā vītikkamaṁ karontiyā vācācittato,",
  "tika-vin09t24:188_6": "kāyavācācittato ca samuṭṭhāti. Ananujānāpetvā upasampādanato kiriyākiriyaṁ.",
  "tika-vin09t24:189": "Ananuññātasikkhāpadavaṇṇanā niṭṭhitā.",
  "tika-vin09t24:190": "11. Pārivāsikasikkhāpadavaṇṇanā",
  "tika-vin09t24:191": "Dāruṇanti pāpaṁ. Patimānentanti olokentaṁ.",
  "tika-vin09t24:192": "Pārivāsikasikkhāpadavaṇṇanā niṭṭhitā.",
  "tika-vin09t24:193": "12. Anuvassasikkhāpadavaṇṇanā",
  "tika-vin09t24:194": "Ekantarikanti ekena vassena antarikaṁ katvā.",
  "tika-vin09t24:195": "Anuvassasikkhāpadavaṇṇanā niṭṭhitā.",
  "tika-vin09t24:196": "13. Ekavassasikkhāpadavaṇṇanā",
  "tika-vin09t24:197": "Mātikāyaṁ ekaṁ vassaṁ dveti ekantarike ekekasmiṁ saṁvacchare dve. Ekantarikaṁ vuṭṭhāpentiyāti imasmiṁ vasse ekaṁ, puna ekantarikaṁ ekanti dve vuṭṭhāpentiyā anāpatti.",
  "tika-vin09t24:198": "Ekavassasikkhāpadavaṇṇanā niṭṭhitā.",
  "tika-vin09t24:199": "Kumāribhūtavaggo aṭṭhamo.",
  "tika-vin09t24:200": "9. Chattupāhanavaggo",
  "tika-vin09t24:201": "1-2. Chattupāhanādisikkhāpadavaṇṇanā",
  "tika-vin09t24:202_0": "Vuttalakkhaṇaṁ chattanti ‘‘chattaṁ nāma tīṇi chattāni – setacchattaṁ, kilañjacchattaṁ,",
  "tika-vin09t24:202_1": "paṇṇacchattaṁ maṇḍalabaddhaṁ, salākabaddha’’nti (pāci. 1181) evaṁ padabhājane vuttalakkhaṇaṁ",
  "tika-vin09t24:202_2": "chattaṁ. Tādisaṁ ṭhānaṁ patvāti gacchakaddamādīsu taṁ taṁ ṭhānaṁ patvā.",
  "tika-vin09t24:203": "Chattassevāti kaddamādīni patvā upāhanā omuñcitvā chattasseva dhāraṇaṁ. Upāhanānaṁyeva vāti gacchādīni disvā chattaṁ apanāmetvā upāhanānaṁyeva dhāraṇaṁ.",
  "tika-vin09t24:204": "Dutiyaṁ uttānatthameva.",
  "tika-vin09t24:205": "Chattupāhanādisikkhāpadavaṇṇanā niṭṭhitā.",
  "tika-vin09t24:206": "3-5. Saṅghāṇiādisikkhāpadavaṇṇanā",
  "tika-vin09t24:207": "Saṅghāṇinti kaṭiyaṁ anubhavitabbaṁ ābharaṇaṁ. Tenāha ‘‘yaṁ kiñci kaṭūpaga’’nti.",
  "tika-vin09t24:208": "Catutthapañcamāni uttānatthāneva.",
  "tika-vin09t24:209": "Saṅghāṇiādisikkhāpadavaṇṇanā niṭṭhitā.",
  "tika-vin09t24:210": "6. Vāsitakasikkhāpadavaṇṇanā",
  "tika-vin09t24:211": "Gandhavāsitakenāti gandhaparibhāvitena.",
  "tika-vin09t24:212": "Vāsitakasikkhāpadavaṇṇanā niṭṭhitā.",
  "tika-vin09t24:213": "7-10. Bhikkhuniummaddāpanādisikkhāpadavaṇṇanā",
  "tika-vin09t24:214": "Gilānāyāti (pāci. aṭṭha. 1208) antamaso maggagamanaparissamenāpi ābādhikāya. Āpadāsūti corabhayādinā sarīrakampanādīsu.",
  "tika-vin09t24:215": "Aṭṭhamanavamadasamesu kiñci vattabbaṁ natthi.",
  "tika-vin09t24:216": "Bhikkhuniummaddāpanādisikkhāpadavaṇṇanā niṭṭhitā.",
  "tika-vin09t24:217": "11. Anāpucchāsikkhāpadavaṇṇanā",
  "tika-vin09t24:218": "Upacāraṁ sandhāyāti samantā dvādasahatthūpacāraṁ sandhāya.",
  "tika-vin09t24:219": "Anāpucchāsikkhāpadavaṇṇanā niṭṭhitā.",
  "tika-vin09t24:220": "12. Pañhāpucchanasikkhāpadavaṇṇanā",
  "tika-vin09t24:221": "Anodissāti ‘‘amukasmiṁ nāma ṭhāne pucchāmī’’ti evaṁ aniyametvā kevalaṁ ‘‘pucchitabbaṁ atthi, pucchāmi, ayyā’’ti evaṁ vatvā.",
  "tika-vin09t24:222": "Pañhāpucchanasikkhāpadavaṇṇanā niṭṭhitā.",
  "tika-vin09t24:223": "13. Asaṁkaccikasikkhāpadavaṇṇanā",
  "tika-vin09t24:224_0": "Parikkhittassagāmassa parikkhepaṁ, aparikkhittassa upacāraṁ atikkamantiyā vā okkamantiyā",
  "tika-vin09t24:224_1": "vāti ettha parikkhittassa gāmassa parikkhepaṁ atikkamantiyā vā aparikkhittassa gāmassa",
  "tika-vin09t24:224_2": "upacāraṁ okkamantiyā vāti yathākkamaṁ sambandho veditabbo. Āpadāsūti mahagghaṁ saṁkaccikaṁ",
  "tika-vin09t24:224_3": "pārupitvā gacchantiyā upaddavo uppajjati, evarūpāsu āpadāsu.",
  "tika-vin09t24:225": "Asaṁkaccikasikkhāpadavaṇṇanā niṭṭhitā.",
  "tika-vin09t24:226": "Chattupāhanavaggo navamo.",
  "tika-vin09t24:227": "Iti kaṅkhāvitaraṇiyā pātimokkhavaṇṇanāya",
  "tika-vin09t24:228": "Vinayatthamañjūsāyaṁ līnatthappakāsaniyaṁ",
  "tika-vin09t24:229": "Bhikkhunipātimokkhe pācittiyavaṇṇanā niṭṭhitā.",
  "tika-vin09t24:230": "Asādhāraṇasamuṭṭhānavaṇṇanā",
  "tika-vin09t24:231_0": "Acittakānīti (sārattha. ṭī. pācittiya 3.1214) ‘‘nacca’’ntiādinā ajānitvā dassanādiṁ",
  "tika-vin09t24:231_1": "karontiyā āpattisambhavato vatthuajānanacittena acittakāni. Lokavajjānīti ‘‘nacca’’ntiādinā",
  "tika-vin09t24:231_2": "jānitvā dassanādiṁ karontiyā akusaleneva āpajjanato lokavajjāni. Tenāha ‘‘ayaṁ panettha",
  "tika-vin09t24:231_3": "adhippāyo’’tiādi sacittakānīti ‘‘corī’’tiādinā vatthuṁ jānitvā karaṇeyeva āpattisambhavato",
  "tika-vin09t24:231_4": "sacittakāni. Upasampadādīnaṁ ekantākusalacitteneva akattabbattā paṇṇattivajjāni.",
  "tika-vin09t24:231_5": "‘‘Idha sacittakācittakatā paṇṇattijānanājānanatāya aggaheṭṭhā vatthujānanājānanatāya",
  "tika-vin09t24:231_6": "gahetabba’’nti vadanti.",
  "tika-vin09t24:232": "Asādhāraṇasamuṭṭhānavaṇṇanā niṭṭhitā."
}