{
  "anya-e0103n10:0": "10. Āruppaniddesavaṇṇanā",
  "anya-e0103n10:1": "Paṭhamāruppavaṇṇanā",
  "anya-e0103n10:2_0": "275.Uddiṭṭhesūti ‘‘cattāro āruppā’’ti evaṁ uddiṭṭhesu, niddhāraṇe cetaṁ bhummaṁ.",
  "anya-e0103n10:2_1": "Tenevāha ‘‘catūsu āruppesū’’ti. Tattha rūpavivekena arūpaṁ, arūpameva āruppaṁ jhānaṁ,",
  "anya-e0103n10:2_2": "idha pana tadatthaṁ kammaṭṭhānaṁ adhippetaṁ. Taṁ bhāvetukāmo catutthajjhānaṁ uppādetīti",
  "anya-e0103n10:2_3": "sambandho. Rūpādhikaraṇanti rūpahetu. Hetuattho hi ettha adhikaraṇa-saddo ‘‘kāmādhikaraṇa’’ntiādīsu",
  "anya-e0103n10:2_4": "(ma. ni. 1.168-169) viya. Daṇḍanaṭṭhena daṇḍo, muggarādi. Parapīḷādhippāyena tassa",
  "anya-e0103n10:2_5": "ādānaṁ daṇḍādānaṁ. Sattānaṁ sasanaṭṭhena satthaṁ, āvudhaṁ. Bhaṇḍanaṁ kalaho. Virodho",
  "anya-e0103n10:2_6": "viggaho. Nānāvādo vivādo. Etanti yathāvuttaṁ daṇḍādānādikaṁ. Sabbasoti anavasesato.",
  "anya-e0103n10:2_7": "Āruppe arūpabhāve, āruppe vā bhave. Rūpānaṁyevāti diṭṭhādīnavānaṁ rūpānaṁyeva, na",
  "anya-e0103n10:2_8": "arūpānanti adhippāyo. Nibbidāyāti vikkhambhanavasena nibbindanatthāya. Virāgāyāti",
  "anya-e0103n10:2_9": "virajjanatthāya. Nirodhāyāti nirujjhanatthāya. Sabbametaṁ samatikkamaṁ sandhāya vuttaṁ.",
  "anya-e0103n10:2_10": "Daṇḍādānādīnanti ādi-saddena adinnādānādikaṁ sabbaṁ rūpahetukaṁ anatthaṁ saṅgaṇhāti,",
  "anya-e0103n10:2_11": "na idha pāḷiyaṁ āgatamevāti daṭṭhabbaṁ. Karajarūpeti yathāvuttādīnavādhikaraṇabhāvayogyaṁ",
  "anya-e0103n10:2_12": "dassetuṁ vuttaṁ, oḷārikarūpeti attho. Ādīnavanti dosaṁ. Tassāti rūpassa. Ālokoti",
  "anya-e0103n10:2_13": "vaṇṇaviseso evāti tattha pavattaṁ paṭibhāganimittaṁ ugghāṭetvā siyā ākāsanimittaṁ",
  "anya-e0103n10:2_14": "uggahetuṁ, na pana paricchinnākāsakasiṇaṁ ugghāṭetvā. Tassa hi ugghāṭanā nāma rūpanimitteneva",
  "anya-e0103n10:2_15": "siyāti āha ‘‘ṭhapetvā paricchinnākāsakasiṇaṁ navasū’’ti. Keci pana ‘‘ālokakasiṇampi",
  "anya-e0103n10:2_16": "ṭhapetvā aṭṭhasū’’ti vadanti, tassa pana ṭhapane kāraṇaṁ na dissati, karajarūpaṁ",
  "anya-e0103n10:2_17": "atikkantaṁ hoti tassa anālambanato.",
  "anya-e0103n10:3_0": "Yadi evaṁ kasmā ‘‘catutthajjhānavasenā’’ti vuttaṁ. Nanu paṭhamajjhānādīnipi tassa",
  "anya-e0103n10:3_1": "anālambanavaseneva pavattanti paṭibhāganimittārammaṇattā? Saccametaṁ, oḷārikaṅgappahānato",
  "anya-e0103n10:3_2": "pana santasabhāvena āneñjappattena catutthajjhānena atikkantaṁ suṭṭhu atikkantaṁ",
  "anya-e0103n10:3_3": "nāma hotīti ‘‘catutthajjhānavasenā’’ti vuttaṁ . Keci ‘‘assāsapassāsānaṁ nirujjhanato,",
  "anya-e0103n10:3_4": "kāmadhātusamatikkamanato cā’’ti vadanti, taṁ akāraṇaṁ, itaresaṁ cittasamuṭṭhānarūpānaṁ",
  "anya-e0103n10:3_5": "sambhavato, heṭṭhimajjhānānañca akāmadhātusaṁvattanīyato. Tappaṭibhāgamevāti karajarūpapaṭibhāgameva",
  "anya-e0103n10:3_6": "nimittaggāhasambhavato. Sadisañca nāma taṁ na hoti, tasmā kiṁ tassa samatikkamanenāti",
  "anya-e0103n10:3_7": "anuyogaṁ sandhāya ‘‘kathaṁ? Yathā’’tiādi vuttaṁ. Tattha kathanti kathetukamyatāpucchā.",
  "anya-e0103n10:3_8": "Yathāti opammatthe nipāto. Lekhācittanti kāḷavaṇṇādinā kataparikammāya lekhāya cittaṁ.",
  "anya-e0103n10:3_9": "Phalitantaranti vivaraṁ. Disvāti dūrato disvā. Samānarūpasaddasamudācāranti sadisarūpasaṇṭhānasarappayogaṁ.",
  "anya-e0103n10:4_0": "Ārammaṇavasenāti ‘‘mama cakkhu sobhanaṁ, mama kāyo thiro, mama parikkhārā sundarā’’ti",
  "anya-e0103n10:4_1": "evaṁ ārammaṇakaraṇavasena. Karajarūpasamaṅgikāloti attano attabhāvarūpena ceva ārammaṇarūpena",
  "anya-e0103n10:4_2": "ca samannāgatakālo. Tampīti kasiṇarūpassapi. Sāmiatthe hi idaṁ upayogavacanaṁ. Bhayasantāsaadassanakāmatā",
  "anya-e0103n10:4_3": "viya samatikkamitukāmatāti yojanā. Idañca yathāvuttānaṁ nibbidāvirāganirodhānaṁ sādhāraṇavacanaṁ.",
  "anya-e0103n10:4_4": "Te hi tayo apekkhitvā bhayasantāsaadassanakāmatā vuttā. Eko kira sunakho vane sūkarena",
  "anya-e0103n10:4_5": "pahaṭamatto palāto, so arūpadassanavelāya bhattapacanaukkhaliṁ dūrato disvā sūkarasaññāya",
  "anya-e0103n10:4_6": "bhīto uttasanto palāyi, pisācabhīruko puriso rattibhāge aparicite dese matthakacchinnaṁ",
  "anya-e0103n10:4_7": "tālakkhandhaṁ disvā pisācasaññāya bhīto uttasanto mucchito papati, taṁ sandhāya vuttaṁ",
  "anya-e0103n10:4_8": "‘‘sūkarā…pe… veditabbā’’ti.",
  "anya-e0103n10:5_0": "276.Evanti yathāvuttaṁ opammatthaṁ nigamento āha. Soti yogāvacaro. Tasmiṁ jhāne ādīnavaṁ",
  "anya-e0103n10:5_1": "passatīti sambandho. Rūpanti kasiṇarūpaṁ. Santavimokkhatoti arūpajjhānato. Tāni hi",
  "anya-e0103n10:5_2": "‘‘ye te santā vimokkhā atikkamma rūpe āruppā’’tiādīsu (a. ni. 8.72; 10.9) santavimokkhāti",
  "anya-e0103n10:5_3": "āgatā. Santatāsiddhi cassa anussutito daṭṭhabbā. Yathevāti eva-kārena yena pakārena",
  "anya-e0103n10:5_4": "etaṁ rūpāvacaracatutthajjhānaṁ duvaṅgikaṁ, evaṁ āruppānipīti upekkhācittekaggatāvasena",
  "anya-e0103n10:5_5": "duvaṅgikattaṁ dasseti, na tatiyajjhāne viya duvaṅgikatāmattaṁ. Nanu cetthāpi duvaṅgikatāmattameva",
  "anya-e0103n10:5_6": "bhūmibhedatoti? Nāyaṁ doso upamopameyyabhāvassa bhinnādhikaraṇato.",
  "anya-e0103n10:6_0": "Tatthāti tasmiṁ rūpāvacaracatutthajjhāne. Nikantinti apekkhaṁ. Pariyādāyāti ādīnavadassanena",
  "anya-e0103n10:6_1": "tasmiṁ jhāne khepetvā, anapekkho hutvāti attho. Santato manasikaraṇeneva paṇītato,",
  "anya-e0103n10:6_2": "sukhumato ca manasikāro siddho hotīti āha ‘‘santato anantato manasi karitvā’’ti.",
  "anya-e0103n10:6_3": "Pattharitvāti pageva vaḍḍhitaṁ, tadā vaḍḍhanavasena vā pattharitvā. Tenāti kasiṇarūpena.",
  "anya-e0103n10:6_4": "Ugghāṭeti kasiṇanti rūpāvacaracatutthajjhānassa ārammaṇabhūtaṁ pathavīkasiṇādikasiṇarūpaṁ",
  "anya-e0103n10:6_5": "apaneti. Ugghāṭanavidhiṁ pana dassento ‘‘ugghāṭento hī’’tiādimāha. Tattha saṁvelletīti",
  "anya-e0103n10:6_6": "paṭisaṁharati. Aññadatthūti ekaṁsena. Neva ubbaṭṭatīti neva uṭṭhahati. Na vivaṭṭatīti",
  "anya-e0103n10:6_7": "na vinivaṭṭati. Imassāti imassa kasiṇarūpassa. Amanasikāranti manasi akaraṇaṁ acintanaṁ.",
  "anya-e0103n10:6_8": "Manasikārañca paṭiccāti ‘‘ākāso ākāso’’ti bhāvanāmanasikārañca nissāya. Idaṁ vuttaṁ",
  "anya-e0103n10:6_9": "hoti – rūpāvacaracatutthajjhānassa ārammaṇabhūtaṁ kasiṇarūpaṁ na sabbena sabbaṁ manasi",
  "anya-e0103n10:6_10": "karoto, tena ca phuṭṭhokāsaṁ ‘‘ākāso ākāso’’ti manasi karoto yadā taṁ bhāvanānubhāvena",
  "anya-e0103n10:6_11": "ākāsaṁ hutvā upaṭṭhāti, tadā so kasiṇaṁ ugghāṭeti nāma, tañca tena ugghāṭitaṁ nāma",
  "anya-e0103n10:6_12": "hotīti. Tenāha ‘‘kasiṇugghāṭimākāsamattaṁ paññāyatī’’ti. Sabbametanti tividhampetaṁ",
  "anya-e0103n10:6_13": "ekameva pariyāyabhāvato.",
  "anya-e0103n10:7_0": "‘‘Nīvaraṇāni vikkhambhantī’’ti kasmā vuttaṁ? Nanu rūpāvacarapaṭhamajjhānassa upacārakkhaṇeyeva",
  "anya-e0103n10:7_1": "nīvaraṇāni vikkhambhitāni, tato paṭṭhāya cassa na nesaṁ pariyuṭṭhānaṁ. Yadi siyā,",
  "anya-e0103n10:7_2": "jhānato parihāyeyya? Yaṁ paneke vadanti ‘‘attheva sukhumāni arūpajjhānavikkhambhaneyyāni",
  "anya-e0103n10:7_3": "nīvaraṇāni, tāni sandhāyetaṁ vutta’’nti, taṁ tesaṁ matimattaṁ. Na hi mahaggatakusalesu",
  "anya-e0103n10:7_4": "lokuttarakusalesu viya odhiso pahānaṁ nāma atthi. Yo pana rūpāvacarehi āruppānaṁ",
  "anya-e0103n10:7_5": "uḷāraphalatādiviseso, so bhāvanāvisesena santatarapaṇītatarabhāvena tesuyeva purimapurimehi",
  "anya-e0103n10:7_6": "pacchimapacchimānaṁ viyāti daṭṭhabbaṁ. ‘‘Vikkhambhantī’’ti pana vacanaṁ vaṇṇabhaṇanavasena",
  "anya-e0103n10:7_7": "vuttaṁ. Tathā hi aññatthāpi heṭṭhā pahīnānaṁ upari pahānaṁ vuccati. Ye pana ‘‘sabbe",
  "anya-e0103n10:7_8": "kusalā dhammā sabbesaṁ akusalānaṁ paṭipakkhāti katvā evaṁ vutta’’nti vadanti, tehi",
  "anya-e0103n10:7_9": "dutiyajjhānūpacārādīsu nīvaraṇavikkhambhanāvacanassa kāraṇaṁ vattabbaṁ. Sati santiṭṭhatīti",
  "anya-e0103n10:7_10": "ākāsanimittārammaṇā sati sammā sūpaṭṭhitā hutvā tiṭṭhati. Satisīsena cettha upacārajjhānānuguṇānaṁ",
  "anya-e0103n10:7_11": "saddhāpañcamānaṁ sakiccayogaṁ dasseti. Upacārenāti upacārajjhānena. Idhāpīti rūpāvacaracatutthajjhānaṁ",
  "anya-e0103n10:7_12": "sandhāya sampiṇḍanaṁ. Taṁ hi upekkhāvedanāsampayuttaṁ. Sesanti ‘‘sesāni kāmāvacarānī’’tiādi.",
  "anya-e0103n10:7_13": "Yaṁ idha vattabbamavuttaṁ, taṁ pana pathavīkasiṇaniddese (visuddhi. 1.51 ādayo) vuttanayānusārena",
  "anya-e0103n10:7_14": "veditabbanti āha ‘‘pathavīkasiṇe vuttanayamevā’’ti.",
  "anya-e0103n10:8_0": "Evaṁ yaṁ tattha avisiṭṭhaṁ, taṁ atidisitvā idāni visiṭṭhaṁ dassetuṁ ‘‘ayaṁ pana viseso’’tiādimāha.",
  "anya-e0103n10:8_1": "Yānapputoḷi kumbhimukhādīnanti oguṇṭhanasivikādiyānānaṁ mukhaṁ yānamukhaṁ, putoḷiyā",
  "anya-e0103n10:8_2": "khuddakadvārassa mukhaṁ putoḷimukhaṁ, kumbhimukhanti paccekaṁ mukha-saddo sambandhitabbo.",
  "anya-e0103n10:8_3": "Ākāsaṁyeva yānamukhādiparicchinnaṁ. Parikammamanasikārenāti parikammabhūtena manasikārena",
  "anya-e0103n10:8_4": "upacārajjhānena. Parikammaṁ anulomaṁ upacāroti ca anatthantarañhetaṁ. Pekkhamāno",
  "anya-e0103n10:8_5": "arūpāvacarajjhānacakkhunā.",
  "anya-e0103n10:9_0": "277.Sabbākārenāti rūpanimittaṁ daṇḍādānasambhavadassanādinā sabbena rūpadhammesu,",
  "anya-e0103n10:9_1": "pathavīkasiṇādirūpanimittesu, tadārammaṇajjhānesu ca dosadassanākārena, tesu eva",
  "anya-e0103n10:9_2": "vā rūpādīsu nikantippahānaanāvajjitukāmatādinā. Rūpajjhānampi rūpanti vuccati uttarapadalopena",
  "anya-e0103n10:9_3": "‘‘rūpūpapattiyā maggaṁ bhāvetī’’tiādīsu (dha. sa. 160; vibha. 625) yathā rūpabhavo",
  "anya-e0103n10:9_4": "rūpaṁ. Rūpīti hi rūpajjhānalābhīti attho. Ārammaṇampi kasiṇarūpaṁ rūpanti vuccati",
  "anya-e0103n10:9_5": "purimapadalopena yathā ‘‘devadatto datto’’ti. Rūpāni passatīti kasiṇarūpāni jhānacakkhunā",
  "anya-e0103n10:9_6": "passatīti attho. Tasmāti yasmā uttarapadalopena, purimapadalopena ca yathākkamaṁ",
  "anya-e0103n10:9_7": "rūpajjhānakasiṇarūpesu rūpavohāro dissati, tasmā. Rūpe rūpajjhāne taṁsahagatā saññā",
  "anya-e0103n10:9_8": "rūpasaññā. Tadārammaṇassa cāti ca-saddena yathāvuttaṁ rūpāvacarajjhānaṁ sampiṇḍeti,",
  "anya-e0103n10:9_9": "tena pāḷiyaṁ ‘‘rūpasaññāna’’nti sarūpekasesena niddeso katoti dasseti. Virāgāti jigucchanato.",
  "anya-e0103n10:9_10": "Nirodhāti tappaṭibandhachandarāgavikkhambhanena nirodhanato. Vuttamevatthaṁ pākaṭataraṁ",
  "anya-e0103n10:9_11": "kātuṁ ‘‘kiṁ vuttaṁ hotī’’tiādi vuttaṁ. Tassa sabbākārena virāgā anavasesānaṁ nirodhāti",
  "anya-e0103n10:9_12": "evaṁ vā ettha yojanā kātabbā.",
  "anya-e0103n10:10_0": "‘‘Ārammaṇe avirattassa saññāsamatikkamo na hotī’’ti idaṁ yasmā imāni jhānāni ārammaṇātikkamena",
  "anya-e0103n10:10_1": "pattabbāni, na aṅgātikkamenāti katvā vuttaṁ. Yasmā panettha saññāsamatikkamo ārammaṇasamatikkamena",
  "anya-e0103n10:10_2": "vinā na hoti, tasmā ‘‘samatikkantāsu ca saññāsu ārammaṇaṁ samatikkantameva hotī’’ti",
  "anya-e0103n10:10_3": "āha. Avatvā vuttoti sambandho. Samāpannassātiādīsu kusalasaññāvasena samāpannaggahaṇaṁ,",
  "anya-e0103n10:10_4": "vipākasaññāvasena upapannaggahaṇaṁ, kiriyāsaññāvasena diṭṭhadhammasukhavihāraggahaṇaṁ.",
  "anya-e0103n10:10_5": "Arahato hi jhānāni visesato diṭṭhadhammasukhavihāro. Yadi saññāsamatikkamassa anunipphādiārammaṇasamatikkamo",
  "anya-e0103n10:10_6": "vibhaṅge ca avutto, atha kasmā idha gahitoti anuyogaṁ sandhāyāha ‘‘yasmā panā’’tiādi.",
  "anya-e0103n10:10_7": "Ārammaṇasamatikkamavasenāpi ayamatthavaṇṇanā katā, ‘‘tadārammaṇassa cetaṁ adhivacana’’ntiādinā",
  "anya-e0103n10:10_8": "vibhaṅge viya saññāsamatikkamameva avatvāti adhippāyo.",
  "anya-e0103n10:11_0": "278.Paṭighātenāti paṭihananena visayīvisayasamodhānena. Atthaṅgamātiādīsu purimaṁ",
  "anya-e0103n10:11_1": "purimaṁ pacchimassa pacchimassa atthavacanaṁ, tasmā paṭighasaññānaṁ atthaṅgamo jhānasamaṅgikāle",
  "anya-e0103n10:11_2": "anuppattīti tassa idheva gahaṇe kāraṇaṁ anuyogamukhena dassetuṁ ‘‘kāmañcetā’’tiādi",
  "anya-e0103n10:11_3": "vuttaṁ. Ussāhajananatthaṁ paṭipajjanakānaṁ. Etāsaṁ paṭighasaññānaṁ. Ettha paṭhamāruppakathāyaṁ.",
  "anya-e0103n10:11_4": "Vacanaṁ atthaṅgamavasena.",
  "anya-e0103n10:12_0": "Kiṁ vā pasaṁsākittanena, paṭighasaññānaṁ pana atthaṅgamo idheva vattabbattā vuttoti",
  "anya-e0103n10:12_1": "dassetuṁ ‘‘atha vā’’tiādi vuttaṁ. Tattha sabhāvadhammassa abhāvo nāma paṭipakkhena",
  "anya-e0103n10:12_2": "pahīnatāya vā paccayābhāvena vā. Tesu rūpajjhānasamaṅgino paṭighasaññānaṁ abhāvo",
  "anya-e0103n10:12_3": "paccayābhāvamattena, na paṭipakkhādhigamenāti dassento āha ‘‘kiñcāpī’’tiādi. Tattha",
  "anya-e0103n10:12_4": "tāti paṭighasaññā . Rūpāvacaranti rūpāvacarajjhānaṁ. Samāpannassāti samāpajjitvā",
  "anya-e0103n10:12_5": "viharantassa. Kiñcāpi na santīti yojanā. Na pahīnattā na santīti na tadā paṭighasaññā",
  "anya-e0103n10:12_6": "pahīnabhāvena na santi nāma. Tattha kāraṇamāha ‘‘na hi rūpavirāgāya rūpāvacarabhāvanā",
  "anya-e0103n10:12_7": "saṁvattatī’’ti. Nanu ca paṭighasaññāpi arūpadhammā evāti codanaṁ sandhāyāha ‘‘rūpāyattā",
  "anya-e0103n10:12_8": "ca etāsaṁ pavattī’’ti. Ayaṁ pana bhāvanāti arūpabhāvanamāha. Dhāretunti avadhāretuṁ.",
  "anya-e0103n10:12_9": "Idhāti arūpajjhāne. Āneñjābhisaṅkhāravacanādīhi āneñjatā. ‘‘Ye te santā vimokkhā",
  "anya-e0103n10:12_10": "atikkamma rūpe āruppā’’tiādinā (a. ni. 8.72; 10.9) santavimokkhatā ca vuttā.",
  "anya-e0103n10:13_0": "279. Dosadassanapubbakapaṭipakkhabhāvanāvasena paṭighasaññānaṁ suppahīnattā mahatāpi",
  "anya-e0103n10:13_1": "saddena arūpasamāpattito na vuṭṭhāti. Tathā pana na suppahīnattā sabbarūpāvacarasamāpattito",
  "anya-e0103n10:13_2": "vuṭṭhānaṁ siyā, paṭhamajjhānaṁ pana appakampi saddaṁ na sahatīti taṁ samāpannassa",
  "anya-e0103n10:13_3": "saddo kaṇṭakoti vuttaṁ. Āruppabhāvanāya abhāve cutito uddhaṁ uppattirahānaṁ rūpasaññāpaṭighasaññānaṁ",
  "anya-e0103n10:13_4": "yāva attano vipākappavatti, tāva anuppattidhammatāpādanena samatikkamo, atthaṅgamo",
  "anya-e0103n10:13_5": "ca vutto. Nānattasaññāsu pana yā tasmiṁ bhave na uppajjanti ekantarūpanissitā, tā",
  "anya-e0103n10:13_6": "anokāsatāya na uppajjanti, na āruppabhāvanāya nivāritattā, anivāritattā ca kāci uppajjanti.",
  "anya-e0103n10:13_7": "Tasmā tāsaṁ amanasikāro anāvajjanaṁ apaccavekkhaṇaṁ, javanapaṭipādakena vā bhavaṅgamanassa",
  "anya-e0103n10:13_8": "anto akaraṇaṁ appavesanaṁ vuttaṁ.",
  "anya-e0103n10:14_0": "Tena ca nānattasaññāmanasikārahetūnaṁ rūpānaṁ samatikkamā samādhissa thirabhāvaṁ",
  "anya-e0103n10:14_1": "dassetuṁ ‘‘saṅkhepato’’tiādi vuttaṁ. Apica imehi tīhi padehi ākāsānañcāyatanasamāpattiyā",
  "anya-e0103n10:14_2": "vaṇṇo kathito sotūnaṁ ussāhajananatthaṁ, palobhanatthañca. Ye hi akusalā evaṁgāhino",
  "anya-e0103n10:14_3": "‘‘sabbassādarahite ākāse pavattitasaññāya ko ānisaṁso’’ti, te tato micchāgāhato nivattetuṁ",
  "anya-e0103n10:14_4": "tīhi padehi jhānassa ānisaṁso kathito. Taṁ hi sutvā tesaṁ evaṁ bhavissati ‘‘evaṁ",
  "anya-e0103n10:14_5": "santā kirāyaṁ samāpatti evaṁ paṇītā, handassā nibbattanatthaṁ ussāhaṁ karissāmī’’ti.",
  "anya-e0103n10:15_0": "280.Assāti ākāsassa. Uppādo eva anto uppādanto, tathā vayanto. Sabhāvadhammo hi ahutvā",
  "anya-e0103n10:15_1": "sambhavato, hutvā ca vinassanato udayavayaparicchinno. Ākāso pana asabhāvadhammattā",
  "anya-e0103n10:15_2": "tadubhayābhāvato ananto vutto. Ajaṭākāsaparicchinnākāsānaṁ idha anadhippetattā ‘‘ākāsoti",
  "anya-e0103n10:15_3": "kasiṇugghāṭimākāso vuccatī’’ti āha. Kasiṇaṁ ugghāṭīyati etenāti kasiṇugghāṭo, tadeva",
  "anya-e0103n10:15_4": "kasiṇugghāṭimaṁ. Manasikāravasenāpīti rūpavivekamattaggahaṇena paricchedassa aggahaṇato",
  "anya-e0103n10:15_5": "anantapharaṇākārena pavattaparikammamanasikāravasenāpi. Anantaṁ pharatīti aggahitaparicchedatāya",
  "anya-e0103n10:15_6": "anantaṁ katvā parikammasamphassapubbakena jhānasamphassena phusati. Yathā bhisaggameva",
  "anya-e0103n10:15_7": "bhesajjaṁ, evaṁ ākāsānantameva ākāsānañcaṁ saṁyogaparassa ta-kārassa ca-kāraṁ katvā.",
  "anya-e0103n10:15_8": "Jhānassa pavattiṭṭhānabhāvato ārammaṇaṁ adhiṭṭhānaṭṭhena ‘‘āyatanamassā’’ti vuttaṁ,",
  "anya-e0103n10:15_9": "adhiṭṭhānaṭṭhe āyatana-saddassa dassanato. Kāraṇākarasañjātidesanivāsatthepi āyatana-saddo idha yujjateva.",
  "anya-e0103n10:16": "Viññāṇañcāyatanakathāvaṇṇanā",
  "anya-e0103n10:17_0": "281. Ciṇṇo carito paguṇikato āvajjanādilakkhaṇo vasībhāvo etenāti ciṇṇavasībhāvo,",
  "anya-e0103n10:17_1": "tena ciṇṇavasībhāvena. Rūpāvacarasaññaṁ anatikkamitvā anadhigantabbato, taṁsahagatasaññāmanasikārasamudācārassa",
  "anya-e0103n10:17_2": "hānabhāgiyabhāvāvahato, taṁsamatikkameneva tadaññesaṁ samatikkamitabbānaṁ samatikkamasiddhito",
  "anya-e0103n10:17_3": "ca vuttaṁ ‘‘āsannarūpāvacarajjhānapaccatthikā’’ti. Vīthipaṭipannāya bhāvanāya uparūparivisesāvahabhāvato,",
  "anya-e0103n10:17_4": "paṇītabhāvasiddhito ca paṭhamāruppato dutiyāruppaṁ santatarasabhāvanti āha ‘‘no ca",
  "anya-e0103n10:17_5": "viññāṇañcāyatanamiva santā’’ti vakkhati hi ‘‘suppaṇītatarā honti, pacchimā pacchimā",
  "anya-e0103n10:17_6": "idhā’’ti (visuddhi. 1.290). Anantaṁ anantanti kevalaṁ ‘‘anantaṁ ananta’’nti na manasi",
  "anya-e0103n10:17_7": "kātabbaṁ na bhāvetabbaṁ, ‘‘anantaṁ viññāṇaṁ, anantaṁ viññāṇa’’nti pana manasi kātabbaṁ,",
  "anya-e0103n10:17_8": "‘‘viññāṇaṁ viññāṇa’’nti vā.",
  "anya-e0103n10:18_0": "Tasmiṁ nimitteti tasmiṁ paṭhamāruppaviññāṇasaṅkhāte viññāṇanimitte. Cittaṁ cārentassāti",
  "anya-e0103n10:18_1": "bhāvanācittaṁ pavattentassa. Ākāsaphuṭe viññāṇeti kasiṇugghāṭimākāsaṁ pharitvā pavatte",
  "anya-e0103n10:18_2": "paṭhamāruppaviññāṇe ārammaṇabhūte. Appetīti appanāvasena pavattati. Sabhāvadhammepi",
  "anya-e0103n10:18_3": "ārammaṇasamatikkamabhāvanābhāvato idaṁ appanāppattaṁ hoti catutthāruppaṁ viya. Appanānayo",
  "anya-e0103n10:18_4": "panettha vuttanayenevāti ettha dutiyāruppajjhāne purimabhāge tīṇi, cattāri vā javanāni",
  "anya-e0103n10:18_5": "kāmāvacarāni upekkhāvedanāsampayuttāneva honti. ‘‘Catutthaṁ pañcamaṁ vā arūpāvacara’’ntiādinā",
  "anya-e0103n10:18_6": "(visuddhi. 1.276) paṭhamāruppajjhāne vuttena nayena, atha vā appanānayoti sabhāvadhammepi",
  "anya-e0103n10:18_7": "ārammaṇe jhānassa appanānayo ārammaṇātikkamabhāvanāvasena āruppaṁ appanaṁ pāpuṇāti,",
  "anya-e0103n10:18_8": "‘‘appanāppattasseva hi jhānassa ārammaṇasamatikkamanamattaṁ tattha hotī’’ti maraṇānussatiniddese",
  "anya-e0103n10:18_9": "(visuddhi. 1.177) vuttanayena veditabboti attho.",
  "anya-e0103n10:19_0": "282.Sabbasoti sabbākārena paṭhamāruppe ‘‘āsannarūpajjhānapaccatthikatā, asantasabhāvatā’’ti",
  "anya-e0103n10:19_1": "evamādinā sabbena dosadassanākārena, tattha vā nikantipahānaanāvajjitukāmatādiākārena,",
  "anya-e0103n10:19_2": "sabbaṁ vā kusalavipākakiriyābhedato anavasesanti attho. Svāyamattho heṭṭhā vuttanayena",
  "anya-e0103n10:19_3": "ñātuṁ sakkāti āha ‘‘sabbasoti idaṁ vuttanayamevā’’ti. Jhānassa ākāsānañcāyatanatā",
  "anya-e0103n10:19_4": "bāhiratthasamāsavasena heṭṭhā vuttāti āha ‘‘pubbe vuttanayena jhānampi ākāsānañcāyatana’’nti",
  "anya-e0103n10:19_5": ". Ārammaṇassa pana samānādhikaraṇasamāsavasenāti sandassetuṁ ‘‘ārammaṇampī’’tiādi",
  "anya-e0103n10:19_6": "vuttaṁ. Tattha ‘‘purimanayenevā’’ti idaṁ ‘‘nāssa anto’’tiādinā vuttapadasiddhiṁ sandhāya",
  "anya-e0103n10:19_7": "vuttaṁ. Yathā adhiṭṭhānaṭṭhena, evaṁ sañjātidesaṭṭhenapi āyatana-saddena idha attho",
  "anya-e0103n10:19_8": "yujjatīti dassetuṁ ‘‘tathā’’tiādi vuttaṁ. Tattha sañjāyati etthāti sañjāti, sañjāti",
  "anya-e0103n10:19_9": "eva deso sañjātideso. Jhānaṁ appavattikaraṇena. Ārammaṇaṁ amanasikaraṇena. Ubhayampi",
  "anya-e0103n10:19_10": "vā ubhayatā yojetabbā. Jhānassapi hi anāvajjanaṁ, javanapaṭipādakena vā bhavaṅgamanassa",
  "anya-e0103n10:19_11": "anto akaraṇaṁ amanasikaraṇaṁ, ārammaṇassa ca ārammaṇakaraṇavasena appavattanaṁ appavattikaraṇanti",
  "anya-e0103n10:19_12": "atthassa sambhavato ekajjhaṁ katvā sāmaññaniddesena, ekasesanayena vā.",
  "anya-e0103n10:20_0": "Pubbe anantassa ākāsassa ārammaṇakaraṇavasena paṭhamāruppaviññāṇaṁ attano pharaṇākāreneva",
  "anya-e0103n10:20_1": "‘‘ananta’’nti manasi kātabbattā ‘‘anantaṁ viññāṇa’’nti vuttanti puna ‘‘manasikāravasena",
  "anya-e0103n10:20_2": "vā ananta’’nti vuttaṁ, sabbaso manasikaraṇavasenāti adhippāyo. Tenāha ‘‘anavasesato",
  "anya-e0103n10:20_3": "manasi karonto ‘ananta’nti manasi karotī’’ti. Jhānavibhaṅgepi ayamevattho vuttoti",
  "anya-e0103n10:20_4": "dassento ‘‘yaṁ pana vibhaṅge vutta’’ntiādimāha. Tassā pāḷiyā evaṁ vā attho veditabbo",
  "anya-e0103n10:20_5": "– taṁyeva ākāsaṁ phuṭaṁ viññāṇaṁ viññāṇañcāyatanaviññāṇena manasi karotīti. Ayaṁ",
  "anya-e0103n10:20_6": "panattho yutto viya dissati, taṁyeva ākāsaṁ viññāṇena phuṭaṁ tena gahitākāraṁ manasi",
  "anya-e0103n10:20_7": "karoti. Evaṁ taṁ viññāṇaṁ anantaṁ pharatīti. Yaṁ hi ākāsaṁ paṭhamāruppasamaṅgī viññāṇena",
  "anya-e0103n10:20_8": "anantaṁ pharati, taṁ pharaṇākārasahitameva viññāṇaṁ manasi karonto dutiyāruppasamaṅgī",
  "anya-e0103n10:20_9": "anantaṁ pharatīti vuccati.",
  "anya-e0103n10:21_0": "Manasikāravasena anantapharaṇākārena idha anantatā, na ākāsassa viya uppādantādiabhāvenāti",
  "anya-e0103n10:21_1": "‘‘nāssa antoti ananta’’nti ettakamevāha. ‘‘Ruḷhīsaddo’’ti iminā ‘‘viññāṇānañca’’nti",
  "anya-e0103n10:21_2": "etassa padassa atthe viññāṇañca-saddo niruḷhoti dasseti, yathāvuttaṁ vā viññāṇaṁ",
  "anya-e0103n10:21_3": "dutiyāruppajjhānena añcīyati vuttākārena ālambīyatīti viññāṇañcanti evampettha attho",
  "anya-e0103n10:21_4": "daṭṭhabbo. Sesaṁ vuttatthamevāti āha ‘‘sesaṁ purimasadisamevā’’ti.",
  "anya-e0103n10:22": "Ākiñcaññāyatanakathāvaṇṇanā",
  "anya-e0103n10:23_0": "283. Tatiyāruppakammaṭṭhāne yaṁ heṭṭhā vuttasadisaṁ, taṁ vuttanayānusārena veditabbaṁ,",
  "anya-e0103n10:23_1": "apubbameva vaṇṇayissāma. Tattha tassevāti yaṁ ārabbha viññāṇañcāyatanaṁ pavattaṁ,",
  "anya-e0103n10:23_2": "tasseva. Kiṁ pana tanti āha ‘‘ākāsānañcāyatanaviññāṇassā’’ti. Etena tato aññaṁ tatiyāruppajjhānassa",
  "anya-e0103n10:23_3": "ārammaṇaṁ natthīti dasseti. ‘‘Ārammaṇabhūtassā’’ti iminā tassa anārammaṇabhūtaṁ dutiyāruppaviññāṇaṁ",
  "anya-e0103n10:23_4": "nivatteti. Abhāvoti natthitā. Suññatāti rittatā. Vivittākāroti viveko. Tīhi padehi",
  "anya-e0103n10:23_5": "paṭhamāruppaviññāṇassa apagamameva vadati. ‘‘Manasi kātabbo’’ti vatvā manasikāravidhiṁ",
  "anya-e0103n10:23_6": "dassetuṁ ‘‘taṁ viññāṇa’’ntiādi vuttaṁ. Tattha amanasikaritvāti sabbena sabbaṁ manasi",
  "anya-e0103n10:23_7": "akatvā acintetvā. Vā-saddo aniyamattho, tena tīsu pakāresu ekenapi atthasiddhīti dasseti.",
  "anya-e0103n10:24_0": "Tasmiṁ nimitteti tasmiṁ paṭhamāruppaviññāṇassa abhāvasaṅkhāte jhānuppattinimitte.",
  "anya-e0103n10:24_1": "Ākāse phuṭeti ākāsaṁ pharitvā pavatte. ‘‘Ākāsaphuṭe’’ti vā pāṭho. Suññavivittanatthibhāveti",
  "anya-e0103n10:24_2": "suññabhāve, vivittabhāve, natthibhāve cāti yena ākārena bhāvitaṁ, tassa gahaṇatthaṁ",
  "anya-e0103n10:24_3": "vuttaṁ. Atha vā suññavivittanatthibhāveti suññavivittatāsaṅkhāte natthibhāve, tena",
  "anya-e0103n10:24_4": "vināsābhāvameva dasseti, na pure abhāvādike.",
  "anya-e0103n10:25_0": "Tasmiṁ hi appanācitteti ākiñcaññāyatanajjhānasampayutte appanāvasena pavatte citte,",
  "anya-e0103n10:25_1": "tasmiṁ vā paṭhamāruppassa apagamasaṅkhāte natthibhāve yathāvutte appanācitte uppanne.",
  "anya-e0103n10:25_2": "So bhikkhu abhāvameva passanto viharatīti sambandho. Puriso katthaci gantvā āgantvā",
  "anya-e0103n10:25_3": "suññameva passati, natthibhāvameva passatīti yojanā. Taṁ ṭhānanti taṁ sannipātaṭṭhānaṁ.",
  "anya-e0103n10:25_4": "‘‘Parikammamanasikārena antarahite’’ti iminā ārammaṇakaraṇābhāvena tassa antaradhānaṁ",
  "anya-e0103n10:25_5": "na naṭṭhattāti dasseti. Tatridaṁ opammasaṁsandanaṁ – yathā so puriso tattha sannipatitaṁ",
  "anya-e0103n10:25_6": "bhikkhusaṅghaṁ disvā gato, tato sabbesu bhikkhūsu kenacideva karaṇīyena apagatesu",
  "anya-e0103n10:25_7": "āgantvā taṁ ṭhānaṁ bhikkhūhi suññameva passati, na bhikkhūnaṁ tatopi apagatakāraṇaṁ,",
  "anya-e0103n10:25_8": "evamayaṁ yogāvacaro pubbe viññāṇañcāyatanajjhānacakkhunā paṭhamāruppaviññāṇaṁ disvā",
  "anya-e0103n10:25_9": "pacchā natthīti parikammamanasikārena tasmiṁ apagate tatiyāruppajjhānacakkhunā tassa",
  "anya-e0103n10:25_10": "natthibhāvameva passanto viharati, na tassa apagamanakāraṇaṁ vīmaṁsati jhānassa tādisābhogābhāvatoti.",
  "anya-e0103n10:25_11": "Sabbaso viññāṇañcāyatanaṁ samatikkammāti ettha yaṁ vattabbaṁ, taṁ heṭṭhā vuttanayānusārena veditabbaṁ.",
  "anya-e0103n10:26_0": "284. Natthitā pariyāyāsuññavivittabhāvāti ‘‘natthī’’ti padassa atthaṁ vadantena suññavivittapadānipi",
  "anya-e0103n10:26_1": "gahitāni. Āmeḍitavacanaṁ pana bhāvanākāradassanaṁ. Vibhaṅgepi imassa padassa ayamevattho",
  "anya-e0103n10:26_2": "vuttoti dassetuṁ ‘‘yampi vibhaṅge’’tiādi vuttaṁ. Tattha taññeva viññāṇaṁ abhāvetīti",
  "anya-e0103n10:26_3": "yaṁ pubbe ‘‘anantaṁ viññāṇa’’nti manasi kataṁ paṭhamāruppaviññāṇaṁ, taṁyevāti attho",
  "anya-e0103n10:26_4": ". Taṁyeva hi ārammaṇabhūtaṁ paṭhamena viya rūpanimittaṁ tatiyenāruppenābhāvetīti.",
  "anya-e0103n10:26_5": "Khayato sammasananti bhaṅgānupassanamāha. Sā hi saṅkhatadhammānaṁ bhaṅgābhāvameva",
  "anya-e0103n10:26_6": "passantī ‘‘viññāṇampi abhāvetī’’tiādinā vattabbataṁ labhatīti adhippāyenāha ‘‘khayato",
  "anya-e0103n10:26_7": "sammasanaṁ viya vutta’’nti. Assāti pāṭhassa. Puna assāti viññāṇassa. Abhāvetīti abhāvaṁ",
  "anya-e0103n10:26_8": "karoti. Yathā ñāṇassa na upatiṭṭhati, evaṁ karoti amanasikaraṇato. Tato eva vibhāveti",
  "anya-e0103n10:26_9": "vigatabhāvaṁ karoti, vināseti vā yathā na dissati, tathā karaṇato. Teneva antaradhāpeti",
  "anya-e0103n10:26_10": "tirobhāvaṁ gameti. Na aññathāti imissā pāḷiyā evamattho, na ito aññathā ayujjamānakattāti adhippāyo.",
  "anya-e0103n10:27_0": "Assāti paṭhamāruppaviññāṇābhāvassa. Kiñcananti kiñcipi. Sabhāvadhammassa appāvasesatā",
  "anya-e0103n10:27_1": "nāma bhaṅgo eva siyāti āha ‘‘bhaṅgamattampi assa avasiṭṭhaṁ natthī’’ti. Sati hi bhaṅgamattepi",
  "anya-e0103n10:27_2": "tassa sakiñcanatā siyā. Akiñcananti ca viññāṇassa kiñci pakāraṁ aggahetvā sabbena",
  "anya-e0103n10:27_3": "sabbaṁ vibhāvanamāha. Sesaṁ vuttanayameva.",
  "anya-e0103n10:28": "Nevasaññānāsaññāyatanakathāvaṇṇanā",
  "anya-e0103n10:29_0": "285.No ca santāti yathā nevasaññānāsaññāyatanasamāpatti saṅkhārāvasesasukhumabhāvappattiyā",
  "anya-e0103n10:29_1": "savisesā santā, evamayaṁ ākiñcaññāyatanasamāpatti no ca santā tadabhāvato. Yā ayaṁ",
  "anya-e0103n10:29_2": "khandhesu paccayayāpanīyatāya, rogamūlatāya ca rogasarikkhatā, dukkhatāsūlayogādinā",
  "anya-e0103n10:29_3": "gaṇḍasarikkhatā, pīḷājananādinā sallasarikkhatā ca, sā saññāya sati hoti, nāsatīti",
  "anya-e0103n10:29_4": "vuttaṁ ‘‘saññā rogo, saññā gaṇḍo, saññā salla’’nti. Sā cettha paṭukiccā pañcavokārabhavato",
  "anya-e0103n10:29_5": "oḷārikasaññā veditabbā. Na kevalaṁ saññā eva, atha kho vedanācetanādīnampi saṅgaho",
  "anya-e0103n10:29_6": "daṭṭhabbo. Saññāsīsena pana niddeso kato. Etaṁ santanti etaṁ asantabhāvakararogādisarikkhasaññāvirahato",
  "anya-e0103n10:29_7": "santaṁ. Tato eva paṇītaṁ. Kiṁ pana tanti āha ‘‘nevasaññānāsaññā’’ti ? Tadapadesena",
  "anya-e0103n10:29_8": "taṁsampayuttajjhānamāha ‘‘ādīnava’’nti. Ettha rogādisarikkhasaññādisabbhāvopi ādīnavo",
  "anya-e0103n10:29_9": "daṭṭhabbo, na āsannaviññāṇañcāyatanapaccatthikatāva. Uparīti catutthāruppe. Sā vāti",
  "anya-e0103n10:29_10": "sā eva. Vattitāti pavattitā nibbattitā vaḷañjitā.",
  "anya-e0103n10:30_0": "Tasmiṁ nimitteti tasmiṁ tatiyāruppasamāpattisaṅkhāte jhānanimitte. Mānasanti cittaṁ",
  "anya-e0103n10:30_1": "‘‘mano eva mānasa’’nti katvā, bhāvanāmanasikāraṁ vā. Taṁ hi manasi bhavanti mānasanti",
  "anya-e0103n10:30_2": "vuccati. Jhānasampayuttadhammānampi jhānānuguṇatāya samāpattipariyāyo labbhatīti",
  "anya-e0103n10:30_3": "āha ‘‘ākiñcaññāyatanasamāpattisaṅkhātesu catūsu khandhesū’’ti, ārammaṇabhūtesūti adhippāyo.",
  "anya-e0103n10:31_0": "286. Yathāvuttaṁ ākiñcaññaṁ ārammaṇapaccayabhāvato āyatanaṁ kāraṇamassāti jhānaṁ",
  "anya-e0103n10:31_1": "ākiñcaññāyatanaṁ, ākiñcaññameva ārammaṇapaccayabhūtaṁ jhānassa kāraṇanti ārammaṇaṁ",
  "anya-e0103n10:31_2": "ākiñcaññāyatananti evaṁ vā attho daṭṭhabbo. Sesamettha heṭṭhā vuttanayānusārena veditabbaṁ.",
  "anya-e0103n10:32_0": "Yāya saññāya bhāvatoti yādisāya saññāya atthibhāvena. Yā hi sā paṭusaññākiccassa",
  "anya-e0103n10:32_1": "abhāvato saññātipi na vattabbā, saññāsabhāvānātivattanato asaññātipi na vattabbā,",
  "anya-e0103n10:32_2": "tassā vijjamānattāti attho. Tanti taṁ jhānaṁ. Taṁ tāva dassetunti ettha tanti taṁ",
  "anya-e0103n10:32_3": "sasāpaṭipadaṁ, yathāvuttasaññaṁ, tassā ca adhigamupāyanti attho. Nevasaññīnāsaññīti",
  "anya-e0103n10:32_4": "hi puggalādhiṭṭhānena dhammaṁ uddharantena saññāvantamukhena saññā uddhaṭā, aññathā",
  "anya-e0103n10:32_5": "nevasaññānāsaññāyatananti uddharitabbaṁ siyā. Sā pana paṭipadā yattha pavattati,",
  "anya-e0103n10:32_6": "yathā ca pavattati, taṁ dassetuṁ ‘‘ākiñcaññāyatanaṁ santato manasi karoti, saṅkhārāvasesasamāpattiṁ",
  "anya-e0103n10:32_7": "bhāvetī’’ti vuttaṁ. Ākiñcaññāyatanaṁ hi catutthāruppabhāvanāya pavattiṭṭhānaṁ, saṅkhārāvasesasamāpatti",
  "anya-e0103n10:32_8": "pavattiākāroti. Yatra hi nāmāti yā nāma. Natthibhāvampīti viññāṇassa suññatampi,",
  "anya-e0103n10:32_9": "evaṁ sukhumampīti adhippāyo. Santārammaṇatāyāti santaṁ ārammaṇaṁ etissāti santārammaṇā,",
  "anya-e0103n10:32_10": "tabbhāvo santārammaṇatā, tāya, na jhānasantatāya. Na hi tatiyāruppasamāpatti catutthāruppajjhānato santā.",
  "anya-e0103n10:33_0": "Codako ‘‘yaṁ santato manasi karoti, na tattha ādīnavadassanaṁ bhaveyya. Asati ca",
  "anya-e0103n10:33_1": "ādīnavadassane samatikkamo eva na siyā’’ti dassento ‘‘santato ce manasi karoti, kathaṁ",
  "anya-e0103n10:33_2": "samatikkamohotī’’ti āha. Itaro ‘‘asamāpajjitukāmatāyā’’ti parihāramāha, tena ādīnavadassanampi",
  "anya-e0103n10:33_3": "atthevāti dasseti. So hītiādinā vuttamevatthaṁ pākaṭataraṁ karoti. Tattha yasmiṁ",
  "anya-e0103n10:33_4": "jhāne abhirati, tattha āvajjanasamāpajjanādipaṭipattiyā bhavitabbaṁ. Sā panassa tatiyāruppe",
  "anya-e0103n10:33_5": "sabbaso natthi, kevalaṁ aññābhāvato ārammaṇakaraṇamattamevāti dassento ‘‘kiñcāpī’’tiādimāha.",
  "anya-e0103n10:34_0": "Samatikkamitvāva gacchatīti tesaṁ sippīnaṁ jīvikaṁ tiṇāyapi amaññamāno te vītivattatiyeva.",
  "anya-e0103n10:34_1": "Soti yogāvacaro. Tanti tatiyāruppasamāpattiṁ. Pubbe vuttanayenāti ‘‘santā vatāyaṁ",
  "anya-e0103n10:34_2": "samāpattī’’tiādinā vuttena nayena santato manasi karonto. Tanti yāya nevasaññīnāsaññī",
  "anya-e0103n10:34_3": "nāma hoti, saṅkhārāvasesasamāpattiṁ bhāvetīti vuccati, taṁ saññaṁ pāpuṇātīti yojanā.",
  "anya-e0103n10:34_4": "Saññāsīsena hi desanā. Paramasukhumanti ukkaṁsagatasukhumabhāvaṁ. Saṅkhārāvasesasamāpattinti",
  "anya-e0103n10:34_5": "ukkaṁsagatasukhumatāya saṅkhārānaṁ sesatāmattaṁ samāpattiṁ. Tenāha ‘‘accantasukhumabhāvappattasaṅkhāra’’nti.",
  "anya-e0103n10:34_6": "Antamaticca accantaṁ. Yato sukhumatamaṁ nāma natthi, tathāparamukkaṁsagatasukhumasaṅkhāranti",
  "anya-e0103n10:34_7": "attho. Paṭhamajjhānūpacārato paṭṭhāya hi tacchantiyā viya pavattamānāya bhāvanāya",
  "anya-e0103n10:34_8": "anukkamena saṅkhārā tattha antimakoṭṭhāsataṁ pāpitā, tato paraṁ nirodho eva, na saṅkhārappavattīti.",
  "anya-e0103n10:34_9": "Tena vuccati ‘‘saṅkhārāvasesasamāpattī’’ti.",
  "anya-e0103n10:35_0": "287.Yaṁ taṁ catukkhandhaṁ. Atthatoti kusalādivisesavisiṭṭhaparamatthato. Visesato",
  "anya-e0103n10:35_1": "adhipaññāsikkhāya adhiṭṭhānabhūtaṁ idhādhippetanti āha ‘‘idha samāpannassa cittacetasikā",
  "anya-e0103n10:35_2": "dhammā adhippetā’’ti. Oḷārikāya saññāya abhāvatoti yadipi catutthāruppavipākasaññāya",
  "anya-e0103n10:35_3": "catutthāruppakusalasaññā oḷārikā, tathā vipassanāmaggaphalasaññāhi, tathāpi oḷārikasukhumatā",
  "anya-e0103n10:35_4": "nāma upādāyupādāya gahetabbāti pañcavokārabhavapariyāpannāya viya catuvokārepi heṭṭhā",
  "anya-e0103n10:35_5": "tīsu bhūmīsu saññāya viya oḷārikāya abhāvato. Sukhumāyāti saṅkhārāvasesasukhumabhāvappattiyā",
  "anya-e0103n10:35_6": "sukhumāya saññāya bhāvato vijjamānattā. Nevasaññāti ettha na-kāro abhāvattho, nāsaññanti",
  "anya-e0103n10:35_7": "ettha na-kāro aññattho, a-kāro abhāvatthova, asaññaṁ anasaññañcāti attho. Pariyāpannattāti",
  "anya-e0103n10:35_8": "ekadesabhāvena antogadhattā. Etthāti catutthāruppe. Dutiye atthavikappe nevasaññāti",
  "anya-e0103n10:35_9": "ettha na-kāro aññattho. Tathā nāsaññāti ettha na-kāro, a-kāro ca aññattho evāti tena",
  "anya-e0103n10:35_10": "dvayena saññābhāvo eva dassitoti dhammāyatanapariyāpannatāya āyatanabhāvo vuttovāti",
  "anya-e0103n10:35_11": "‘‘adhiṭṭhānaṭṭhenā’’ti vuttaṁ nissayapaccayabhāvato.",
  "anya-e0103n10:36_0": "Kiṁ pana kāraṇaṁ, yenettha saññāva edisī jātāti anuyogaṁ sandhāyāha ‘‘na kevala’’ntiādi.",
  "anya-e0103n10:36_1": "Saññāsīsenāyaṁ desanā katā ‘‘nānattakāyā nānattasaññino’’tiādīsu (dī. ni. 3.341,",
  "anya-e0103n10:36_2": "359; a. ni. 9.24) viyāti daṭṭhabbaṁ. Evaṁ esa atthoti kañci visesaṁ upādāya sabhāvato",
  "anya-e0103n10:36_3": "atthīti vattabbasseva dhammassa kañci visesaṁ upādāya natthīti vattabbatāsaṅkhāto attho.",
  "anya-e0103n10:37": "Atithokampi yaṁ telamatthi bhanteti āha akappiyabhāvaṁ upādāya, tadeva natthi, bhante, telanti āha nāḷipūraṇaṁ upādāya. Tenāha ‘‘tattha yathā’’tiādi.",
  "anya-e0103n10:38_0": "Yadi ārammaṇasañjānanaṁ saññākiccaṁ, taṁ saññā samānā kathamayaṁ kātuṁ na sakkotīti",
  "anya-e0103n10:38_1": "āha ‘‘dahanakiccamivā’’tiādi. Saṅkhārāvasesasukhumabhāvappattiyā eva hesā paṭusaññākiccaṁ",
  "anya-e0103n10:38_2": "kātuṁ na sakkoti, tato eva ca ñāṇassa sugayhāpi na hoti. Tenāha ‘‘nibbidājananampi",
  "anya-e0103n10:38_3": "kātuṁ na sakkotī’’ti. Akatābhinivesoti akatavipassanābhiniveso appavattitasammasanacāro.",
  "anya-e0103n10:38_4": "Pakativipassakoti pakatiyā vipassako. Khandhādimukhena vipassanaṁ abhinivisitvā dvārālambanehi",
  "anya-e0103n10:38_5": "saddhiṁ dvārappavattadhammānaṁ vipassako sakkuṇeyya tabbisayaudayabbayañāṇaṁ uppādetuṁ,",
  "anya-e0103n10:38_6": "yathā pana sakkoti, taṁ dassetuṁ ‘‘sopī’’tiādi vuttaṁ. Kalāpasammasanavasenevāti",
  "anya-e0103n10:38_7": "catutthāruppacittuppādapariyāpanne phassādidhamme avinibbhujja ekato gahetvā kalāpato",
  "anya-e0103n10:38_8": "samūhato sammasanavasena nayavipassanāsaṅkhātakalāpasammasanavasena. Phassādidhamme",
  "anya-e0103n10:38_9": "vinibbhujjitvā visuṁ visuṁ sarūpato gahetvā aniccādivasena sammasanaṁ anupadadhammavipassanā.",
  "anya-e0103n10:38_10": "Evaṁ sukhumattaṁ gatā yathā dhammasenāpatināpi nāma anupadaṁ na vipassaneyyāti attho.",
  "anya-e0103n10:39_0": "Therassāti aññatarassa therassa. Aññāhipīti ettha ayamaparā upamā – eko kira brāhmaṇo",
  "anya-e0103n10:39_1": "aññataraṁ purisaṁ manuññaṁ mattikabhājanaṁ gahetvā ṭhitaṁ disvā yāci ‘‘dehi me imaṁ",
  "anya-e0103n10:39_2": "bhājana’’nti. So surāsittataṁ sandhāya ‘‘nāyyo sakkā dātuṁ, surā ettha atthī’’ti",
  "anya-e0103n10:39_3": "āha. Brāhmaṇo attano samīpe ṭhitaṁ purisaṁ uddissa āha ‘‘tena hi imassa pātuṁ dehī’’ti.",
  "anya-e0103n10:39_4": "Itaro ‘‘natthayyo’’ti āha. Tattha yathā brāhmaṇassa ayogyabhāvaṁ upādāya ‘‘atthī’’tipi",
  "anya-e0103n10:39_5": "vattabbaṁ, pātabbatāya tattha abhāvato ‘‘natthī’’tipi vattabbaṁ jātaṁ, evaṁ idhāpīti daṭṭhabbaṁ.",
  "anya-e0103n10:40_0": "Kasmā panettha yathā heṭṭhā ‘‘ananto ākāso, anantaṁ viññāṇaṁ, natthi kiñcī’’ti tattha",
  "anya-e0103n10:40_1": "tattha bhāvanākāro gahito, evaṁ koci bhāvanākāro na gahitoti? Keci tāva āhu – ‘‘bhāvanākāro",
  "anya-e0103n10:40_2": "nāma sopacārassa jhānassa yathāsakaṁ ārammaṇe pavattiākāro, ārammaṇañcettha ākiñcaññāyatanadhammā.",
  "anya-e0103n10:40_3": "Te pana gayhamānā ekassa vā pubbaṅgamadhammassa vasena gahetabbā siyuṁ, sabbe eva",
  "anya-e0103n10:40_4": "vā. Tattha paṭhamapakkhe viññāṇassa gahaṇaṁ āpannanti ‘viññāṇaṁ viññāṇa’nti manasikāre",
  "anya-e0103n10:40_5": "catutthāruppassa viññāṇañcāyatanabhāvo āpajjati. Dutiyapakkhe pana sabbaso ākiñcaññāyatanadhammārammaṇatāya",
  "anya-e0103n10:40_6": "jhānassa ‘ākiñcaññaṁ ākiñcañña’nti manasikāre ākiñcaññāyatanatā vā siyā, abhāvārammaṇatā",
  "anya-e0103n10:40_7": "vā. Sabbathā nevasaññānāsaññāyatanabhāvo na labbhatī’’ti. Tadidamakāraṇaṁ tathā jhānassa",
  "anya-e0103n10:40_8": "appavattanato. Na hi catutthāruppabhāvanā viññāṇamākiñcaññaṁ vā āmasantī pavattati,",
  "anya-e0103n10:40_9": "kiñcarahi? Tatiyāruppassa santataṁ.",
  "anya-e0103n10:41_0": "Yadi evaṁ, kasmā pāḷiyaṁ ‘‘santa’’nti na gahitanti? Kiñcāpi na gahitataṁ sutte (dī.",
  "anya-e0103n10:41_1": "ni. 2.129; saṁ. ni. 2.152), vibhaṅge (vibha. 606 ādayo) pana gahitameva. Yathāha",
  "anya-e0103n10:41_2": "– ‘‘taññeva ākiñcaññāyatanaṁ santato manasi karoti, saṅkhārāvasesasamāpattiṁ bhāvetī’’ti",
  "anya-e0103n10:41_3": "(vibha. 619). Atha kasmā vibhaṅge viya sutte bhāvanākāro na gahitoti? Veneyyajjhāsayato,",
  "anya-e0103n10:41_4": "desanāvilāsato ca. Ye hi veneyyā yathā heṭṭhā tīsu āruppesu ‘‘ananto ākāso, anantaṁ",
  "anya-e0103n10:41_5": "viññāṇaṁ, natthi kiñcī’’ti bhāvanākāro gahito, evaṁ aggahite eva tasmiṁ tamatthaṁ",
  "anya-e0103n10:41_6": "paṭivijjhanti, tesaṁ vasena sutte tathā desanā katā, suttantagatikāva abhidhamme",
  "anya-e0103n10:41_7": "suttantabhājanīye (vibha. 605 ādayo) uddesadesanā. Ye pana veneyyā vibhajitvā vutteyeva",
  "anya-e0103n10:41_8": "tasmiṁ tamatthaṁ paṭivijjhanti, tesaṁ vasena vibhaṅge bhāvanākāro vutto. Dhammissaro",
  "anya-e0103n10:41_9": "pana bhagavā sammāsambuddho dhammānaṁ desetabbappakāraṁ jānanto katthaci bhāvanākāraṁ",
  "anya-e0103n10:41_10": "gaṇhāti, katthaci bhāvanākāraṁ na gaṇhāti. Sā ca desanā yāvadeva veneyyavinayatthāti",
  "anya-e0103n10:41_11": "ayamettha desanāvilāso. Suttantadesanā vā pariyāyakathāti tattha bhāvanākāro na gahito,",
  "anya-e0103n10:41_12": "abhidhammadesanā pana nippariyāyakathāti tattha bhāvanākāro gahitoti evampettha bhāvanākārassa",
  "anya-e0103n10:41_13": "gahaṇe, aggahaṇe ca kāraṇaṁ veditabbaṁ.",
  "anya-e0103n10:42_0": "Apare pana bhaṇanti – ‘‘catutthāruppe visesadassanatthaṁ sutte bhāvanākārassa aggahaṇaṁ,",
  "anya-e0103n10:42_1": "svāyaṁ viseso anupubbabhāvanājanito. Sā ca anupubbabhāvanā pahānakkamopajanitā pahātabbasamatikkamena",
  "anya-e0103n10:42_2": "jhānānaṁ adhigantabbato. Tathā hi kāmādivivekavitakkavicāravūpasamapītivirāgasomanassatthaṅgamamukhena",
  "anya-e0103n10:42_3": "rūpāvacarajjhānāni desitāni, rūpasaññādisamatikkamamukhena arūpajjhānāni. Na kevalañca",
  "anya-e0103n10:42_4": "jhānāniyeva, atha kho sabbampi sīlaṁ, sabbāpi paññā paṭipakkhadhammappahānavaseneva",
  "anya-e0103n10:42_5": "sampādetabbato pahātabbadhammasamatikkamadassanamukheneva desanā āruḷhā. Tathā hi",
  "anya-e0103n10:42_6": "‘‘pāṇātipātaṁ pahāya pāṇātipātā paṭivirato’’tiādinā (dī. ni. 1.8, 194) sīlasaṁvaro,",
  "anya-e0103n10:42_7": "‘‘cakkhunā rūpaṁ disvā na nimittaggāhī hoti nānubyañjanaggāhī’’tiādinā (dī. ni. 1.213;",
  "anya-e0103n10:42_8": "ma. ni. 1.411, 421; 3.15, 75) indriyasaṁvaro, ‘‘neva davāya na madāyā’’tiādinā (ma.",
  "anya-e0103n10:42_9": "ni. 1.23, 422; 2.24; 3.75; saṁ. ni. 2.63; a. ni. 6.58; mahāni. 206; vibha. 518) bhojane",
  "anya-e0103n10:42_10": "mattaññutā, ‘‘idha bhikkhu micchājīvaṁ pahāya sammāājīvena jīvikaṁ kappetī’’tiādinā",
  "anya-e0103n10:42_11": "(saṁ. ni. 5.8) ājīvapārisuddhi, ‘‘abhijjhaṁ loke pahāya vigatābhijjhena cetasā’’tiādinā",
  "anya-e0103n10:42_12": "(dī. ni. 1.217; ma. ni. 1.412, 425; 3.16, 75) jāgariyānuyogo, ‘‘aniccasaññā bhāvetabbā",
  "anya-e0103n10:42_13": "asmimānasamugghātāya, aniccasaññino, meghiya, anattasaññā saṇṭhāti, anattasaññī asmimānasamugghātaṁ",
  "anya-e0103n10:42_14": "gacchati, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ",
  "anya-e0103n10:42_15": "abhiññā sacchikatvā upasampajja viharatī’’tiādinā paññā paṭipakkhadhammappahānavaseneva",
  "anya-e0103n10:42_16": "desitā. Tasmā jhānāni desento bhagavā ‘‘vivicceva kāmehī’’tiādinā (dī. ni. 1.226;",
  "anya-e0103n10:42_17": "saṁ. ni. 2.152; a. ni. 4.123) pahātabbadhammasamatikkamadassanamukheneva desesi.",
  "anya-e0103n10:42_18": "Tena vuttaṁ ‘‘kāmādivivekavitakkavicāravūpasamapītivirāgasomanassatthaṅgamamukhena",
  "anya-e0103n10:42_19": "rūpāvacarajjhānāni desitāni, rūpasaññādisamatikkamamukhena arūpajjhānānī’’ti. Tattha",
  "anya-e0103n10:42_20": "yathā rūpāvacaraṁ paṭhamaṁ jhānaṁ bhāvanāvisesādhigatehi vitakkādīhi viya saddhādīhipi",
  "anya-e0103n10:42_21": "tikkhavisadasūrasabhāvehi dhammehi samannāgatattā kāmacchandādīnaṁ nīvaraṇānaṁ, tadekaṭṭhānañca",
  "anya-e0103n10:42_22": "pāpadhammānaṁ vikkhambhanato uttarimanussadhammabhāvappattaṁ kāmāvacaradhammehi saṇhasukhumaṁ,",
  "anya-e0103n10:42_23": "santaṁ, paṇītañca hoti; dutiyajjhānādīni pana bhāvanāvisesena oḷārikaṅgappahānato",
  "anya-e0103n10:42_24": "tato sātisayaṁ saṇhasukhumasaṇhasukhumatarādibhāvappattāni honti. Tathā arūpāvacaraṁ",
  "anya-e0103n10:42_25": "paṭhamajjhānaṁ rūpavirāgabhāvanābhāvena pavattamānaṁ ārammaṇasantatāyapi aṅgasantatāyapi",
  "anya-e0103n10:42_26": "pākatikaparittadhammehi viya sabbarūpāvacaradhammehi santasukhumabhāvappattaṁ hoti.",
  "anya-e0103n10:42_27": "Ārammaṇasantabhāvenāpi hi tadārammaṇadhammā santasabhāvā honti, seyyathāpi lokuttaradhammārammaṇā dhammā.",
  "anya-e0103n10:43_0": "Satipi dhammato, mahaggatabhāvenāpi ca abhede rūpāvacaracatutthato āruppaṁ aṅgatopi",
  "anya-e0103n10:43_1": "santameva, yatassa santavimokkhatā vuttā. Dutiyāruppādīni pana paṭhamāruppādito aṅgato,",
  "anya-e0103n10:43_2": "ārammaṇato ca santasantatarasantatamabhāvappattāni tathā bhāvanāvisesasamāyogato,",
  "anya-e0103n10:43_3": "svāyaṁ bhāvanāviseso paṭhamajjhānūpacārato paṭṭhāya taṁtaṁpahātabbasamatikkamanavasena",
  "anya-e0103n10:43_4": "tassa tassa jhānassa santasukhumabhāvaṁ āpādento catutthāruppe saṅkhārāvasesasukhumabhāvaṁ",
  "anya-e0103n10:43_5": "pāpeti. Yato catutthāruppaṁ yathā anupadadhammavipassanāvasena vipassanāya ārammaṇabhāvaṁ",
  "anya-e0103n10:43_6": "upagantvā pakativipassakassāpi nibbiduppattiyā paccayo na hoti saṅkhārāvasesasukhumabhāvappattito,",
  "anya-e0103n10:43_7": "tathā sayaṁ tatiyāruppadhammesu pavattamānaṁ te yāthāvato vibhāvetuṁ na sakkoti,",
  "anya-e0103n10:43_8": "yathā tadaññajjhānāni attano ārammaṇaṁ. Kevalaṁ pana ārabbha pavattimattamevassa",
  "anya-e0103n10:43_9": "tattha hoti , tayidaṁ ārammaṇabhāvenāpi nāma vibhūtākāratāya ṭhātuṁ appahontaṁ ārammaṇakaraṇe",
  "anya-e0103n10:43_10": "kiṁ pahoti. Tasmā tadassa avibhūtakiccataṁ disvā satthā heṭṭhā tīsu ṭhānesu bhāvanākāraṁ",
  "anya-e0103n10:43_11": "vatvā tādiso idha na labbhatīti dīpetuṁ catutthāruppadesanāyaṁ sutte bhāvanākāraṁ",
  "anya-e0103n10:43_12": "pariyāyadesanattā na kathesi.",
  "anya-e0103n10:44_0": "Yasmā pana sārammaṇassa dhammassa ārammaṇe pavattiākāro atthevāti atisukhumabhāvappattaṁ",
  "anya-e0103n10:44_1": "taṁ dassetuṁ ‘‘taṁyeva ākiñcaññāyatanaṁ santato manasi karotī’’ti (vibha. 619) vibhaṅge",
  "anya-e0103n10:44_2": "vuttaṁ yathādhammasāsanabhāvato, pubbabhāgavasena vā vibhaṅge ‘‘santato manasi karotī’’ti",
  "anya-e0103n10:44_3": "vuttaṁ tadā yogino tassa vibhūtabhāvato. Appanāvasena pana sutte bhāvanākāro na gahito",
  "anya-e0103n10:44_4": "avibhūtabhāvato. Kammaṭṭhānaṁ hi kiñci ādito avibhūtaṁ hoti, yathā taṁ? Buddhānussatiādi.",
  "anya-e0103n10:44_5": "Kiñci majjhe, yathā taṁ? Ānāpānassati. Kiñci ubhayattha, yathā taṁ? Upasamānussatiādi.",
  "anya-e0103n10:44_6": "Catutthāruppakammaṭṭhānaṁ pana pariyosāne avibhūtaṁ bhāvanāya matthakappattiyaṁ ārammaṇassa",
  "anya-e0103n10:44_7": "avibhūtabhāvato. Tasmā catutthāruppe imaṁ visesaṁ dassetuṁ satthārā sutte bhāvanākāro",
  "anya-e0103n10:44_8": "na gahito, na sabbena sabbaṁ abhāvatoti niṭṭhamettha gantabbaṁ.",
  "anya-e0103n10:45": "Pakiṇṇakakathāvaṇṇanā",
  "anya-e0103n10:46_0": "288.Asadisarūpoti dvattiṁsamahāpurisalakkhaṇaasītianubyañjanabyāmappabhāketumālādīhi",
  "anya-e0103n10:46_1": "rūpaguṇehi aññehi asādhāraṇarūpakāyo, sabhāvattho vā rūpa-saddo ‘‘yaṁ loke piyarūpaṁ",
  "anya-e0103n10:46_2": "sātarūpa’’ntiādīsu (dī. ni. 2.400; ma. ni. 1.133; vibha. 203) viya. Tasmā asadisarūpoti",
  "anya-e0103n10:46_3": "asadisasabhāvo, tena dasabalacatuvesārajjādiguṇavisesasamāyogadīpanato satthu dhammakāyasampattiyāpi",
  "anya-e0103n10:46_4": "asadisatā dassitā hoti. Itīti evaṁ vuttappakārena. Tasminti āruppe. Pakiṇṇakakathāpi",
  "anya-e0103n10:46_5": "viññeyyāti pubbe viya asādhāraṇaṁ tattha tattha jhāne patiniyatameva atthaṁ aggahetvā",
  "anya-e0103n10:46_6": "sādhāraṇabhāvato tattha tattheva pakiṇṇakaṁ visaṭaṁ atthaṁ gahetvā pavattā pakiṇṇakakathāpi vijānitabbā.",
  "anya-e0103n10:47_0": "289.Rūpanimittātikkamatoti kasiṇarūpasaṅkhātassa paṭibhāganimittassa atikkamanato.",
  "anya-e0103n10:47_1": "Ākāsātikkamatoti kasiṇugghāṭimākāsassa atikkamanato. Ākāse pavattitaviññāṇātikkamatoti",
  "anya-e0103n10:47_2": "paṭhamāruppaviññāṇassa atikkamanato, na dutiyāruppaviññāṇātikkamanato. Tadatikkamato",
  "anya-e0103n10:47_3": "hi tasseva vibhāvanaṁ hoti. Dutiyāruppaviññāṇavibhāvane hi tadeva atikkantaṁ siyā,",
  "anya-e0103n10:47_4": "na tassa ārammaṇaṁ, na ca ārammaṇe dosaṁ disvā anārammaṇassa vibhāvanātikkamo yujjati.",
  "anya-e0103n10:47_5": "Pāḷiyañca ‘‘viññāṇañcāyatanaṁ sato samāpajjati…pe… sato vuṭṭhahitvā taṁyeva viññāṇaṁ",
  "anya-e0103n10:47_6": "abhāvetī’’ti vuttaṁ, na vuttaṁ ‘‘taṁyeva viññāṇañcāyatanaṁ abhāvetī’’ti, ‘‘taṁyeva",
  "anya-e0103n10:47_7": "abhāvetī’’ti vā. ‘‘Anantaṁ viññāṇanti viññāṇañcāyatanaṁ upasampajjā’’ti ettha pana",
  "anya-e0103n10:47_8": "dvayaṁ vuttaṁ ārammaṇañca viññāṇaṁ, viññāṇañcāyatanañca. Tasmiṁ dvaye yena kenaci,",
  "anya-e0103n10:47_9": "yato vā vuṭṭhito, teneva padhānaniddiṭṭhena taṁ-saddassa sambandhe āpanne ‘‘ayañca",
  "anya-e0103n10:47_10": "ārammaṇātikkamabhāvanā’’ti viññāṇañcāyatanassa nivattanatthaṁ viññāṇavacanaṁ. Tasmā",
  "anya-e0103n10:47_11": "paṭhamāruppaviññāṇasseva abhāvanātikkamo vutto.",
  "anya-e0103n10:48_0": "290.Evaṁsantepīti aṅgātikkame asatipi. Suppaṇītatarāti suṭṭhu paṇītatarā, sundarā",
  "anya-e0103n10:48_1": "paṇītatarā cāti vā attho. Satipi catunnaṁ pāsādatalānaṁ, sāṭikānañca tabbhāvato,",
  "anya-e0103n10:48_2": "pamāṇato ca samabhāve uparūpari pana kāmaguṇānaṁ, sukhasamphassādīnañca visesena",
  "anya-e0103n10:48_3": "paṇītatarādibhāvo viya etāsaṁ catunnaṁ samāpattīnaṁ āruppabhāvato, aṅgato ca satipi",
  "anya-e0103n10:48_4": "samabhāve bhāvanāvisesasiddho pana sātisayo uparūpari paṇītatarādibhāvoti imamatthaṁ",
  "anya-e0103n10:48_5": "dasseti ‘‘yathā hī’’tiādinā.",
  "anya-e0103n10:49_0": "291.Nissitoti nissāya ṭhito. Duṭṭhitāti na sammā ṭhitā, dukkhaṁ vā ṭhitā. Tannissitanti",
  "anya-e0103n10:49_1": "tena nissitaṁ, ṭhānanti attho. Tannissitanti vā taṁ maṇḍapalaggaṁ purisaṁ nissāya",
  "anya-e0103n10:49_2": "ṭhitaṁ purisanti attho. Maṇḍapalaggañhi anissāya tena vinābhūte vivitte bahi okāse",
  "anya-e0103n10:49_3": "ṭhānaṁ viya ākāsalaggaviññāṇassa viveke tadapagame tatiyāruppassa ṭhānanti.",
  "anya-e0103n10:50_0": "292.Ārammaṇaṁkaroteva, aññābhāvena taṁ idanti ‘‘āsannaviññāṇañcāyatanapaccatthikarūpāsannākāsārammaṇaviññāṇāpagamārammaṇaṁ,",
  "anya-e0103n10:50_1": "no ca santa’’nti ca diṭṭhādīnavampi taṁ ākiñcaññāyatanaṁ idaṁ nevasaññānāsaññāyatanajjhānaṁ",
  "anya-e0103n10:50_2": "aññassa tādisassa ārammaṇabhāvayogyassa abhāvena alābhena ārammaṇaṁ karoti eva. ‘‘Sabbadisampati’’nti",
  "anya-e0103n10:50_3": "idaṁ janassa agatikabhāvadassanatthaṁ vuttaṁ. Vuttinti jīvikaṁ. Vattatīti jīvati.",
  "anya-e0103n10:51_0": "293.Āruḷhotiādīsu ayaṁ saṅkhepattho – yathā koci puriso anekaporisaṁ dīghanisseṇiṁ",
  "anya-e0103n10:51_1": "āruḷho tassa uparimapade ṭhito tassā nisseṇiyā bāhumeva olubbhati aññassa alābhato,",
  "anya-e0103n10:51_2": "yathā ca paṁsupabbatassa, missakapabbatassa vā aggakoṭiṁ āruḷho tassa matthakameva",
  "anya-e0103n10:51_3": "olubbhati, yathā ca giriṁ silāpabbataṁ āruḷho paripphandamāno aññābhāvato attano",
  "anya-e0103n10:51_4": "jaṇṇukameva olubbhati, tathā etaṁ catutthāruppajjhānaṁ taṁ tatiyāruppaṁ olubbhitvā",
  "anya-e0103n10:51_5": "pavattatīti. Yaṁ panettha atthato avibhattaṁ, taṁ uttānameva.",
  "anya-e0103n10:52": "Āruppaniddesavaṇṇanā niṭṭhitā.",
  "anya-e0103n10:53": "Iti dasamaparicchedavaṇṇanā."
}