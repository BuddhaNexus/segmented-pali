{
  "mil6.3.6:0.1": "Milindapañha",
  "mil6.3.6:0.2": "Anumānapañha",
  "mil6.3.6:0.3": "Vessantaravagga",
  "mil6.3.6:0.4": "6. Akālamaraṇapañha",
  "mil6.3.6:1.1": "“Bhante nāgasena, ye te sattā maranti, sabbe te kāleyeva maranti, udāhu akālepi marantī”ti?",
  "mil6.3.6:1.2": "“Atthi, mahārāja, kālepi maraṇaṁ, atthi akālepi maraṇan”ti.",
  "mil6.3.6:2.1": "“Bhante nāgasena, ke kāle maranti, ke akāle marantī”ti?",
  "mil6.3.6:2.2": "“Diṭṭhapubbā pana, mahārāja, tayā ambarukkhā vā jamburukkhā vā, aññasmā vā pana phalarukkhā phalāni patantāni āmāni ca pakkāni cā”ti?",
  "mil6.3.6:2.3": "“Āma, bhante”ti.",
  "mil6.3.6:2.4": "“Yāni tāni, mahārāja, phalāni rukkhato patanti, sabbāni tāni kāleyeva patanti, udāhu akālepī”ti?",
  "mil6.3.6:2.5": "“Yāni tāni, bhante nāgasena, phalāni paripakkāni vilīnāni patanti, sabbāni tāni kāle patanti.",
  "mil6.3.6:2.6_0": "Yāni pana tāni avasesāni phalāni tesu kānici kimividdhāni patanti, kānici laguḷahatāni",
  "mil6.3.6:2.6_1": "patanti, kānici vātappahatāni patanti, kānici antopūtikāni hutvā patanti, sabbāni",
  "mil6.3.6:2.6_2": "tāni akāle patantī”ti.",
  "mil6.3.6:2.7": "“Evameva kho, mahārāja, ye te jarāvegahatā maranti, teyeva kāle maranti, avasesā keci kammappaṭibāḷhā maranti, keci gatippaṭibāḷhā maranti, keci kiriyappaṭibāḷhā marantī”ti.",
  "mil6.3.6:3.1_0": "“Bhante nāgasena, ye te kammappaṭibāḷhā maranti, yepi te gatippaṭibāḷhā maranti,",
  "mil6.3.6:3.1_1": "yepi te kiriyappaṭibāḷhā maranti, yepi te jarāvegappaṭibāḷhā maranti, sabbe te kāleyeva",
  "mil6.3.6:3.1_2": "maranti, yopi mātukucchigato marati, so tassa kālo, kāleyeva so marati.",
  "mil6.3.6:3.2": "Yopi vijātaghare marati, so tassa kālo, sopi kāleyeva marati.",
  "mil6.3.6:3.3": "Yopi māsiko marati …pe…",
  "mil6.3.6:3.4": "yopi vassasatiko marati, so tassa kālo, kāleyeva so marati, tena hi, bhante nāgasena, akāle maraṇaṁ nāma na hoti, ye keci maranti, sabbe te kāleyeva marantī”ti.",
  "mil6.3.6:4.1": "“Sattime, mahārāja, vijjamānepi uttariṁ āyusmiṁ akāle maranti.",
  "mil6.3.6:4.2": "Katame satta?",
  "mil6.3.6:4.3": "Jighacchito, mahārāja, bhojanaṁ alabhamāno upahatabbhantaro vijjamānepi uttariṁ āyusmiṁ akāle marati;",
  "mil6.3.6:4.4": "pipāsito, mahārāja, pānīyaṁ alabhamāno parisukkhahadayo vijjamānepi uttariṁ āyusmiṁ akāle marati;",
  "mil6.3.6:4.5": "ahinā daṭṭho, mahārāja, visavegābhihato tikicchakaṁ alabhamāno vijjamānepi uttariṁ āyusmiṁ akāle marati;",
  "mil6.3.6:4.6": "visamāsito, mahārāja, ḍayhantesu aṅgapaccaṅgesu agadaṁ alabhamāno vijjamānepi uttariṁ āyusmiṁ akāle marati;",
  "mil6.3.6:4.7": "aggigato, mahārāja, jhāyamāno nibbāpanaṁ alabhamāno vijjamānepi uttariṁ āyusmiṁ akāle marati;",
  "mil6.3.6:4.8": "udakagato, mahārāja, patiṭṭhaṁ alabhamāno vijjamānepi uttariṁ āyusmiṁ akāle marati;",
  "mil6.3.6:4.9": "sattihato, mahārāja, ābādhiko bhisakkaṁ alabhamāno vijjamānepi uttariṁ āyusmiṁ akāle marati;",
  "mil6.3.6:4.10": "ime kho, mahārāja, satta vijjamānepi uttariṁ āyusmiṁ akāle maranti.",
  "mil6.3.6:4.11": "Tatrāpāhaṁ, mahārāja, ekaṁsena vadāmi.",
  "mil6.3.6:5.1_0": "Aṭṭhavidhena, mahārāja, sattānaṁ kālaṅkiriyā hoti, vātasamuṭṭhānena pittasamuṭṭhānena",
  "mil6.3.6:5.1_1": "semhasamuṭṭhānena sannipātikena utuvipariṇāmena visamaparihārena opakkamikena kammavipākena,",
  "mil6.3.6:5.1_2": "mahārāja, sattānaṁ kālaṅkiriyā hoti.",
  "mil6.3.6:5.2": "Tatra, mahārāja, yadidaṁ kammavipākena kālaṅkiriyā, sāyeva tattha sāmayikā kālaṅkiriyā, avasesā asāmayikā kālaṅkiriyāti.",
  "mil6.3.6:5.3": "Bhavati ca—",
  "mil6.3.6:6.1": "‘Jighacchāya pipāsāya,",
  "mil6.3.6:6.2": "ahidaṭṭhā visena ca;",
  "mil6.3.6:6.3": "Aggiudakasattīhi,",
  "mil6.3.6:6.4": "akāle tattha mīyati;",
  "mil6.3.6:6.5": "Vātapittena semhena,",
  "mil6.3.6:6.6": "sannipātenutūhi ca;",
  "mil6.3.6:6.7": "Visamopakkamakammehi,",
  "mil6.3.6:6.8": "akāle tattha mīyatī’ti.",
  "mil6.3.6:7.1": "Keci, mahārāja, sattā pubbe katena tena tena akusalakammavipākena maranti.",
  "mil6.3.6:7.2_0": "Idha, mahārāja, yo pubbe pare jighacchāya māreti, so bahūni vassasatasahassāni jighacchāya",
  "mil6.3.6:7.2_1": "paripīḷito chāto parikilanto sukkhamilātahadayo bubhukkhito visukkhito jhāyanto abbhantaraṁ",
  "mil6.3.6:7.2_2": "pariḍayhanto jighacchāyayeva marati daharopi majjhimopi mahallakopi, idampi tassa sāmayikamaraṇaṁ.",
  "mil6.3.6:8.1_0": "Yo pubbe pare pipāsāya māreti, so bahūni vassasatasahassāni peto hutvā nijjhāmataṇhiko",
  "mil6.3.6:8.1_1": "samāno lūkho kiso parisukkhitahadayo pipāsāyayeva marati daharopi majjhimopi mahallakopi,",
  "mil6.3.6:8.1_2": "idampi tassa sāmayikamaraṇaṁ.",
  "mil6.3.6:9.1_0": "Yo pubbe pare ahinā ḍaṁsāpetvā māreti, so bahūni vassasatasahassāni ajagaramukheneva",
  "mil6.3.6:9.1_1": "ajagaramukhaṁ kaṇhasappamukheneva kaṇhasappamukhaṁ parivattitvā tehi khāyitakhāyito",
  "mil6.3.6:9.1_2": "ahīhi daṭṭhoyeva marati daharopi majjhimopi mahallakopi, idampi tassa sāmayikamaraṇaṁ.",
  "mil6.3.6:10.1_0": "Yo pubbe pare visaṁ datvā māreti, so bahūni vassasatasahassāni ḍayhantehi aṅgapaccaṅgehi",
  "mil6.3.6:10.1_1": "bhijjamānena sarīrena kuṇapagandhaṁ vāyanto viseneva marati daharopi majjhimopi mahallakopi,",
  "mil6.3.6:10.1_2": "idampi tassa sāmayikamaraṇaṁ.",
  "mil6.3.6:11.1_0": "Yo pubbe pare agginā māreti, so bahūni vassasatasahassāni aṅgārapabbateneva aṅgārapabbataṁ",
  "mil6.3.6:11.1_1": "yamavisayeneva yamavisayaṁ parivattitvā daḍḍhavidaḍḍhagatto aggināyeva marati daharopi",
  "mil6.3.6:11.1_2": "majjhimopi mahallakopi, idampi tassa sāmayikamaraṇaṁ.",
  "mil6.3.6:12.1_0": "Yo pubbe pare udakena māreti, so bahūni vassasatasahassāni hataviluttabhaggadubbalagatto",
  "mil6.3.6:12.1_1": "khubbhitacitto udakeneva marati daharopi majjhimopi mahallakopi, idampi tassa sāmayikamaraṇaṁ.",
  "mil6.3.6:13.1_0": "Yo pubbe pare sattiyā māreti, so bahūni vassasatasahassāni chinnabhinnakoṭṭitavikoṭṭito",
  "mil6.3.6:13.1_1": "sattimukhasamāhato sattiyāyeva marati daharopi majjhimopi mahallakopi, idampi tassa sāmayikamaraṇaṁ”.",
  "mil6.3.6:14.1": "“Bhante nāgasena, akāle maraṇaṁ atthīti yaṁ vadesi, iṅgha me tvaṁ tattha kāraṇaṁ atidisāti”.",
  "mil6.3.6:14.2": "“Yathā, mahārāja, mahatimahāaggikkhandho ādinnatiṇakaṭṭhasākhāpalāso pariyādinnabhakkho upādānasaṅkhayā nibbāyati, so aggi vuccati ‘anītiko anupaddavo samaye nibbuto nāmā’ti;",
  "mil6.3.6:14.3": "evameva kho, mahārāja, yo koci bahūni divasasahassāni jīvitvā jarājiṇṇo āyukkhayā anītiko anupaddavo marati, so vuccati ‘samaye maraṇamupagato’ti.",
  "mil6.3.6:15.1_0": "Yathā vā pana, mahārāja, mahatimahāaggikkhandho ādinnatiṇakaṭṭhasākhāpalāso assa,",
  "mil6.3.6:15.1_1": "taṁ apariyādinneyeva tiṇakaṭṭhasākhāpalāse mahatimahāmegho abhippavassitvā nibbāpeyya,",
  "mil6.3.6:15.1_2": "api nu kho, mahārāja, mahāaggikkhandho samaye nibbuto nāma hotī”ti?",
  "mil6.3.6:15.2": "“Na hi, bhante”ti.",
  "mil6.3.6:15.3": "“Kissa pana so, mahārāja, pacchimo aggikkhandho purimakena aggikkhandhena samasamagatiko nāhosī”ti?",
  "mil6.3.6:15.4": "“Āgantukena, bhante, meghena paṭipīḷito so aggikkhandho asamaye nibbuto”ti.",
  "mil6.3.6:15.5_0": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena",
  "mil6.3.6:15.5_1": "vā pittasamuṭṭhānena vā semhasamuṭṭhānena vā sannipātikena vā utupariṇāmajena vā",
  "mil6.3.6:15.5_2": "visamaparihārajena vā opakkamikena vā jighacchāya vā pipāsāya vā sappadaṭṭhena vā",
  "mil6.3.6:15.5_3": "visamāsitena vā agginā vā udakena vā sattivegappaṭipīḷito vā akāle marati.",
  "mil6.3.6:15.6": "Idamettha, mahārāja, kāraṇaṁ, yena kāraṇena akāle maraṇaṁ atthi.",
  "mil6.3.6:16.1": "Yathā vā pana, mahārāja, gagane mahatimahāvalāhako uṭṭhahitvā ninnañca thalañca paripūrayanto abhivassati, so vuccati ‘megho anītiko anupaddavo vassatī’ti;",
  "mil6.3.6:16.2": "evameva kho, mahārāja, yo koci ciraṁ jīvitvā jarājiṇṇo āyukkhayā anītiko anupaddavo marati, so vuccati ‘samaye maraṇamupagato’ti.",
  "mil6.3.6:17.1": "Yathā vā pana, mahārāja, gagane mahatimahāvalāhako uṭṭhahitvā antarāyeva mahatā vātena abbhatthaṁ gaccheyya, api nu kho so, mahārāja, mahāvalāhako samaye vigato nāma hotī”ti?",
  "mil6.3.6:17.2": "“Na hi, bhante”ti.",
  "mil6.3.6:17.3": "“Kissa pana so, mahārāja, pacchimo valāhako purimena valāhakena samasamagatiko nāhosī”ti?",
  "mil6.3.6:17.4": "“Āgantukena, bhante, vātena paṭipīḷito so valāhako asamayappattoyeva vigato”ti.",
  "mil6.3.6:17.5": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe…",
  "mil6.3.6:17.6": "sattivegappaṭipīḷito vā akāle marati.",
  "mil6.3.6:17.7": "Idamettha, mahārāja, kāraṇaṁ, yena kāraṇena akāle maraṇaṁ atthīti.",
  "mil6.3.6:18.1_0": "Yathā vā pana, mahārāja, balavā āsīviso kupito kiñcideva purisaṁ ḍaṁseyya, tassa",
  "mil6.3.6:18.1_1": "taṁ visaṁ anītikaṁ anupaddavaṁ maraṇaṁ pāpeyya, taṁ visaṁ vuccati ‘anītikamanupaddavaṁ koṭigatan’ti;",
  "mil6.3.6:18.2": "evameva kho, mahārāja, yo koci ciraṁ jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo jīvitakoṭigato sāmayikaṁ maraṇamupagato’ti.",
  "mil6.3.6:19.1": "Yathā vā pana, mahārāja, balavatā āsīvisena daṭṭhassa antarāyeva āhituṇḍiko agadaṁ datvā avisaṁ kareyya, api nu kho taṁ, mahārāja, visaṁ samaye vigataṁ nāma hotī”ti?",
  "mil6.3.6:19.2": "“Na hi, bhante”ti.",
  "mil6.3.6:19.3": "“Kissa pana taṁ, mahārāja, pacchimaṁ visaṁ purimakena visena samasamagatikaṁ nāhosī”ti?",
  "mil6.3.6:19.4": "“Āgantukena, bhante, agadena paṭipīḷitaṁ visaṁ akoṭigataṁyeva vigatan”ti.",
  "mil6.3.6:19.5": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe…",
  "mil6.3.6:19.6": "sattivegappaṭipīḷito vā akāle marati.",
  "mil6.3.6:19.7": "Idamettha, mahārāja, kāraṇaṁ, yena kāraṇena akāle maraṇaṁ atthīti.",
  "mil6.3.6:20.1": "Yathā vā pana, mahārāja, issāso saraṁ pāteyya, sace so saro yathāgatigamanapathamatthakaṁ gacchati, so saro vuccati ‘anītiko anupaddavo yathāgatigamanapathamatthakaṁ gato nāmā’ti;",
  "mil6.3.6:20.2": "evameva kho, mahārāja, yo koci ciraṁ jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo samaye maraṇamupagato’ti.",
  "mil6.3.6:21.1": "Yathā vā pana, mahārāja, issāso saraṁ pāteyya, tassa taṁ saraṁ tasmiṁyeva khaṇe koci gaṇheyya, api nu kho so, mahārāja, saro yathāgatigamanapathamatthakaṁ gato nāma hotī”ti?",
  "mil6.3.6:21.2": "“Na hi, bhante”ti.",
  "mil6.3.6:21.3": "“Kissa pana so, mahārāja, pacchimo saro purimakena sarena samasamagatiko nāhosī”ti?",
  "mil6.3.6:21.4": "“Āgantukena, bhante, gahaṇena tassa sarassa gamanaṁ upacchinnan”ti.",
  "mil6.3.6:21.5": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe…",
  "mil6.3.6:21.6": "sattivegappaṭipīḷito vā akāle marati.",
  "mil6.3.6:21.7": "Idamettha, mahārāja, kāraṇaṁ, yena kāraṇena akāle maraṇaṁ atthīti.",
  "mil6.3.6:22.1_0": "Yathā vā pana, mahārāja, yo koci lohamayaṁ bhājanaṁ ākoṭeyya, tassa ākoṭanena saddo",
  "mil6.3.6:22.1_1": "nibbattitvā yathāgatigamanapathamatthakaṁ gacchati, so saddo vuccati ‘anītiko anupaddavo",
  "mil6.3.6:22.1_2": "yathāgatigamanapathamatthakaṁ gato nāmā’ti;",
  "mil6.3.6:22.2": "evameva kho, mahārāja, yo koci bahūni divasasahassāni jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo samaye maraṇamupagato’ti.",
  "mil6.3.6:23.1_0": "Yathā vā pana, mahārāja, yo koci lohamayaṁ bhājanaṁ ākoṭeyya, tassa ākoṭanena saddo",
  "mil6.3.6:23.1_1": "nibbatteyya, nibbatte sadde adūragate koci āmaseyya, saha āmasanena saddo nirujjheyya,",
  "mil6.3.6:23.1_2": "api nu kho so, mahārāja, saddo yathāgatigamanapathamatthakaṁ gato nāma hotī”ti?",
  "mil6.3.6:23.2": "“Na hi, bhante”ti.",
  "mil6.3.6:23.3": "“Kissa pana, mahārāja, pacchimo saddo purimakena saddena samasamagatiko nāhosī”ti?",
  "mil6.3.6:23.4": "“Āgantukena, bhante, āmasanena so saddo uparato”ti.",
  "mil6.3.6:23.5": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe…",
  "mil6.3.6:23.6": "sattivegappaṭipīḷito vā akāle marati.",
  "mil6.3.6:23.7": "Idamettha, mahārāja, kāraṇaṁ, yena kāraṇena akāle maraṇaṁ atthīti.",
  "mil6.3.6:24.1_0": "Yathā vā pana, mahārāja, khette suvirūḷhaṁ dhaññabījaṁ sammā pavattamānena vassena",
  "mil6.3.6:24.1_1": "otatavitataākiṇṇabahuphalaṁ hutvā sassuṭṭhānasamayaṁ pāpuṇāti, taṁ dhaññaṁ vuccati",
  "mil6.3.6:24.1_2": "‘anītikamanupaddavaṁ samayasampattaṁ nāma hotī’ti;",
  "mil6.3.6:24.2": "evameva kho, mahārāja, yo koci bahūni divasasahassāni jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo samaye maraṇamupagato’ti.",
  "mil6.3.6:25.1": "Yathā vā pana, mahārāja, khette suvirūḷhaṁ dhaññabījaṁ udakena vikalaṁ mareyya, api nu kho taṁ, mahārāja, dhaññaṁ samayasampattaṁ nāma hotī”ti?",
  "mil6.3.6:25.2": "“Na hi, bhante”ti.",
  "mil6.3.6:25.3": "“Kissa pana taṁ, mahārāja, pacchimaṁ dhaññaṁ purimakena dhaññena samasamagatikaṁ nāhosī”ti?",
  "mil6.3.6:25.4": "“Āgantukena, bhante, uṇhena paṭipīḷitaṁ taṁ dhaññaṁ matan”ti.",
  "mil6.3.6:25.5": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe…",
  "mil6.3.6:25.6": "sattivegappaṭipīḷito vā akāle marati.",
  "mil6.3.6:25.7": "Idamettha, mahārāja, kāraṇaṁ, yena kāraṇena akāle maraṇaṁ atthīti.",
  "mil6.3.6:26.1": "Sutapubbaṁ pana tayā, mahārāja, ‘sampannataruṇasassaṁ kimayo uṭṭhahitvā samūlaṁ nāsentī’”ti?",
  "mil6.3.6:26.2": "“Sutapubbañceva taṁ, bhante, amhehi diṭṭhapubbañcā”ti.",
  "mil6.3.6:26.3": "“Kiṁ nu kho taṁ, mahārāja, sassaṁ kāle naṭṭhaṁ, udāhu akāle naṭṭhan”ti?",
  "mil6.3.6:26.4": "“Akāle, bhante, yadi kho taṁ, bhante, sassaṁ kimayo na khādeyyuṁ, sassuddharaṇasamayaṁ pāpuṇeyyā”ti.",
  "mil6.3.6:26.5": "“Kiṁ pana, mahārāja, āgantukena upaghātena sassaṁ vinassati, nirupaghātaṁ sassaṁ sassuddharaṇasamayaṁ pāpuṇātī”ti?",
  "mil6.3.6:26.6": "“Āma, bhante”ti.",
  "mil6.3.6:26.7": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe…",
  "mil6.3.6:26.8": "sattivegappaṭipīḷito vā marati.",
  "mil6.3.6:26.9": "Idamettha, mahārāja, kāraṇaṁ, yena kāraṇena akāle maraṇaṁ atthīti.",
  "mil6.3.6:27.1": "Sutapubbaṁ pana tayā, mahārāja, ‘sampanne sasse phalabhāranamite mañjaritapatte karakavassaṁ nāma vassajāti nipatitvā vināseti aphalaṁ karotī’”ti?",
  "mil6.3.6:27.2": "“Sutapubbañceva taṁ, bhante, amhehi diṭṭhapubbañcā”ti.",
  "mil6.3.6:27.3": "“Api nu kho taṁ, mahārāja, sassaṁ kāle naṭṭhaṁ, udāhu akāle naṭṭhan”ti?",
  "mil6.3.6:27.4": "“Akāle, bhante, yadi kho taṁ, bhante, sassaṁ karakavassaṁ na vasseyya sassuddharaṇasamayaṁ pāpuṇeyyā”ti.",
  "mil6.3.6:27.5": "“Kiṁ pana, mahārāja, āgantukena upaghātena sassaṁ vinassati, nirupaghātaṁ sassaṁ sassuddharaṇasamayaṁ pāpuṇātī”ti?",
  "mil6.3.6:27.6": "“Āma, bhante”ti.",
  "mil6.3.6:27.7_0": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena",
  "mil6.3.6:27.7_1": "vā pittasamuṭṭhānena vā semhasamuṭṭhānena vā sannipātikena vā utupariṇāmajena vā",
  "mil6.3.6:27.7_2": "visamaparihārajena vā opakkamikena vā jighacchāya vā pipāsāya vā sappadaṭṭhena vā",
  "mil6.3.6:27.7_3": "visamāsitena vā agginā vā udakena vā sattivegappaṭipīḷito vā akāle marati.",
  "mil6.3.6:27.8": "Yadi pana āgantukena rogena paṭipīḷito na bhaveyya, samayeva maraṇaṁ pāpuṇeyya.",
  "mil6.3.6:27.9": "Idamettha, mahārāja, kāraṇaṁ, yena kāraṇena akāle maraṇaṁ atthī”ti.",
  "mil6.3.6:28.1_0": "“Acchariyaṁ, bhante nāgasena, abbhutaṁ, bhante nāgasena, sudassitaṁ kāraṇaṁ, sudassitaṁ",
  "mil6.3.6:28.1_1": "opammaṁ akāle maraṇassa paridīpanāya, ‘atthi akāle maraṇan’ti uttānīkataṁ pākaṭaṁ",
  "mil6.3.6:28.1_2": "kataṁ vibhūtaṁ kataṁ, acittavikkhittakopi, bhante nāgasena, manujo ekamekenapi tāva",
  "mil6.3.6:28.1_3": "opammena niṭṭhaṁ gaccheyya ‘atthi akāle maraṇan’ti, kiṁ pana manujo sacetano?",
  "mil6.3.6:28.2": "Paṭhamopammenevāhaṁ, bhante, saññatto ‘atthi akāle maraṇan’ti, api ca aparāparaṁ nibbāhanaṁ sotukāmo na sampaṭicchin”ti.",
  "mil6.3.6:29.1": "Akālamaraṇapañho chaṭṭho."
}