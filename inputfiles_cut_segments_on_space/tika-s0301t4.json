{
  "tika-s0301t4:0": "4. Mārasaṁyuttaṁ",
  "tika-s0301t4:1": "1. Paṭhamavaggo",
  "tika-s0301t4:2": "1. Tapokammasuttavaṇṇanā",
  "tika-s0301t4:3_0": "137. Uruvelāya samīpe gāmo uruvelagāmo, taṁ uruvelagāmaṁ abhimukhabhāvena sammadeva",
  "tika-s0301t4:3_1": "sabbadhamme bujjhatīti abhisambodhi, sabbaññutaññāṇaṁ, tena samannāgatattā ca bhagavā",
  "tika-s0301t4:3_2": "abhisambuddhoti vuccati. Tassa pañcacattālīsāya vassesu ādito pannarasa vassāni paṭhamabodhi,",
  "tika-s0301t4:3_3": "idha pana sattāhabbhantarameva adhippetanti āha “abhisambuddho hutvā antosattāhasmiṁ",
  "tika-s0301t4:3_4": "yevā”ti. Asukhabhāvena aññehi kātuṁ asakkuṇeyyattā dukkaraṁ karotīti dukkarakāro,",
  "tika-s0301t4:3_5": "so eva itthiliṅgavasena dukkarakārikā. Tāya mutto vatamhīti cintesi. Yadi evaṁ kasmā",
  "tika-s0301t4:3_6": "taṁ lokanātho chabbassāni samanuyuñjati? Kammapīḷitavasena. Vuttañhetaṁ apadāne –",
  "tika-s0301t4:4": "“Avacāhaṁ jotipālo, sugataṁ kassapaṁ tadā;",
  "tika-s0301t4:5": "Kuto nu bodhi muṇḍassa, bodhi paramadullabhā.",
  "tika-s0301t4:6": "“Tena kammavipākena, acariṁ dukkaraṁ bahuṁ;",
  "tika-s0301t4:7": "Chabbassānuruvelāyaṁ, tato bodhimapāpuṇiṁ.",
  "tika-s0301t4:8": "“Nāhaṁ etena maggena, pāpuṇiṁ bodhimuttamaṁ;",
  "tika-s0301t4:9": "Kummaggena gavesissaṁ, pubbakammena vārito”ti.",
  "tika-s0301t4:10_0": "Māretīti vibādheti. Vipattiādisaṁyojanañhi sādhūnaṁ paramatthato maraṇaṁ saccapaṭivedhamāraṇattā,",
  "tika-s0301t4:10_1": "pāpatarattā pāpatamoti pāpimā. Sā cassa pāpatamatā pāpavuttitāyāti āha “pāpeniyutto”ti.",
  "tika-s0301t4:10_2": "Adhipatīti kāmādhipati. Appahīnakāmarāge attano vase vattetīti vasavattī. Tesaṁyeva",
  "tika-s0301t4:10_3": "kusalakammānaṁ antaṁ karotīti antako. Vaṭṭadukkhato aparimuttapaccayattā namuci.",
  "tika-s0301t4:10_4": "Mattānaṁ pamattānaṁ bandhūti pamattabandhu.",
  "tika-s0301t4:11_0": "Tapokammāti attakilamathānuyogato. Aparaddhoti virajjhasi. “Aparādho”tipi atthi,",
  "tika-s0301t4:11_1": "soyeva attho. Kāyakilamathaṁ anuyuñjanto yebhuyyena amaratthāya anuyuñjati, so ca",
  "tika-s0301t4:11_2": "kammavādīhi anuyuñjiyamāno devatthāya siyāti āha “amarabhāvatthāyā”ti. Sabbaṁ tapanti",
  "tika-s0301t4:11_3": "sabbaṁ attaparitāpanaṁ. Atthāvahaṁ na bhavati bodhiyā anupāyattā. Kiñcassāti kiñci",
  "tika-s0301t4:11_4": "siyāti attho. Phiyārittaṁva dhammanīti dhammaṁ vuccati vaṇṇu, so idha “dhamma”nti",
  "tika-s0301t4:11_5": "vutto, dhammani vaṇṇupadeseti attho. Tenāha “araññe”ti. Ubhosu passesu phiyāhi ākaḍḍheyya",
  "tika-s0301t4:11_6": "ceva arittehi uppīḷeyya ca.",
  "tika-s0301t4:12_0": "Sammāvācākammantājīvā gahitā maggasīlassa adhippetattā. Samādhino hi gahaṇena sammāvāyāmasatisamādhayo",
  "tika-s0301t4:12_1": "gahitā upakārabhāvato. Paññāyāti etthāpi eseva nayo. Bujjhati etenāti bodho. Maggoti",
  "tika-s0301t4:12_2": "āha “bodhāyāti maggatthāyā”ti. Kathaṁ pana maggaṁ maggatthāya bhāvetīti āha “yathā",
  "tika-s0301t4:12_3": "hī”tiādi. Tena yathā yāgupacanārambho yāvadeva yāguattho, evaṁ maggabhāvanārambho",
  "tika-s0301t4:12_4": "maggādhigamatthāyāti dasseti. Ārambhoti ca ariyamaggabhāvanāya bandhāpanaṁ daṭṭhabbaṁ.",
  "tika-s0301t4:12_5": "Keci pana “magganti ariyamaggaṁ, bodhāyāti arahattasambodhāya, evañca katvā ‘pattosmi",
  "tika-s0301t4:12_6": "paramasuddhi’nti idampi vacanaṁ samatthita”nti vadanti, apare pana “sabbaññutaññāṇasambodhāyāti.",
  "tika-s0301t4:12_7": "So hi sabbasmāpi bodhito uttaritaro”ti. Nihato nibbisevanabhāvaṁ pāpito. Tenāha “parājito”ti.",
  "tika-s0301t4:13": "Tapokammasuttavaṇṇanā niṭṭhitā.",
  "tika-s0301t4:14": "2. Hatthirājavaṇṇasuttavaṇṇanā",
  "tika-s0301t4:15_0": "138.Andhabhāvakāraketi pacurajanassa cakkhuviññāṇuppattinivāraṇena andhabhāvakārake.",
  "tika-s0301t4:15_1": "Mahātameti mahati tamasi. Pāsāṇaphalake mahācīvaraṁ sīse ṭhapetvāti etena taṁ phalakaṁ",
  "tika-s0301t4:15_2": "apassāya nisinnoti dasseti. Padhānanti bhāvanaṁ. Pariggaṇhamānoti sabbaso gaṇhanto",
  "tika-s0301t4:15_3": "avissajjento, bhāvanaṁ anuyuñjanto anupubbasamāpattiyo phalasamāpattiñca manasikarontoti",
  "tika-s0301t4:15_4": "attho. Tenāha “nanu cā”tiādi. Ariṭṭhakoti ariṭṭhakavaṇṇo. Tenāha “kāḷako”ti.",
  "tika-s0301t4:16": "Dīghamaddhānanti cirataraṁ kālaṁ. Saṁsaranti āsādanādhippāyena sañcaranto, alaṁ tuyhaṁ etena nippayojananti adhippāyo. Na hi tena mārassa kāci atthasiddhīti.",
  "tika-s0301t4:17": "Hatthirājavaṇṇasuttavaṇṇanā niṭṭhitā.",
  "tika-s0301t4:18": "3. Subhasuttavaṇṇanā",
  "tika-s0301t4:19": "139.Susaṁvutāti maggasaṁvarena suṭṭhu saṁvutā. Supihitāti suṭṭhu pihitā. Vasānugāti kāyādidvāravasānugā vasavattino na honti. Baddhacarāti paṭibaddhacariyāti.",
  "tika-s0301t4:20": "Subhasuttavaṇṇanā niṭṭhitā.",
  "tika-s0301t4:21": "4. Paṭhamamārapāsasuttavaṇṇanā",
  "tika-s0301t4:22_0": "140.Upāyamanasikārenāti aniccādīsu aniccādito manasikaraṇena. Upāyavīriyenāti anuppannākusalānaṁ",
  "tika-s0301t4:22_1": "anuppādanāya vidhinā pavattavīriyena. Kāraṇavīriyenāti anuppannānuppādanādiatthassa",
  "tika-s0301t4:22_2": "kāraṇabhūtena vīriyena. Anuppannapāpakānuppādanādiatthāni hi vīriyāni yadatthaṁ honti,",
  "tika-s0301t4:22_3": "taṁ atthaṁ sādhentiyevāti etassa atthassa dīpako sammā-saddo. Yonisosammāsaddena",
  "tika-s0301t4:22_4": "hi upāyakāraṇatthadīpakataṁ sandhāya “upāyavīriyena kāraṇavīriyenā”ti vuttaṁ. Arahattaphalavimutti",
  "tika-s0301t4:22_5": "ukkaṭṭhaniddesena. Mārena “mayhaṁ kho, bhikkhave”tiādikaṁ bhagavato vacanaṁ sutvā",
  "tika-s0301t4:22_6": "vuttaṁ “arahattaṁ patvāpi na tussatī”tiādi.",
  "tika-s0301t4:23_0": "Kilesapāsenāti kilesamārassa upāyabhūtena. Kilesamāro hi satte kāmaguṇapāsehi nibandhati,",
  "tika-s0301t4:23_1": "na pana sayameva. Tenāha “ye dibbā kāmaguṇasaṅkhātā”tiādi. Mārabandhaneti kilesamārassa",
  "tika-s0301t4:23_2": "bandhanaṭṭhāne, bhavacāraketi attho. Na me samaṇa mokkhasīti idaṁ māro “anuttarā",
  "tika-s0301t4:23_3": "vimutti anuppattā, vimuttā sabbapāsehī”ti ca bhagavato vacanaṁ asaddahanto vadati",
  "tika-s0301t4:23_4": "saddahantopi vā “evamayaṁ paresaṁ sattānaṁ mokkhāya ussāhaṁ na kareyyā”ti attano",
  "tika-s0301t4:23_5": "kohaññe ṭhatvā vadati.",
  "tika-s0301t4:24": "Paṭhamamārapāsasuttavaṇṇanā niṭṭhitā.",
  "tika-s0301t4:25": "5. Dutiyamārapāsasuttavaṇṇanā",
  "tika-s0301t4:26": "141.Anupubbagamanacārikanti gāmanigamarājadhānīsu anukkamena gamanasaṅkhātaṁ cārikaṁ. Evaṁ hi gatesūti evaṁ tumhesu bahūsu ekajjhaṁ gatesu.",
  "tika-s0301t4:27_0": "Ādimhi kalyāṇaṁ etassāti ādikalyāṇaṁ, tathā sesesu. Sāsanassa ādi sīlaṁ mūlakattā.",
  "tika-s0301t4:27_1": "Tassa samathādayo majjhaṁ sāsanasampattiyā vemajjhabhāvato. Phalanibbānāni pariyosānaṁ",
  "tika-s0301t4:27_2": "tadadhigamato uttari karaṇīyābhāvato. Sāsane sammāpaṭipatti nāma paññāya hoti, tassā",
  "tika-s0301t4:27_3": "ca sīlaṁ samādhi ca mūlanti āha “sīlasamādhayo vā ādī”ti. Yasmā paññā anubodhapaṭivedhavasena",
  "tika-s0301t4:27_4": "duvidhā, tasmā tadubhayaṁ gaṇhanto “vipassanāmaggā majjha”nti āha. Paññānipphatti",
  "tika-s0301t4:27_5": "phalakiccaṁ, nibbānasacchikiriyā pana sammāpaṭipattiyā pariyosānaṁ tato paraṁ kattabbābhāvatoti",
  "tika-s0301t4:27_6": "āha “phalanibbānāni pariyosāna”nti. Phalaggahaṇena hi saupādisesanibbānaṁ gayhati,",
  "tika-s0301t4:27_7": "itarena itaraṁ, tadubhayavasena paṭipattiyā osānanti āha “phalanibbānāni pariyosāna”nti.",
  "tika-s0301t4:27_8": "“Tasmātiha tvaṁ, bhikkhu, ādimeva visodhehi kusalesu dhammesu. Ko cādi kusalānaṁ",
  "tika-s0301t4:27_9": "dhammānaṁ? Sīlañca suvisuddhaṁ, diṭṭhi ca ujukā”ti vacanato sīladiṭṭhujukatāya matthakabhūtā",
  "tika-s0301t4:27_10": "vipassanā, tadadhiṭṭhānā sīlasamādhīti ime tassa sāsanassa mūlanti āha “sīlasamādhivipassanā",
  "tika-s0301t4:27_11": "vā ādī”ti. Sesaṁ vuttanayameva.",
  "tika-s0301t4:28_0": "Kiñcāpi avayavavinimutto samudāyo natthi, yesu pana avayavesu samudāyarūpena apekkhitesu",
  "tika-s0301t4:28_1": "gāthāti samaññā, taṁ tato bhinnaṁ viya katvā dassento “catuppadikagāthāya tāva paṭhamapādo”tiādimāha.",
  "tika-s0301t4:28_2": "Pañcapadachappadānaṁ gāthānaṁ ādipariyosānaggahaṇena itare dutiyādayo tayo cattāro",
  "tika-s0301t4:28_3": "vā majjhanti avuttasiddhamevāti na vuttaṁ. Ekānusandhikasuttassāti idaṁ bahuvibhāgaṁ",
  "tika-s0301t4:28_4": "yathānusandhinā ekānusandhikaṁ suttaṁ sandhāya vuttaṁ, itarassa pana teyeva desetabbadhammavibhāgena",
  "tika-s0301t4:28_5": "ādimajjhapariyosānabhāgā labbhanti. Nidānanti kāladesakaparisādi-apadisanalakkhaṇādiko",
  "tika-s0301t4:28_6": "attho. Idamavocāti iti-saddo ādiattho. Tena tadavasesanigamanapāḷiṁ saṅgaṇhāti. Anekānusandhīkassa",
  "tika-s0301t4:28_7": "saha nidānena paṭhamo anusandhi ādi. Saha nigamanena pacchimo pariyosānaṁ, itarena",
  "tika-s0301t4:28_8": "majjhimantiādimajjhapariyosānāni veditabbāni.",
  "tika-s0301t4:29_0": "Sātthakanti atthasampattiyā sātthakaṁ katvā. Sabyañjananti byañjanasampattiyā sabyañjanaṁ.",
  "tika-s0301t4:29_1": "Sampatti ca nāma paripuṇṇabyañjanatāti āha “byañjanehi…pe… desetā”ti. Sakalaparipuṇṇanti",
  "tika-s0301t4:29_2": "sabbaso paripuṇṇaṁ sīlādipañcadhammakkhandhapāripūriyā. Nirupakkilesaṁ diṭṭhimānādiupakkilesābhāvato.",
  "tika-s0301t4:29_3": "Avisesato tisso sikkhā sakale sāsane bhavanti. Dhammoti pana brahmacariyaṁ vā sandhāya",
  "tika-s0301t4:29_4": "vuttaṁ “katamesānaṁ kho, bhante, buddhānaṁ bhagavantānaṁ brahmacariyaṁ ciraṭṭhitikaṁ",
  "tika-s0301t4:29_5": "ahosī”tiādīsu viya. Dukūlasāṇiyā paṭicchannā viya, na tu pākāraselādipaṭicchannā",
  "tika-s0301t4:29_6": "viya. Tena dhammaniruttiyā sakalakilesānaṁ pahānānubhāvaṁ vadati. Alābhaparihāniyā,",
  "tika-s0301t4:29_7": "na laddhaparihāniyā. Aḍḍhuḍḍhānīti pañcasatādhikāni tīṇi pāṭihāriyasahassāni. Sātanti sukhaṁ.",
  "tika-s0301t4:30": "Dutiyamārapāsasuttavaṇṇanā niṭṭhitā.",
  "tika-s0301t4:31": "6. Sappasuttavaṇṇanā",
  "tika-s0301t4:32_0": "142.Surākārakānanti piṭṭhasurāyojanakānaṁ. Kosalānaṁ issaroti kosalo, kosalarājassa",
  "tika-s0301t4:32_1": "ayanti kosalikā. Paribhogapātīti bhattaparibhojanatthāya pāti paribhogapāti. Kammāruddhanapaṇāḷiyāti",
  "tika-s0301t4:32_2": "kammāruddhanapaṇāḷimukhe. Dhamamānāyāti dhamiyamānāya. Taṁ pana yasmā bhastavātehi",
  "tika-s0301t4:32_3": "pūritaṁ nāma hoti, tasmā “bhastavātena pūriyamānāyā”ti vuttaṁ. Niyāmabhūmiyanti bhagavato",
  "tika-s0301t4:32_4": "paṭisallānaṭṭhāne sañcarantaṁ māraṁ maṁsacakkhunāva disvā. Tenāha “vijjulatālokenā”ti.",
  "tika-s0301t4:33_0": "Seyyatthāyāti seyyānisaṁsāya. Tenāha “ṭhassāmī”tiādi. Attasaññatoti attabhāvena saṁyato.",
  "tika-s0301t4:33_1": "Tenāha “saṁyatattabhāvo”ti. Taṁsaṇṭhitassāti tasmiṁ hatthapādakukkuccarahite buddhamunismiṁ",
  "tika-s0301t4:33_2": "avaṭṭhitassa. Vossajja careyya tattha soti iminā bhagavā taṁ byākaramāno vibhiṁsitā",
  "tika-s0301t4:33_3": "buddhānaṁ kiṁ karissati bhayābhāvato? Kevalaṁ pana anaṭṭhavalikaṁ uppīḷento viya",
  "tika-s0301t4:33_4": "tvameva āyāsaṁ āpajjissasīti māraṁ santajjeti.",
  "tika-s0301t4:34_0": "Bheravāti avītarāgānaṁ bhayajanakā. Tatthāti taṁnimittaṁ. Phaleyyāti bhijjeyya. Sattisallanti",
  "tika-s0301t4:34_1": "sattisaṅkhātaṁ puthusallaṁ. Urasmiṁ cārayeyyunti phāsuṁ vijjhituṁ ṭhapeyyuṁ uggireyyuṁ.",
  "tika-s0301t4:34_2": "Khandhupadhīsūti khandhasaṅkhātesu upadhīsu. Tāṇaṁ karonti nāmāti tato bhayanimittato",
  "tika-s0301t4:34_3": "attano tāṇaṁ karonti nāma.",
  "tika-s0301t4:35": "Sappasuttavaṇṇanā niṭṭhitā.",
  "tika-s0301t4:36": "7. Supatisuttavaṇṇanā",
  "tika-s0301t4:37_0": "143.Utugāhāpanatthaṁdhovitvā, na rajojallavikkhālanatthaṁ. Tenāha “buddhānaṁ panā”tiādi.",
  "tika-s0301t4:37_1": "Dhotapādake geheti dhotapādehi akkamitabbake. Vattabhedo nāma natthi dhammassāmibhāvato.",
  "tika-s0301t4:37_2": "Vattasīseṭhatvā dhovanti aññesaṁ diṭṭhānugatiāpajjanatthaṁ. Soppapariggāhakenāti",
  "tika-s0301t4:37_3": "ettha soppaṁ nāma niddāya antarantarā pavattakiriyamayacittappavattirahitā nirantarabhavaṅgasantatīti",
  "tika-s0301t4:37_4": "taṁ sabhāvato payojanato kālaparicchedato pariggāhakaṁ upariniddesasatisampajaññaṁ",
  "tika-s0301t4:37_5": "sandhāya vuttaṁ “soppapariggāhakena satisampajaññenā”ti. Keci pana “niddāsoppanā”ti",
  "tika-s0301t4:37_6": "vadanti, taṁ bhagavato soppaṁ hīḷento vadati.",
  "tika-s0301t4:38_0": "Kiṁ nūti etthaṁ kinti hetunissakke paccattavacananti āha “kasmā nu supasī”ti? Dubbhago",
  "tika-s0301t4:38_1": "vuccati nissiriko bhinnabhago, so pana matasadiso visaññisadiso ca hotīti āha “mato",
  "tika-s0301t4:38_2": "viya visaññī viya cā”ti.",
  "tika-s0301t4:39_0": "Ādināti ādi-saddena “bāhirassa upādāya aṭṭhārasā”tiādinā āgataṁ taṇhākoṭṭhāsaṁ saṅgaṇhāti.",
  "tika-s0301t4:39_1": "Tattha tattha visattatāyāti tammiṁ tasmiṁ ārammaṇe visesato āsattabhāvena. Visassa",
  "tika-s0301t4:39_2": "dukkhanibbattakakammassa hetubhāvato visamūlatā visaṁ vā dukkhadukkhādibhūtavedanā",
  "tika-s0301t4:39_3": "mūlaṁ etassāti visamūlā, taṇhā. Tassa rūpādikassa dukkhassa paribhogo, na amatassāti",
  "tika-s0301t4:39_4": "visaparibhogatā. Katthaci netunti katthaci bhave sabbathā netuṁ? Parikkhayāti sabbaso",
  "tika-s0301t4:39_5": "khīṇattā. Tuyhaṁ kiṁ etthāti sabbupadhiparikkhayā suddhassa mama paṭipattiyaṁ tuyhaṁ",
  "tika-s0301t4:39_6": "kiṁ ujjhāyanaṁ? Kevalaṁ vighātoyeva teti dasseti.",
  "tika-s0301t4:40": "Supatisuttavaṇṇanā niṭṭhitā.",
  "tika-s0301t4:41": "8. Nandatisuttavaṇṇanā",
  "tika-s0301t4:42": "144. Aṭṭhamaṁ uttānatthameva.",
  "tika-s0301t4:43": "Nandatisuttavaṇṇanā niṭṭhitā.",
  "tika-s0301t4:44": "9. Paṭhamaāyusuttavaṇṇanā",
  "tika-s0301t4:45_0": "145.Paṇṇāsaṁvā vassāni jīvati vassasatato upari seyyathāpi thero anuruddho. Saṭṭhi",
  "tika-s0301t4:45_1": "vā vassāni seyyathāpi thero bākulo. Paṭiharitvā paccanīkabhāve sātaṁ sukhaṁ etassāti",
  "tika-s0301t4:45_2": "paccanīkasāto, tabbhāvo paccanīkasātatā, tāya. Abhibhavitvā abhāsi paṭivacanaṁ jānamānova.",
  "tika-s0301t4:46_0": "Na hīḷeyya na jiguccheyya. Evanti so dārako viya kiñci acintento sappuriso careyya,",
  "tika-s0301t4:46_1": "evaṁ hissa cittadukkhaṁ na hotīti adhippāyo. Pajjalitasīso viya careyyāti yathā pajjalitasīso",
  "tika-s0301t4:46_2": "puriso aññaṁ kiñci akatvā tasseva vūpasamāya vāyameyya, evaṁ sappuriso āyuṁ parittanti",
  "tika-s0301t4:46_3": "ñatvā teneva nayena sabbasaṅkhāragataṁ aniccaṁ, aniccattā eva dukkhaṁ, anattāti vipassanampi",
  "tika-s0301t4:46_4": "otaritvā taṁ ussukkāpentopi saṅkhāravigamāya careyya paṭipajjeyya.",
  "tika-s0301t4:47": "Paṭhamaāyusuttavaṇṇanā niṭṭhitā.",
  "tika-s0301t4:48": "10. Dutiyaāyusuttavaṇṇanā",
  "tika-s0301t4:49_0": "146.Nemīvāti nemisīsena cakkaṁ vadati. Kubbaraṁ anupariyāyatīti kubbaraṁ anuparivattati.",
  "tika-s0301t4:49_1": "Tathābhūto pana so taṁ ajahantovāti āha “na vijahatī”ti. Āyu anupariyāyatīti maccānaṁ",
  "tika-s0301t4:49_2": "āyu gatampi paccāgacchatīti bhagavato paṭāṇi hutvā vadati, bhagavā pana taṁ abhibhavitvā",
  "tika-s0301t4:49_3": "“accayanti ahorattā”tiādinā āyuno accayagamanamaraṇataṁyeva pavedesi.",
  "tika-s0301t4:50": "Dutiyaāyusuttavaṇṇanā niṭṭhitā.",
  "tika-s0301t4:51": "Paṭhamavaggavaṇṇanā niṭṭhitā.",
  "tika-s0301t4:52": "2. Dutiyavaggo",
  "tika-s0301t4:53": "1. Pāsāṇasuttavaṇṇanā",
  "tika-s0301t4:54": "147.Pavijjhīti pabbataṁ sabbato pavattento tato tato nissajji. Sakalanti sabbabhāgavantaṁ, nissesanti attho.",
  "tika-s0301t4:55": "Pāsāṇasuttavaṇṇanā niṭṭhitā.",
  "tika-s0301t4:56": "2. Kiṁnusīhasuttavaṇṇanā",
  "tika-s0301t4:57_0": "148.Vicakkhukammāyāti vicakkhubhāvakāmatāya. Yathā sā bhagavato desiyamānaṁ dhammaṁ",
  "tika-s0301t4:57_1": "attano paññācakkhunā na passituṁ sakkoti, evaṁ kātuṁ kāmatāya. Tenāha “parisāyā”tiādi.",
  "tika-s0301t4:57_2": "Vināsetuṁ na sakkoti bheravārammaṇe bhāyanasseva abhāvato. Dasabalappattāti dasahi balehi samannāgatā.",
  "tika-s0301t4:58": "Kiṁnusīhasuttavaṇṇanā niṭṭhitā.",
  "tika-s0301t4:59": "3. Sakalikasuttavaṇṇanā",
  "tika-s0301t4:60_0": "149.Mandabhāvenāti jaḷabhāvena momūhabhāvenāti mahāmūḷhatāya. Kabbakaraṇena mattoti",
  "tika-s0301t4:60_1": "kabbakiriyāpasutatādivasena matto kabbaṁ katvā. Kimidaṁ soppasevāti idaṁ tava soppaṁ",
  "tika-s0301t4:60_2": "kimatthaṁ, purisena nāma purisattakarena bhavitabbaṁ, na soppatiyeva. Atthaṁ samāgantvāti",
  "tika-s0301t4:60_3": "paramatthaṁ nibbānaṁ sammā āgantvā adhigantvā. Asaṅga…pe… natthi sabbaso siddhatthabhāvato.",
  "tika-s0301t4:60_4": "Jaggantoti jāgaranto puriso viya, na bhāyāmi bhayahetūnaṁ abhāvā. Nānutapanti sabbattha",
  "tika-s0301t4:60_5": "sabbadāpi vissaṭṭhabhāvato, māmanti mamaṁ. Gāthāsukhatthañhi dīghaṁ katvā vuttaṁ.",
  "tika-s0301t4:60_6": "Ṭhitattāti uddesaparipucchāya paricchijjattā. Hāninti kassaci jāniṁ.",
  "tika-s0301t4:61": "Sakalikasuttavaṇṇanā niṭṭhitā.",
  "tika-s0301t4:62": "4. Patirūpasuttavaṇṇanā",
  "tika-s0301t4:63_0": "150. Anurujjhati etenāti anurodho, rāgo. Virujjhati etenāti virodho, paṭigho. Tesu",
  "tika-s0301t4:63_1": "anurodhavirodhesu tannimittaṁ sajjati nāma saṅgaṁ karoti nāma, anurodhavirodhuppādanameva",
  "tika-s0301t4:63_2": "cettha sajjanaṁ. Yadaññamanusāsatīti yaṁ aññesaṁ anusāsanaṁ, taṁ tesaṁ hitesanaṁ",
  "tika-s0301t4:63_3": "anukampanaṁ, tasmā anukampake hitesake sammāsambuddhe anurodhavirodhe āropetvā vikampanatthaṁ micchā vadasīti.",
  "tika-s0301t4:64": "Patirūpasuttavaṇṇanā niṭṭhitā.",
  "tika-s0301t4:65": "5. Mānasasuttavaṇṇanā",
  "tika-s0301t4:66_0": "151.Ākāse caranteti pañcābhiññe sandhāya vadati. Antalikkhe carantepi kiccasādhanato",
  "tika-s0301t4:66_1": "antalikkhacaro. Manasi jātoti mānaso. Taṁ pana manasantānasampayuttatāyāti āha “manasampayutto”ti.",
  "tika-s0301t4:67": "Mānasasuttavaṇṇanā niṭṭhitā.",
  "tika-s0301t4:68": "6. Pattasuttavaṇṇanā",
  "tika-s0301t4:69_0": "152. Pañcannaṁ upādānakkhandhānaṁ lakkhaṇādīni ceva samudayañca assādādīnavanissaraṇāni",
  "tika-s0301t4:69_1": "ca gahetvā sammā tesaṁ lakkhaṇādīnaṁ gahaṇaṁ hotīti āha “pañca upādānakkhandhe ādiyitvā”ti.",
  "tika-s0301t4:69_2": "Ruppanavediyanasañjānanaabhisaṅkharaṇavijānanāni khandhānaṁ sabhāvalakkhaṇāni. Ādi-saddena",
  "tika-s0301t4:69_3": "rasapaccupaṭṭhānapadaṭṭhānāni ceva samudayādīni ca saṅgaṇhāti. Dassetīti paccakkhato",
  "tika-s0301t4:69_4": "dasseti, hatthāmalakaṁ viya pākaṭe vibhūte katvā vibhāveti. Gaṇhāpetīti te dhamme",
  "tika-s0301t4:69_5": "manasā anupekkhite diṭṭhiyā suppaṭividdhe karonto uggaṇhāpeti. Samādānamhīti tattha",
  "tika-s0301t4:69_6": "atthassa sammadeva ādiyane khandhānañca sammasanavasena aññadhammavasena samādiyane.",
  "tika-s0301t4:69_7": "Paṭividdhaguṇenāti tāya desanāya, taṁ nissāya paccattapurisakārena ca tesaṁ paṭividdhaguṇena.",
  "tika-s0301t4:69_8": "Jotāpetīti tesaṁ cittasantānaṁ assaddhiyādikilesamalavidhamanena pabhassaraṁ karoti.",
  "tika-s0301t4:69_9": "Aṭṭhiṁ katvāti tāya desanāya pāpetabbaṁ atthaṁ payojanaṁ daḷhaṁ katvā. Tenāha “ayaṁ",
  "tika-s0301t4:69_10": "no”tiādi. Kammakārakacittaṁ nāma otaraṇacittaṁ. “Yonisomanasikārapubbakaṁ vipassanācitta”nti",
  "tika-s0301t4:69_11": "keci. Ohitasotāti anaññavihitatāya dhammassavanāya appitasotā, tato eva tadatthaṁ ṭhapitasotā.",
  "tika-s0301t4:70_0": "Ete rūpādayo khandhe yañca saṅkhataṁ samiddhapaccayehi kataṁ, tañca “eso ahaṁ na",
  "tika-s0301t4:70_1": "homi, etaṁ mayhaṁ na hotī”ti passantoti yojanā. Khemo attāti khemattā, taṁ khemattaṁ.",
  "tika-s0301t4:70_2": "Tenāha “khemibhūtaṁ attabhāva”nti. Pariyesamānā mārasenā.",
  "tika-s0301t4:71": "Pattasuttavaṇṇanā niṭṭhitā.",
  "tika-s0301t4:72": "7. Chaphassāyatanasuttavaṇṇanā",
  "tika-s0301t4:73_0": "153. Sañjāyati etasmāti sañjāti, so eva sampayuttadhammo samosarati etthāti samosaraṇaṁ,",
  "tika-s0301t4:73_1": "so eva attho, tena sañjātisamosaraṇaṭṭhena. Bhayabheravaṁ saddanti bhāyati etasmāti",
  "tika-s0301t4:73_2": "bhayaṁ, tadeva yassa kassaci bheravāvahattā bheravaṁ, devādisaddanti attho. Vigatavalāhake",
  "tika-s0301t4:73_3": "deve uppātavasena uppajjanakasaddo devadundubhi. Asanipātādisaddo asanipātasaddo.",
  "tika-s0301t4:73_4": "Undrīyatīti viparivattati. Loko adhimucchitoti atithaddhakāyo viya mucchaṁ āpanno.",
  "tika-s0301t4:73_5": "Mārassāti kilesamārassa. Ṭhānabhūtanti pavattiṭṭhānabhūtaṁ.",
  "tika-s0301t4:74": "Chaphassāyatanasuttavaṇṇanā niṭṭhitā.",
  "tika-s0301t4:75": "8. Piṇḍasuttavaṇṇanā",
  "tika-s0301t4:76_0": "154.Tattha tatthāti tasmiṁ tasmiṁ ñātimittakule. Pāhunakānīti pahitabbapaṇṇākārāni.",
  "tika-s0301t4:76_1": "Āgantukapaṇṇākārānīti āgantukānaṁ upagatānaṁ dātabbapaṇṇākārāni. Sayaṁcaradivaseti",
  "tika-s0301t4:76_2": "kumārakānañca kumārikānañca sayaṁ attanā caritabbachaṇadivase. Idāni tamatthaṁ vitthārato",
  "tika-s0301t4:76_3": "dassento “samavayajātigottā”tiādimāha. Samavayasamajātikasamagottāti paccekaṁ sama-saddo",
  "tika-s0301t4:76_4": "yojetabbo. Gottasamatā ca āvāhavivāhayogyatāvasena daṭṭhabbā, na ekagottatāvasena.",
  "tika-s0301t4:76_5": "Tato tato gāmato. Aññasmiṁ dātabbe asati. Chaṇavasena pahiṇituṁ sampāditaṁ pūvaṁ",
  "tika-s0301t4:76_6": "chaṇapūvaṁ. Tāsaṁ sampattiyāti tāsaṁ dānaṁ dhammassavanañcāti tassā duvidhāyapi sampattiyā.",
  "tika-s0301t4:77_0": "Ñāṇaṁ nāma āvajjanapubbakaṁ, tasmā ajānanassa “anāvajjanatāyā”ti kāraṇaṁ vatvā sesakāraṇaṁ",
  "tika-s0301t4:77_1": "vadanto “buddhāna”ntiādimāha. Upacārabhedanti buddhaṁ disvā manussehi kātabbaupacārassa",
  "tika-s0301t4:77_2": "bhindanaṁ. Bhinditunti vidhamituṁ.",
  "tika-s0301t4:78": "Bhagavā panāti panasaddo visesatthajotako. Tena na kevalaṁ bhagavā uppaṇḍanaṁ pariharanto taṁ gāmaṁ na puna pāvisi, atha kho māraṁ anukampantoti idaṁ visesaṁ joteti.",
  "tika-s0301t4:79_0": "Janesīti apuññaṁ janesi, janento ca yathā tato āyatiṁ thirataraṁ mahantaṁ dukkhaṁ",
  "tika-s0301t4:79_1": "nipphajjissati, evaṁ nipphādesi. Āsajjananti ettha nanti nipātamattaṁ. Kiñcati maddati",
  "tika-s0301t4:79_2": "abhibhavatīti kiñcananti āha “maddituṁ samattha”nti.",
  "tika-s0301t4:80": "Piṇḍasuttavaṇṇanā niṭṭhitā.",
  "tika-s0301t4:81": "9. Kassakasuttavaṇṇanā",
  "tika-s0301t4:82_0": "155.Nibbānaṁ apadisitvāti nibbānaṁ nissāya nibbānaguṇe ārabbhāti attho. Haṭahaṭakesoti",
  "tika-s0301t4:82_1": "ito cito ca vikiṇṇattā ākulākulakeso. Cakkhusamphassaviññāṇāyatananti ettha yathā",
  "tika-s0301t4:82_2": "cakkhuggahaṇena phasso visesito, tena eva viññāṇāyatanaṁ. Tathā sati cakkhuviññāṇassa",
  "tika-s0301t4:82_3": "ca gahaṇaṁ āpajjeyyāti. Nanu cettha cakkhuggahaṇena visesitattā cakkhudvārikānaṁ",
  "tika-s0301t4:82_4": "sabbesaṁ viññāṇānaṁ gahaṇanti? Saccametaṁ, tañca kho paṭhamena cakkhuggahaṇenāti",
  "tika-s0301t4:82_5": "nāyaṁ doso. Bhavaṅgacittanti āvajjanāya anantarapaccayabhūtameva adhippetanti niyametvā",
  "tika-s0301t4:82_6": "dassetuṁ “sāvajjanaka”nti vuttaṁ, tasmā tadārammaṇampīti javanacittena saha tadārammaṇacittampi.",
  "tika-s0301t4:82_7": "“Viññāṇāyatana”nti ca vutte nimmalameva.",
  "tika-s0301t4:83_0": "“Cakkhū”ti avisesato vuttattā pana mārassa ayampi attho āpannoti dassetuṁ “yaṁ loke”tiādi",
  "tika-s0301t4:83_1": "vuttaṁ. Upakkavipakkanti cakkhupākarogena upari heṭṭhā ca sabbaso pakkaṁ kuthitaṁ.",
  "tika-s0301t4:83_2": "Eseva nayoti iminā yaṁ loke kuṭṭhakilāsagaṇḍakacchuādīhi upaddutaṁ vaṇapīḷakādivasena",
  "tika-s0301t4:83_3": "paggharantaṁ asuciṁ antamaso paramajeguccharūpampi, sabbaṁ taṁ taveva hotūti evamādiṁ apadisati.",
  "tika-s0301t4:84_0": "Yaṁ bhaṇḍakanti hiraññasuvaṇṇādikhettavatthādiupakaraṇaṁ gahaṭṭhā, pabbajitā ca yaṁ",
  "tika-s0301t4:84_1": "pattacīvarādiṁ “mama ida”nti abhinivisantāva vadanti, etesu pariggahatthesu ca tesaṁ",
  "tika-s0301t4:84_2": "pariggāhakapuggalesu ca te cittaṁ yadi atthi, tāni ārabbha tava cittaṁ yadi bhavati,",
  "tika-s0301t4:84_3": "evaṁ tvaṁ tattha baddho eva hosīti attho. Tenāha “na me samaṇa mokkhasī”ti.",
  "tika-s0301t4:85_0": "Yaṁ bhaṇḍakaṁ vadantīti yathāvuttaṁ upakaraṇaṁ loke bahujanā “mama ida”nti vadanti.",
  "tika-s0301t4:85_1": "Na taṁ mayhanti taṁ mayhaṁ na hoti, na tattha mama taṇhāvasena mamanti natthi. Na",
  "tika-s0301t4:85_2": "te ahanti ye puggalā ettha baddhā, tepi ahaṁ na homi, tattha me diṭṭhibaddho natthi.",
  "tika-s0301t4:85_3": "Na me maggampi dakkhasīti evaṁ sabbaso baddhābhāvena muttassa me gatamaggampi māra",
  "tika-s0301t4:85_4": "tvaṁ na dakkhasi na passissasi, ye bhavādayo tuyhaṁ visayā, tesu bhavayonigatiādīsu",
  "tika-s0301t4:85_5": "mayhaṁ gatamaggaṁ na passissasi bhavanissaṭṭhattāti.",
  "tika-s0301t4:86": "Kassakasuttavaṇṇanā niṭṭhitā.",
  "tika-s0301t4:87": "10. Rajjasuttavaṇṇanā",
  "tika-s0301t4:88_0": "156.Ahananti karaṇe paccattavacananti āha “ahanantenā”ti, paccatte eva vā paccattavacanaṁ,",
  "tika-s0301t4:88_1": "“ahananto hutvā”ti vacanasesena bhavitabbanti adhippāyo. Sesapadesupi eseva nayo.",
  "tika-s0301t4:88_2": "Ajinanti antogadhahetuatthaṁ vadatīti āha “parassa dhanajāniṁ akarontenā”ti. Akārāpentenāti",
  "tika-s0301t4:88_3": "parassa dhanajāniṁ akārentena. Asocantenāti bhogabyasanādivasena paraṁ asocantena.",
  "tika-s0301t4:88_4": "Kasmā bhagavā evaṁ cintesīti tattha kāraṇamāha “itī”tiādinā. Rajje vijite daṇḍakarapīḷiteti",
  "tika-s0301t4:88_5": "dhanadaṇḍādidaṇḍena ceva balinā ca bādhite.",
  "tika-s0301t4:89_0": "Ijjhanakakoṭṭhāsāti cetovasibhāvādikassa sādhanakakoṭṭhāsā. Vaḍḍhitāti bhāvanāpāripūrivasena",
  "tika-s0301t4:89_1": "anubrūhitā. Punappunaṁ katāti bhāvanāya bahulīkaraṇena aparāparaṁ pavattitā. Yuttayānanti",
  "tika-s0301t4:89_2": "yathā yuttānaṁ ājaññarathānaṁ sārathinā adhiṭṭhitaṁ yathāruci pavattati, evaṁ yathārucipavattitaṁ",
  "tika-s0301t4:89_3": "gamitā. Patiṭṭhaṭṭhenāti adhiṭṭhānaṭṭhena. Vatthukatāti sabbaso upakkilesasodhanena",
  "tika-s0301t4:89_4": "iddhivisayatāya patiṭṭhānabhāvato suvisodhitaparissayavatthu viya katā. Avijahitāti",
  "tika-s0301t4:89_5": "paṭipakkhadūrībhāvato subhāvitabhāvena taṁtaṁadhiṭṭhānayogyatāya na jahāpitā. Niccānubaddhāti",
  "tika-s0301t4:89_6": "tato eva niccaṁ anubaddhā viya katā. Suparicitāti suṭṭhu sabbabhāgena bhāvanānupacayaṁ",
  "tika-s0301t4:89_7": "gamitā. Avirādhitavedhihattho viyāti avirajjhanabhāvena virajjhanahattho viya. Suṭṭhu",
  "tika-s0301t4:89_8": "samāraddhāti bhāvanāuppattiyā sammadeva sampāditā. Cinteyyāti atthuddhāravasena cinteyya.",
  "tika-s0301t4:90_0": "Pabbatassāti pabbato assa. Pabbato assāti pabbato bhaveyya kīdisassāti āha “suvaṇṇassā”tiādi.",
  "tika-s0301t4:90_1": "Jātarūpassāti ātaparūpasampannassa. Dvikkhattumpi tāva mahantoti yattako so pabbato",
  "tika-s0301t4:90_2": "hoti, dvikkhattuṁ tattako. Ekassāti ekassapi puggalassa nālaṁ na pariyatto taṇhāya",
  "tika-s0301t4:90_3": "duppūraṇabhāvā. Evaṁ jānantoti evaṁ taṇhāya duppūraṇabhāvādīnavataṁ jānanto. Samaṁ",
  "tika-s0301t4:90_4": "careyyāti paravatthuparāmāsādiṁ vihāya kāyādīhi samameva paṭipajjeyya.",
  "tika-s0301t4:91_0": "Dukkhaṁ taṇhānidānaṁ, taṇhā kāmaguṇanidānā, tasmā dukkhassa taṇhāpaccayakāmaguṇanidānattaṁ",
  "tika-s0301t4:91_1": "vuttaṁ. Tanti dukkhaṁ. Yatonidānaṁ hotīti yaṁnidānaṁ yaṁkāraṇaṁ taṁ pavattati. Evaṁ",
  "tika-s0301t4:91_2": "yo adakkhīti yo pariññātavatthuko evaṁ dukkhaṁ tassa nidānabhūte kāmaguṇe ca tathato",
  "tika-s0301t4:91_3": "paññācakkhunā passi. Kena kāraṇena nameyya? Taṁ kāraṇaṁ natthīti attho. Kāmaguṇaupadhinti",
  "tika-s0301t4:91_4": "kāmaguṇasaṅkhātaṁ upadhiṁ. Sajjati etthāti saṅgo eso, lagganametanti evaṁviditvā.",
  "tika-s0301t4:91_5": "Tameva kāmābhibhūto nappaṭiseveyya na laggeyyāti evaṁ vinayāya vūpasamāya sikkheyyāti.",
  "tika-s0301t4:92": "Rajjasuttavaṇṇanā niṭṭhitā.",
  "tika-s0301t4:93": "Dutiyavaggavaṇṇanā niṭṭhitā.",
  "tika-s0301t4:94": "3. Tatiyavaggo",
  "tika-s0301t4:95": "1. Sambahulasuttavaṇṇanā",
  "tika-s0301t4:96_0": "157.Jaṭācumbaṭakenāti sīse paṭimukkena jaṭākalāpena. Apariggahabrāhmaṇapabbajitā",
  "tika-s0301t4:96_1": "hi jaṭāya uñchācariyaṁ caranti. Udumbaradaṇḍañhi attaguttatthāya gahitaṁ tesaṁ appicchabhāvappakāsanaṁ.",
  "tika-s0301t4:96_2": "Tenāha “appicchabhāvappakāsanattha”nti. Sīsaṁ okampetvāti ettha ativiya sīsassa okampitabhāvaṁ",
  "tika-s0301t4:96_3": "dassetuṁ “hanukena uraṁ paharanto adhonataṁ katvā”ti vuttaṁ. Jivhaṁ nīharitvāti lambanacālanavasena",
  "tika-s0301t4:96_4": "mukhato nikkhāmetvā. Tenāha “uddha”ntiādi. Tisākhanti tibhaṅgabhakuṭi viya nalāṭe",
  "tika-s0301t4:96_5": "jātattā nalāṭikaṁ. Tenāha “nalāṭe uṭṭhitaṁ valittaya”nti, tibhaṅgavalikaṁ nalāṭe",
  "tika-s0301t4:96_6": "katvāti attho. Attanova teleti attanova pāpakammanibbattake tele, pacitabbaṭṭhānageheti adhippāyo.",
  "tika-s0301t4:97": "Sambahulasuttavaṇṇanā niṭṭhitā.",
  "tika-s0301t4:98": "2. Samiddhisuttavaṇṇanā",
  "tika-s0301t4:99_0": "158.Mayhaṁlābhāti evarūpassa nāma sammāsambuddhassa satthussa paṭilābho, evarūpassa",
  "tika-s0301t4:99_1": "ca nāma niyyānikassa saddhammassa paṭilābho, evarūpānañca suppaṭipannānaṁ sabrahmacārīnaṁ",
  "tika-s0301t4:99_2": "paṭilābho, ete mayhaṁ suladdhalābhā. Mayhaṁ suladdhanti yañcetaṁ mama niyyānikasāsane",
  "tika-s0301t4:99_3": "pabbajjā upasampadā, tasmiñca abhiratīti sabbañcetaṁ mayā suladdhaṁ. Yathā panassa",
  "tika-s0301t4:99_4": "evaṁ cetaso parivitakko uppanno, taṁ dassetuṁ “so kirā”tiādi vuttaṁ. Caritānurūpavasena",
  "tika-s0301t4:99_5": "gahitaṁ mūlakammaṭṭhānaṁ. Pāsādikanti pasādāvahaṁ. Evamahosīti “lābhā vata me”tiādinā",
  "tika-s0301t4:99_6": "evaṁ parivitakko ahosi. Nisinnasadisoti nisinno viya. Tasmiṁyeva ṭhāneti yasmiṁ ṭhāne",
  "tika-s0301t4:99_7": "nisinnaṁ māro upasaṅkami, tasmiṁyeva ṭhāne. Tassāti samiddhittherassa. Kammaṭṭhānaṁ",
  "tika-s0301t4:99_8": "sappāyanti kammaṭṭhānabhāvanāya anuyuñjanaṁ sappāyaṁ upakārāvahaṁ bhavissati.",
  "tika-s0301t4:100_0": "Mayhanti mayā. Sati ca paññā ca satipaññā, tā ariyamaggena jānanasamatthanabhāvena",
  "tika-s0301t4:100_1": "avabuddhā. Thero kira tadā vipassanaṁ ussukkāpesi. Kāmanti yathāruci. Keci “kāmaṁ",
  "tika-s0301t4:100_2": "karassūti āyasmato ‘kāmā’ti mārassa ālapana”nti vadanti. Vibhiṁsakārahānīti bhayānakārahāni.",
  "tika-s0301t4:100_3": "Rūpānīti vippakārāni. Vippakāratthopi hi rūpasaddo “rūpaṁ dasseti anappaka”ntiādīsu",
  "tika-s0301t4:100_4": "viya. Na kampessasīti samaṇadhammakaraṇato na calissasi.",
  "tika-s0301t4:101": "Samiddhisuttavaṇṇanā niṭṭhitā.",
  "tika-s0301t4:102": "3. Godhikasuttavaṇṇanā",
  "tika-s0301t4:103_0": "159.Pabbatassa passeti pabbatapāde upaccakāyaṁ. Samaye samaye laddhattā sāmayikaṁ.",
  "tika-s0301t4:103_1": "Tenāha “appitappitakkhaṇe paccanīkadhammehi vimuccatī”ti. Lokiyavimutti hi anaccantapahāyitāya",
  "tika-s0301t4:103_2": "samayavimutti nāma, lokuttaravimutti accantapahāyitāya asamayavimutti. Tāhi samannāgatā",
  "tika-s0301t4:103_3": "“samayavimuttā, asamayavimuttā”ti ca vuccanti. Yāva paṭhamajjhānanibbattanaṁ, tāva",
  "tika-s0301t4:103_4": "kasmā parihāyīti attho? Sābādhattāti sarogattā. Vātapittasemhavasenāti kadāci vātapittavasena,",
  "tika-s0301t4:103_5": "kadāci vātasemhavasena, ubhinnampi sannipātavasena. Anusāyikoti kāyaṁ anugantvā sayito,",
  "tika-s0301t4:103_6": "yāpyāmayabhāvena ṭhitoti attho. Samādhissāti samādhibhāvanāya. Upakārakadhamme utubhojanādike.",
  "tika-s0301t4:103_7": "Pūretunti samodhānetuṁ. Parihāyīti sarīrassa akallabhāvato.",
  "tika-s0301t4:104": "Āhareyyanti jīvitaharaṇatthāya upaneyyaṁ. Nibaddhā gati hoti kevalaṁ brahmalokūpapattito, na sotāpannādīnaṁ viya paricchinnabhāvena. Tenāha “brahmaloke nibbattatī”ti.",
  "tika-s0301t4:105_0": "Jalamānāti samuṭṭhitaniyataiddhiyā anaññasādhāraṇaparivārasampattiyā ca sadevake",
  "tika-s0301t4:105_1": "loke jalamānā. Maṁsacakkhu dibbacakkhu dhammacakkhu paññācakkhu samantacakkhūti pañcahi",
  "tika-s0301t4:105_2": "cakkhūhi cakkhumā. Ānubhāvadharāti acinteyyāparimeyyabuddhānubhāvasampannā. Ānubhāvapariyāyopi",
  "tika-s0301t4:105_3": "hi juti-saddo hoti “iddhijutibalavīriyūpapattī”tiādīsu viya. Anavasesato mānaṁ siyati",
  "tika-s0301t4:105_4": "samucchindatīti aggamaggo mānasaṁ. Tannibbattanā pana arahattassa mānasatā daṭṭhabbā.",
  "tika-s0301t4:105_5": "Sīlādīnīti anuttarasīlādīni. Sikkhamānoti sikkhāni bhāvento attano santāne uppādento.",
  "tika-s0301t4:105_6": "Na cittabhāvanā. Tenāha “sakaraṇīyo”ti. Janeti sattassa kāye, sadevake loketi attho.",
  "tika-s0301t4:105_7": "Vissutāti anaññasādhāraṇehi sīlādiguṇehi vissutā.",
  "tika-s0301t4:106_0": "Vedanaṁ vikkhambhetvāti uppannaṁ dukkhavedanaṁ paṭicca uppannaattakilamathaṁ anuppādanavasena",
  "tika-s0301t4:106_1": "vikkhambhetvā taṁyeva vedanaṁ pariggahetvā pavattavipassanā vīthimeva otaratīti katvā",
  "tika-s0301t4:106_2": "mūlakammaṭṭhānanti vuttaṁ. “Samasīsī hutvā parinibbāyī”ti vatvā tassa pabhedaṁ vibhajitvā",
  "tika-s0301t4:106_3": "idhādhippetaṁ dassetuṁ “samasīsī nāma tividho hotī”tiādimāha. Iriyāpathavasena samasīsī",
  "tika-s0301t4:106_4": "iriyāpathasamasīsī. Esa nayo sesadvayepi.",
  "tika-s0301t4:107_0": "Iriyāpathakopanañcāti iriyāpathehi asamāyogo. Ekappahārenevāti ekavelāyameva. Parinibbānavasenāti",
  "tika-s0301t4:107_1": "anupādisesaparinibbānavasena, na kilesakkhayamattena. Etthāti etesu dvīsu nayesu.",
  "tika-s0301t4:107_2": "Evaṁ sati teneva iriyāpathena vipassanaṁ paṭṭhapetvā teneva iriyāpathena, ekasmiṁ",
  "tika-s0301t4:107_3": "antorogeyeva vipassanaṁ paṭṭhapetvā arahattaṁ patvā teneva rogena parinibbāyantā",
  "tika-s0301t4:107_4": "khīṇāsavā bahavopi samasīsino eva sambhaveyyuṁ. Tasmā vuttanayeneva attho veditabbo.",
  "tika-s0301t4:108_0": "Sīsañcettha terasa – palibodhasīsaṁ taṇhā, bandhanasīsaṁ māno, parāmāsasīsaṁ diṭṭhi,",
  "tika-s0301t4:108_1": "vikkhepasīsaṁ uddhaccaṁ, kilesasīsaṁ avijjā, adhimokkhasīsaṁ saddhā, paggahasīsaṁ",
  "tika-s0301t4:108_2": "vīriyaṁ, upaṭṭhānasīsaṁ sati, avikkhepasīsaṁ samādhi, dassanasīsaṁ paññā, pavattisīsaṁ",
  "tika-s0301t4:108_3": "jīvitindriyaṁ, gocarasīsaṁ vimokkho, saṅkhārasīsaṁ nirodhoti. Imesu terasasu sīsesu",
  "tika-s0301t4:108_4": "palibodhasīsādīni pavattisīsañca pariyādiyitabbāni, adhimokkhasīsādīni pariyādāyakāni,",
  "tika-s0301t4:108_5": "pariyādāyakaphalaṁ gocarasīsaṁ. Tañhi visayajjhattaṁ phalaṁ vimokkho, pariyādāyakassa",
  "tika-s0301t4:108_6": "maggassa phalassa ca ārammaṇaṁ saṅkhārasīsaṁ saṅkhāravivekabhūto nirodhoti pariyādiyitabbānaṁ",
  "tika-s0301t4:108_7": "pariyādāyakaphalārammaṇānaṁ saha viya saṁsiddhaṁ dassanena samasīsibhāvaṁ dassetuṁ",
  "tika-s0301t4:108_8": "paṭisambhidāyaṁ terasa sīsāni vuttāni. Idha pana “apubbaṁ acarimaṁ āsavapariyādānañca",
  "tika-s0301t4:108_9": "hoti jīvitapariyādānañcā”ti vacanato tesu kilesapavattasīsānameva vasena yojanaṁ",
  "tika-s0301t4:108_10": "karonto “ettha ca pavattisīsa”ntiādimāha.",
  "tika-s0301t4:109_0": "Tattha pavattisīsaṁ pavattato vuṭṭhahanto maggo cutito uddhaṁ appavattikaraṇavasena",
  "tika-s0301t4:109_1": "yadipi pariyādīyati, yāva pana cuti, tāva pavattisabbhāvato “pavattisīsaṁ jīvitindriyaṁ",
  "tika-s0301t4:109_2": "cuticittaṁ khepetī”ti āha. Kilesapariyādānena pana maggacittena attano anantaraṁ",
  "tika-s0301t4:109_3": "viya nipphādetabbā paccavekkhaṇavārā ca kilesapariyādānasseva vārāti vattabbataṁ",
  "tika-s0301t4:109_4": "arahanti. “Vimuttasmiṁ vimuttamiti ñāṇaṁ hotī”ti vacanato paccavekkhaṇaparisamāpanena",
  "tika-s0301t4:109_5": "kilesapariyādānaṁ samāpitaṁ nāma hoti, taṁ pana parisamāpanaṁ yadi cuticittena hoti,",
  "tika-s0301t4:109_6": "teneva jīvitaparisamāpanañca hotīti imāya vāracutisamatāya kilesapariyādānajīvitapariyādānānaṁ",
  "tika-s0301t4:109_7": "apubbācarimatā veditabbāti dassento “dvinnaṁ cittānaṁ ekato uppādo natthī”tiādimāha.",
  "tika-s0301t4:109_8": "Dvinnaṁ cittānanti cuticittamaggacittānaṁ. Tanti paccavekkhaṇaṁ paripuṇṇajavanacittānaṁ",
  "tika-s0301t4:109_9": "sattakkhattuṁ pavattiyā, aparipuṇṇānaṁ vā pañcakkhattuṁ pavattiyā. Kiñcāpi “eko vā",
  "tika-s0301t4:109_10": "dve vā”ti vuttaṁ yathā “ekaṁ vā dve vā tadārammaṇacittānī”ti, heṭṭhimantena pana dve pavattanti.",
  "tika-s0301t4:110": "Uppāṭetvāti uddharitvāti attho. Anupādisesenāti anupādisesanibbānena.",
  "tika-s0301t4:111_0": "Dhūmāyitattanti dhūmassa viya ayitabhāvaṁ pavattiākāraṁ. Dhūmasadisā valāhakā dhūmavalāhakā,",
  "tika-s0301t4:111_1": "timiravalāhakā, ye mahikā “timira”nti vuccanti. Appatiṭṭhitenāti patiṭṭhaṁ alabhantena.",
  "tika-s0301t4:111_2": "Itthambhūtalakkhaṇe etaṁ karaṇavacanaṁ, anuppattidhammenāti attho. Sati hi uppāde",
  "tika-s0301t4:111_3": "patiṭṭhitaṁ nāma siyā, aṭṭhakathāyaṁ pana yadeva tassa viññāṇassa appatiṭṭhānakāraṇaṁ,",
  "tika-s0301t4:111_4": "tadeva parinibbānakāraṇanti vuttaṁ “appatiṭṭhitakāraṇā”ti.",
  "tika-s0301t4:112": "Sokena phuṭṭhassāti “aphalo vata me vāyāmo jāto”ti sokena abhibhūtassa. Abhassathāti balavasokābhitunnassa satisammosā sithilaṁ gahitā bhassi patitā sā kacchā.",
  "tika-s0301t4:113": "Godhikasuttavaṇṇanā niṭṭhitā.",
  "tika-s0301t4:114": "4. Sattavassānubandhasuttavaṇṇanā",
  "tika-s0301t4:115_0": "160. Yasmā kapilavatthuto nikkhantakālato paṭṭhāya māro otārāpekkho lokanāthaṁ anubandhituṁ",
  "tika-s0301t4:115_1": "āraddho, tasmā vuttaṁ “pure bodhiyā chabbassānī”ti. Atigahetvāti anugantvā tassa",
  "tika-s0301t4:115_2": "yathāruci paṭipattiṁ anuvatto viya hutvā.",
  "tika-s0301t4:116": "Avajjhāyantoti pajjhāyanto. Jito vittaparājito asi nu. Pamāṇātikkantanti garutaraṁ.",
  "tika-s0301t4:117": "Khanitvā ummūletvā. Kāmāsavādīni pajahanto anāsavo.",
  "tika-s0301t4:118": "Pehīti apehi. Pāragāminoti pāraṅgamanasīlā. Tekāliko ayaṁ gāmi-saddoti āha “yepī”tiādi.",
  "tika-s0301t4:119_0": "Māravisūkānīti mārakaṇṭakāni kaṇṭakasadisāni mārassa durācārāni. Viruddhasevitāni",
  "tika-s0301t4:119_1": "virodhavasena tāsaṁyeva vevacanāni. Tāni sarūpato dassetuṁ “appamāyū”tiādi vuttaṁ.",
  "tika-s0301t4:119_2": "Nibbejanīyāti nibbedadāyikā. Ukkaṇṭhanīyāti ukkaṇṭhavahā.",
  "tika-s0301t4:120_0": "Vikappavasenaveditabbo opammaparikappavisayattā tassa kiriyāpadassa. Tenāha “anuparigaccheyyā”ti.",
  "tika-s0301t4:120_1": "Etthāti etasmiṁ medavaṇṇavatthusmiṁ. Mudunti mudumadhurasaṁ vindeyyāma paṭilabheyyāma.",
  "tika-s0301t4:120_2": "Assādoti assādetabbo.",
  "tika-s0301t4:121": "Sattavassānubandhasuttavaṇṇanā niṭṭhitā.",
  "tika-s0301t4:122": "5. Māradhītusuttavaṇṇanā",
  "tika-s0301t4:123_0": "161.Cintesīti sokavasiko hutvā cintayi. Gaṇikārahatthiniyoti dīpakakareṇuyo. Ekasataṁ",
  "tika-s0301t4:123_1": "ekasatanti ekasataṁ ekasataṁ paccekaṁ sataṁ satanti attho. Tenāha “ekekaṁ sataṁ sataṁ",
  "tika-s0301t4:123_2": "katvā”ti. Kumārivaṇṇasatanti kumāritthīnaṁ attabhāvānaṁ sataṁ. Tā kira paṭhamaṁ kaññārūpena",
  "tika-s0301t4:123_3": "attānaṁ dassesuṁ. Anupagatapupphānañhi samaññā kaññāti. Puna yathāvuttakumārirūpena",
  "tika-s0301t4:123_4": "upagatapupphā hi kumārī. Puna vadhukārūpena. Taṁ sandhāya vuttaṁ “avijātavaṇṇasata”nti.",
  "tika-s0301t4:123_5": "Tatiyavāre yuvatirūpena. Vijātā hi itthī anatikkantamajjhimavayā yuvatī. Ettāvatā",
  "tika-s0301t4:123_6": "bālā taruṇī porīti tividhāsu itthīsu purimā dve dassitā, pariyosānavāresu manussajātikānaṁ",
  "tika-s0301t4:123_7": "manussitthiyova ruccantīti tena manussarūpena tā attānaṁ dassesuṁ.",
  "tika-s0301t4:124_0": "Atthassa pattinti ekantato hitānuppattiṁ. Hadayassa santinti paramacittupasamaṁ.",
  "tika-s0301t4:124_1": "Kilesasenanti kāmaguṇasaṅkhātaṁ paṭhamaṁ kilesasenaṁ. Sā hi kilesasenā accharāsaṅghātasabhāvāpi",
  "tika-s0301t4:124_2": "paṭipatthayamānā piyāyitabbaicchitabbarūpabhāvato piyarūpasātarūpā nāma attano kiccavasena.",
  "tika-s0301t4:124_3": "Eko ahaṁ jhāyantoti gaṇasaṅgaṇikāya kilesasaṅgaṇikāya ca abhāvato eko asahāyo ahaṁ",
  "tika-s0301t4:124_4": "lakkhaṇūpanijjhānena nijjhāyanto. Anubujjhinti anukkamena maggapaṭipāṭiyā bujjhiṁ",
  "tika-s0301t4:124_5": "paṭibujjhiṁ. Tasmāti yathāvuttavivekasukhasamadhigamanimittaṁ. Akaraṇenāti mittasanthavassa",
  "tika-s0301t4:124_6": "akaraṇena. Sakkhīti sakkhibhāvo.",
  "tika-s0301t4:125_0": "Katamenavihārenāti jhānasamāpattīnaṁ katamena vihārena. Idha dutiyapadassa attho",
  "tika-s0301t4:125_1": "vissajjanagāthāvaṇṇanāyameva āvi bhavissati. Anāmantena “taṁ puggala”nti sammukhā",
  "tika-s0301t4:125_2": "ṭhitampi bhagavantaṁ asammukhā viya katvā vadati, kathaṁ tvanti attho.",
  "tika-s0301t4:126_0": "“Avitakkajhāyī”ti vakkhamānattā ayamevettha kāyapassaddhi veditabbāti āha “catutthajjhānena",
  "tika-s0301t4:126_1": "assāsapassāsakāyassa passaddhattā passaddhakāyo”ti. Puññābhisaṅkhārādike kammābhisaṅkhāre.",
  "tika-s0301t4:126_2": "Kāmālayādīnaṁ abhāvato anālayo. Na saratīti na savati. Rāgavasena hi sattā saṁsāramanusavanti.",
  "tika-s0301t4:126_3": "Na thinoti na thinamiddhacitto. Mohavasena hi sattā thinamiddhaṁ āpajjantīti. Diyaḍḍhakilesasahassanti",
  "tika-s0301t4:126_4": "khuddakavatthuvibhaṅge āgatesu aṭṭhasu kilesasatesu aṭṭhasataṁ taṇhāvicaritāni apanetvā",
  "tika-s0301t4:126_5": "sesā paññāsādhikaṁ sataṁ kilesā, te brahmajāle āgatāhi dvāsaṭṭhiyā diṭṭhīhi saha",
  "tika-s0301t4:126_6": "pañcapaññāsādhikaṁ sattasataṁ hoti; tā ca uppannānuppannabhāvena diguṇitā diyaḍḍhakilesasahassaṁ",
  "tika-s0301t4:126_7": "dasādhikaṁ hoti; taṁ appakaṁ pana ūnamadhikaṁ vā gaṇanupagaṁ na hotīti “diyaḍḍhakilesasahassa”nti",
  "tika-s0301t4:126_8": "vuttaṁ. Itaresaṁ atītādibhāvāmasanato aggahaṇaṁ pahānassa adhippetattā. Ayamettha",
  "tika-s0301t4:126_9": "saṅkhepo, vitthāro pana abhidhammaṭīkāyaṁ vuttanayena veditabbo. Paṭhamapadenāti",
  "tika-s0301t4:126_10": "“na kuppatī”ti iminā padena. Dutiyenāti “na saratī”ti padena. Tatiyenāti “na thino”ti",
  "tika-s0301t4:126_11": "padena. Nīvaraṇappahānena khīṇāsavataṁ dasseti, anavasesato nīvaraṇānaṁ accantappahānaṁ adhippetaṁ.",
  "tika-s0301t4:127_0": "Pañcadvārikakilesoghaṁ tiṇṇoti channaṁ dvārānaṁ vasena pavattanakilesoghaṁ taritvā",
  "tika-s0301t4:127_1": "ṭhito. Kāmoghadiṭṭhoghabhavoghaṭṭhakilesabhāvato “pañcoghaggahaṇena vā pañcorambhāgiyāni",
  "tika-s0301t4:127_2": "saṁyojanāni veditabbānī”ti āha. Rūparāgādayo visesato na pañcadvārikāti vuttaṁ “chaṭṭhaggahaṇena",
  "tika-s0301t4:127_3": "pañcuddhambhāgiyāni veditabbānī”ti.",
  "tika-s0301t4:128": "Maccurājassāti sambandhe sāmivacananti dassento “maccurājassa hatthato”ti āha. Nayamānānanti anādare sāmivacananti katvā vuttaṁ “nayamānesū”ti.",
  "tika-s0301t4:129_0": "Ūhaccāti buddhaṁ nissāya. “Idamavocā”ti desanaṁ niṭṭhāpetvāti etena saṁyuttesu ayaṁ",
  "tika-s0301t4:129_1": "nigamanapāḷi, heṭṭhā anāgatanayattā pana kesuci potthakesu na likhīyatīti dasseti.",
  "tika-s0301t4:129_2": "Daddallamānāti jajjakārassa hi daddakāraṁ katvā niddeso. Tenāha “ativiya jalamānā”ti.",
  "tika-s0301t4:129_3": "Nīharīti tāsaṁ kāyavacīvikāraṁ na manasikaronto tiṇāyapi amaññamānova anapekkheneva",
  "tika-s0301t4:129_4": "nīhari. Phalato bhaṭṭhanti phalasipāṭikato bhaṭṭhaṁ. Kuṇḍatiṇādigacchatūlaṁ poṭakitūlaṁ.",
  "tika-s0301t4:130": "Māradhītusuttavaṇṇanā niṭṭhitā.",
  "tika-s0301t4:131": "Tatiyavaggavaṇṇanā niṭṭhitā.",
  "tika-s0301t4:132": "Sāratthappakāsiniyā saṁyuttanikāya-aṭṭhakathāya",
  "tika-s0301t4:133": "Mārasaṁyuttavaṇṇanāya līnatthappakāsanā samattā."
}