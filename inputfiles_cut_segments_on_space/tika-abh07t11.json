{
  "tika-abh07t11:0": "3. Pakiṇṇakaparicchedavaṇṇanā",
  "tika-abh07t11:1_0": "1. Idāni yathāvuttānaṁ cittacetasikānaṁ vedanādivibhāgato, taṁtaṁvedanādibhedabhinnacittuppādavibhāgato",
  "tika-abh07t11:1_1": "ca pakiṇṇakasaṅgahaṁ dassetuṁ “sampayuttā yathāyoga”ntyādi āraddhaṁ. Yathāyogaṁ sampayuttā",
  "tika-abh07t11:1_2": "cittacetasikā dhammā sabhāvato attano attano sabhāvavasena ekūnanavutividhampi cittaṁ",
  "tika-abh07t11:1_3": "ārammaṇavijānanasabhāvasāmaññena ekavidhaṁ, sabbacittasādhāraṇo phasso phusanasabhāvena",
  "tika-abh07t11:1_4": "ekavidhotyādinā tepaññāsa honti.",
  "tika-abh07t11:2_0": "2. Idāni tesaṁ dhammānaṁ yathārahaṁ vedanā…pe… vatthuto saṅgaho nāma vedanāsaṅgahādināmako",
  "tika-abh07t11:2_1": "pakiṇṇakasaṅgaho cittuppādavaseneva taṁtaṁvedanādibhedabhinnacittuppādānaṁ vaseneva",
  "tika-abh07t11:2_2": "na katthaci taṁvirahena nīyate upanīyate, āharīyatītyattho.",
  "tika-abh07t11:3": "Vedanāsaṅgahavaṇṇanā",
  "tika-abh07t11:4_0": "3.Tatthāti tesu chasu saṅgahesu. Sukhādivedanānaṁ, taṁsahagatacittuppādānañca vibhāgavasena",
  "tika-abh07t11:4_1": "saṅgaho vedanāsaṅgaho. Dukkhato, sukhato ca aññā adukkhamasukhāma-kārāgamavasena.",
  "tika-abh07t11:4_2": "Nanu ca “dvemā, bhikkhave, vedanā sukhā dukkhā”ti vacanato dve eva vedanāti? Saccaṁ,",
  "tika-abh07t11:4_3": "taṁ pana anavajjapakkhikaṁ adukkhamasukhaṁ sukhavedanāyaṁ, sāvajjapakkhikañca dukkhavedanāyaṁ",
  "tika-abh07t11:4_4": "saṅgahetvā vuttaṁ. Yampi katthaci sutte “yaṁ kiñci vedayitamidamettha dukkhassā”ti",
  "tika-abh07t11:4_5": "vacanaṁ, taṁ saṅkhāradukkhatāya sabbavedanānaṁ dukkhasabhāvattā vuttaṁ. Yathāha –",
  "tika-abh07t11:4_6": "“saṅkhārāniccataṁ, ānanda, mayā sandhāya bhāsitaṁ saṅkhāravipariṇāmatañca yaṁ kiñcivedayitamidamettha",
  "tika-abh07t11:4_7": "dukkhassā”ti. Tasmā tissoyeva vedanāti daṭṭhabbā. Tenāha bhagavā – “tisso imā, bhikkhave,",
  "tika-abh07t11:4_8": "vedanā sukhā dukkhā adukkhamasukhā cā”ti. Evaṁ tividhāpi panetā indriyadesanāyaṁ",
  "tika-abh07t11:4_9": "“sukhindriyaṁ dukkhindriyaṁ somanassindriyaṁ domanassindriyaṁ upekkhindriya”nti pañcadhā",
  "tika-abh07t11:4_10": "desitāti taṁvasenapettha vibhāgaṁ dassetuṁ “sukhaṁ dukkha”ntyādi vuttaṁ. Kāyikamānasikasātāsātabhedato",
  "tika-abh07t11:4_11": "hi sukhaṁ dukkhañca paccekaṁ dvidhā vibhajitvā “sukhindriyaṁ somanassindriyaṁ dukkhindriyaṁ",
  "tika-abh07t11:4_12": "domanassindriya”nti desitā, upekkhā pana bhedābhāvato upekkhindriyanti ekadhāva.",
  "tika-abh07t11:4_13": "Yathā hi sukhadukkhāni aññathā kāyassa anuggahamupaghātañca karonti, aññathā manaso,",
  "tika-abh07t11:4_14": "nevaṁ upekkhā, tasmā sā ekadhāva desitā, tenāhu porāṇā –",
  "tika-abh07t11:5": "“Kāyikaṁ mānasaṁ dukkhaṁ, sukhañcopekkhavedanā;",
  "tika-abh07t11:6": "Ekaṁ mānasameveti, pañcadhindriyabhedato”ti. ;",
  "tika-abh07t11:7_0": "Tattha iṭṭhaphoṭṭhabbānubhavanalakkhaṇaṁ sukhaṁ. Aniṭṭhaphoṭṭhabbānubhavanalakkhaṇaṁ",
  "tika-abh07t11:7_1": "dukkhaṁ. Sabhāvato, parikappato vā iṭṭhānubhavanalakkhaṇaṁ somanassaṁ. Tathā aniṭṭhānubhavanalakkhaṇaṁ",
  "tika-abh07t11:7_2": "domanassaṁ. Majjhattānubhavanalakkhaṇā upekkhā.",
  "tika-abh07t11:8": "5.Catucattālīsa paccekaṁ lokiyalokuttarabhedena ekādasavidhattā.",
  "tika-abh07t11:9": "7.Sesānīti sukhadukkhasomanassadomanassasahagatehi avasesāni akusalato cha, ahetukato cuddasa, kāmāvacarasobhanato dvādasa, pañcamajjhānikāni tevīsāti sabbānipi pañcapaññāsa.",
  "tika-abh07t11:10": "Vedanāsaṅgahavaṇṇanā niṭṭhitā.",
  "tika-abh07t11:11": "Hetusaṅgahavaṇṇanā",
  "tika-abh07t11:12_0": "10. Lobhādihetūnaṁ vibhāgavasena, taṁsampayuttavasena ca saṅgaho hetusaṅgaho. Hetavo",
  "tika-abh07t11:12_1": "nāma chabbidhā bhavantīti sambandho. Hetubhāvo pana nesaṁ sampayuttānaṁ suppatiṭṭhitabhāvasādhanasaṅkhāto",
  "tika-abh07t11:12_2": "mūlabhāvo. Laddhahetupaccayā hi dhammā viruḷhamūlā viya pādapā thirā honti, na ahetukā",
  "tika-abh07t11:12_3": "viya jalatale sevālasadisā. Evañca katvā ete mūlasadisatāya “mūlānī”ti ca vuccanti.",
  "tika-abh07t11:12_4": "Apare pana “kusalādīnaṁ kusalādibhāvasādhanaṁ hetubhāvo”ti vadanti, evaṁ sati hetūnaṁ",
  "tika-abh07t11:12_5": "attano kusalādibhāvasādhano añño hetu maggitabbo siyā. Atha sesasampayuttahetupaṭibaddho",
  "tika-abh07t11:12_6": "tesaṁ kusalādibhāvo, evampi momūhacittasampayuttassa hetuno akusalabhāvo appaṭibaddho",
  "tika-abh07t11:12_7": "siyā. Atha tassa sabhāvato akusalabhāvopi siyā, evaṁ sati sesahetūnampi sabhāvatova",
  "tika-abh07t11:12_8": "kusalādibhāvoti tesaṁ viya sampayuttadhammānampi so hetupaṭibaddho na siyā. Yadi",
  "tika-abh07t11:12_9": "ca hetupaṭibaddho kusalādibhāvo, tadā ahetukānaṁ abyākatabhāvo na siyāti alamatinippīḷanena.",
  "tika-abh07t11:12_10": "Kusalādibhāvo pana kusalākusalānaṁ yonisoayonisomanasikārappaṭibaddho. Yathāha –",
  "tika-abh07t11:12_11": "“yoniso, bhikkhave, manasikaroto anuppannā ceva kusalā dhammā uppajjanti, uppannā",
  "tika-abh07t11:12_12": "ca kusalā dhammā abhivaḍḍhantī”tyādi, abyākatānaṁ pana abyākatabhāvo niranusayasantānappaṭibaddho",
  "tika-abh07t11:12_13": "kammappaṭibaddho avipākabhāvappaṭibaddho cāti daṭṭhabbaṁ.",
  "tika-abh07t11:13": "16. Idāni hetūnaṁ jātibhedaṁ dassetuṁ “lobho doso cā”tyādi vuttaṁ.",
  "tika-abh07t11:14": "Hetusaṅgahavaṇṇanā niṭṭhitā.",
  "tika-abh07t11:15": "Kiccasaṅgahavaṇṇanā",
  "tika-abh07t11:16_0": "18. Paṭisandhādīnaṁ kiccānaṁ vibhāgavasena, taṁkiccavantānañca paricchedavasena saṅgaho",
  "tika-abh07t11:16_1": "kiccasaṅgaho. Bhavato bhavassa paṭisandhānaṁ paṭisandhikiccaṁ. Avicchedappavattihetubhāvena",
  "tika-abh07t11:16_2": "bhavassa aṅgabhāvo bhavaṅgakiccaṁ. Āvajjanakiccādīni heṭṭhā vuttavacanatthānusārena",
  "tika-abh07t11:16_3": "yathārahaṁ yojetabbāni. Ārammaṇe taṁtaṁkiccasādhanavasena anekakkhattuṁ, ekakkhattuṁ",
  "tika-abh07t11:16_4": "vā javamānassa viya pavatti javanakiccaṁ. Taṁtaṁjavanaggahitārammaṇassa ārammaṇakaraṇaṁ",
  "tika-abh07t11:16_5": "tadārammaṇakiccaṁ. Nibbattabhavato parigaḷhanaṁ cutikiccaṁ.",
  "tika-abh07t11:17_0": "19. Imāni pana kiccāni ṭhānavasena pākaṭāni hontīti taṁ dāni pabhedato dassetuṁ “paṭisandhī”tyādi",
  "tika-abh07t11:17_1": "vuttaṁ, tattha paṭisandhiyā ṭhānaṁ paṭisandhiṭhānaṁ. Kāmaṁ paṭisandhivinimuttaṁ ṭhānaṁ",
  "tika-abh07t11:17_2": "nāma natthi, sukhaggahaṇatthaṁ pana “silāputtakassa sarīra”ntyādīsu viya abhedepi",
  "tika-abh07t11:17_3": "bhedaparikappanāti daṭṭhabbaṁ. Evaṁ sesesupi. Dassanādīnaṁ pañcannaṁ viññāṇānaṁ ṭhānaṁ",
  "tika-abh07t11:17_4": "pañcaviññāṇaṭhānaṁ. Ādi-saddena sampaṭicchanaṭhānādīnaṁ saṅgaho.",
  "tika-abh07t11:18_0": "Tattha cutibhavaṅgānaṁ antarā paṭisandhiṭhānaṁ. Paṭisandhiāvajjanānaṁ, javanāvajjanānaṁ,",
  "tika-abh07t11:18_1": "tadārammaṇāvajjanānaṁ, voṭṭhabbanāvajjanānaṁ, kadāci javanacutīnaṁ, tadārammaṇacutīnañca",
  "tika-abh07t11:18_2": "antarā bhavaṅgaṭhānaṁ. Bhavaṅgapañcaviññāṇānaṁ, bhavaṅgajavanānañca antarā āvajjanaṭhānaṁ.",
  "tika-abh07t11:18_3": "Pañcadvārāvajjanasampaṭicchanānamantarā pañcaviññāṇaṭhānaṁ. Pañcaviññāṇasantīraṇānamantarā",
  "tika-abh07t11:18_4": "sampaṭicchanaṭhānaṁ. Sampaṭicchanavoṭṭhabbanānamantarā santīraṇaṭhānaṁ. Santīraṇajavanānaṁ,",
  "tika-abh07t11:18_5": "santīraṇabhavaṅgānañca antarā voṭṭhabbanaṭhānaṁ. Voṭṭhabbanatadārammaṇānaṁ, voṭṭhabbanabhavaṅgānaṁ,",
  "tika-abh07t11:18_6": "voṭṭhabbanacutīnaṁ, manodvārāvajjanatadārammaṇānaṁ, manodvārāvajjanabhavaṅgānaṁ,",
  "tika-abh07t11:18_7": "manodvārāvajjanacutīnañca antarā javanaṭhānaṁ. Javanabhavaṅgānaṁ, javanacutīnañca",
  "tika-abh07t11:18_8": "antarā tadārammaṇaṭhānaṁ. Javanapaṭisandhīnaṁ, tadārammaṇapaṭisandhīnaṁ, bhavaṅgapaṭisandhīnaṁ",
  "tika-abh07t11:18_9": "vā antarā cutiṭhānaṁ nāma.",
  "tika-abh07t11:19_0": "20.Dve upekkhāsahagatasantīraṇāni sukhasantīraṇassa paṭisandhivasappavattibhāvābhāvatotiadhippāyo.",
  "tika-abh07t11:19_1": "Evañca katvā paṭṭhāne “upekkhāsahagataṁ dhammaṁ paṭicca upekkhāsahagato dhammo uppajjati",
  "tika-abh07t11:19_2": "na hetupaccayā”ti evamāgatassa upekkhāsahagatapadassa vibhaṅge “ahetukaṁ upekkhāsahagataṁ",
  "tika-abh07t11:19_3": "ekaṁ khandhaṁ paṭicca dve khandhā, dve khandhe paṭicca eko khandho, ahetukapaṭisandhikkhaṇe",
  "tika-abh07t11:19_4": "upekkhāsahagataṁ ekaṁ khandhaṁ paṭicca dve khandhā, dve khandhe paṭicca eko khandho”ti",
  "tika-abh07t11:19_5": "evaṁ pavattipaṭisandhivasena paṭiccanayo uddhaṭo, pītisahagatasukhasahagatapadavibhaṅge",
  "tika-abh07t11:19_6": "pana “ahetukaṁ pītisahagataṁ ekaṁ khandhaṁ paṭiccatayo khandhā…pe… dve khandhā. Ahetukaṁ",
  "tika-abh07t11:19_7": "sukhasahagataṁ ekaṁ khandhaṁ paṭicca dve khandhā …pe… eko khandho”ti pavattivaseneva",
  "tika-abh07t11:19_8": "uddhaṭo, na pana “ahetukapaṭisandhikkhaṇe”tyādinā paṭisandhivasena, tasmā yathādhammasāsane",
  "tika-abh07t11:19_9": "avacanampi abhāvameva dīpetīti na tassa paṭisandhivasena pavatti atthi. Yattha pana",
  "tika-abh07t11:19_10": "labbhamānassapi kassaci avacanaṁ, tattha kāraṇaṁ upari āvi bhavissati.",
  "tika-abh07t11:20_0": "25. Manodvārāvajjanassa parittārammaṇe dvattikkhattuṁ pavattamānassapi natthi javanakiccaṁ",
  "tika-abh07t11:20_1": "tassa ārammaṇarasānubhavanābhāvatoti vuttaṁ “āvajjanadvayavajjitānī”ti. Evañca katvā",
  "tika-abh07t11:20_2": "vuttaṁ aṭṭhakathāyaṁ “javanaṭṭhāne ṭhatvā”ti. Itarathā “javanaṁ hutvā”ti vattabbaṁ",
  "tika-abh07t11:20_3": "siyāti. Kusalākusalaphalakiriyacittānīti ekavīsati lokiyalokuttarakusalāni, dvādasa",
  "tika-abh07t11:20_4": "akusalāni, cattāri lokuttaraphalacittāni, aṭṭhārasa tebhūmakakiriyacittāni. Ekacittakkhaṇikampi",
  "tika-abh07t11:20_5": "hi lokuttaramaggādikaṁ taṁsabhāvavantatāya javanakiccaṁ nāma, yathā ekekagocaravisayampi",
  "tika-abh07t11:20_6": "sabbaññutaññāṇaṁ sakalavisayāvabodhanasāmatthiyayogato na kadāci taṁnāmaṁ vijahatīti.",
  "tika-abh07t11:21": "27. Evaṁ kiccabhedena vuttāneva yathāsakaṁ labbhamānakiccagaṇanavasena sampiṇḍetvā dassetuṁ “tesu panā”tyādi vuttaṁ.",
  "tika-abh07t11:22_0": "33. Paṭisandhādayo cittuppādā nāmakiccabhedena paṭisandhādīnaṁ nāmānaṁ, kiccānañca",
  "tika-abh07t11:22_1": "bhedena, atha vā paṭisandhādayo nāma tannāmakā cittuppādā paṭisandhādīnaṁ kiccānaṁ",
  "tika-abh07t11:22_2": "bhedena cuddasa, ṭhānabhedena paṭisandhādīnaṁyeva ṭhānānaṁ bhedena dasadhā pakāsitāti",
  "tika-abh07t11:22_3": "yojanā. Ekakiccaṭhānadvikiccaṭhānatikiccaṭhānacatukiccaṭhānapañcakiccaṭhānāni cittāni",
  "tika-abh07t11:22_4": "yathākkamaṁ aṭṭhasaṭṭhi, tathā dve ca nava ca aṭṭha ca dve cāti niddiseti sambandho.",
  "tika-abh07t11:23": "Kiccasaṅgahavaṇṇanā niṭṭhitā.",
  "tika-abh07t11:24": "Dvārasaṅgahavaṇṇanā",
  "tika-abh07t11:25": "35. Dvārānaṁ, dvārappavattacittānañca paricchedavasena saṅgaho dvārasaṅgaho. Āvajjanādīnaṁ arūpadhammānaṁ pavattimukhabhāvato dvārāni viyāti dvārāni.",
  "tika-abh07t11:26": "36.Cakkhumevāti pasādacakkhumeva.",
  "tika-abh07t11:27": "37. Āvajjanādīnaṁ manānaṁ, manoyeva vā dvāranti manodvāraṁ. Bhavaṅganti āvajjanānantaraṁ bhavaṅgaṁ. Tenāhu porāṇā –",
  "tika-abh07t11:28": "“Sāvajjanaṁ bhavaṅgantu, manodvāranti vuccatī”ti;",
  "tika-abh07t11:29_0": "39.Tatthāti tesu cakkhādidvāresu cakkhudvāre chacattālīsa cittāni yathārahamuppajjantīti",
  "tika-abh07t11:29_1": "sambandho. Pañcadvārāvajjanamekaṁ, cakkhuviññāṇādīni ubhayavipākavasena satta, voṭṭhabbanamekaṁ,",
  "tika-abh07t11:29_2": "kāmāvacarajavanāni ca kusalākusalanirāvajjanakiriyavasena ekūnatiṁsa, tadārammaṇāni",
  "tika-abh07t11:29_3": "ca aggahitaggahaṇena aṭṭhevāti chacattālīsa. Yathārahanti iṭṭhādiārammaṇe yonisoayonisomanasikāraniranusayasantānādīnaṁ",
  "tika-abh07t11:29_4": "anurūpavasena. Sabbathāpīti āvajjanāditadārammaṇapariyosānena sabbenapi pakārena",
  "tika-abh07t11:29_5": "kāmāvacarānevāti yojanā. Sabbathāpi catupaññāsa cittānīti vā sambandho. Sabbathāpi",
  "tika-abh07t11:29_6": "taṁtaṁdvārikavasena ṭhitāni aggahitaggahaṇena cakkhudvārikesu chacattālīsacittesu",
  "tika-abh07t11:29_7": "sotaviññāṇādīnaṁ catunnaṁ yugaḷānaṁ pakkhepena catupaññāsapītyattho.",
  "tika-abh07t11:30": "41. Cakkhādidvāresu appavattanato, manodvārasaṅkhātabhavaṅgato ārammaṇantaraggahaṇavasena appavattito ca paṭisandhādivasena pavattāni ekūnavīsati dvāravimuttāni.",
  "tika-abh07t11:31": "42. Dvipañcaviññāṇāni sakasakadvāre, chabbīsati mahaggatalokuttarajavanāni manodvāreyeva uppajjanato chattiṁsa cittāni yathārahaṁ sakasakadvārānurūpaṁ ekadvārikacittāni.",
  "tika-abh07t11:32": "45. Pañcadvāresu santīraṇatadārammaṇavasena, manodvāre ca tadārammaṇavasena pavattanato chadvārikāni ceva paṭisandhādivasappavattiyā dvāravimuttāni ca.",
  "tika-abh07t11:33_0": "47. Pañcadvārikāni ca chadvārikāni ca pañcachadvārikāni. Chadvārikāni ca tāni kadāci",
  "tika-abh07t11:33_1": "dvāravimuttāni cāti chadvārikavimuttāni. Atha vā chadvārikāni ca chadvārikavimuttāni",
  "tika-abh07t11:33_2": "cāti chadvārikavimuttānīti ekadesasarūpekaseso daṭṭhabbo.",
  "tika-abh07t11:34": "Dvārasaṅgahavaṇṇanā niṭṭhitā.",
  "tika-abh07t11:35": "Ālambaṇasaṅgahavaṇṇanā",
  "tika-abh07t11:36_0": "48. Ārammaṇānaṁ sarūpato, vibhāgato, taṁvisayacittato ca saṅgaho ālambaṇasaṅgaho.",
  "tika-abh07t11:36_1": "Vaṇṇavikāraṁ āpajjamānaṁ rūpayati hadayaṅgatabhāvaṁ pakāsetīti rūpaṁ, tadeva dubbalapurisena",
  "tika-abh07t11:36_2": "daṇḍādi viya cittacetasikehi ālambīyati, tāni vā āgantvā ettha ramantīti ārammaṇanti",
  "tika-abh07t11:36_3": "rūpārammaṇaṁ. Saddīyatīti saddo, soyeva ārammaṇanti saddārammaṇaṁ. Gandhayati attano",
  "tika-abh07t11:36_4": "vatthuṁ sūceti “idamettha atthī”ti pesuññaṁ karontaṁ viya hotīti gandho, soyeva ārammaṇaṁ",
  "tika-abh07t11:36_5": "gandhārammaṇaṁ. Rasanti taṁ sattā assādentīti raso, soyeva ārammaṇaṁ rasārammaṇaṁ.",
  "tika-abh07t11:36_6": "Phusīyatīti phoṭṭhabbaṁ, tadeva ārammaṇaṁ phoṭṭhabbārammaṇaṁ. Dhammoyeva ārammaṇaṁ dhammārammaṇaṁ.",
  "tika-abh07t11:37": "49.Tatthāti tesu rūpādiārammaṇesu, rūpamevāti vaṇṇāyatanasaṅkhātaṁ rūpameva. Saddādayoti saddāyatanādisaṅkhātā saddādayo, āpodhātuvajjitabhūtattayasaṅkhātaṁ phoṭṭhabbāyatanañca.",
  "tika-abh07t11:38": "50. Pañcārammaṇapasādāni ṭhapetvā sesāni soḷasa sukhumarūpāni.",
  "tika-abh07t11:39": "51.Paccuppannanti vattamānaṁ.",
  "tika-abh07t11:40_0": "52.Chabbidhampīti rūpādivasena chabbidhampi. Vināsābhāvato atītādikālavasena navattabbattā",
  "tika-abh07t11:40_1": "nibbānaṁ, paññatti ca kālavimuttaṁ nāma. Yathārahanti kāmāvacarajavanaabhiññāsesamahaggatādijavanānaṁ",
  "tika-abh07t11:40_2": "anurūpato. Kāmāvacarajavanānañhi hasituppādavajjānaṁ chabbidhampi tikālikaṁ, kālavimuttañca",
  "tika-abh07t11:40_3": "ārammaṇaṁ hoti. Hasituppādassa tikālikameva. Tathā hissa ekantaparittārammaṇataṁ",
  "tika-abh07t11:40_4": "vakkhati. Dibbacakkhādivasappavattassa pana abhiññājavanassa yathārahaṁ chabbidhampi",
  "tika-abh07t11:40_5": "tikālikaṁ, kālavimuttañca ārammaṇaṁ hoti. Vibhāgo panettha navamaparicchede āvi bhavissati.",
  "tika-abh07t11:40_6": "Sesānaṁ pana kālavimuttaṁ, atītañca yathārahamārammaṇaṁ hoti.",
  "tika-abh07t11:41_0": "53. Dvāra…pe… saṅkhātānaṁ chabbidhampi ārammaṇaṁ hotīti sambandho, taṁ pana nesaṁ",
  "tika-abh07t11:41_1": "ārammaṇaṁ na āvajjanassa viya kenaci aggahitameva gocarabhāvaṁ gacchati, na ca pañcadvārikajavanānaṁ",
  "tika-abh07t11:41_2": "viya ekantapaccuppannaṁ, nāpi manodvārikajavanānaṁ viya tikālikameva, avisesena kālavimuttaṁ",
  "tika-abh07t11:41_3": "vā, nāpi maraṇāsannato purimabhāgajavanānaṁ viya kammakammanimittādivasena āgamasiddhivohāravinimuttanti",
  "tika-abh07t11:41_4": "āha “yathāsambhavaṁ…pe… sammata”nti. Tattha yathāsambhavanti taṁtaṁbhūmikapaṭisandhibhavaṅgacutīnaṁ",
  "tika-abh07t11:41_5": "taṁtaṁdvāraggahitādivasena sambhavānurūpato. Kāmāvacarānañhi paṭisandhibhavaṅgānaṁ",
  "tika-abh07t11:41_6": "tāva rūpādipañcārammaṇaṁ chadvāraggahitaṁ yathārahaṁ paccuppannamatītañca kammanimittasammatamārammaṇaṁ",
  "tika-abh07t11:41_7": "hoti, tathā cuticittassa atītameva. Dhammārammaṇaṁ pana tesaṁ tiṇṇannampi manodvāraggahitameva",
  "tika-abh07t11:41_8": "atītaṁ kammakammanimittasammataṁ, tathā rūpārammaṇaṁ ekameva manodvāraggahitaṁ ekantapaccuppannaṁ",
  "tika-abh07t11:41_9": "gatinimittasammatanti evaṁ kāmāvacarapaṭisandhādīnaṁ yathāsambhavaṁ chadvāraggahitaṁ",
  "tika-abh07t11:41_10": "paccuppannamatītañca kammakammanimittagatinimittasammatamārammaṇaṁ hoti.",
  "tika-abh07t11:42_0": "Mahaggatapaṭisandhādīsu pana rūpāvacarānaṁ, paṭhamatatiyāruppānañca dhammārammaṇameva",
  "tika-abh07t11:42_1": "manodvāraggahitaṁ paññattibhūtaṁ kammanimittasammataṁ, tathā dutiyacatutthāruppānaṁ",
  "tika-abh07t11:42_2": "atītamevāti evaṁ mahaggatapaṭisandhibhavaṅgacutīnaṁ manodvāraggahitaṁ paññattibhūtaṁ,",
  "tika-abh07t11:42_3": "atītaṁ vā kammanimittasammatameva ārammaṇaṁ hoti.",
  "tika-abh07t11:43_0": "Yebhuyyena bhavantare chadvāraggahitanti bāhullena atītānantarabhave maraṇāsannappavattachadvārikajavanehi",
  "tika-abh07t11:43_1": "gahitaṁ. Asaññībhavato cutānañhi paṭisandhivisayassa anantarātītabhave na kenaci",
  "tika-abh07t11:43_2": "dvārena gahaṇaṁ atthīti tadevettha yebhuyyaggahaṇena byabhicāritaṁ. Kevalañhi kammabaleneva",
  "tika-abh07t11:43_3": "tesaṁ paṭisandhiyā kammanimittādikamārammaṇaṁ upaṭṭhāti. Tathā hi saccasaṅkhepe asaññībhavato",
  "tika-abh07t11:43_4": "cutassa paṭisandhinimittaṁ pucchitvā –",
  "tika-abh07t11:44": "“Bhavantarakataṁ kammaṁ, yamokāsaṁ labhe tato;",
  "tika-abh07t11:45": "Hoti sā sandhi teneva, upaṭṭhāpitagocare”ti. –",
  "tika-abh07t11:46_0": "Kevalaṁ kammabaleneva paṭisandhigocarassa upaṭṭhānaṁ vuttaṁ. Itarathā hi javanaggahitassapi",
  "tika-abh07t11:46_1": "ārammaṇassa kammabaleneva upaṭṭhāpiyamānattā “tenevā”ti sāvadhāraṇavacanassa adhippāyasuññatā",
  "tika-abh07t11:46_2": "āpajjeyyāti. Nanu ca tesampi paṭisandhigocaro kammabhave kenaci dvārena javanaggahito",
  "tika-abh07t11:46_3": "sambhavatīti? Saccaṁ sambhavati kammakammanimittasammato, gatinimittasammato pana",
  "tika-abh07t11:46_4": "sabbesampi maraṇakāleyeva upaṭṭhātīti kuto tassa kammabhave gahaṇasambhavo. Apicettha",
  "tika-abh07t11:46_5": "maraṇāsannapavattajavanehi gahitameva sandhāya “chadvāraggahita”nti vuttaṁ, evañca",
  "tika-abh07t11:46_6": "katvā ācariyena imasmiṁyeva adhikāre paramatthavinicchaye vuttaṁ –",
  "tika-abh07t11:47": "“Maraṇāsannasattassa, yathopaṭṭhitagocaraṁ;",
  "tika-abh07t11:48": "Chadvāresu tamārabbha, paṭisandhi bhavantare”ti. ;",
  "tika-abh07t11:49_0": "“Paccuppanna”ntyādinā anāgatassa paṭisandhigocarabhāvaṁ nivāreti. Na hi taṁ atītakammakammanimittāni",
  "tika-abh07t11:49_1": "viya anubhūtaṁ, nāpi paccuppannakammanimittagatinimittāni viya āpāthagatañca hotīti,",
  "tika-abh07t11:49_2": "kammakammanimittādīnañca sarūpaṁ sayameva vakkhati.",
  "tika-abh07t11:50": "54.Tesūti rūpādipaccuppannādikammādiārammaṇesu viññāṇesu. Rūpādīsu ekekaṁ ārammaṇaṁ etesanti rūpādiekekārammaṇāni.",
  "tika-abh07t11:51": "55. Rūpādikaṁ pañcavidhampi ārammaṇametassāti rūpādipañcārammaṇaṁ.",
  "tika-abh07t11:52_0": "56.Sesānīti dvipañcaviññāṇasampaṭicchanehi avasesāni ekādasa kāmāvacaravipākāni.",
  "tika-abh07t11:52_1": "Sabbathāpi kāmāvacarārammaṇānīti sabbenapi chadvārikadvāravimuttachaḷārammaṇavasappavattākārena",
  "tika-abh07t11:52_2": "nibbattānipi ekantakāmāvacarasabhāvachaḷārammaṇagocarāni. Ettha hi vipākāni tāva",
  "tika-abh07t11:52_3": "santīraṇādivasena rūpādipañcārammaṇe, paṭisandhādivasena chaḷārammaṇasaṅkhāte kāmāvacarārammaṇeyeva pavattanti.",
  "tika-abh07t11:53_0": "Hasanacittampi padhānasāruppaṭṭhānaṁ disvā tussantassa rūpārammaṇe, bhaṇḍabhājanaṭṭhāne",
  "tika-abh07t11:53_1": "mahāsaddaṁ sutvā “evarūpā loluppataṇhā me pahīnā”ti tussantassa saddārammaṇe, gandhādīhi",
  "tika-abh07t11:53_2": "cetiyapūjanakāle tussantassa gandhārammaṇe, rasasampannaṁ piṇḍapātaṁ sabrahmacārīhi",
  "tika-abh07t11:53_3": "bhājetvā paribhuñjanakāle tussantassa rasārammaṇe, ābhisamācārikavattaparipūraṇakāle",
  "tika-abh07t11:53_4": "tussantassa phoṭṭhabbārammaṇe, pubbenivāsañāṇādīhi gahitakāmāvacaradhammaṁ ārabbha",
  "tika-abh07t11:53_5": "tussantassa dhammārammaṇeti evaṁ parittadhammapariyāpannesveva chasu ārammaṇesu pavattati.",
  "tika-abh07t11:54_0": "57. Dvādasākusalaaṭṭhañāṇavippayuttajavanavasena vīsati cittāni attano jaḷabhāvato",
  "tika-abh07t11:54_1": "lokuttaradhamme ārabbha pavattituṁ na sakkontīti navavidhalokuttaradhamme vajjetvā",
  "tika-abh07t11:54_2": "tebhūmakāni, paññattiñca ārabbha pavattantīti āha “akusalāni cevā”tyādi. Imesu hi",
  "tika-abh07t11:54_3": "akusalato cattāro diṭṭhigatasampayuttacittuppādā parittadhamme ārabbha parāmasanaassādanābhinandanakāle",
  "tika-abh07t11:54_4": "kāmāvacarārammaṇā, tenevākārena sattavīsati mahaggatadhamme ārabbha pavattiyaṁ mahaggatārammaṇā,",
  "tika-abh07t11:54_5": "sammutidhamme ārabbha pavattiyaṁ paññattārammaṇā. Diṭṭhivippayuttacittuppādāpi teyeva",
  "tika-abh07t11:54_6": "dhamme ārabbha kevalaṁ assādanābhinandanavasena pavattiyaṁ, paṭighasampayuttā ca",
  "tika-abh07t11:54_7": "dussanavippaṭisāravasena, vicikicchāsahagato aniṭṭhaṅgamanavasena, uddhaccasahagato",
  "tika-abh07t11:54_8": "vikkhipanavasena, avūpasamavasena ca pavattiyaṁ parittamahaggatapaññattārammaṇo,",
  "tika-abh07t11:54_9": "kusalato cattāro, kiriyato cattāroti aṭṭha ñāṇavippayuttacittuppādā sekkhaputhujjanakhīṇāsavānaṁ",
  "tika-abh07t11:54_10": "asakkaccadānapaccavekkhaṇadhammassavanādīsu parittadhamme ārabbha pavattikāle kāmāvacarārammaṇā,",
  "tika-abh07t11:54_11": "atipaguṇajjhānapaccavekkhaṇakāle mahaggatārammaṇā, kasiṇanimittādīsu parikammādikāle",
  "tika-abh07t11:54_12": "paññattārammaṇāti daṭṭhabbaṁ.",
  "tika-abh07t11:55_0": "58.Arahattamaggaphalavajjitasabbārammaṇāni sekkhaputhujjanasantānesveva pavattanato.",
  "tika-abh07t11:55_1": "Sekkhāpi hi ṭhapetvā lokiyacittaṁ arahato maggaphalasaṅkhātaṁ pāṭipuggalikacittaṁ",
  "tika-abh07t11:55_2": "jānituṁ na sakkonti anadhigatattā, tathā puthujjanādayopi sotāpannādīnaṁ, sekkhānaṁ",
  "tika-abh07t11:55_3": "pana attano attano maggaphalapaccavekkhaṇesu parasantānagatamaggaphalārammaṇāya abhiññāya",
  "tika-abh07t11:55_4": "parikammakāle, abhiññācitteneva maggaphalānaṁ paricchindanakāle ca attano attano",
  "tika-abh07t11:55_5": "samānānaṁ, heṭṭhimānañca maggaphaladhamme ārabbha kusalajavanānaṁ pavatti atthīti",
  "tika-abh07t11:55_6": "arahattamaggaphalasseva paṭikkhepo kato. Kāmāvacaramahaggatapaññattinibbānāni pana",
  "tika-abh07t11:55_7": "sekkhaputhujjanānaṁ sakkaccadānapaccavekkhaṇadhammassavanasaṅkhārasammasanakasiṇaparikammādīsu",
  "tika-abh07t11:55_8": "taṁtadārammaṇikābhiññānaṁ parikammakāle, gotrabhuvodānakāle, dibbacakkhādīhi rūpavijānanādikāle",
  "tika-abh07t11:55_9": "ca kusalajavanānaṁ gocarabhāvaṁ gacchanti.",
  "tika-abh07t11:56_0": "59.Sabbathāpi sabbārammaṇānīti kāmāvacaramahaggatasabbalokuttarapaññattivasena sabbathāpi",
  "tika-abh07t11:56_1": "sabbārammaṇāni, na pana akusalādayo viya sappadesasabbārammaṇānītyattho. Kiriyajavanānañhi",
  "tika-abh07t11:56_2": "sabbaññutaññāṇādivasappavattiyaṁ, voṭṭhabbanassa ca taṁtaṁpurecārikavasappavattiyaṁ",
  "tika-abh07t11:56_3": "na ca kiñci agocaraṁ nāma atthi.",
  "tika-abh07t11:57": "60. Paṭhamatatiyāruppārammaṇattā āruppesu dutiyacatutthāni mahaggatārammaṇāni.",
  "tika-abh07t11:58": "61.Sesāni…pe… paññattārammaṇānīti pannarasa rūpāvacarāni, paṭhamatatiyāruppāni cāti ekavīsati kasiṇādipaññattīsu pavattanato paññattārammaṇāni.",
  "tika-abh07t11:59_0": "63. Tevīsatikāmāvacaravipākapañcadvārāvajjanahasanavasena pañcavīsati cittāni paritthamhi",
  "tika-abh07t11:59_1": "kāmāvacarārammaṇe yeva bhavanti. Kāmāvacarañhi mahaggatādayo upādāya mandānubhāvatāya",
  "tika-abh07t11:59_2": "parisamantato attaṁ khaṇḍitaṁ viyāti parittaṁ. “Cha cittāni mahaggateyevā”tyādinā",
  "tika-abh07t11:59_3": "sabbattha sāvadhāraṇayojanā daṭṭhabbā.",
  "tika-abh07t11:60": "Ālambaṇasaṅgahavaṇṇanā niṭṭhitā.",
  "tika-abh07t11:61": "Vatthusaṅgahavaṇṇanā",
  "tika-abh07t11:62": "64. Vatthuvibhāgato, tabbatthukacittaparicchedavasena ca saṅgaho vatthusaṅgaho. Vasanti etesu cittacetasikā tannissayattāti vatthūni.",
  "tika-abh07t11:63": "65.Tāni kāmaloke sabbānipi labbhanti paripuṇṇindriyassa tattheva upalabbhanato. Pi-saddena pana andhabadhirādivasena kesañci asambhavaṁ dīpeti.",
  "tika-abh07t11:64_0": "66.Ghānādittayaṁ natthi brahmānaṁ kāmavirāgabhāvanāvasena gandharasaphoṭṭhabbesu",
  "tika-abh07t11:64_1": "virattatāya tabbisayappasādesupi virāgasabhāvato. Buddhadassanadhammassavanādiatthaṁ",
  "tika-abh07t11:64_2": "pana cakkhusotesu avirattabhāvato cakkhādidvayaṁ tattha upalabbhati.",
  "tika-abh07t11:65": "67.Arūpaloke sabbānipi cha vatthūni na saṁvijjanti arūpīnaṁ rūpavirāgabhāvanābalena tattha sabbena sabbaṁ rūpappavattiyā abhāvato.",
  "tika-abh07t11:66": "68. Pañcaviññāṇāneva nissattanijjīvaṭṭhena dhātuyoti pañcaviññāṇadhātuyo.",
  "tika-abh07t11:67": "69. Mananamattā dhātu manodhātu.",
  "tika-abh07t11:68_0": "70. Manoyeva visiṭṭhavijānanakiccayogato viññāṇaṁ nissattanijjīvaṭṭhena dhātu cāti",
  "tika-abh07t11:68_1": "manoviññāṇadhātu. Manaso viññāṇadhātūti vā manoviññāṇadhātu. Sā hi manatoyeva anantarapaccayato",
  "tika-abh07t11:68_2": "sambhūyamanasoyeva anantarapaccayabhūtāti manaso sambandhinī hoti. Santīraṇattayassa,",
  "tika-abh07t11:68_3": "aṭṭhamahāvipākānaṁ, paṭighadvayassa, paṭhamamaggassa, hasituppādassa, pannarasarūpāvacarānañca",
  "tika-abh07t11:68_4": "vasena pavattā yathāvuttamanodhātupañcaviññāṇadhātūhi avasesā manoviññāṇadhātu saṅkhātā",
  "tika-abh07t11:68_5": "ca tiṁsa dhammā na kevalaṁ manodhātuyeva, tathā hadayaṁ nissāyeva pavattantīti sambandho.",
  "tika-abh07t11:69_0": "Santīraṇamahāvipākāni hi ekādasa dvārābhāvato, kiccābhāvato ca āruppe na uppajjanti.",
  "tika-abh07t11:69_1": "Paṭighassa anīvaraṇāvatthassa abhāvato taṁsahagataṁ cittadvayaṁ rūpalokepi natthi,",
  "tika-abh07t11:69_2": "pageva āruppe. Paṭhamamaggopi paratoghosapaccayābhāve sāvakānaṁ anuppajjanato, buddhapaccekabuddhānañca",
  "tika-abh07t11:69_3": "manussalokato aññattha anibbattanato, hasanacittañca kāyābhāvato, rūpāvacarāni arūpīnaṁ",
  "tika-abh07t11:69_4": "rūpavirāgabhāvanāvasena tadārammaṇesu jhānesupi virattabhāvato arūpabhave na uppajjantīti",
  "tika-abh07t11:69_5": "sabbānipi etāni tettiṁsa cittāni hadayaṁ nissāyeva pavattanti.",
  "tika-abh07t11:70_0": "71. Pañcarūpāvacarakusalato avasesāni dvādasa lokiyakusalāni, paṭighadvayato avasesāni",
  "tika-abh07t11:70_1": "dasa akusalāni, pañcadvārāvajjanahasanarūpāvacarakiriyehi avasesāni terasa kiriyacittāni,",
  "tika-abh07t11:70_2": "paṭhamamaggato avasesāni satta anuttarāni cāti imesaṁ vasena dvecattālīsavidhā manoviññāṇadhātusaṅkhātā",
  "tika-abh07t11:70_3": "dhammā pañcavokārabhavavasena hadayaṁ nissāya vā, catuvokārabhavavasena anissāyavā pavattanti.",
  "tika-abh07t11:71_0": "73.Kāme bhave chavatthuṁ nissitā satta viññāṇadhātuyo, rūpe bhave tivatthuṁ nissitā",
  "tika-abh07t11:71_1": "ghānaviññāṇādittayavajjitā catubbidhā viññāṇadhātuyo, āruppe bhave anissitā ekā manoviññāṇadhātu matāti yojanā.",
  "tika-abh07t11:72_0": "74. Kāmāvacaravipākapañcadvārāvajjanapaṭighadvayahasanavasena sattavīsati kāmāvacarāni,",
  "tika-abh07t11:72_1": "pannarasa rūpāvacarāni, paṭhamamaggoti tecattālīsa nissāyeva jāyare, tatoyeva avasesā",
  "tika-abh07t11:72_2": "āruppavipākavajjitā dvecattālīsa nissāya ca anissāya ca jāyare, pākāruppā cattāro",
  "tika-abh07t11:72_3": "anissitāyevāti sambandho.",
  "tika-abh07t11:73": "Vatthusaṅgahavaṇṇanā niṭṭhitā.",
  "tika-abh07t11:74": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t11:75": "Pakiṇṇakaparicchedavaṇṇanā niṭṭhitā."
}