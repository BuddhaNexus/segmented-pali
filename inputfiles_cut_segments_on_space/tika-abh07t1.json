{
  "tika-abh07t1:0": "2. Cetasikaparicchedo",
  "tika-abh07t1:1": "Sampayogalakkhaṇaṁ",
  "tika-abh07t1:2": "1. Ekuppādanirodhā ca, ekālambaṇavatthukā.",
  "tika-abh07t1:3": "Cetoyuttā dvipaññāsa, dhammā cetasikā matā.",
  "tika-abh07t1:4": "Aññasamānacetasikaṁ",
  "tika-abh07t1:5": "2. Kathaṁ? Phasso vedanā saññā cetanā ekaggatā jīvitindriyaṁ manasikāro ceti sattime cetasikā sabbacittasādhāraṇā nāma.",
  "tika-abh07t1:6": "3. Vitakko vicāro adhimokkho vīriyaṁ pīti chando cāti cha ime cetasikā pakiṇṇakā nāma.",
  "tika-abh07t1:7": "4. Evamete terasa cetasikā aññasamānāti veditabbā.",
  "tika-abh07t1:8": "Akusalacetasikaṁ",
  "tika-abh07t1:9": "5. Moho ahirikaṁ anottappaṁ uddhaccaṁ lobho diṭṭhi māno doso issā macchariyaṁ kukkuccaṁ thinaṁ middhaṁ vicikicchā ceti cuddasime cetasikā akusalā nāma.",
  "tika-abh07t1:10": "Sobhanacetasikaṁ",
  "tika-abh07t1:11_0": "6. Saddhā sati hirī ottappaṁ alobho adoso tatramajjhattatā kāyapassaddhi cittapassaddhi",
  "tika-abh07t1:11_1": "kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā",
  "tika-abh07t1:11_2": "cittapāguññatā kāyujukatā cittujukatā ceti ekūnavīsatime cetasikā sobhanasādhāraṇā nāma.",
  "tika-abh07t1:12": "7. Sammāvācā sammākammanto sammāājīvo ceti tisso viratiyo nāma.",
  "tika-abh07t1:13": "8. Karuṇā muditā appamaññāyo nāmāti sabbathāpi paññindriyena saddhiṁ pañcavīsatime cetasikā sobhanāti veditabbā.",
  "tika-abh07t1:14": "9. Ettāvatā ca –",
  "tika-abh07t1:15": "Terasaññasamānā ca, cuddasākusalā tathā;",
  "tika-abh07t1:16": "Sobhanā pañcavīsāti, dvipaññāsa pavuccare.",
  "tika-abh07t1:17": "Sampayoganayo",
  "tika-abh07t1:18": "10. Tesaṁ cittāviyuttānaṁ, yathāyogamito paraṁ.",
  "tika-abh07t1:19": "Cittuppādesu paccekaṁ, sampayogo pavuccati.",
  "tika-abh07t1:20": "11. Satta sabbattha yujjanti, yathāyogaṁ pakiṇṇakā.",
  "tika-abh07t1:21": "Cuddasākusalesveva, sobhanesveva sobhanā.",
  "tika-abh07t1:22": "Aññasamānacetasikasampayoganayo",
  "tika-abh07t1:23": "12. Kathaṁ? Sabbacittasādhāraṇā tāva sattime cetasikā sabbesupi ekūnanavuticittuppādesu labbhanti.",
  "tika-abh07t1:24": "13.Pakiṇṇakesu pana vitakko tāva dvipañcaviññāṇavajjitakāmāvacaracittesu ceva ekādasasu paṭhamajjhānacittesu ceti pañcapaññāsacittesu uppajjati.",
  "tika-abh07t1:25": "14. Vicāro pana tesu ceva ekādasasu dutiyajjhānacittesu cāti chasaṭṭhicittesu.",
  "tika-abh07t1:26": "15. Adhimokkho dvipañcaviññāṇavicikicchāsahagatavajjitacittesu.",
  "tika-abh07t1:27": "16. Vīriyaṁ pañcadvārāvajjanadvipañcaviññāṇasampaṭicchanasantīraṇavajjitacittesu.",
  "tika-abh07t1:28": "17. Pīti domanassupekkhāsahagatakāyaviññāṇacatutthajjhānavajjitacittesu.",
  "tika-abh07t1:29": "18. Chando ahetukamomūhavajjitacittesūti.",
  "tika-abh07t1:30": "19. Te pana cittuppādā yathākkamaṁ –",
  "tika-abh07t1:31": "Chasaṭṭhi pañcapaññāsa, ekādasa ca soḷasa;",
  "tika-abh07t1:32": "Sattati vīsati ceva, pakiṇṇakavivajjitā.",
  "tika-abh07t1:33": "Pañcapaññāsa chasaṭṭhiṭṭhasattati tisattati;",
  "tika-abh07t1:34": "Ekapaññāsa cekūnasattati sapakiṇṇakā.",
  "tika-abh07t1:35": "Akusalacetasikasampayoganayo",
  "tika-abh07t1:36": "20.Akusalesu pana moho ahirikaṁ anottappaṁ uddhaccañcāti cattārome cetasikā sabbākusalasādhāraṇā nāma, sabbesupi dvādasā kusalesu labbhanti.",
  "tika-abh07t1:37": "21. Lobho aṭṭhasu lobhasahagatacittesveva labbhati.",
  "tika-abh07t1:38": "22. Diṭṭhi catūsu diṭṭhigatasampayuttesu.",
  "tika-abh07t1:39": "23. Māno catūsu diṭṭhigatavippayuttesu.",
  "tika-abh07t1:40": "24. Doso issā macchariyaṁ kukkuccañcāti dvīsu paṭighasampayuttacittesu.",
  "tika-abh07t1:41": "25. Thinamiddhaṁ pañcasu sasaṅkhārikacittesu.",
  "tika-abh07t1:42": "26. Vicikicchā vicikicchāsahagatacitteyevāti.",
  "tika-abh07t1:43": "27. Sabbāpuññesu cattāro,",
  "tika-abh07t1:44": "Lobhamūle tayo gatā;",
  "tika-abh07t1:45": "Dosamūlesu cattāro,",
  "tika-abh07t1:46": "Sasaṅkhāre dvayaṁ tathā.",
  "tika-abh07t1:47": "Vicikicchā vicikicchā-citte cāti catuddasa;",
  "tika-abh07t1:48": "Dvādasākulesveva, sampayujjanti pañcadhā.",
  "tika-abh07t1:49": "Sobhanacetasikasampayoganayo",
  "tika-abh07t1:50": "28.Sobhanesu pana sobhanasādhāraṇā tāva ekūnavīsatime cetasikā sabbesupi ekūnasaṭṭhisobhanacittesu saṁvijjanti.",
  "tika-abh07t1:51": "29. Viratiyo pana tissopi lokuttaracittesu sabbathāpi niyatā ekatova labbhanti, lokiyesu pana kāmāvacarakusalesveva kadāci sandissanti visuṁ visuṁ.",
  "tika-abh07t1:52_0": "30. Appamaññāyo pana dvādasasu pañcamajjhānavajjitamahaggatacittesu ceva kāmāvacarakusalesu",
  "tika-abh07t1:52_1": "ca sahetukakāmāvacarakiriyacittesu cāti aṭṭhavīsaticittesveva kadāci nānā hutvā jāyanti,",
  "tika-abh07t1:52_2": "upekkhāsahagatesu panettha karuṇāmuditā na santīti keci vadanti.",
  "tika-abh07t1:53": "31. Paññā pana dvādasasu ñāṇasampayuttakāmāvacaracittesu ceva sabbesupi pañcatiṁsamahaggatalokuttaracittesu cāti sattacattālīsacittesu sampayogaṁ gacchatīti.",
  "tika-abh07t1:54": "32. Ekūnavīsati dhammā, jāyantekūnasaṭṭhisu.",
  "tika-abh07t1:55": "Tayo soḷasacittesu, aṭṭhavīsatiyaṁ dvayaṁ.",
  "tika-abh07t1:56": "Paññā pakāsitā, sattacattālīsavidhesupi;",
  "tika-abh07t1:57": "Sampayuttā catudhevaṁ, sobhanesveva sobhanā.",
  "tika-abh07t1:58": "33. Issāmaccherakukkucca-viratikaruṇādayo.",
  "tika-abh07t1:59": "Nānā kadāci māno ca, thina middhaṁ tathā saha.",
  "tika-abh07t1:60": "34. Yathāvuttānusārena, sesā niyatayogino.",
  "tika-abh07t1:61": "Saṅgahañca pavakkhāmi, tesaṁ dāni yathārahaṁ.",
  "tika-abh07t1:62": "Saṅgahanayo",
  "tika-abh07t1:63": "35. Chattiṁsānuttare dhammā, pañcatiṁsa mahaggate.",
  "tika-abh07t1:64": "Aṭṭhatiṁsāpi labbhanti, kāmāvacarasobhane.",
  "tika-abh07t1:65": "Sattavīsatipuññamhi, dvādasāhetuketi ca;",
  "tika-abh07t1:66": "Yathāsambhavayogena, pañcadhā tattha saṅgaho.",
  "tika-abh07t1:67": "Lokuttaracittasaṅgahanayo",
  "tika-abh07t1:68_0": "36. Kathaṁ ? Lokuttaresu tāva aṭṭhasu paṭhamajjhānikacittesu aññasamānā terasa cetasikā,",
  "tika-abh07t1:68_1": "appamaññāvajjitā tevīsati sobhanacetasikā ceti chattiṁsa dhammā saṅgahaṁ gacchanti,",
  "tika-abh07t1:68_2": "tathā dutiyajjhānikacittesu vitakkavajjā, tatiyajjhānikacittesu vitakkavicāravajjā,",
  "tika-abh07t1:68_3": "catutthajjhānikacittesu vitakkavicārapītivajjā, pañcamajjhānikacittesupi upekkhāsahagatā",
  "tika-abh07t1:68_4": "te eva saṅgayhantīti sabbathāpi aṭṭhasu lokuttaracittesu pañcakajjhānavasena pañcadhāva saṅgaho hotīti.",
  "tika-abh07t1:69": "37. Chattiṁsa pañcatiṁsa ca, catuttiṁsa yathākkamaṁ.",
  "tika-abh07t1:70": "Tettiṁsadvayamiccevaṁ, pañcadhānuttare ṭhitā.",
  "tika-abh07t1:71": "Mahaggatacittasaṅgahanayo",
  "tika-abh07t1:72_0": "38.Mahaggatesu pana tīsu paṭhamajjhānikacittesu tāva aññasamānā terasa cetasikā,",
  "tika-abh07t1:72_1": "viratittayavajjitā dvāvīsati sobhanacetasikā ceti pañcatiṁsa dhammā saṅgahaṁ gacchanti,",
  "tika-abh07t1:72_2": "karuṇāmuditā panettha paccekameva yojetabbā, tathā dutiyajjhānikacittesu vitakkavajjā,",
  "tika-abh07t1:72_3": "tatiyajjhānikacittesu vitakkavicāravajjā, catutthajjhānikacittesu vitakkavicārapītivajjā,",
  "tika-abh07t1:72_4": "pañcamajjhānikacittesu pana pannarasasu appamaññāyo na labbhantīti sabbathāpi sattavīsatimahaggatacittesu",
  "tika-abh07t1:72_5": "pañcakajjhānavasena pañcadhāva saṅgaho hotīti.",
  "tika-abh07t1:73": "39. Pañcatiṁsa catuttiṁsa, tettiṁsa ca yathākkamaṁ.",
  "tika-abh07t1:74": "Bāttiṁsa ceva tiṁseti, pañcadhāva mahaggate.",
  "tika-abh07t1:75": "Kāmāvacarasobhanacittasaṅgahanayo",
  "tika-abh07t1:76_0": "40.Kāmāvacarasobhanesu pana kusalesu tāva paṭhamadvaye aññasamānā terasa cetasikā,",
  "tika-abh07t1:76_1": "pañcavīsati sobhanacetasikā ceti aṭṭhatiṁsa dhammā saṅgahaṁ gacchanti, appamaññāviratiyo",
  "tika-abh07t1:76_2": "panettha pañcapi paccekameva yojetabbā, tathā dutiyadvaye ñāṇavajjitā, tatiyadvaye",
  "tika-abh07t1:76_3": "ñāṇasampayuttā pītivajjitā, catutthadvaye ñāṇapītivajjitā te eva saṅgayhanti. Kiriyacittesupi",
  "tika-abh07t1:76_4": "virativajjitā tatheva catūsupi dukesu catudhāva saṅgayhanti. Tathā vipākesu ca appamaññāvirativajjitā",
  "tika-abh07t1:76_5": "te eva saṅgayhantīti sabbathāpi catuvīsatikāmāvacarasobhanacittesu dukavasena dvādasadhāva saṅgaho hotīti.",
  "tika-abh07t1:77": "41. Aṭṭhatiṁsa sattatiṁsa, dvayaṁ chattiṁsakaṁ subhe.",
  "tika-abh07t1:78": "Pañcatiṁsa catuttiṁsa, dvayaṁ tettiṁsakaṁ kriye;",
  "tika-abh07t1:79": "Tettiṁsa pāke bāttiṁsa, dvayekatiṁsakaṁ bhave;",
  "tika-abh07t1:80": "Sahetukāmāvacarapuñña-pākakriyāmane.",
  "tika-abh07t1:81": "42. Navijjantettha viratī, kriyesu ca mahaggate.",
  "tika-abh07t1:82": "Anuttare appamaññā, kāmapāke dvayaṁ tathā;",
  "tika-abh07t1:83": "Anuttare jhānadhammā, appamaññā ca majjhime;",
  "tika-abh07t1:84": "Viratī ñāṇapītī ca, parittesu visesakā.",
  "tika-abh07t1:85": "Akusalacittasaṅgahanayo",
  "tika-abh07t1:86_0": "43.Akusalesu pana lobhamūlesu tāva paṭhame asaṅkhārike aññasamānā terasa cetasikā,",
  "tika-abh07t1:86_1": "akusalasādhāraṇā cattāro cāti sattarasa lobhadiṭṭhīhi saddhiṁ ekūnavīsati dhammā saṅgahaṁ gacchanti.",
  "tika-abh07t1:87": "44. Tatheva dutiye asaṅkhārike lobhamānena.",
  "tika-abh07t1:88": "45. Tatiye tatheva pītivajjitā lobhadiṭṭhīhi saha aṭṭhārasa.",
  "tika-abh07t1:89": "46. Catutthe tatheva lobhamānena.",
  "tika-abh07t1:90_0": "47. Pañcame pana paṭighasampayutte asaṅkhārike doso issā macchariyaṁ kukkuccañcāti",
  "tika-abh07t1:90_1": "catūhi saddhiṁ pītivajjitā te eva vīsati dhammā saṅgayhanti, issāmacchariyakukkuccāni",
  "tika-abh07t1:90_2": "panettha paccekameva yojetabbāni.",
  "tika-abh07t1:91": "48. Sasaṅkhārikapañcakepi tatheva thinamiddhena visesetvā yojetabbā.",
  "tika-abh07t1:92": "49. Chandapītivajjitā pana aññasamānā ekādasa, akusalasādhāraṇā cattāro cāti pannarasa dhammā uddhaccasahagate sampayujjanti.",
  "tika-abh07t1:93_0": "50. Vicikicchāsahagatacitte ca adhimokkhavirahitā vicikicchāsahagatā tatheva pannarasa",
  "tika-abh07t1:93_1": "dhammā samupalabbhantīti sabbathāpi dvādasākusalacittuppādesu paccekaṁ yojiyamānāpi",
  "tika-abh07t1:93_2": "gaṇanavasena sattadhāva saṅgahitā bhavantīti.",
  "tika-abh07t1:94": "51. Ekūnavīsāṭṭhārasa, vīsekavīsa vīsati.",
  "tika-abh07t1:95": "Dvāvīsa pannaraseti, sattadhā kusaleṭhitā.",
  "tika-abh07t1:96": "52. Sādhāraṇā ca cattāro, samānā ca dasāpare.",
  "tika-abh07t1:97": "Cuddasete pavuccanti, sabbākusalayogino.",
  "tika-abh07t1:98": "Ahetukacittasaṅgahanayo",
  "tika-abh07t1:99": "53.Ahetukesu pana hasanacitte tāva chandavajjitā aññasamānā dvādasa dhammā saṅgahaṁ gacchanti.",
  "tika-abh07t1:100": "54. Tathā voṭṭhabbane chandapītivajjitā.",
  "tika-abh07t1:101": "55. Sukhasantīraṇe chandavīriyavajjitā.",
  "tika-abh07t1:102": "56. Manodhātuttikāhetukapaṭisandhiyugaḷe chandapītivīriyavajjitā.",
  "tika-abh07t1:103": "57. Dvipañcaviññāṇe pakiṇṇakavajjitā teyeva saṅgayhantīti sabbathāpi aṭṭhārasasu ahetukesu gaṇanavasena catudhāva saṅgaho hotīti.",
  "tika-abh07t1:104": "58. Dvādasekādasa dasa, satta cāti catubbidho.",
  "tika-abh07t1:105": "Aṭṭhārasāhetukesu, cittuppādesu saṅgaho.",
  "tika-abh07t1:106": "59. Ahetukesu sabbattha, satta sesā yathārahaṁ.",
  "tika-abh07t1:107": "Iti vitthārato vutto, tettiṁsavidhasaṅgaho.",
  "tika-abh07t1:108": "60. Itthaṁ cittāviyuttānaṁ, sampayogañca saṅgahaṁ.",
  "tika-abh07t1:109": "Ñatvā bhedaṁ yathāyogaṁ, cittena samamuddise.",
  "tika-abh07t1:110": "Iti abhidhammatthasaṅgahe cetasikasaṅgahavibhāgo nāma",
  "tika-abh07t1:111": "Dutiyo paricchedo."
}