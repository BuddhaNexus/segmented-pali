{
  "anya-e0103n5:0": "5. Sesakasiṇaniddesavaṇṇanā",
  "anya-e0103n5:1": "Āpokasiṇakathāvaṇṇanā",
  "anya-e0103n5:2_0": "91. Yathāvitthāritassa atthassa atidesopi vitthāraṭṭhāneyeva tiṭṭhatīti āha “vitthārakathā",
  "anya-e0103n5:2_1": "hotī”ti. Āpokasiṇanti āpokasiṇajjhānaṁ, āpokasiṇakammaṭṭhānaṁ vā. Sabbaṁ vitthāretabbanti",
  "anya-e0103n5:2_2": "pathavīkasiṇakammaṭṭhāne vuttanayena vitthāretabbaṁ. Ettakampīti “kate vā akate vāti",
  "anya-e0103n5:2_3": "sabbaṁ vitthāretabba”nti ettakampi avatvā. Sāmuddikena loṇudakena bharito jalāsayo",
  "anya-e0103n5:2_4": "loṇī. Nīlādivaṇṇasaṅkarapariharaṇatthaṁ “suddhavatthena gahita”nti vuttaṁ. Aññanti",
  "anya-e0103n5:2_5": "bhūmiṁ sampattaṁ. Tathārūpanti yādisaṁ ākāsajaṁ udakaṁ, tādisaṁ. Tenāha “vippasannaṁ",
  "anya-e0103n5:2_6": "anāvila”nti, yaṁ pana udakanti sambandho. “Na vaṇṇo paccavekkhitabbo”tiādīsu yaṁ",
  "anya-e0103n5:2_7": "vattabbaṁ, taṁ pathavīkasiṇakathāyaṁ vuttameva. Lakkhaṇaṁ pana idha paggharaṇalakkhaṇaṁ veditabbaṁ.",
  "anya-e0103n5:3": "Vuttanayenevāti pathavīkasiṇabhāvanāyaṁ vuttanayeneva. Taraṅguṭṭhānādi, pheṇamissatādi ca idha kasiṇadoso. Soti yogāvacaro. Tassāti paṭibhāganimittassa.",
  "anya-e0103n5:4": "Tejokasiṇakathāvaṇṇanā",
  "anya-e0103n5:5_0": "92.Siniddhāni sinehavantāni. Sāradārūni na pheggudārūni. Jālāya ciraṭṭhitatthaṁ siniddhasāradāruggahaṇaṁ.",
  "anya-e0103n5:5_1": "Ghaṭikaṁ ghaṭikaṁ katvāti khandhaso karitvā. Ālimpetvāti jāletvā. Ghanajālāyāti aviraḷavasena pavattaaggijālāyaṁ.",
  "anya-e0103n5:6": "Patanasadisanti patamānasadisaṁ. Akate gaṇhantassāti vuttanayena yathā kasiṇamaṇḍalaṁ paññāyati, evaṁ anabhisaṅkhate kevale tejasmiṁ nimittaṁ gaṇhantassa.",
  "anya-e0103n5:7": "Vāyokasiṇakathāvaṇṇanā",
  "anya-e0103n5:8_0": "93.Vuttañhetanti ettha hi-saddo hetuattho, yasmāti attho. Tassa “tasmā”ti iminā sambandho.",
  "anya-e0103n5:8_1": "Ucchagganti ucchukhette yathāṭhitānaṁ aggaṁ. Eritanti vātena calitaṁ. Sameritanti",
  "anya-e0103n5:8_2": "sabbaso calitaṁ. Tasmāti yasmā “vāyokasiṇaṁ…pe… upalakkhetī”ti evaṁ vuttaṁ aṭṭhakathāyaṁ,",
  "anya-e0103n5:8_3": "tasmā. Samasīsaṭṭhitanti upari pattānaṁ vasena samasīsaṁ hutvā ṭhitaṁ. Veḷuṁ vā rukkhaṁ",
  "anya-e0103n5:8_4": "vāti etthāpi “samasīsaṁ ṭhitaṁ ghanapattaveḷuṁ vā ghanapattarukkhaṁ vā”ti ānetvā",
  "anya-e0103n5:8_5": "yojetabbaṁ. Ekaṅgulādippamāṇesu kesesu rassabhāvato, dīghataresu olambanato, viraḷesu",
  "anya-e0103n5:8_6": "anuppavesato vātappahāro na paññāyatīti caturaṅgulappamāṇaggahaṇaṁ, ghanaggahaṇañca",
  "anya-e0103n5:8_7": "kataṁ. Etasmiṁ ṭhāne paharatīti satiṁ ṭhapetvāti ucchaggādīnaṁ pacalanākāraggahaṇamukhena",
  "anya-e0103n5:8_8": "tesaṁ pahārake vātasaṅghāte satiṁ upaṭṭhapetvā. Tattha satiṁ ṭhapetvāti tasmiṁ kāyapadesassa",
  "anya-e0103n5:8_9": "saṅghaṭṭanavasena pavatte vāyupiṇḍe saṅghaṭṭanākāraggahaṇamukhena satiṁ upaṭṭhapetvā.",
  "anya-e0103n5:8_10": "“Usumavaṭṭisadisa”nti etena purimakasiṇassa viya imassāpi nimittassa saṁviggahataṁ",
  "anya-e0103n5:8_11": "dasseti. “Niccala”nti iminā niccalabhāvoyeva uggahanimittato imassa visesoti paṭibhāganimittassāpi",
  "anya-e0103n5:8_12": "usumavaṭṭisadisatāva vibhāvitā hoti.",
  "anya-e0103n5:9": "Nīlakasiṇakathāvaṇṇanā",
  "anya-e0103n5:10_0": "94. Añjanarājivaṭṭādi vaṇṇadhātuyā vā. Tathārūpaṁ mālāgacchanti aviraḷavikasitanīlavaṇṇapupphasañchannaṁ",
  "anya-e0103n5:10_1": "pupphagacchaṁ. Itarenāti akatādhikārena. Girikaṇṇikaggahanena nīlaṁ girikaṇṇikamāha.",
  "anya-e0103n5:10_2": "Karaṇḍapaṭalaṁ samuggapidhānaṁ. Pattehiyevāti nīluppalādīnaṁ kesaravaṇṭāni apanetvā",
  "anya-e0103n5:10_3": "kevalehi pattehiyeva. Pūretabbanti nīlavaṇṇaṁ vatthaṁ gahetvā bhaṇḍikaṁ viya bandhitvā",
  "anya-e0103n5:10_4": "yathā nīlamaṇḍalaṁ hutvā paññāyati, tathā caṅkoṭakaṁ vā karaṇḍapaṭalaṁ vā pūretabbaṁ.",
  "anya-e0103n5:10_5": "Mukhavaṭṭiyaṁ vā assāti assa caṅkoṭakassa, karaṇḍapaṭalassa vā mukhavaṭṭiyaṁ bandhitabbaṁ.",
  "anya-e0103n5:10_6": "Maṇitālavaṇṭaṁ indanīlamaṇimayaṁ tālavaṇṭaṁ.",
  "anya-e0103n5:11": "Pītakasiṇakathāvaṇṇanā",
  "anya-e0103n5:12_0": "95. Pītakasiṇe mālāgacchanti ikkaṭādimālāgacchaṁ. Haritālaṁ, manosilā vā dhātu. Pattaṅgapupphehīti",
  "anya-e0103n5:12_1": "pattaṅganāmikā pītavaṇṇapupphā ekā gacchajāti, tassa pupphehi. Āsanapūjanti cetiyaṅgaṇe",
  "anya-e0103n5:12_2": "kataṁ āsanapūjaṁ. Kaṇikārapupphādināti ādi-saddena ākulikiṅkirātapupphādīnaṁ saṅgaho daṭṭhabbo.",
  "anya-e0103n5:13": "Lohitakasiṇakathāvaṇṇanā",
  "anya-e0103n5:14": "96.Lohitamaṇi lohitaṅgamaṇiādi. Lohitadhātu gerukajātihiṅgulikādi.",
  "anya-e0103n5:15": "Odātakasiṇakathāvaṇṇanā",
  "anya-e0103n5:16": "97. Odātakasiṇe mālāgacchanti nandiyāvattādimālāgacchaṁ. Dhātu kakkaṭimuttasetikādi.",
  "anya-e0103n5:17": "Ālokakasiṇakathāvaṇṇanā",
  "anya-e0103n5:18_0": "98.Tathā asakkontenāti yathā sūriyālokādivasena obhāsanimittuppādanaṁ vuttaṁ, tassa",
  "anya-e0103n5:18_1": "obhāsamaṇḍalassa na ciraṭṭhititāya tathā nimittuppādanaṁ kātuṁ asakkontena. Ghaṭamukhena",
  "anya-e0103n5:18_2": "niggacchanakaobhāsassa mahantabhāvato “ghaṭamukhaṁ pidahitvā”ti vuttaṁ. Bhittimukhanti",
  "anya-e0103n5:18_3": "bhittiabhimukhaṁ. Uṭṭhitamaṇḍalasadisanti bhittiādīsu uṭṭhitapākatikaālokamaṇḍalasadisaṁ.",
  "anya-e0103n5:18_4": "Ghanavippasannaṁ ālokapuñjasadisanti bhagavato byāmappabhā viya bahalo, vippasanno",
  "anya-e0103n5:18_5": "ca hutvā puñjabhūto āloko atthi ce, taṁsadisoti attho.",
  "anya-e0103n5:19": "Paricchinnākāsakasiṇakathāvaṇṇanā",
  "anya-e0103n5:20_0": "99.Chiddasadisameva hotīti yehi bhittipariyantādīhi paricchinnaṁ, taṁ chiddaṁ, taṁsadisaṁ,",
  "anya-e0103n5:20_1": "tenavākārena uggahanimittaṁ upaṭṭhātīti attho. “Vaḍḍhiyamānampi na vaḍḍhatī”ti uggahanimittassa",
  "anya-e0103n5:20_2": "avaḍḍhanīyataṁ dassetuṁ vuttaṁ. Sabbampi hi uggahanimittaṁ vaḍḍhiyamānaṁ na vaḍḍhatiyeva.",
  "anya-e0103n5:20_3": "Satipi ca vaḍḍhetukāmatāyaṁ vaḍḍhanā na sambhavati bhāvanāya paridubbalattā. Bhāvanāvasena",
  "anya-e0103n5:20_4": "hi nimittavaḍḍhanā. Paṭibhāganimittaṁ pana tasmiṁ uppanne bhāvanā thirāti katvā “vaḍḍhiyamānaṁ vaḍḍhatī”ti vuttaṁ.",
  "anya-e0103n5:21_0": "Kiñcāpi pāḷiyaṁ “pathavīkasiṇādīni rūpajhānārammaṇāni aṭṭheva kasiṇāni sarūpato āgatāni,",
  "anya-e0103n5:21_1": "odātakasiṇe pana ālokakasiṇaṁ, ākāsakasiṇe ca paricchinnākāsakasiṇaṁ antogadhaṁ katvā",
  "anya-e0103n5:21_2": "desanā katā”ti adhippāyenāha “iti kasiṇāni dasabalo, dasa yāni avocā”ti. Pakiṇṇakakathāpi",
  "anya-e0103n5:21_3": "viññeyyāti pubbe viya asādhāraṇaṁ tasmiṁ tasmiṁ kasiṇe paṭiniyatameva atthaṁ aggahetvā",
  "anya-e0103n5:21_4": "asādhāraṇato, sādhāraṇato ca tattha tattha pakiṇṇakaṁ visaṭaṁ atthaṁ gahetvā pavattā",
  "anya-e0103n5:21_5": "pakiṇṇakakathāpi vijānitabbā.",
  "anya-e0103n5:22": "Pakiṇṇakakathāvaṇṇanā",
  "anya-e0103n5:23_0": "100.Ādibhāvoti ettha ādi-saddena yassa kassaci pathavīpakkhiyassa vatthuno nimmānādiṁ",
  "anya-e0103n5:23_1": "saṅgaṇhāti. Ṭhānanisajjādikappanaṁ vāti etthāpi “ākāse vā udake vā”ti ānetvā sambandhitabbaṁ.",
  "anya-e0103n5:23_2": "Parittaappamāṇanayenāti nīlādivaṇṇaṁ anāmasitvā parittaappamāṇanayeneva. Evamādīnīti",
  "anya-e0103n5:23_3": "ādi-saddena sarīrato udakadhārānimmānādiṁ saṅgaṇhāti.",
  "anya-e0103n5:24_0": "Yadeva so icchati tassa ḍahanasamatthatāti bahūsu kappāsapicusāradāruādīsu ekajjhaṁ",
  "anya-e0103n5:24_1": "rāsibhūtesu ṭhitesu yaṁ yadeva icchati, tassa tasseva ḍahanasamatthatā. Idha ādi-saddena",
  "anya-e0103n5:24_2": "andhakāravidhamanādiṁ saṅgaṇhāti.",
  "anya-e0103n5:25": "Vāyugatiyā gamanaṁ vāyugatigamanaṁ, atisīghagamanaṁ. Idha ādi-saddena yadicchitadesantaraṁ pāpuṇanādiṁ saṅgaṇhāti.",
  "anya-e0103n5:26": "Suvaṇṇanti adhimuccanā suvaṇṇabhāvādhiṭṭhānaṁ seyyathāpi āyasmā pilindavaccho tiṇaṇḍupagapāsādādīnaṁ. Vuttanayenāti suvaṇṇadubbaṇṇanayena.",
  "anya-e0103n5:27": "Vaṇṇakasiṇesu tattha tattha ādi-saddena nīlobhāsanimmānādīnaṁ saṅgaho daṭṭhabbo. Pathavīpabbatādīti ādi-saddena samuddādīnaṁ saṅgaho daṭṭhabbo.",
  "anya-e0103n5:28_0": "Sabbāneva dasapi kasiṇāni. Imaṁ pabhedaṁ labhantīti imaṁ vaḍḍhanādivisesaṁ pāpuṇanti.",
  "anya-e0103n5:28_1": "Ekoti ekacco. Sañjānātīti bhāvanāpaññāya sañjānāti. Ādi-saddena “āpokasiṇa”ntiādipāḷiṁ saṅgaṇhāti.",
  "anya-e0103n5:29_0": "Uparigaganatalābhimukhaṁ “pathavīkasiṇameko sañjānātī”ti pāḷipadāni ānetvā sambandhitabbaṁ.",
  "anya-e0103n5:29_1": "Tañca kho vaḍḍhanavasena. Tenāha “ekacco hi uddhameva kasiṇaṁ vaḍḍhetī”ti. Heṭṭhābhūmitalābhimukhantiādīsupi",
  "anya-e0103n5:29_2": "eseva nayo. Pubbe vaḍḍhanakāle payojanaṁ anapekkhitvā vaḍḍhentānaṁ vasena vuttattā",
  "anya-e0103n5:29_3": "idāni “tena tena vā kāraṇena evaṁ pasāretī”ti āha, kasiṇaṁ vaḍḍhetīti attho. Yathā",
  "anya-e0103n5:29_4": "kinti āha “ālokamiva dibbacakkhunā rūpadassanakāmo”ti. Uddhañce rūpaṁ daṭṭhukāmo",
  "anya-e0103n5:29_5": "uddhaṁ ālokaṁ pasāreti, adho ce rūpaṁ daṭṭhukāmo adho ālokaṁ pasāreti, samantato",
  "anya-e0103n5:29_6": "ce rūpaṁ daṭṭhukāmo samantato ālokaṁ pasāreti, evamayaṁ kasiṇanti attho.",
  "anya-e0103n5:30_0": "Ekassāti pathavīkasiṇādīsu ekekassa. Aññabhāvānupagamanatthanti aññakasiṇabhāvānupagamanadīpanatthaṁ,",
  "anya-e0103n5:30_1": "na aññaṁ pathavīādi. Na hi udakena ṭhitaṭṭhāne sasambhārapathavī atthi. Añño kasiṇasambhedoti",
  "anya-e0103n5:30_2": "āpokasiṇādinā saṅkaro. Sabbatthāti sabbesu āpokasiṇādīsu sesakasiṇesu. Ekadese aṭṭhatvā",
  "anya-e0103n5:30_3": "anavasesena pharaṇappamāṇassa aggahaṇato pharaṇaṁ appamāṇaṁ. Teneva hi nesaṁ kasiṇasamaññā.",
  "anya-e0103n5:30_4": "Tathā cāha “tañhī”tiādi. Tattha cetasā pharantoti bhāvanācittena ālambanaṁ karonto.",
  "anya-e0103n5:30_5": "Bhāvanācittañhi kasiṇaṁ parittaṁ vā vipulaṁ vā ekakkhaṇe sakalameva manasi karoti, na ekadesanti.",
  "anya-e0103n5:31_0": "101.Ānantariyakammasamaṅginoti pañcasu ānantariyakammesu yena kenaci samannāgatā.",
  "anya-e0103n5:31_1": "Niyatamicchādiṭṭhikāti ahetukadiṭṭhi akiriyadiṭṭhi natthikadiṭṭhīti tīsu micchādiṭṭhīsu",
  "anya-e0103n5:31_2": "yāya kāyaci niyatāya micchādiṭṭhiyā samannāgatā. Ubhatobyañjanakapaṇḍakāti ubhatobyañjanakā,",
  "anya-e0103n5:31_3": "paṇḍakā ca. Kāmañcete ahetukapaṭisandhikattā vipākāvaraṇena samannāgatā honti, tathāpi",
  "anya-e0103n5:31_4": "tibbakilesattā kilesāvaraṇena samannāgatā vuttā. Ahetukadvihetukapaṭisandhikāti ahetukapaṭisandhikā,",
  "anya-e0103n5:31_5": "dvihetukapaṭisandhikā ca. Duhetukapaṭisandhikānampi hi ariyamaggapaṭivedho, jhānapaṭilābho",
  "anya-e0103n5:31_6": "ca natthi, tasmā tepi vipākāvaraṇena samannāgatā eva.",
  "anya-e0103n5:32_0": "Apaccanīkapaṭipadāyanti maggassa anulomapaṭipadāyaṁ saccānulomikāyaṁ vipassanāyaṁ.",
  "anya-e0103n5:32_1": "Acchandikāti “kattukamyatāchandarahitā”ti sammohavinodaniyaṁ vuttaṁ, tampi nibbānādhigamatthameva",
  "anya-e0103n5:32_2": "kattukamyatāchandaṁ sandhāya vuttanti daṭṭhabbaṁ. Uttarakurukāpi manussā mārādayo",
  "anya-e0103n5:32_3": "viya acchandikaṭṭhānaṁ paviṭṭhā nibbutichandarahitattā. Duppaññāti bhavaṅgapaññāya",
  "anya-e0103n5:32_4": "parihīnā. “Bhavaṅgapaññāya paripuṇṇāyapi yassa bhavaṅgaṁ lokuttarassa pādakaṁ na",
  "anya-e0103n5:32_5": "hoti, sopi duppaññoyevā”ti sammohavinodaniyaṁ vuttaṁ. Yasmiṁ hi bhavaṅge vattamāne",
  "anya-e0103n5:32_6": "taṁsantatiyaṁ lokuttaraṁ nibbattati, taṁ tassa pādakaṁ nāma hoti.",
  "anya-e0103n5:33_0": "Kusalesu dhammesūti anavajjadhammesu, sukhavipākadhammesu vā. Okkamitunti adhigantuṁ.",
  "anya-e0103n5:33_1": "Kasiṇeyevāti kasiṇakammaṭṭhāneyeva. Etesanti kammāvaraṇasamannāgatādīnaṁ. Tasmāti",
  "anya-e0103n5:33_2": "yasmā ete vipākantarāyādayo evaṁ atthajānikarā, anatthahetubhūtā ca, tasmā. Tiṇṇameva",
  "anya-e0103n5:33_3": "cettha antarāyānaṁ gahaṇaṁ itarassa sappaṭikārattā, kammantarāyapakkhikattā vāti",
  "anya-e0103n5:33_4": "daṭṭhabbaṁ. Sappurisūpanissayādīhīti ādi-saddena tajjaṁ yonisomanasikārādiṁ saṅgaṇhāti.",
  "anya-e0103n5:33_5": "Saddhanti kammaphalasaddhaṁ, ratanattayasaddhañca. Chandanti bhāvanānuyoge tibbakattukamyatāsaṅkhātaṁ",
  "anya-e0103n5:33_6": "kusalacchandaṁ. Paññanti pārihāriyapaññaṁ. Vaḍḍhetvāti yathā bhāvanā ijjhati, tathā",
  "anya-e0103n5:33_7": "paribrūhetvā. Yaṁ panettha atthato na vibhattaṁ, taṁ suviññeyyattā, heṭṭhā vuttanayattā ca na vibhattaṁ.",
  "anya-e0103n5:34": "Sesakasiṇaniddesavaṇṇanā niṭṭhitā.",
  "anya-e0103n5:35": "Iti pañcamaparicchedavaṇṇanā."
}