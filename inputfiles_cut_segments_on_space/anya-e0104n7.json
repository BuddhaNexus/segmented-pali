{
  "anya-e0104n7:0": "19. Kaṅkhāvitaraṇavisuddhiniddesavaṇṇanā",
  "anya-e0104n7:1": "Paccayapariggahakathāvaṇṇanā",
  "anya-e0104n7:2_0": "678. Anantaraniddiṭṭhāya diṭṭhivisuddhiyā visayabhāvena dassitattā “etassevā”ti vuttaṁ,",
  "anya-e0104n7:2_1": "na tadaññato visesanatthaṁ tadaññasseva abhāvato. Ajjhattaṁ vā hi vipassanābhiniveso",
  "anya-e0104n7:2_2": "hotu bahiddhā vā, ajjhattasiddhiyaṁ pana lakkhaṇato sabbampi nāmarūpaṁ anavasesato",
  "anya-e0104n7:2_3": "pariggahitameva hotīti. Paccayapariggahenāti hetumhi karaṇavacanaṁ. Paccayapariggahahetu",
  "anya-e0104n7:2_4": "hissa addhattayakaṅkhāvitaraṇaṁ hotīti, karaṇe vā etaṁ karaṇavacanaṁ paccayapariggahassa",
  "anya-e0104n7:2_5": "sādhakatamabhāvato kaṅkhāvitaraṇakiriyāya. Yadā hissa suparisuddho nijjaṭo niggumbo",
  "anya-e0104n7:2_6": "paccayapariggaho sijjhati, tadānena kaṅkhā vitarīyatīti. Vitaritvāti atikkamitvā,",
  "anya-e0104n7:2_7": "vikkhambhetvāti attho. Taṁ pana ñāṇaṁ tathādhigataṁ vasībhāvappattaṁ jhānaṁ viya",
  "anya-e0104n7:2_8": "yogino santāne pabandhavasena pavattatīti katvā vuttaṁ “ṭhitaṁ ñāṇa”nti.",
  "anya-e0104n7:3_0": "Tanti kaṅkhāvitaraṇavisuddhiṁ. Taṁ sampādetukāmo āpajjatīti sambandho. Yāthāvato",
  "anya-e0104n7:3_1": "diṭṭhaṁ nāmarūpaṁ tividhadukkhatāyogato rogo viya. Paccayā cassa rogasamuṭṭhānaṁ",
  "anya-e0104n7:3_2": "viya upaṭṭhahantīti imamatthaṁ dassento “yathā nāma…pe… pariyesatī”ti āha. Saṁsāradukkhanimuggassa",
  "anya-e0104n7:3_3": "santānassa tato vimocetukāmatāvasena anukampitabbatā labbhatīti tamatthaṁ dassetuṁ",
  "anya-e0104n7:3_4": "“yathā vā panā”tiādi vuttaṁ. Evameva ṭhite yadeke vadanti “anukampetabbakumārakadassanena",
  "anya-e0104n7:3_5": "tassa mātāpituāvajjanaṁ idha anudāharaṇaṁ nirodhetabbatāya nāmarūpassa anukampitabbatābhāvato”ti,",
  "anya-e0104n7:3_6": "tadapāhataṁ hoti. Avassañcetaṁ evaṁ icchitabbaṁ, aññathā veneyyapuggalasantāne satthu",
  "anya-e0104n7:3_7": "mahākaruṇāpavatti eva vicāretabbā siyā. Mandabuddhitāya mandaṁ. Vuḍḍhataropi koci",
  "anya-e0104n7:3_8": "mandabuddhi hotīti tato visesanatthaṁ “kumāra”nti vuttaṁ. Yo koci paṭhamavaye vattamāno",
  "anya-e0104n7:3_9": "“kumāro”ti vuccatīti tato visesanatthaṁ “dahara”nti vuttaṁ. Evampi yo ādhāvitvā paridhāvitvā",
  "anya-e0104n7:3_10": "vicāraṇako taruṇadārako, sopi “daharo”ti vuccatīti tato nivattanatthaṁ “uttānaseyyaka”nti",
  "anya-e0104n7:3_11": "vuttaṁ. Catūhipi padehi karuṇāyitabbataṁyeva dasseti. Āpajjatīti karoti.",
  "anya-e0104n7:4_0": "Yathā panassa hetupaccayapariyesanāpatti hoti, taṁ dassetuṁ “so”tiādi vuttaṁ. Tattha",
  "anya-e0104n7:4_1": "byatirekamukhena attho sādhito sammadeva sādhito hotīti ahetukabhāvaṁ tāva paṭikkhipanto",
  "anya-e0104n7:4_2": "“na tāvidaṁ nāmarūpaṁ ahetuka”nti vatvā tattha kāraṇamāha “sabbatthā”tiādinā. Hetumantarena",
  "anya-e0104n7:4_3": "sati sambhave sabbadhammānaṁ hetuabhāvo samānoti sabbasamānatā siyā, tathā ca sati",
  "anya-e0104n7:4_4": "sotapadesādīsu, bahiddhā ca cakkhuviññāṇādihetuabhāvoti sabbattha, cakkhādīnaṁ uppattito",
  "anya-e0104n7:4_5": "pubbe, paribhedato uddhañca hetuabhāvoti sabbadā ca andhādīnaṁ arūpīnaṁ, asaññīnañca",
  "anya-e0104n7:4_6": "hetuabhāvoti sabbesañca cakkhuviññāṇādīhi bhavitabbaṁ, hetuabhāvā visesato tañca",
  "anya-e0104n7:4_7": "natthīti āha “sabbattha sabbadā sabbesañca ekasadisabhāvāpattito”ti. Nidassanamattañcetaṁ",
  "anya-e0104n7:4_8": "yadidaṁ “cakkhuviññāṇādīsu hī”ti. Yattakā loke visesā, tehi sabbesaṁ, sabbakālañca",
  "anya-e0104n7:4_9": "bhavitabbanti adhippāyo. Ādi-saddena vā tesampi gahaṇaṁ katamevāti daṭṭhabbaṁ. Tasmā",
  "anya-e0104n7:4_10": "ahetukabhāve visiṭṭhatāya asambhavo evāti sabbattha ekasadisabhāvāpattito, sabbadā",
  "anya-e0104n7:4_11": "ekasadisabhāvāpattito, sabbesaṁ ekasadisabhāvāpattitoti paccekaṁ sambandho veditabbo.",
  "anya-e0104n7:4_12": "Evaṁ ahetubhāve paṭisiddhe visamahetuvādī vadeyya “na idaṁ ahetukaṁ kiñcarahi sahetukaṁ,",
  "anya-e0104n7:4_13": "kena pana hetunā sahetukanti? Issarādinā”ti.",
  "anya-e0104n7:5_0": "Ādi-saddena pakatipurisapajāpatikālādīnaṁ gahaṇaṁ veditabbaṁ, taṁ paṭikkhipanto āha",
  "anya-e0104n7:5_1": "“na issarādihetuka”ntiādi. Na nāmarūpaṁ issarādihetukaṁ nāmarūpato aññassa anupalabbhamānattā",
  "anya-e0104n7:5_2": "issarapakatiādinameva abhāvato. Yadi pana asato issarādito nāmarūpassa uppatti, evaṁ",
  "anya-e0104n7:5_3": "sati sā eva sabbattha sabbadā sabbesaṁ ekasadisatā āpajjati. Atha nāmarūpamattameva",
  "anya-e0104n7:5_4": "issarādihetukaṁ, nāmarūpañca ahutvā sambhavantaṁ, hutvā ca vinassantaṁ dissatīti",
  "anya-e0104n7:5_5": "issarādīhipi tādisehi bhavitabbaṁ. Tathā ca tadapi sappaccayaṁ saṅkhatamevāti tassāpi",
  "anya-e0104n7:5_6": "paccayapariggaho kātabbo. Atha taṁ nuppajjati, ahetukatā tassa āpannā. Tenāha “ahetukabhāvāpattito”ti.",
  "anya-e0104n7:6_0": "Apica na issarādihetukaṁ nāmarūpaṁ. Kiṁ kāraṇaṁ? Kamena uppattito. Yadi hi evaṁ niccaṁ",
  "anya-e0104n7:6_1": "issarādisaññitaṁ kammakilesindriyārammaṇādinirapekkhakāraṇampi siyā, sabbesaṁyeva",
  "anya-e0104n7:6_2": "ekajjhaṁ uppatti siyā, yattakehi tato uppajjitabbaṁ. Kasmā? Kāraṇassa sannihitabhāvato.",
  "anya-e0104n7:6_3": "Yadi pana tassa icchāvasena tassa uppattiṁ parikappeyyuṁ, tāsañca icchānaṁ ekajjhaṁ",
  "anya-e0104n7:6_4": "uppattiyaṁ ko vibandho. Atha aññampi kiñci kammakilesindriyārammaṇādiapekkhitabbaṁ",
  "anya-e0104n7:6_5": "atthīti ce? Tadeva hetu kāraṇaṁ, kimaññena adiṭṭhasāmatthiyena parikappitena payojanaṁ?",
  "anya-e0104n7:6_6": "Diṭṭhañhi kammādīnaṁ sāmatthiyaṁ tadaññapaccayasannidhānepi tadabhāve abhāvato. Yathā",
  "anya-e0104n7:6_7": "hi rūpālokamanasikārasannidhānepi cakkhuno abhāve cakkhuviññāṇassa abhāvaṁ, bhāve",
  "anya-e0104n7:6_8": "ca bhāvaṁ disvā cakkhuno cakkhuviññāṇuppādanasamatthatā atthīti viññāyati. Yathā",
  "anya-e0104n7:6_9": "ca yvāyaṁ yamakānampi samānānaṁ janakajananīsukkasoṇitādibāhirapaccayasamabhāvepi",
  "anya-e0104n7:6_10": "sattānaṁ hīnapaṇītatādiviseso dissati, so ca sasantāne tādisassa aññassa hetuno abhāvā",
  "anya-e0104n7:6_11": "kammakilesahetukoti tassa tattha samatthatā atthīti viññāyati, na evamissarādikassa.",
  "anya-e0104n7:6_12": "Kāraṇassa hi bhāvābhāve phalassa bhāvābhāvehi kāraṇassa samatthatā viññāyeyya. Na",
  "anya-e0104n7:6_13": "ca sannihite tadakāraṇassa nāmarūpassa issarādivekallena katthaci anuppatti diṭṭhā,",
  "anya-e0104n7:6_14": "tasmā akāraṇamissaro.",
  "anya-e0104n7:7_0": "Athāpi saggo evaṁ issarādihetuko vucceyya, sopi saggappakāro sabbakālaṁ tato nibbatteyya.",
  "anya-e0104n7:7_1": "Na hi sannihitakāraṇassa phalassa anuppatti yuttā. Nicce ca sati aññanirapekkhakāraṇe",
  "anya-e0104n7:7_2": "saggassa ādiyeva na yutto, yāva issarādikaṁ kāraṇaṁ, tāva sabbassa atthibhāvappasaṅgato.",
  "anya-e0104n7:7_3": "Athāpi vadeyya “aññepi yathārahaṁ paccayā hontiyeva, issarādikampi tesaṁ sahakārīkāraṇaṁ",
  "anya-e0104n7:7_4": "hotī”ti. Yadettha vattabbaṁ, taṁ heṭṭhā vuttameva. Yadi paro vadeyya “idha buddhipubbo",
  "anya-e0104n7:7_5": "bhāvānaṁ racanāviseso diṭṭho, yathā taṁ ghaṭagehādīnaṁ. Atthi ca ajjhattikabāhirānaṁ",
  "anya-e0104n7:7_6": "sarīrapadumādīnaṁ racanāviseso, tasmā tenāpi buddhipubbena bhavitabbaṁ. Yassa ca",
  "anya-e0104n7:7_7": "so buddhipubbo, so issarādiko, tasmā tena nāmarūpasaññitassa lokassa kāraṇena bhavitabba”nti.",
  "anya-e0104n7:7_8": "Tayidaṁ asiddhaṁ, racitā sarīrapadumādayoti tattheva uppannattā. Uppannassa hi sannivesavasena",
  "anya-e0104n7:7_9": "tathā tathā paṭṭhapanaṁ “racanā”ti vuccati. Anekantiko cāyaṁ abuddhipubbassāpi diṭṭhattā.",
  "anya-e0104n7:7_10": "Diṭṭho hi nhāruādīnaṁ aggisaṁyogena racanāviseso, tathā visussantānaṁ pubbacammādīnaṁ.",
  "anya-e0104n7:7_11": "Yadi panāyamissarādiko gavassajagadrabhādīnaṁ karīsāvatte paṭimahutaṁ raceyya, ummatto",
  "anya-e0104n7:7_12": "viya vikkhitto siyā. Kiñcāyaṁ lokaṁ sajjento attatthaṁ vā sajjeyya lokatthaṁ vā.",
  "anya-e0104n7:8_0": "Tattha ca yadi purimo makkho katakicco na siyā lokena sādhetabbassa atthibhāvato.",
  "anya-e0104n7:8_1": "Atha dutiyo, kasmā lokassa ahitadukkhāvahaṁ pāpaṁ nirayādiṁ, jarāmaraṇādiñca sajati?",
  "anya-e0104n7:8_2": "Atha tadubhayaṁ anāmasitvā kīḷatthaṁ sajati. Kīḷā ca nāma ratiatthā hoti. Vinā kīḷāya",
  "anya-e0104n7:8_3": "ratiṁ ajānantānaṁ ratiatthañca kīḷamārabhanto ratiyaṁ issaro anissaro siyā. Atha",
  "anya-e0104n7:8_4": "payojananirapekkho, sabbakālaṁ sajeyya, tassa cāyaṁ sajanasamatthatā ahetukā vā siyā",
  "anya-e0104n7:8_5": "sahetukā vā. Ahetukā ce, sabbesaṁ siyā sahetukā vā. Ahetukā ce, sabbesampi siyā.",
  "anya-e0104n7:8_6": "Atha sahetukā, so cassa hetu parato vā sambhūto siyā attato vā. Tattha parato ce",
  "anya-e0104n7:8_7": "sambhūto, yadassa so laddho, tassāyaṁ veyyāvaccakarasadiso siyā. Atha attato taduppattito",
  "anya-e0104n7:8_8": "pubbe ayaṁ kīdiso loko cāti sabbamidaṁ ālunavisiṇaṁ ākulabyākulaṁ goyūthena gatamaggasadisapheṇapiṇḍasamaṁ",
  "anya-e0104n7:8_9": "avimaddakkhamaṁ asāraṁ. Tiṭṭhatu pasaṅgo, yathādhikatameva vaṇṇayissāma. Tasmāti",
  "anya-e0104n7:8_10": "yasmā idaṁ nāmarūpaṁ na ahetukaṁ, nāpi issarādivisamahetukaṁ, tasmā. Teti hetupaccayā.",
  "anya-e0104n7:9_0": "679. Oḷārikattā, supākaṭattā ca rūpassa paccayapariggaho sukaroti “imassa tāva rūpakāyassā”tiādinā",
  "anya-e0104n7:9_1": "paṭhamaṁ tassa paccayapariggahavidhiṁ ārabhati. Tattha yathā nāmarūpassa paccayapariggaho",
  "anya-e0104n7:9_2": "ahetuvisamahetuvādanivattiyā hoti, evaṁ nibbidāvirāgāvahabhāvena tattha abhiratinivattiyāpi",
  "anya-e0104n7:9_3": "icchitabboti taṁ gabbhaseyyakavasena dassento nibbattaṭṭhānassa sucibhāvapaṭisedhanamukhena",
  "anya-e0104n7:9_4": "asucibhāvaṁ vibhāvetuṁ “ayaṁ kāyo”tiādimāha. Tattha uppalādīni asuciṭṭhāne nibbattānipi",
  "anya-e0104n7:9_5": "sayaṁ sucisammatānevāti taṁdassanatthaṁ abbhantaraggahaṇaṁ. Tenāha bhagavā –",
  "anya-e0104n7:10": "“Yathā saṅkāradhānasmiṁ, ujjhitasmiṁ mahāpathe;",
  "anya-e0104n7:11": "Padumaṁ tattha jāyetha, sucigandhaṁ manorama”nti. ;",
  "anya-e0104n7:12_0": "“Nibbattatī”ti idaṁ mātukucchiyaṁ paṭisandhipavattīsu rūpakāyassa nibbattanasāmaññato",
  "anya-e0104n7:12_1": "gahetvā vuttaṁ, na paṭhamābhinibbattimattaṁ. Evañca katvā āhārassa upatthambhakapaccayatāvacanaṁ,",
  "anya-e0104n7:12_2": "udarapaṭalassa pacchato karaṇādivacanaṁ, duggandhajegucchapaṭikkūlatāvacanañca samatthitaṁ",
  "anya-e0104n7:12_3": "hoti. Evamavaṭṭhite yadekaccehi piṭṭhito, purato ca karaṇaṁ kiṁ siyā paṭisandhikāletiādi",
  "anya-e0104n7:12_4": "vuttaṁ, taṁ apāhataṁ hoti. “Nibbattakattā”ti iminā bījaṁ viya aṅkurassa avijjādayo",
  "anya-e0104n7:12_5": "rūpakāyassa asādhāraṇakāraṇatāya hetūti dasseti. “Upatthambhakattā”ti iminā pana",
  "anya-e0104n7:12_6": "aṅkurassa pathavīsalilapārisiādayo viya āhāro sādhāraṇakāraṇatāya paccayoti dasseti.",
  "anya-e0104n7:13_0": "Pañca dhammā hetupaccayāti avijjādayo pañca dhammā yathārahaṁ hetu ca paccayo cāti",
  "anya-e0104n7:13_1": "attho. Bhavesu vijjamānadosapaṭicchādanapatthanā daḷhaggāhabhāvena saṅkhārabhavānaṁ",
  "anya-e0104n7:13_2": "hetubhūtā janakasahāyatāya bhavanikanti taṁsahajātaāsannakāraṇattā abhisaṅkhārikā,",
  "anya-e0104n7:13_3": "apassayabhūtā cāti “mātā viya dārakassa upanissayā”ti vuttā. Yathā pitu janitasukke",
  "anya-e0104n7:13_4": "puttassa uppattīti pitā janako, evaṁ kammaṁ sattassa uppādakattā janakaṁ vuttaṁ.",
  "anya-e0104n7:13_5": "Yathā dhāti jātassa dārakassa posanavasena sandhārikā, evaṁ āhāro uppannassa kāyassāti sandhārako vutto.",
  "anya-e0104n7:14_0": "Kāmañcettha avijjādayo nāmakāyassāpi paccayo, pakārantarena pana tassa pākaṭaṁ paccayapariggahavidhiṁ",
  "anya-e0104n7:14_1": "dassetuṁ “cakkhuñca paṭiccā”tiādi vuttaṁ. Tattha cakkhuñcāti ca-saddo samuccayattho.",
  "anya-e0104n7:14_2": "Tena cakkhuviññāṇassa āvajjanādiajjhattaṁ sabbaṁ paccayajātaṁ saṅgaṇhāti. Rūpe cāti",
  "anya-e0104n7:14_3": "pana ca-saddena yathā bahulaṁ bāhirarūpaṁ cakkhuviññāṇassa ārammaṇapaccayo, evaṁ",
  "anya-e0104n7:14_4": "aññampi bāhiraṁ paccayajātaṁ saṅgaṇhāti. Paṭiccāti paccayabhūtaṁ laddhāti attho.",
  "anya-e0104n7:14_5": "Tena cakkhussa nissayapurejātaindriyavippayuttaatthiavigatavasena, rūpassa ārammaṇapurejātaatthiavigatavasena,",
  "anya-e0104n7:14_6": "itaresañca saṅgahitānaṁ anantarādisahajātādivasena paccayabhāvaṁ dasseti. Vacanabhede",
  "anya-e0104n7:14_7": "pana kāraṇaṁ heṭṭhā vuttameva. Ādi-saddena ca phassādīnaṁ viya sahapaccayehi sotaviññāṇādīnaṁ",
  "anya-e0104n7:14_8": "saṅgaho veditabbo “tiṇṇaṁ saṅgati phasso”tiādipāṭhassa viya “sotañca paṭiccā”tiādipāṭhassa",
  "anya-e0104n7:14_9": "saṅgahitattā. Evaṁ sammasanupagaṁ sabbaṁ nāmaṁ sahapaccayena saṅgahitaṁ hoti. Tenāha",
  "anya-e0104n7:14_10": "“nāmakāyassa paccayapariggahaṁ karotī”ti.",
  "anya-e0104n7:15_0": "Pavattiṁ disvāti etarahi pavattiṁ disvā. Evanti iminā na kevalaṁ sappaccayatāmattameva",
  "anya-e0104n7:15_1": "paccāmaṭṭhaṁ, atha kho yādisehi paccayehi etarahi pavattati, tādisehi avijjādipaccayeheva",
  "anya-e0104n7:15_2": "atītepi pavattitthāti paccayasadisatāpi paccāmaṭṭhāti daṭṭhabbaṁ.",
  "anya-e0104n7:16_0": "680.Pubbantanti atītaṁ khandhappabandhakoṭṭhāsaṁ. Ārabbhāti uddissa. Ahosiṁ nu kho,",
  "anya-e0104n7:16_1": "na nu kho ahosinti sassatākāraṁ, adhiccasamuppattiākārañca nissāya atīte attano vijjamānataṁ,",
  "anya-e0104n7:16_2": "avijjamānatañca kaṅkhati. Kiṁ nu kho ahosinti jātiliṅgūpapattiyo nissāya “khattiyo",
  "anya-e0104n7:16_3": "nu kho ahosiṁ, brāhmaṇādīsu gahaṭṭhādīsu devādīsu aññataro nu kho”ti kaṅkhati. Kathaṁ",
  "anya-e0104n7:16_4": "nu khoti saṇṭhānākāraṁ nissāya “dīgho nu kho ahosiṁ, rassaodātakāḷapamāṇikaappamāṇikādīnampi",
  "anya-e0104n7:16_5": "aññataro”ti kaṅkhati. Issaranimmānādiṁ nissāya “kena nu kho pakārena ahosi”nti nibbattākārato",
  "anya-e0104n7:16_6": "kaṅkhatīti ca vadanti. Kiṁ hutvā kiṁ ahosinti jātiādiṁ nissāya “khattiyo hutvā nu",
  "anya-e0104n7:16_7": "kho brāhmaṇo ahosiṁ…pe… devo hutvā nu kho manusso ahosi”nti attano aparāparuppattiṁ",
  "anya-e0104n7:16_8": "kaṅkhati. Sabbattheva ca addhānanti kālādhivacanaṁ. Bhavissāmi nu khoti sassatākāraṁ,",
  "anya-e0104n7:16_9": "ucchedākārañca nissāya anāgate attano vijjamānataṁ, avijjamānatañca kaṅkhati. Sesamettha",
  "anya-e0104n7:16_10": "vuttanayameva. Etarahi vā pana paccuppannaṁ addhānanti idāni vā paṭisandhimādiṁ katvā",
  "anya-e0104n7:16_11": "cutipariyantaṁ sabbampi vattamānakālaṁ. Ajjhattaṁ kathaṁkathī hotīti attano khandhesu",
  "anya-e0104n7:16_12": "vicikicchā hoti. Ahaṁ nu khosmīti attano atthibhāvaṁ kaṅkhati. Ayuttaṁ panetanti.",
  "anya-e0104n7:16_13": "Yuttaṁ ayuttanti kā ettha cintā. Ummattako viya hi bālaputhujjano. No nu khosmīti",
  "anya-e0104n7:16_14": "attano natthibhāvaṁ kaṅkhati. Kiṁ nu khosmīti khattiyova samāno attano khattiyabhāvaṁ",
  "anya-e0104n7:16_15": "kaṅkhati. Esa nayo sesesu. Kathaṁ nu khosminti vuttanayameva. Kevalañhettha “abbhantare",
  "anya-e0104n7:16_16": "jīvo nāma atthī”ti gahetvā tassa dīghādibhāvaṁ kaṅkhanto “kathaṁ nu khosmi”nti kaṅkhatīti",
  "anya-e0104n7:16_17": "veditabbo. Paccuppannaṁ pana attano sarīrasaṇṭhānaṁ ajānanto nāma natthi. Kuto āgato,",
  "anya-e0104n7:16_18": "so kuhiṁ gāmī bhavissatīti attabhāvassa āgatigatiṭṭhānaṁ kaṅkhati. Sā sabbāpi pahīyatīti",
  "anya-e0104n7:16_19": "sā yathāvuttā soḷasavidhāpi vicikicchā vikkhambhanavasena pahīyati.",
  "anya-e0104n7:17_0": "681. Kusalādibhedato sabbappakārassāpi nāmassa sādhāraṇo paccayoti, tato pavattito",
  "anya-e0104n7:17_1": "manasikārādiko kusalādibhedato sabbappakārassāpi nāmassa asādhāraṇo paccayoti ca",
  "anya-e0104n7:17_2": "yojetabbaṁ. Kusalādibhedatoti kusalākusalavipākakiriyabhedato. Tassāpi somanassasahagatādiaññatarabhedavasena",
  "anya-e0104n7:17_3": "sabbappakārassāpi. Yaṁ ekantato chadvārikaṁ, tampi chadvāraggahaṇeneva gahitaṁ yathā",
  "anya-e0104n7:17_4": "chaṭṭhārammaṇaṁ chaḷārammaṇaggahaṇenātipi vuttaṁ “sabbappakārassāpī”ti. Tatoti cakkhurūpādito.",
  "anya-e0104n7:17_5": "Manasikārādikoti yonisomanasikāraayonisomanasikārādiko, kammabhavaṅgādiko ca. Kāmañcettha",
  "anya-e0104n7:17_6": "dvāracchakkayonisomanasikārādivasena nāmasseva sādhāraṇo, asādhāraṇo ca paccayo vutto,",
  "anya-e0104n7:17_7": "taṁ pana avisesavasena vuttaṁ. Visesato pana kammaṁ vipākanāmassa, kammasamuṭṭhānarūpānañca",
  "anya-e0104n7:17_8": "cittaṁ cetasikanāmassa, cittasamuṭṭhānarūpānañca sādhāraṇo paccayo, yathāvuttasseva",
  "anya-e0104n7:17_9": "ca nāmassa, rūpassa ca tadaññanāmarūpāpekkhāya asādhāraṇo paccayo. Tathā sabhāgo,",
  "anya-e0104n7:17_10": "utusabhāgo ca āhāro taṁsamuṭṭhānarūpānaṁ sādhāraṇo paccayo, tadaññāpekkhāya asādhāraṇoti",
  "anya-e0104n7:17_11": "rūpassāpi sādhāraṇo, asādhāraṇo ca paccayo yathārahaṁ niddhāretabbo. Paccayapariggaho",
  "anya-e0104n7:17_12": "nāma anadhigatārahattena kātabboti tadapekkhāya “yonisomanasikārasaddhammassavanādiko",
  "anya-e0104n7:17_13": "kusalassevā”ti vuttaṁ. Ādi-saddena sappurisūpanissayassa, catunnampi vā sampatticakkānaṁ",
  "anya-e0104n7:17_14": "saṅgaho daṭṭhabbo. Viparīto akusalassāti vacanato yathā yonisomanasikārādiviparīto",
  "anya-e0104n7:17_15": "akusalasseva paccayo, tathā yonisomanasikārādi kusalasseva paccayo hotīti attho.",
  "anya-e0104n7:17_16": "Yassa vā kusalaṁ sambhavati, akusalaṁ sambhavati, kusalākusalāni vā, tassāti atthasiddhametaṁ.",
  "anya-e0104n7:17_17": "Kammādikoti ādi-saddena avijjādayo viya gatikālādayopi saṅgahitāti daṭṭhabbā. Bhavaṅgādikoti",
  "anya-e0104n7:17_18": "bhavaṅgasantīraṇaparittakiriyārahattādiko. Tattha bhavaṅgaṁ pañcadvāramanodvārāvajjanakiriyānaṁ,",
  "anya-e0104n7:17_19": "santīraṇaṁ voṭṭhabbanassa, parittakiriyā yathārahaṁ parittamahaggatakiriyānaṁ, arahattaṁ",
  "anya-e0104n7:17_20": "āvajjanavajjānaṁ sabbakiriyānaṁ paccayoti veditabbaṁ.",
  "anya-e0104n7:18_0": "Kammanti cetanāva adhippetā, sā ca kho kusalākusalā. Vuttañhetaṁ “kusalākusalacetanā",
  "anya-e0104n7:18_1": "vipākānaṁ khandhānaṁ, kaṭattā ca rūpānaṁ kammapaccayena paccayo”ti. Na cittaṁ viya",
  "anya-e0104n7:18_2": "sasampayuttā. Cittañhettha sasampayuttaṁ adhippetaṁ “hetū hetusampayuttakānaṁ dhammānaṁ,",
  "anya-e0104n7:18_3": "taṁsamuṭṭhānānañca rūpānaṁ hetupaccayena paccayo”tiādivacanato. Tatthāti tesu kammādīsu",
  "anya-e0104n7:18_4": "rūpajanakapaccayesu. Atītato eva kammato phalaṁ uppajjati, na vattamānatoti vuttaṁ",
  "anya-e0104n7:18_5": "“kammaṁ atītameva kammasamuṭṭhānassa rūpassa paccayo”ti. Yadi hi paccuppannato kammato",
  "anya-e0104n7:18_6": "phalaṁ uppajjeyya, āyūhanakkhaṇe eva phalena uppajjitabbaṁ bhaveyya, na ca taṁ diṭṭhamicchitaṁ",
  "anya-e0104n7:18_7": "vā. Na hi loke kudācanaṁ kariyamānameva kammaṁ phalaṁ dentaṁ diṭṭhaṁ, tathārūpo vā",
  "anya-e0104n7:18_8": "āgamo atthīti. Nanu ca idamapi na diṭṭhaṁ, yaṁ vinaṭṭhato hetuto phalaṁ uppajjamānaṁ,",
  "anya-e0104n7:18_9": "mato vā kukkuṭo vassantoti? Saccamadiṭṭhaṁ rūpadhammānaṁ pabandhavicchede, idaṁ pana",
  "anya-e0104n7:18_10": "arūpaṁ pabandhopi atthīti upamā na saṁsandati. Kammato hi atītato eva kammassa katattā,",
  "anya-e0104n7:18_11": "upacitattā ca phalaṁ uppajjati. Vuttañhetaṁ “kāmāvacarassa kusalassa kammassa katattā",
  "anya-e0104n7:18_12": "upacitattā vipākaṁ cakkhuviññāṇaṁ uppannaṁ hotī”tiādi. Yasmā anantarādipaccayalābhato",
  "anya-e0104n7:18_13": "uppādakkhaṇe eva cittassa balavatā, tasmā taṁ uppajjamānameva rūpaṁ janetīti āha",
  "anya-e0104n7:18_14": "“cittaṁ cittasamuṭṭhānassa uppajjamāna”nti. Rūpassa paccayo hotīti sambandho. Yasmā",
  "anya-e0104n7:18_15": "pana rūpassa ṭhitikkhaṇe balavatā pacchājātādipaccayalābhato, tasmā vuttaṁ “utuāhārā…pe…",
  "anya-e0104n7:18_16": "hontī”ti, bāhiraṁ utuṁ, āhārañca paccayaṁ labhitvā attano ṭhitikkhaṇe utuāhārā rūpaṁ janentīti attho.",
  "anya-e0104n7:19": "Evanti “sādhāraṇāsādhāraṇavasenā”tiādinā vuttappakārena.",
  "anya-e0104n7:20_0": "682.Saṅkhārānanti saṅkhatasaṅkhārānaṁ. Bhaṅganti maraṇaṁ. Jarāmaraṇaṁ nāma jātiyā",
  "anya-e0104n7:20_1": "satītiādi phaladassanānupubbiyā hetudassanakkamena nāmarūpassa paccayapariggaho sukaroti",
  "anya-e0104n7:20_2": "katvā dassito. Tattha bhave satīti kammabhave sati.",
  "anya-e0104n7:21_0": "683.Pubbe vitthāretvā dassitaanulomapaṭiccasamuppādavasenāti pariyosānato paṭṭhāya",
  "anya-e0104n7:21_1": "paṭilomanayena ādipāpanavasena vitthāretvā dassitaanulomapaṭiccasamuppādavasena.",
  "anya-e0104n7:21_2": "“Asati jātiyā natthi jarāmaraṇa”ntiādinā hi paṭilomavasena dassite paccayākāre “yassa",
  "anya-e0104n7:21_3": "abhāvā yassa abhāvo, so tassa paccayo”ti byatirekato, anvayato ca nāmarūpassa paccayapariggaho sukaroti.",
  "anya-e0104n7:22": "684.Purimakammabhavasmiṁ mohotiādi vuttatthameva. Kammasahāyattā kilesavaṭṭaṁ kammavaṭṭe pakkhitvā vuttaṁ “kammavaṭṭavipākavaṭṭavasenā”ti.",
  "anya-e0104n7:23_0": "685. Diṭṭhadhammo vuccati paccakkhabhūto paccuppanno attabhāvo, tattha veditabbaphalaṁ",
  "anya-e0104n7:23_1": "kammaṁ diṭṭhadhammavedanīyaṁ. Paccuppannabhavato anantaraṁ veditabbaphalaṁ kammaṁ",
  "anya-e0104n7:23_2": "upapajjavedanīyaṁ. Aparāpariyāyeti diṭṭhadhammānantarānāgatato aññasmiṁ attabhāvapariyāye",
  "anya-e0104n7:23_3": "attabhāvaparivatte. Ahosikammanti ahosi eva kammaṁ, na tassa vipāko ahosi, “atthi,",
  "anya-e0104n7:23_4": "bhavissati vā”ti evaṁ vattabbakammaṁ. Paṭipakkhehi anabhibhūtatāya, paccayavisesena",
  "anya-e0104n7:23_5": "paṭiladdhavisesatāya ca balavabhāvaṁ pattā tādisassa pubbābhisaṅkhārassa vasena sātisayā",
  "anya-e0104n7:23_6": "hutvā pavattā paṭhamajavanacetanā tasmiṁyeva attabhāve phaladāyinī diṭṭhadhammavedanīyā",
  "anya-e0104n7:23_7": "nāma. Sā hi vuttākārena balavati javanasantāne guṇavisesayuttesu upakārāpakāravasappavattiyā,",
  "anya-e0104n7:23_8": "āsevanālābhena appavipākatāya ca paṭhamajavanacetanā itaradvayaṁ viya pavattasantānuparamāpekkhaṁ,",
  "anya-e0104n7:23_9": "okāsalābhāpekkhañca kammaṁ na hotīti idheva pupphamattaṁ viya pavattivipākamattaṁ",
  "anya-e0104n7:23_10": "phalaṁ deti. Tathā asakkontanti kammassa vipākadānaṁ nāma upadhipayogādipaccayantarasamavāyeneva",
  "anya-e0104n7:23_11": "hotīti tadabhāvato tasmiṁyeva attabhāve vipākaṁ dātuṁ asakkontaṁ. Atthasādhikāti",
  "anya-e0104n7:23_12": "dānādipāṇātipātādiatthassa nipphādikā. Kā pana sāti āha “sattamajavanacetanā”ti.",
  "anya-e0104n7:23_13": "Sā hi sanniṭṭhāpakacetanā vuttanayena paṭiladdhavisesā, purimajavanacetanāhi laddhāsevanā",
  "anya-e0104n7:23_14": "ca samānā anantarattabhāve vipākadāyinī upapajjavedanīyakammaṁ nāma. “Sati saṁsārappavattiyā”ti",
  "anya-e0104n7:23_15": "iminā asati saṁsārappavattiyaṁ ahosikammapakkhe tiṭṭhati vipaccanokāsassa abhāvatoti dīpeti.",
  "anya-e0104n7:24_0": "686.Yaṁ garukanti yaṁ akusalaṁ mahāsāvajjaṁ, kusalaṁ mahānubhāvaṁ kammaṁ. Yaṁ bahulanti",
  "anya-e0104n7:24_1": "yaṁ bahulaṁ abhiṇhaso kataṁ samāsevitaṁ. Maraṇakāle anussaritanti paribyattabhāvena",
  "anya-e0104n7:24_2": "maraṇassa āsannakāle anussaritaṁ. Āsannakāle kate vattabbameva natthīti hi vuttaṁ.",
  "anya-e0104n7:24_3": "“Punappunaṁ laddhāsevana”nti iminā “yaṁ bahula”nti vuttakammato viseseti. Tathā diṭṭhadhammavedanīyaṁ",
  "anya-e0104n7:24_4": "nivatteti paṭisandhiākaḍḍhanānujānanato. Paṭisandhijanakavasena hi garukādikammacatukkaṁ vuttaṁ.",
  "anya-e0104n7:25_0": "Tattha garukaṁ sabbapaṭhamaṁ vipaccati. Tathā hi taṁ garukanti vuttaṁ. Garuke asati",
  "anya-e0104n7:25_1": "bahulīkataṁ, tasmiṁ asati āsannaṁ, tasmimpi asati “kaṭattā vā panā”ti vuttaṁ purimajātīsu",
  "anya-e0104n7:25_2": "katakammaṁ vipaccati. Bahulāsannapubbakatesu ca balābalaṁ vā jānitabbaṁ, pāpato pāpantaraṁ,",
  "anya-e0104n7:25_3": "kalyāṇañca, kalyāṇato ca kalyāṇantaraṁ, pāpañca, bahulīkatato ca mahato ca pubbakatādi,",
  "anya-e0104n7:25_4": "appañca. Bahulānussaraṇena vippaṭisārādijananato paṭipakkhassa aparipuṇṇatāya āraddhavipākassa",
  "anya-e0104n7:25_5": "kammassa, kammasesassa vā aparāpariyāye vedanīyassa aparikkhīṇatāya santatiyā pariṇāmavisesatoti",
  "anya-e0104n7:25_6": "tehi tehi kāraṇehi āhitabalaṁ paṭhamaṁ vipaccati. Mahānāradakassapajātake videharañño",
  "anya-e0104n7:25_7": "senāpati alāto, bījako dāso, rājakaññā rucā ca ettha nidassanaṁ. Tathā hi vuttaṁ bhagavatā –",
  "anya-e0104n7:26_0": "“Tatrānanda, yvāyaṁ puggalo idha pāṇātipātī…pe… micchādiṭṭhi kāyassa bhedā paraṁ",
  "anya-e0104n7:26_1": "maraṇā apāyaṁ duggatiṁ vinipātaṁ nirayaṁ upapajjati. Pubbe vāssa taṁ kataṁ hoti pāpakammaṁ",
  "anya-e0104n7:26_2": "dukkhavedanīyaṁ, pacchā vāssa taṁ kataṁ hoti pāpakammaṁ dukkhavedanīyaṁ, maraṇakāle",
  "anya-e0104n7:26_3": "vāssa hoti micchādiṭṭhi samattā samādinnā, tena so kāyassa bhedā paraṁ maraṇā apāyaṁ",
  "anya-e0104n7:26_4": "duggatiṁ vinipātaṁ nirayaṁ upapajjati. Yañca kho so idha pāṇātipātī hoti…pe… micchādiṭṭhi",
  "anya-e0104n7:26_5": "hoti, tassa diṭṭhe vā dhamme vipākaṁ paṭisaṁvedeti upapajja vā apare vā pariyāye.",
  "anya-e0104n7:27_0": "“Tatrānanda, yvāyaṁ puggalo idha pāṇātipātī…pe… micchādiṭṭhi kāyassa bhedā paraṁ",
  "anya-e0104n7:27_1": "maraṇā sugatiṁ saggaṁ lokaṁ upapajjati. Pubbe vāssa taṁ kataṁ hoti kalyāṇakammaṁ",
  "anya-e0104n7:27_2": "sukhavedanīyaṁ, pacchā vāssa taṁ kataṁ hoti kalyāṇakammaṁ sukhavedanīyaṁ, maraṇakāle",
  "anya-e0104n7:27_3": "vāssa hoti sammādiṭṭhi samattā samādinnā, tena so kāyassa bhedā paraṁ maraṇā sugatiṁ",
  "anya-e0104n7:27_4": "saggaṁ lokaṁ upapajjati. Yañca kho so idha pāṇātipātī hoti…pe… micchādiṭṭhi hoti,",
  "anya-e0104n7:27_5": "tassa diṭṭhe vā dhamme vipākaṁ paṭisaṁvedeti upapajja vā apare vā pariyāye.",
  "anya-e0104n7:28_0": "“Tatrānanda, yvāyaṁ puggalo idha pāṇātipātā paṭivirato…pe… sammādiṭṭhi kāyassa bhedā",
  "anya-e0104n7:28_1": "paraṁ maraṇā sugatiṁ saggaṁ lokaṁ upapajjati. Pubbe vāssa taṁ kataṁ hoti kalyāṇakammaṁ",
  "anya-e0104n7:28_2": "sukhavedanīyaṁ, pacchā vāssa taṁ kataṁ hoti kalyāṇakammaṁ sukhavedanīyaṁ, maraṇakāle",
  "anya-e0104n7:28_3": "vāssa hoti sammādiṭṭhi samattā samādinnā, tena so kāyassa bhedā paraṁ maraṇā sugatiṁ",
  "anya-e0104n7:28_4": "saggaṁ lokaṁ upapajjati. Yañca kho so idha pāṇātipātā paṭivirato…pe… sammādiṭṭhi",
  "anya-e0104n7:28_5": "hoti, tassa diṭṭhe vā dhamme vipākaṁ paṭisaṁvedeti upapajja vā apare vā pariyāye.",
  "anya-e0104n7:29_0": "“Tatrānanda, yvāyaṁ puggalo idha pāṇātipātā paṭivirato…pe… sammādiṭṭhi kāyassa bhedā",
  "anya-e0104n7:29_1": "paraṁ…pe… nirayaṁ upapajjati. Pubbe vāssa taṁ kataṁ hoti pāpakammaṁ dukkhavedanīyaṁ,",
  "anya-e0104n7:29_2": "pacchā vāssa taṁ kataṁ hoti pāpakammaṁ dukkhavedanīyaṁ, maraṇakāle vāssa hoti micchādiṭṭhi",
  "anya-e0104n7:29_3": "samattā samādinnā, tena so kāyassa bhedā paraṁ maraṇā apāyaṁ …pe… nirayaṁ upapajjati.",
  "anya-e0104n7:29_4": "Yañca kho so idha pāṇātipātā paṭivirato hoti…pe… sammādiṭṭhi hoti, tassa diṭṭhe vā",
  "anya-e0104n7:29_5": "dhamme vipākaṁ paṭisaṁvedeti upapajja vā apare vā pariyāye”ti.",
  "anya-e0104n7:30": "Kiṁ bahunā yaṁ taṁ tathāgatassa mahākammavibhaṅgañāṇaṁ, tassevāyaṁ visayo, yadidaṁ tassa tassa kammassa tena tena kāraṇena pubbāparavipākatā sāmatthiyaṁ.",
  "anya-e0104n7:31_0": "687. Paṭisandhidānādivasena vipākasantānassa nibbattakaṁ janakaṁ. Tenāha “taṁ paṭisandhiyampi",
  "anya-e0104n7:31_1": "pavattepi rūpārūpavipākakkhandhe janetī”ti. Sukhadukkhasantānassa, nāmarūpappabandhassa",
  "anya-e0104n7:31_2": "vā ciratarappavattihetubhūtaṁ upatthambhakaṁ. Tenāha “sukhadukkhaṁ upatthambheti,",
  "anya-e0104n7:31_3": "addhānaṁ pavattetī”ti. Upapīḷakaṁ sukhadukkhappabandhe pavattamāne saṇikaṁ saṇikaṁ",
  "anya-e0104n7:31_4": "taṁ hāpeti. Tenāha “sukhadukkhaṁ pīḷeti bādhati, addhānaṁ pavattituṁ na detī”ti.",
  "anya-e0104n7:31_5": "Ghātetvāti upacchinditvā. Kammassa upacchindanaṁ nāma tassa vipākapaṭibāhanamevāti",
  "anya-e0104n7:31_6": "āha “tassa vipākaṁ paṭibāhitvā”ti. Tañca attano vipākuppattiyā okāsakaraṇanti vuttaṁ",
  "anya-e0104n7:31_7": "“attano vipākassa okāsaṁ karotī”ti. Vipaccanāya katokāsaṁ kammaṁ vipakkameva nāma",
  "anya-e0104n7:31_8": "hotīti āha “evaṁ pana kammena kate okāse taṁ vipākaṁ uppannaṁ nāma vuccatī”ti. Upapīḷakaṁ",
  "anya-e0104n7:31_9": "aññassa vipākaṁ upacchindati, na sayaṁ attano vipākaṁ deti. Upaghātakaṁ pana dubbalaṁ",
  "anya-e0104n7:31_10": "kammaṁ upacchinditvā attano vipākaṁ uppādetīti ayametesaṁ viseso. Bavhābādhatādipaccayūpanipātena",
  "anya-e0104n7:31_11": "vipākassa vibādhakaṁ upapīḷakaṁ, tathā vipākasseva upacchedakaṁ upaghātakaṁ. Kammaṁ",
  "anya-e0104n7:31_12": "upaghātetvā attano vipākassa okāsakaraṇena vipaccane sati janakameva siyā, janakādibhāvo",
  "anya-e0104n7:31_13": "nāma vipākaṁ pati icchitabbo, na kammaṁ patīti vipākasseva upaghātakatā yuttā viya",
  "anya-e0104n7:31_14": "dissati, vīmaṁsitabbaṁ.",
  "anya-e0104n7:32_0": "Kammantaranti kammaviseso kammānaṁ balābalabhedo. Vipākantaranti vipākaviseso, tassa",
  "anya-e0104n7:32_1": "hīnapaṇītatādibhedo. Aparo nayo – yasmiṁ kamme kate paṭisandhiyaṁ, pavatte ca vipākakaṭattārūpānaṁ",
  "anya-e0104n7:32_2": "uppatti hoti, taṁ janakaṁ. Yasmiṁ pana kate aññena janitassa iṭṭhassa vā aniṭṭhassa",
  "anya-e0104n7:32_3": "vā phalassa vibādhakavicchedakapaccayānuppattiyā, upabrūhanapaccayuppattiyā ca janakānubhāvānurūpaṁ",
  "anya-e0104n7:32_4": "pariposaciratarappabandhā honti, taṁ upatthambhakaṁ. Janakena nibbattitaṁ kusalaphalaṁ",
  "anya-e0104n7:32_5": "vā akusalaphalaṁ vā yena paccanīkabhūtena rogadhātusamatādinimittatāya bādhīyati,",
  "anya-e0104n7:32_6": "taṁ upapīḷakaṁ. Yena pana kammunā janakasāmatthiyavasena ciratarappabandhārahampi",
  "anya-e0104n7:32_7": "samānaṁ phalaṁ vicchedakapaccayuppattiyā upahaññati vicchijjati, taṁ upaghātakaṁ.",
  "anya-e0104n7:32_8": "Tattha keci dutiyassa kusalabhāvaṁ itthannāmagatassa appābādhadīghāyukatāsaṁvattanavasena,",
  "anya-e0104n7:32_9": "pacchimānaṁ dvinnaṁ akusalabhāvaṁ bavhābādhaappāyukatāsaṁvattanavasena vaṇṇenti.",
  "anya-e0104n7:32_10": "Devadattādīnaṁ, pana nāgādīnaṁ, ito anupadinnena yāpanakapetānañca narakādīsu akusalavipākupatthambhanupapīḷanupaghātakāni",
  "anya-e0104n7:32_11": "na na santīti catunnampi akusalākusalabhāvo na virujjhati. Buddhāveṇikatāya asādhāraṇasseva",
  "anya-e0104n7:32_12": "ñāṇassa gocarabhāvato kammantarādi “asādhāraṇaṁ sāvakehī”ti vuttaṁ. Ekadesato jānitabbaṁ",
  "anya-e0104n7:32_13": "anavasesato jānituṁ na sakkā avisayattā. Sabbena sabbaṁ ajānane paccayapariggaho na paripūratīti.",
  "anya-e0104n7:33_0": "688. Yathāvuttaṁ kammaṁ vattamānavipākappabandhanimittameva adhippetanti kammekadesatāya",
  "anya-e0104n7:33_1": "“dvādasavidhaṁ kammaṁ kammavaṭṭe pakkhipitvā”ti vuttaṁ. Kilesavaṭṭampi kammasahāyatāya",
  "anya-e0104n7:33_2": "kammavaṭṭapakkhikameva katvā āha “kammavaṭṭavipākavaṭṭavasenā”ti. Yādisato paccayato",
  "anya-e0104n7:33_3": "paccuppanne addhāne nāmarūpassa pavatti, tādisato eva itarasmimpi addhadvayeti yathā",
  "anya-e0104n7:33_4": "atītānāgate nayaṁ neti, taṁ dassento “ida”ntiādimāha. Tattha anāgatepi kammavaṭṭavipākavaṭṭavasenevāti",
  "anya-e0104n7:33_5": "ettha vuttaṁ eva-saddaṁ “etarahi atītepī”ti etthāpi ānetvā vattabbaṁ addhattayepi",
  "anya-e0104n7:33_6": "kiriyākiriyaphalamattatādassanaparattā codanāya. Iti kammañcevātiādi vuttassevatthassa",
  "anya-e0104n7:33_7": "nigamanavasena vuttaṁ. Aparāparaṁ vaṭṭanaṭṭhena vaṭṭaṁ. Tathā pavattanaṁ pavattaṁ.",
  "anya-e0104n7:33_8": "Hetuphalabhāvena sambandhatīti santati, pabandho. Karaṇaṭṭhena, paccayehi karīyatīti vā kiriyā.",
  "anya-e0104n7:34": "Kammāti kammato. Sambhavati etasmāti sambhavo, kammaṁ sambhavo etassāti kammasambhavo, vipāko.",
  "anya-e0104n7:35_0": "Kāraṇasāmaggiyaṁ dānādīhi sādhitakiriyāya vattamānāya kāraṇamatte kattuvohāroti āha",
  "anya-e0104n7:35_1": "“neva kāraṇato uddhaṁ kārakaṁ passatī”ti. Karotīti hi kārakaṁ. Vipākapaṭisaṁvedakaṁ",
  "anya-e0104n7:35_2": "na passatīti sambandho. Kāmaṁ bālāpi “kārako paṭisaṁvedako”ti vadantā atthato paññattimattameva",
  "anya-e0104n7:35_3": "vadanti, te pana viparītābhinivesavasenāpi vadantīti taṁ appamāṇanti āha “samaññāmattena",
  "anya-e0104n7:35_4": "paṇḍitā voharantī”ti.",
  "anya-e0104n7:36_0": "689.Evetanti evaṁvidhaṁ etaṁ dassanaṁ, sammadassanaṁ, aviparītadassananti attho.",
  "anya-e0104n7:36_1": "Bījarukkhādikānaṁvāti yathā bījato rukkho, rukkhato puna bījanti anādikālikattā bījarukkhasantānassa",
  "anya-e0104n7:36_2": "pubbakoṭi natthi, evaṁ kammapaccayā vipāko, vipākapaccayā kammanti anādikālikattā",
  "anya-e0104n7:36_3": "kammavipākasantānassa pubbakoṭi na paññāyati. Ādi-saddena “kukkuṭiyā aṇḍaṁ, aṇḍato",
  "anya-e0104n7:36_4": "kukkuṭī, punapi kukkuṭiyā aṇḍa”nti evamādiṁ saṅgaṇhāti. Anāgatepi saṁsāreti yathā",
  "anya-e0104n7:36_5": "atīte, evaṁ anāgatepi addhāne “khandhānañca paṭipāṭī”tiādinā vutte saṁsāre sati kammavipākānaṁ",
  "anya-e0104n7:36_6": "appavattaṁ na dissati, kammavipākānaṁ appavatti na dissati, pavattati evāti attho.",
  "anya-e0104n7:37_0": "Etamatthanti “kammassa kārako natthī”tiādinā vuttamatthaṁ. Asayaṁvasīti na sayaṁvasino,",
  "anya-e0104n7:37_1": "micchābhinivesaparavasāti attho. Aññamaññavirodhitāti itarītaravirodhitā, diṭṭhiyo,",
  "anya-e0104n7:37_2": "diṭṭhiyā vā aññamaññena virodhitā viruddhā.",
  "anya-e0104n7:38_0": "Gambhīrañāṇagocaratāya gambhīraṁ. Tathā nipuṇaṁ. Sattasuññatāya, aññamaññasabhāvasuññatāya",
  "anya-e0104n7:38_1": "ca suññaṁ. Paccayanti nāmarūpassa paccayaṁ, tappaccayapaṭivedheneva ca sabbaṁ paṭividdhaṁ",
  "anya-e0104n7:38_2": "hotīti. Kammaṁ natthi vipākamhītiādīsu yaṁ vattabbaṁ, taṁ heṭṭhā vuttameva.",
  "anya-e0104n7:39": "Paccayasuññaṁ phalanti yathāvuttamatthaṁ upamāya vibhāvetuṁ “yathā na sūriye”tiādi vuttaṁ. Tesanti sūriyādīnaṁ. Soti aggi. Sambhārehīti ātapādīhi kāraṇehi.",
  "anya-e0104n7:40_0": "Yadi ca hetu ca phalañca aññamaññarahitaṁ, kathaṁ hetuto phalaṁ nibbattatīti āha",
  "anya-e0104n7:40_1": "“kammañca kho upādāyā”ti. Na kevalaṁ kammaphalameva suññaṁ katturahitaṁ, sabbampi",
  "anya-e0104n7:40_2": "dhammajātaṁ kārakarahitanti dassetuṁ “na hettha devo”ti gāthā vuttā. Hetusambhārapaccayāti",
  "anya-e0104n7:40_3": "hetusamūhanimittaṁ, hetupaccayanimittaṁ vā.",
  "anya-e0104n7:41_0": "690.Cutipaṭisandhivasenaviditā hontīti kammavaṭṭavipākavaṭṭavasena paccayapariggahassa",
  "anya-e0104n7:41_1": "katattā cutipaṭisandhivasena viditā hontīti vadanti. Vuttanayena pana sappaccayanāmarūpassa",
  "anya-e0104n7:41_2": "dassanena tīsu addhāsu pahīnavicikicchassa addhattayapariyāpannā dhammā atītapaccuppannānāgatabhavesu",
  "anya-e0104n7:41_3": "ca cutipaṭisandhivasena viditā honti, na anupadadhammavasena tathāpariggahassa akatattā.",
  "anya-e0104n7:41_4": "Sāssa hoti ñātapariññāti yāya nāmarūpapariggahaṁ, tassa ca paccayapariggahaṁ karoti,",
  "anya-e0104n7:41_5": "sā assa yogino “idaṁ nāmaṁ, ettakaṁ nāma”ntiādinā, “tassa ayaṁ paccayo, ettako paccayo”tiādinā",
  "anya-e0104n7:41_6": "ca paricchedavasena ñātavatī paññāti katvā ñātapariññā.",
  "anya-e0104n7:42_0": "Idāni yena kāraṇena addhattayapariyāpannā dhammā cutipaṭisandhivasena viditā honti,",
  "anya-e0104n7:42_1": "taṁ dassetuṁ “so evaṁ pajānātī”tiādi vuttaṁ. Tena dhammānaṁ bhavantarasaṅkamo nāma",
  "anya-e0104n7:42_2": "na kadācipi atthi, tattha tattheva nirujjhanatoti dasseti. Sajjhāya mantodakapāna",
  "anya-e0104n7:42_3": "mukhamaṇḍana padīpasīkhūpamāhi tameva dhammānaṁ saṅkamābhāvaṁ vibhāvetuṁ “apica kho”tiādimāha.",
  "anya-e0104n7:43_0": "Manodhātuanantaranti kiriyamanodhātuyā anantaraṁ labbhamānaṁ cakkhuviññāṇaṁ. Na ceva",
  "anya-e0104n7:43_1": "āgatanti kiriyamanodhātuto na ceva āgataṁ kiriyamanodhātuyaṁ cakkhuviññāṇassa abhāvato.",
  "anya-e0104n7:43_2": "Nāpi na nibbattaṁ anantaranti kiriyamanodhātuto anāgacchantampi paccayasāmaggilābhena",
  "anya-e0104n7:43_3": "tato anantaraṁ nāpi na nibbattaṁ, nibbattameva hoti. Yathāyaṁ pavattiyaṁ cittappavatti,",
  "anya-e0104n7:43_4": "tatheva paṭisandhimhi vattate cittasantati, cuticittato anāgacchantampi paṭisandhicittaṁ",
  "anya-e0104n7:43_5": "tato anantaraṁ nāpi na nibbattati, paccayasāmaggivasena nibbattatevāti attho. Santatigahaṇena",
  "anya-e0104n7:43_6": "cettha kutoci āgamābhāvameva vibhāveti. Hetuphalabhāvena hi sambandhatāti dhammappavatti",
  "anya-e0104n7:43_7": "santatīti. Tenāha “purimaṁ bhijjate citta”ntiādi. Purimanti cuticittaṁ. Bhijjateti",
  "anya-e0104n7:43_8": "nirujjhati. Pacchimanti paṭisandhicittaṁ. Tatoti cuticittato anantarameva jāyati.",
  "anya-e0104n7:43_9": "Yattha hi cuticittato dūrepi kālantarepi uppajjamānaṁ paṭisandhicittaṁ anantarameva",
  "anya-e0104n7:43_10": "jāyatīti vuccati. Tasmā tesaṁ antarikā natthi tesaṁ cutipaṭisandhicittānaṁ byavadhāyakaṁ",
  "anya-e0104n7:43_11": "kiñci natthi. Vīci tesaṁ na vijjatīti tasseva vevacanaṁ. Itoti cuticittato anantaraṁ",
  "anya-e0104n7:43_12": "na ca gacchati kiñci cittaṁ. Tañhi sasampayuttadhammaṁ tatheva nirujjhati. Paṭisandhi",
  "anya-e0104n7:43_13": "cāti paṭisandhiviññāṇañca aññameva yathāpaccayaṁ jāyati nibbattatīti punapi saṅkamābhāvameva",
  "anya-e0104n7:43_14": "vibhāvento sappaccayanāmarūpadassanaṁ nigameti.",
  "anya-e0104n7:44_0": "691. Nāmarūpaggahaṇena, tassa ca paccayadhammaggahaṇena aggahitassa tebhūmakadhammassa",
  "anya-e0104n7:44_1": "abhāvato “viditasabbadhammassā”ti vuttaṁ. Na cettha lokuttaradhammā adhigatā. Thāmagataṁ",
  "anya-e0104n7:44_2": "hoti anekākāravokārapaccayapariggahavidhino anuṭṭhitattā. Suṭṭhutaraṁ pahīyati tiyaddhagatadhammappavattiyā",
  "anya-e0104n7:44_3": "vigatasammohattā. Sā evāti soḷasavidhā kaṅkhā eva. Yasmā ettha “buddho, dhammo, saṅgho,",
  "anya-e0104n7:44_4": "sikkhā”ti ca kaṅkhāya gocarabhūtā lokiyā dhammā adhippetā. Na hi lokuttaradhamme",
  "anya-e0104n7:44_5": "ārabbha kilesā pavattituṁ sakkonti. Pubbantoti atītā khandhāyatanadhātuyo. Aparantoti",
  "anya-e0104n7:44_6": "anāgatā. Pubbantāparantoti tadubhayaṁ, addhāpaccuppannaṁ vā tadubhayabhāgayuttattā.",
  "anya-e0104n7:44_7": "Evaṁ buddhādiggahaṇena, paṭiccasamuppannadhammaggahaṇena ca gahito aṭṭhamo kaṅkhāvisayo",
  "anya-e0104n7:44_8": "nāmarūpamattaṁ, idappaccayatāggahaṇena pana tassa paccayo gahito, tasmā soḷasavatthukāya",
  "anya-e0104n7:44_9": "kaṅkhāya pahīnāya aṭṭhavatthukā kaṅkhā appatiṭṭhāva hotīti āha “na kevalañca…pe… pahīyatiyevā”ti.",
  "anya-e0104n7:45_0": "Diṭṭhekaṭṭhattā vicikicchāya yathā diṭṭhi samucchijjamānā vicikicchāya saddhiṁyeva",
  "anya-e0104n7:45_1": "samucchijjati, evaṁ vicikicchā vikkhambhiyamānā diṭṭhiyā saddhiṁyeva vikkhambhīyatīti",
  "anya-e0104n7:45_2": "āha “dvāsaṭṭhi diṭṭhigatāni vikkhambhantī”ti. Attābhinivesūpanissayā hi “ahosiṁ nu",
  "anya-e0104n7:45_3": "kho aha”ntiādi nayappavattā soḷasavatthukā kaṅkhā, sā eva ca pubbantādivatthukabhāvena",
  "anya-e0104n7:45_4": "vuttā. Attābhinivesavatthukāni ca dvāsaṭṭhi diṭṭhigatāni, buddhādivatthukā ca kaṅkhā",
  "anya-e0104n7:45_5": "tadekaṭṭhāti. Dharīyanti attano paccayehīti dhammā, tiṭṭhati ettha tadāyattavuttitāya",
  "anya-e0104n7:45_6": "phalanti ṭhiti, dhammānaṁ ṭhiti dhammaṭṭhiti, paccayadhammo. Atha vā dhammoti kāraṇaṁ",
  "anya-e0104n7:45_7": "“dhammapaṭisambhidā”tiādīsu viya, dhammassa ṭhiti sabhāvo, dhammato ca añño sabhāvo",
  "anya-e0104n7:45_8": "natthīti paccayadhammānaṁ paccayabhāvo dhammaṭṭhiti, dhammaṭṭhitiyaṁ ñāṇaṁ dhammaṭṭhitiñāṇaṁ.",
  "anya-e0104n7:45_9": "Saṅkhārānaṁ yaṁ yaṁ bhūtaṁ aniccatādi yathābhūtaṁ, tattha ñāṇanti yathābhūtañāṇaṁ.",
  "anya-e0104n7:45_10": "Sammā passatīti sammādassanaṁ.",
  "anya-e0104n7:46_0": "Avijjā paccayoti avijjā hetuādivasena saṅkhārānaṁ yathārahaṁ paccayo. Tato eva saṅkhārā",
  "anya-e0104n7:46_1": "paccayasamuppannā. Ubhopeteti yasmā avijjāpi āsavādivasena paccayasambhūtāva, tasmā",
  "anya-e0104n7:46_2": "avijjā saṅkhārāti ubhayepi ete dhammā paccayasamuppannā. Itīti evaṁ. Paccayapariggahe",
  "anya-e0104n7:46_3": "paññāti paccayānaṁ paricchijja gahaṇavasena pavattā paññā. Vuttanayena dhammaṭṭhitiñāṇaṁ.",
  "anya-e0104n7:47_0": "Nimittanti saṅkhāranimittaṁ, atthato pañcakkhandhā. Te hi ghanasaññāpavattiyā vatthubhāvato",
  "anya-e0104n7:47_1": "nimittaṁ, saviggahabhāvena upaṭṭhānato vā. Yasmā aniccatā nāma saṅkhārānaṁ aviparītākāro.",
  "anya-e0104n7:47_2": "Tattha niccatāya lesassāpi abhāvato aniccato passanto yathābhūtaṁ jānāti. Tañca ñāṇaṁ",
  "anya-e0104n7:47_3": "aviparītaggahaṇatāya sammādassanaṁ. Taṁsamaṅginā ca paccuppannesu viya atītānāgatesupi",
  "anya-e0104n7:47_4": "nayaṁ nentena te suparividitā honti.",
  "anya-e0104n7:48_0": "Aniccatā ca nāma uppattimato, uppādo ca paccayavasenāti aniccatā sijjhamānā saṅkhārānaṁ",
  "anya-e0104n7:48_1": "sappaccayataṁ sādhentī yathāvuttakaṅkhappahānāya saṁvattatīti imamatthaṁ dassento",
  "anya-e0104n7:48_2": "“aniccato…pe… pahīyatī”ti āha. Tattha tadanvayenāti paccakkhato diṭṭhassa anugamanena.",
  "anya-e0104n7:48_3": "Etthāti yathādiṭṭhesu dhammesu. Dukkhato manasi karontotiādīsupi eseva nayo. Pavattanti",
  "anya-e0104n7:48_4": "upādinnakkhandhappavattaṁ. Tañhi kilesābhisaṅkhārehi pavattitattā sātisayaṁ dukkhabhāvena",
  "anya-e0104n7:48_5": "upaṭṭhāti. Pavattanti ṭhānanisajjādivasena dukkhadukkhatādivasena ca saṅkhārappavattanti",
  "anya-e0104n7:48_6": "apare. “Nimittaṁ, pavatta”nti ca vutte ajjhattabahiddhāsantānasaññite sabbasmiṁ sappaccaye",
  "anya-e0104n7:48_7": "nāmarūpe yāthāvato pavattā ekāva paññā pariyāyavasena “yathābhūtañāṇa”ntipi “sammādassana”ntipi",
  "anya-e0104n7:48_8": "tattha kaṅkhāvikkhambhanena “kaṅkhāvitaraṇā”tipi vuccati. Yathā “rukkho pādapo tarū”ti",
  "anya-e0104n7:48_9": "imamatthaṁ dassento āha “yañca yathābhūtañāṇa”ntiādi.",
  "anya-e0104n7:49_0": "Paramatthato sāsane assāso nāma ariyaphalaṁ, patiṭṭhā nāma ariyamaggo, ayaṁ pana",
  "anya-e0104n7:49_1": "anadhigatamaggaphalopi tadadhigamupāyapaṭipattiyaṁ ṭhitattā laddhassāso viya, laddhapatiṭṭho",
  "anya-e0104n7:49_2": "viya ca hotīti vuttaṁ “laddhassāso laddhapatiṭṭho”ti. Aparihīnakaṅkhāvitaraṇavisuddhiko",
  "anya-e0104n7:49_3": "vipassako lokiyāhi sīlasamādhipaññāsampadāhi samannāgatattā uttari appaṭivijjhanto",
  "anya-e0104n7:49_4": "sugatiparāyaṇo ca hotīti vuttaṁ “niyatagatiko”ti. Tato eva cūḷasotāpanno nāma hoti.",
  "anya-e0104n7:49_5": "Sotāpanno hi khīṇāpāyaduggativinipātoti.",
  "anya-e0104n7:50_0": "Atha vā laddhassāso diṭṭhivisuddhisamadhigamena. Nāmarūpaparicchedena hi khandhādike",
  "anya-e0104n7:50_1": "sabhāvasarasato sallakkhetvā sāsane dhammupasaṁhitapāmojjappaṭilābhena laddhassāso",
  "anya-e0104n7:50_2": "hoti. Laddhapatiṭṭho kaṅkhāvitaraṇavisuddhisamadhigamena. Sappaccayanāmarūpadassanena",
  "anya-e0104n7:50_3": "hi parimadditadiṭṭhikaṇṭako viniddhataahetuvisamahetuvādo yathāsakaṁ paccayeheva",
  "anya-e0104n7:50_4": "dhammamattaṁ jānitvā sāsane patiṭṭhitasaddho laddhapatiṭṭho nāma hoti. Nāmarūpavavatthānena",
  "anya-e0104n7:50_5": "dukkhasaccaṁ, dhammaṭṭhitiñāṇena samudayasaccaṁ, tasseva aparabhāgena aniccato manasikārādividhinā",
  "anya-e0104n7:50_6": "maggasaccañca abhiññāya pavattiyā dukkhabhāvaṁ disvā appavatte nirodhe ekaṁseneva",
  "anya-e0104n7:50_7": "ninnajjhāsayatāya lokiyeneva ñāṇena catunnaṁ ariyasaccānaṁ adhigatattā apāyesu abhabbuppattiko,",
  "anya-e0104n7:50_8": "sotāpannabhūmiyaṁ bhabbuppattiko ca hotīti vuttaṁ “niyatagatiko”ti. Tenāha “cūḷasotāpanno nāma hotī”ti.",
  "anya-e0104n7:51": "Tasmāti yasmā evaṁ mahānisaṁsametaṁ yathābhūtañāṇaṁ, tasmā. Sadāti sabbakālaṁ rattiñceva divā ca. Sabbasoti nibbattakahetuādipariggaṇhanavasena sabbappakārena.",
  "anya-e0104n7:52": "Kaṅkhāvitaraṇavisuddhiniddesavaṇṇanā niṭṭhitā.",
  "anya-e0104n7:53": "Iti ekūnavīsatimaparicchedavaṇṇanā."
}