{
  "atk-s0404a13:0": "4. Mahāvaggo",
  "atk-s0404a13:1": "1-2. Anupubbavihārasuttādivaṇṇanā",
  "atk-s0404a13:2_0": "32-33. Catutthassa paṭhame anupubbavihārāti anupaṭipāṭiyā samāpajjitabbavihārā. Dutiye",
  "atk-s0404a13:2_1": "yattha kāmā nirujjhantīti yasmiṁ ṭhāne kāmā vūpasammanti. Nirodhetvāti appaṭivatte",
  "atk-s0404a13:2_2": "katvā. Nicchātāti taṇhādiṭṭhicchātānaṁ abhāvena nicchātā. Nibbutāti attaparitāpanakilesānaṁ",
  "atk-s0404a13:2_3": "abhāvena nibbutā. Tiṇṇāti kāmato tiṇṇā. Pāraṁgatāti kāme pāraṁ gatā. Tadaṅgenāti",
  "atk-s0404a13:2_4": "tena jhānaṅgena. Etthakāmā nirujjhantīti ettha paṭhamajjhāne kāmā nirujjhanti. Te",
  "atk-s0404a13:2_5": "cāti ye paṭhamajjhānaṁ samāpajjanti, te kāme nirodhetvā nirodhetvā viharanti nāma.",
  "atk-s0404a13:2_6": "Pañjalikoti paggahitaañjaliko hutvā. Payirupāseyyāti upaṭṭhāpeyya. Iminā upāyena",
  "atk-s0404a13:2_7": "sabbattha attho veditabbo.",
  "atk-s0404a13:3": "3. Nibbānasukhasuttavaṇṇanā",
  "atk-s0404a13:4_0": "34. Tatiye udāyīti lāḷudāyitthero. Etadeva khvetthāti etadeva kho ettha. Kāmasahagatāti",
  "atk-s0404a13:4_1": "kāmanissitā. Samudācarantīti manodvāre sañcaranti. Ābādhāyāti ābādhanāya pīḷanāya.",
  "atk-s0404a13:4_2": "Pariyāyenāti kāraṇena. Evaṁ sabbavāresu attho veditabbo. Imasmiṁ sutte avedayitasukhaṁ nāma kathitaṁ.",
  "atk-s0404a13:5": "4. Gāvīupamāsuttavaṇṇanā",
  "atk-s0404a13:6_0": "35. Catutthe pabbateyyāti pabbatacārinī. Na suppatiṭṭhitaṁ patiṭṭhāpetvāti yathā",
  "atk-s0404a13:6_1": "suppatiṭṭhitā hoti, evaṁ na patiṭṭhāpetvā. Taṁ nimittanti taṁ paṭhamajjhānasaṅkhātaṁ",
  "atk-s0404a13:6_2": "nimittaṁ. Na svādhiṭṭhitaṁ adhiṭṭhātīti yathā suṭṭhu adhiṭṭhitaṁ hoti, na evaṁ adhiṭṭhāti.",
  "atk-s0404a13:6_3": "Anabhihiṁsamānoti apothento aviheṭhento. Mudu cittaṁ hoti kammaññanti yathā vipassanācittaṁ",
  "atk-s0404a13:6_4": "lokuttaramaggakkhaṇe mudu kammakkhamaṁ kammayoggaṁ hoti, evamassa abhiññāpādakaṁ",
  "atk-s0404a13:6_5": "catutthajjhānacittaṁ mudu hoti kammaññaṁ. Appamāṇo samādhīti catubrahmavihārasamādhipi",
  "atk-s0404a13:6_6": "maggaphalasamādhipi appamāṇo samādhi nāma, idha pana “appamāṇaṁ appamāṇārammaṇa”nti",
  "atk-s0404a13:6_7": "iminā pariyāyena suppaguṇasamādhi appamāṇasamādhīti daṭṭhabbo. So appamāṇena samādhinā",
  "atk-s0404a13:6_8": "subhāvitenāti imasmiṁ ṭhāne ayaṁ bhikkhu vipassanaṁ vaḍḍhetvā arahattaṁ patto. Idāni",
  "atk-s0404a13:6_9": "khīṇāsavassa abhiññāpaṭipāṭiṁ dassento yassa yassa cātiādimāha.",
  "atk-s0404a13:7": "5. Jhānasuttavaṇṇanā",
  "atk-s0404a13:8_0": "36. Pañcame āsavānaṁ khayanti arahattaṁ. Yadeva tattha hoti rūpagatanti tasmiṁ paṭhamajjhānakkhaṇe",
  "atk-s0404a13:8_1": "vatthuvasena vā cittasamuṭṭhānikādivasena vā yaṁ rūpaṁ nāma pavattati. Vedanāgatādīni",
  "atk-s0404a13:8_2": "sampayuttavedanādīnaṁ vasena veditabbāni. Te dhammeti te rūpādayo pañcakkhandhadhamme.",
  "atk-s0404a13:8_3": "Aniccatotiādīsu hutvā abhāvākārena aniccato, paṭipīḷanākārena dukkhato, rujjanākārena",
  "atk-s0404a13:8_4": "rogato, antodussanaṭṭhena gaṇḍato, anupaviṭṭhaṭṭhena anukantanaṭṭhena ca sallato,",
  "atk-s0404a13:8_5": "dukkhaṭṭhena aghato, ābādhanaṭṭhena ābādhato, asakaṭṭhena parato, palujjanaṭṭhena",
  "atk-s0404a13:8_6": "palokato, assāmikaṭṭhena suññato, avasavattanaṭṭhena anattato. Samanupassatīti balavavipassanāpaññāya passati.",
  "atk-s0404a13:9_0": "Tehi dhammehīti tehi pañcakkhandhadhammehi. Paṭivāpetīti nibbānavasena nivatteti.",
  "atk-s0404a13:9_1": "Amatāyadhātuyāti nibbānadhātuyā. Cittaṁ upasaṁharatīti ñāṇena ānisaṁsaṁ disvā otāreti.",
  "atk-s0404a13:9_2": "Santanti paccanīkasantatāya santaṁ. Paṇītanti atappakaṁ. So tattha ṭhito āsavānaṁ",
  "atk-s0404a13:9_3": "khayaṁ pāpuṇātīti so tasmiṁ paṭhamajjhāne ṭhito taṁ balavavipassanaṁ vaḍḍhetvā arahattaṁ",
  "atk-s0404a13:9_4": "pāpuṇāti. Aparo nayo – so tehi dhammehīti yasmā aniccatotiādīsu aniccato palokatoti",
  "atk-s0404a13:9_5": "dvīhi padehi aniccalakkhaṇaṁ kathitaṁ, dukkhatotiādīhi chahi dukkhalakkhaṇaṁ, parato,",
  "atk-s0404a13:9_6": "suññato, anattatoti tīhi anattalakkhaṇaṁ. Tasmā so tehi evaṁ tilakkhaṇaṁ āropetvā",
  "atk-s0404a13:9_7": "diṭṭhehi antosamāpattiyaṁ pañcakkhandhadhammehi. Cittaṁ paṭivāpetīti cittaṁ paṭisaṁharati",
  "atk-s0404a13:9_8": "moceti apaneti. Upasaṁharatīti vipassanācittaṁ tāva savanavasena thutivasena pariyattivasena",
  "atk-s0404a13:9_9": "paññattivasena ca santaṁ nibbānanti evaṁ asaṅkhatāya amatāya dhātuyā upasaṁharati.",
  "atk-s0404a13:9_10": "Maggacittaṁ nibbānaṁ ārammaṇakaraṇavaseneva “etaṁ santaṁ etaṁ paṇīta”nti na evaṁ",
  "atk-s0404a13:9_11": "vadati. Iminā panākārena taṁ paṭivijjhanto tattha cittaṁ upasaṁharatīti attho.",
  "atk-s0404a13:10_0": "So tattha ṭhitoti tassā tilakkhaṇārammaṇāya vipassanāya ṭhito. Āsavānaṁ khayaṁ pāpuṇātīti",
  "atk-s0404a13:10_1": "anukkamena cattāro magge bhāvetvā arahattaṁ pāpuṇāti. Teneva dhammarāgenāti samathavipassanādhamme",
  "atk-s0404a13:10_2": "chandarāgena. Dhammanandiyāti tasseva vevacanaṁ. Samathavipassanāsu hi sabbaso chandarāgaṁ",
  "atk-s0404a13:10_3": "pariyādātuṁ sakkonto arahattaṁ pāpuṇāti, asakkonto anāgāmī hoti.",
  "atk-s0404a13:11_0": "Tiṇapurisarūpakevāti tiṇapotthakarūpe vā. Dūre kaṇḍe pātetīti dūrepātī. Avirādhitaṁ",
  "atk-s0404a13:11_1": "vijjhatīti akkhaṇavedhī. Yadeva tattha hoti vedanāgatanti idha rūpaṁ na gahitaṁ.",
  "atk-s0404a13:11_2": "Kasmā? Samatikkantattā. Ayañhi heṭṭhā rūpāvacarajjhānaṁ samāpajjitvā rūpaṁ atikkamitvā",
  "atk-s0404a13:11_3": "arūpāvacarasamāpattiṁ samāpannoti samathavasenāpi anena rūpaṁ samatikkantaṁ, heṭṭhā",
  "atk-s0404a13:11_4": "rūpaṁ sammasitvā taṁ atikkamma idāni arūpaṁ sammasatīti vipassanāvasenāpi anena rūpaṁ",
  "atk-s0404a13:11_5": "atikkantaṁ. Āruppe pana sabbasopi rūpaṁ natthīti taṁ sandhāyapi rūpaṁ na gahitaṁ.",
  "atk-s0404a13:11_6": "Atha nevasaññānāsaññāyatanaṁ kasmā na gahitanti? Sukhumattā. Tasmiñhi cattāropi arūpakkhandhā",
  "atk-s0404a13:11_7": "sukhumā na sammasanūpagā. Tenevāha – “iti kho, bhikkhave, yāvatā saññāsamāpatti tāvatā",
  "atk-s0404a13:11_8": "aññāpaṭivedho”ti. Idaṁ vuttaṁ hoti – yāvatā sacittakasamāpatti nāma atthi, tāvatā",
  "atk-s0404a13:11_9": "oḷārike dhamme sammasato aññāpaṭivedho hoti, arahattaṁ sampajjati. Nevasaññānāsaññāyatanaṁ",
  "atk-s0404a13:11_10": "pana sukhumattā saññāsamāpattīti na vuccati. Jhāyīheteti jhāyīhi jhānābhiratehi etāni.",
  "atk-s0404a13:11_11": "Vuṭṭhahitvāti tato samāpattito vuṭṭhāya. Samakkhātabbānīti sammā akkhātabbāni, “santāni",
  "atk-s0404a13:11_12": "paṇītānī”ti evaṁ kevalaṁ ācikkhitabbāni thometabbāni vaṇṇetabbānīti.",
  "atk-s0404a13:12": "6. Ānandasuttavaṇṇanā",
  "atk-s0404a13:13_0": "37. Chaṭṭhe sambādheti pañcakāmaguṇasambādhe. Okāsādhigamoti okāsassa adhigamo. Sattānaṁ",
  "atk-s0404a13:13_1": "visuddhiyāti sattānaṁ visuddhiṁ pāpanatthāya. Samatikkamāyāti samatikkamanatthāya.",
  "atk-s0404a13:13_2": "Atthaṅgamāyāti atthaṁ gamanatthāya. Ñāyassa adhigamāyāti sahavipassanakassa maggassa",
  "atk-s0404a13:13_3": "adhigamanatthāya. Nibbānassa sacchikiriyāyāti apaccayanibbānassa paccakkhakaraṇatthāya.",
  "atk-s0404a13:13_4": "Tadeva nāma cakkhuṁ bhavissatīti taññeva pasādacakkhu asambhinnaṁ bhavissati. Te",
  "atk-s0404a13:13_5": "rūpāti tadeva rūpārammaṇaṁ āpāthaṁ āgamissati. Tañcāyatanaṁ no paṭisaṁvedissatīti",
  "atk-s0404a13:13_6": "tañca rūpāyatanaṁ na jānissati. Sesesupi eseva nayo.",
  "atk-s0404a13:14_0": "Udāyīti kāḷudāyitthero. Saññīmeva nu khoti sacittakoyeva nu kho. Makāro padasandhimattaṁ.",
  "atk-s0404a13:14_1": "Kiṁsaññīti katarasaññāya saññī hutvā. Sabbasorūpasaññānanti idaṁ kasmā gaṇhi, kiṁ",
  "atk-s0404a13:14_2": "paṭhamajjhānādisamaṅgino rūpādipaṭisaṁvedanā hotīti? Na hoti, yāva pana kasiṇarūpaṁ",
  "atk-s0404a13:14_3": "ārammaṇaṁ hoti, tāva rūpaṁ samatikkantaṁ nāma na hoti. Asamatikkantattā paccayo bhavituṁ",
  "atk-s0404a13:14_4": "sakkhissati. Samatikkantattā pana taṁ natthi nāma hoti, natthitāya paccayo bhavituṁ",
  "atk-s0404a13:14_5": "na sakkotīti dassetuṁ idameva gaṇhi.",
  "atk-s0404a13:15_0": "Jaṭilavāsikāti jaṭilanagaravāsinī. Na cābhinatotiādīsu rāgavasena na abhinato, dosavasena",
  "atk-s0404a13:15_1": "na apanato. Sasaṅkhārena sappayogena kilese niggaṇhitvā vāretvā ṭhito, kilesānaṁ",
  "atk-s0404a13:15_2": "pana chinnante uppannoti na sasaṅkhāraniggayhavāritagato. Vimuttattā ṭhitoti kilesehi",
  "atk-s0404a13:15_3": "vimuttattāyeva ṭhito. Ṭhitattā santusitoti ṭhitattāyeva santuṭṭho nāma jāto. Santusitattāno",
  "atk-s0404a13:15_4": "paritassatīti santuṭṭhattāyeva paritāsaṁ nāpajjati. Ayaṁ, bhante ānanda, samādhi",
  "atk-s0404a13:15_5": "kiṁ phaloti iminā ayaṁ therī tālaphalaññeva gahetvā “idaṁ phalaṁ kiṁ phalaṁ nāmā”ti",
  "atk-s0404a13:15_6": "pucchamānā viya arahattaphalasamādhiṁ gahetvā “ayaṁ, bhante ānanda, samādhi kiṁ phalo",
  "atk-s0404a13:15_7": "vutto bhagavatā”ti pucchati. Aññāphalo vuttoti aññā vuccati arahattaṁ, arahattaphalasamādhi",
  "atk-s0404a13:15_8": "nāmeso vutto bhagavatāti attho. Evaṁsaññīpīti imāya arahattaphalasaññāya saññīpi",
  "atk-s0404a13:15_9": "tadāyatanaṁ no paṭisaṁvedetīti evaṁ imasmiṁ sutte arahattaphalasamādhi kathitoti.",
  "atk-s0404a13:16": "7. Lokāyatikasuttavaṇṇanā",
  "atk-s0404a13:17_0": "38. Sattame lokāyatikāti lokāyatavādakā. Satatanti sadā. Samitanti nirantaraṁ. Tiṭṭhatetanti",
  "atk-s0404a13:17_1": "tiṭṭhatu etaṁ, mā etaṁ paṭṭhapetha, ko vo etena attho. Dhammaṁ vo brāhmaṇā desessāmīti",
  "atk-s0404a13:17_2": "ahaṁ vo catusaccadhammaṁ desessāmi.",
  "atk-s0404a13:18_0": "Daḷhadhammoti daḷhadhanuṁ gahetvā ṭhito. Dhanuggahoti issāso. Daḷhadhanu nāma dvisahassathāmaṁ",
  "atk-s0404a13:18_1": "vuccati. Dvisahassathāmaṁ nāma yassa āropitassa jiyābaddho lohasīsādīnaṁ bhāro daṇḍe",
  "atk-s0404a13:18_2": "gahetvā yāva kaṇḍappamāṇā ukkhittassa pathavito muccati. Sikkhitoti dasa dvādasa",
  "atk-s0404a13:18_3": "vassāni ācariyakule uggahitasippo. Katahatthoti eko sippameva uggaṇhāti, katahattho",
  "atk-s0404a13:18_4": "na hoti ayaṁ pana katahattho ciṇṇavasibhāvo. Katūpāsanoti rājakulādīsu dassitasippo.",
  "atk-s0404a13:18_5": "Lahukena asanenāti anto susiraṁ katvā tūlādīhi pūretvā katalakkhaparikammena sallahukakaṇḍena.",
  "atk-s0404a13:18_6": "Evaṁ katañhi ekausabhagāmī dve usabhānipi gacchati…pe… aṭṭhusabhagāmī soḷasa usabhānipi",
  "atk-s0404a13:18_7": "gacchati. Appakasirenāti niddukkhena. Atipāteyyāti atikkameyya. Idaṁ vuttaṁ hoti",
  "atk-s0404a13:18_8": "– yathā so dhanuggaho taṁ vidatthicaturaṅgulaṁ chāyaṁ sīghameva atikkāmeti, evaṁ",
  "atk-s0404a13:18_9": "sakalacakkavāḷaṁ sīghaṁ sīghaṁ atikkamanasamatthena javena samannāgato. Sandhāvanikāyāti",
  "atk-s0404a13:18_10": "padasā dhāvanena. Evamāhaṁsūti evaṁ vadanti.",
  "atk-s0404a13:19": "8. Devāsurasaṅgāmasuttavaṇṇanā",
  "atk-s0404a13:20_0": "39. Aṭṭhame samupabyūḷho ahosīti paccupaṭṭhito ahosi. Saṅgāmeyyāmāti saṅgāmaṁ kareyyāma",
  "atk-s0404a13:20_1": "yujjheyyāma. Apayiṁsuyevāti palāyiṁsuyeva. Uttarenābhimukhāti uttarāmukhā hutvā.",
  "atk-s0404a13:20_2": "Abhiyante vāti anubandhantiyeva. Bhīruttānagatenāti bhīruttānaṁ bhayanivāraṇaṁ patiṭṭhānaṁ",
  "atk-s0404a13:20_3": "gatena. Akaraṇīyāti yuddhena kiñci akattabbā. Kasmā pana nesaṁ saṅgāmo hotīti? Asurā",
  "atk-s0404a13:20_4": "hi pubbe tāvatiṁsavāsino, te cittapāṭaliyā pupphanakāle dibbapāricchattakapupphaṁ",
  "atk-s0404a13:20_5": "anussaranti. Tato uppannakodhā “gaṇhatha deve”ti sammukhasammukhaṭṭhāneneva sineruṁ",
  "atk-s0404a13:20_6": "abhiruhanti, devāpi nikkhamanti. Tesaṁ gopālakadārakānaṁ aññamaññaṁ daṇḍakehi paharaṇasadisaṁ",
  "atk-s0404a13:20_7": "yuddhaṁ hoti. Sakko devarājā heṭṭhā pañcasu ṭhānesu ārakkhaṁ ṭhapetvā upari devapuraṁ",
  "atk-s0404a13:20_8": "parivāretvā attasadisā vajirahatthā paṭimā ṭhapāpesi. Asurā heṭṭhā pañca ṭhānāni",
  "atk-s0404a13:20_9": "paṭibāhitvā abhiruḷhā indapaṭimāyo disvā nivattitvā asurapurameva gacchanti.",
  "atk-s0404a13:21_0": "Dakkhiṇenābhimukhāti dakkhiṇāmukhā hutvā. Apadaṁ vadhitvāti nippadaṁ niravasesaṁ",
  "atk-s0404a13:21_1": "vadhitvā. Adassanaṁ gatoti māropi vaṭṭapādakaṁ katvā rūpāvacaracatutthajjhānaṁ samāpannassa",
  "atk-s0404a13:21_2": "cittaṁ jānāti, tadeva vipassanāpādakaṁ katvā samāpannassa cittaṁ jānāti. Arūpāvacarasamāpatti",
  "atk-s0404a13:21_3": "pana vaṭṭapādā vā hotu vipassanāpādā vā, taṁ samāpannassa māro cittaṁ na jānāti.",
  "atk-s0404a13:21_4": "Tena vuttaṁ – “adassanaṁ gato pāpimato”ti.",
  "atk-s0404a13:22": "9. Nāgasuttavaṇṇanā",
  "atk-s0404a13:23_0": "40. Navame āraññakassāti araññavāsino. Gocarapasutassāti gocaraggahaṇatthāya gacchantassa.",
  "atk-s0404a13:23_1": "Hatthikalabhāti mahantā mahantā nāgā. Hatthicchāpāti taruṇapotakā. Obhaggobhagganti",
  "atk-s0404a13:23_2": "nāmetvā nāmetvā ṭhapitaṁ. Ogāhaṁ otiṇṇassāti ogāhitabbattā ogāhanti laddhanāmaṁ udakatitthaṁ",
  "atk-s0404a13:23_3": "otiṇṇassa. Ogāhā uttiṇṇassāti udakatitthato uttiṇṇassa. Vūpakaṭṭhoti vūpakaṭṭho hutvā.",
  "atk-s0404a13:23_4": "Idāni yasmā dasabalassa hatthināgena kiccaṁ natthi, sāsane pana taṁsarikkhakaṁ puggalaṁ",
  "atk-s0404a13:23_5": "dassetuṁ idamāhaṭaṁ, tasmā taṁ puggalaṁ dassento evameva khotiādimāha.",
  "atk-s0404a13:24": "10. Tapussasuttavaṇṇanā",
  "atk-s0404a13:25_0": "41. Dasame mallesūti mallaraṭṭhe. Idheva tāva tvaṁ, ānanda, hotīti idha bhagavā “tapussagahapatino",
  "atk-s0404a13:25_1": "idha ṭhitena ānandena saddhiṁ kathāsallāpo bhavissati, tatonidānaṁ ahaṁ mahantaṁ",
  "atk-s0404a13:25_2": "dhammapariyāyaṁ desessāmī”ti ñatvā āha. Upasaṅkamīti so kira bhuttapātarāso “dasabalassa",
  "atk-s0404a13:25_3": "upaṭṭhānaṁ gamissāmī”ti nikkhamanto dūratova theraṁ disvā yenāyasmā ānando tenupasaṅkami.",
  "atk-s0404a13:25_4": "Papāto viya khāyati, yadidaṁ nekkhammanti yamidaṁ pabbajjāsaṅkhātaṁ nekkhammaṁ, taṁ",
  "atk-s0404a13:25_5": "amhākaṁ mahāpapāto viya ogāhitvā upaṭṭhāti. Nekkhamme cittaṁ pakkhandatīti pabbajjāya",
  "atk-s0404a13:25_6": "cittaṁ ārammaṇavasena pakkhandati, tadeva ārammaṇaṁ katvā pasīdati, tadeva patiṭṭhāti,",
  "atk-s0404a13:25_7": "paccanīkadhammehi ca vimuccati. ‘Etaṁ santa’nti passatoti etaṁ nekkhammaṁ santaṁ",
  "atk-s0404a13:25_8": "vigatadarathapariḷāhanti evaṁ passantānaṁ bhikkhūnaṁ. Bahunā janena visabhāgoti tayidaṁ",
  "atk-s0404a13:25_9": "bahunā mahājanena saddhiṁ bhikkhūnaṁ visabhāgaṁ, asadisanti attho.",
  "atk-s0404a13:26_0": "Kathāpābhatanti kathāmūlaṁ. Tassa mayhaṁ, ānanda, nekkhamme cittaṁ na pakkhandatīti",
  "atk-s0404a13:26_1": "tassa evaṁ vitakkentassāpi mayhaṁ pabbajjāya cittaṁ na otarati. “Etaṁsanta”nti passatoti",
  "atk-s0404a13:26_2": "“sādhu nekkhamma”nti parivitakkanavasena “etaṁ nekkhammaṁ santa”nti passantassapi.",
  "atk-s0404a13:26_3": "Anāsevitoti na āsevito na phassito na sacchikato. Adhigammāti adhigantvā patvā sacchikatvā.",
  "atk-s0404a13:26_4": "Tamāseveyyanti taṁ ānisaṁsaṁ seveyyaṁ bhajeyyaṁ. Yaṁmeti yena kāraṇena mayhaṁ. Adhigammāti",
  "atk-s0404a13:26_5": "adhigantvā. Svāssa me hoti ābādhoti so mayhaṁ ābādhanaṭṭhena ābādho hoti. Avitakke",
  "atk-s0404a13:26_6": "cittaṁ na pakkhandatīti avitakkavicāre dutiyajjhāne ārammaṇavasena cittaṁ na pakkhandati.",
  "atk-s0404a13:26_7": "Vitakkesūti vitakkavicāresu. Sesaṁ sabbattha uttānatthamevāti.",
  "atk-s0404a13:27": "Mahāvaggo catuttho."
}