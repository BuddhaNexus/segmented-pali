{
  "tika-vin05t20:0": "20. Paṭiggahaṇavinicchayakathā",
  "tika-vin05t20:1_0": "104.Khādanīyādipaṭiggāhoti ajjhoharitabbassa yassa kassaci khādanīyassa vā bhojanīyassa",
  "tika-vin05t20:1_1": "vā paṭiggahaṇaṁ. Tatrāyaṁ vinicchayo – pañcahi aṅgehi paṭiggahaṇaṁ ruhati, thāmamajjhimassa",
  "tika-vin05t20:1_2": "purisassa uccāraṇamattaṁ hoti, hatthapāso paññāyati, abhihāro paññāyati, devo vā",
  "tika-vin05t20:1_3": "manusso vā tiracchānagato vā kāyena kāyapaṭibaddhena nissaggiyena vā deti, tañce",
  "tika-vin05t20:1_4": "bhikkhu kāyena vā kāyapaṭibaddhena vā paṭiggaṇhāti. Evaṁ pañcahaṅgehi paṭiggahaṇaṁ ruhati.",
  "tika-vin05t20:2_0": "Tattha ṭhitanisinnanipannānaṁ vasena evaṁ hatthapāso veditabbo – sace bhikkhu nisinno",
  "tika-vin05t20:2_1": "hoti, āsanassa pacchimantato paṭṭhāya, sace ṭhito, paṇhiantato paṭṭhāya, sace nipanno,",
  "tika-vin05t20:2_2": "yena passena nipanno, tassa pārimantato paṭṭhāya, dāyakassa nisinnassa vā ṭhitassa",
  "tika-vin05t20:2_3": "vā nipannassa vā ṭhapetvā pasāritahatthaṁ yaṁ āsannataraṁ aṅgaṁ, tassa orimantena",
  "tika-vin05t20:2_4": "paricchinditvā aḍḍhateyyahattho hatthapāso nāma.",
  "tika-vin05t20:3_0": "Sace pana dāyakapaṭiggāhakesu eko ākāse hoti, eko bhūmiyaṁ, bhūmaṭṭhassa ca sīsena,",
  "tika-vin05t20:3_1": "ākāsaṭṭhassa ca ṭhapetvā dātuṁ vā gahetuṁ vā pasāritahatthaṁ yaṁ āsannataraṁ aṅgaṁ,",
  "tika-vin05t20:3_2": "tassa orimantena hatthapāsapamāṇaṁ paricchinditabbaṁ. Sacepi eko kūpe hoti, eko kūpataṭe,",
  "tika-vin05t20:3_3": "eko vā pana rukkhe, eko pathaviyaṁ, vuttanayeneva hatthapāsapamāṇaṁ paricchinditabbaṁ.",
  "tika-vin05t20:3_4": "Evarūpe hatthapāse ṭhatvā sacepi pakkhī mukhatuṇḍakena vā hatthī vā soṇḍāya gahetvā",
  "tika-vin05t20:3_5": "pupphaṁ vā phalaṁ vā deti, paṭiggahaṇaṁ ruhati. Sace pana aḍḍhaṭṭhamaratanassapi",
  "tika-vin05t20:3_6": "hatthino khandhe nisinno tena soṇḍāya dīyamānaṁ gaṇhāti, vaṭṭatiyeva. Hatthādīsu",
  "tika-vin05t20:3_7": "yena kenaci sarīrāvayavena antamaso pādaṅguliyāpi dīyamānaṁ kāyena dinnaṁ nāma hoti.",
  "tika-vin05t20:3_8": "Paṭiggahaṇepi eseva nayo. Yena kenaci hi sarīrāvayavena gahitaṁ kāyena gahitameva",
  "tika-vin05t20:3_9": "hoti. Sacepi natthukaraṇiyaṁ dīyamānaṁ nāsāpuṭena akallako vā mukhena paṭiggaṇhāti,",
  "tika-vin05t20:3_10": "ābhogameva hettha pamāṇaṁ.",
  "tika-vin05t20:4_0": "105. Kaṭacchuādīsu pana yena kenaci upakaraṇena dinnaṁ kāyapaṭibaddhena dinnaṁ nāma",
  "tika-vin05t20:4_1": "hoti. Paṭiggahaṇepi eseva nayo. Yena kenaci hi sarīrasambaddhena pattathālakādinā",
  "tika-vin05t20:4_2": "gahitaṁ kāyapaṭibaddhena gahitameva hoti. Kāyato pana kāyapaṭibaddhato ca mocetvā",
  "tika-vin05t20:4_3": "hatthapāse ṭhitassa kāye vā kāyapaṭibaddhe vā pātiyamānampi nissaggiyena payogena",
  "tika-vin05t20:4_4": "dinnaṁ nāma hoti. Eko bahūni bhattabyañjanabhājanāni sīse katvā bhikkhussa santikaṁ",
  "tika-vin05t20:4_5": "āgantvā ṭhitakova ‘‘gaṇhathā’’ti vadati, na tāva abhihāro paññāyati, tasmā na gahetabbaṁ.",
  "tika-vin05t20:4_6": "Sace pana īsakampi onamati, bhikkhunā hatthaṁ pasāretvā heṭṭhimabhājanaṁ ekadesenapi",
  "tika-vin05t20:4_7": "sampaṭicchitabbaṁ. Ettāvatā sabbabhājanāni paṭiggahitāni honti. Tato paṭṭhāya oropetvā",
  "tika-vin05t20:4_8": "ugghāṭetvā vā yaṁ icchati, taṁ gahetuṁ vaṭṭati. Bhattapacchiādimhi pana ekabhājane",
  "tika-vin05t20:4_9": "vattabbameva natthi.",
  "tika-vin05t20:5_0": "Kājena bhattaṁ harantopi sace kājaṁ onametvā deti, vaṭṭati. Tiṁsahattho veṇu hoti,",
  "tika-vin05t20:5_1": "ekasmiṁ ante guḷakumbho baddho, ekasmiṁ sappikumbho, tañce paṭiggaṇhāti, sabbaṁ paṭiggahitameva.",
  "tika-vin05t20:5_2": "Ucchuyantadoṇito paggharantameva ‘‘rasaṁ gaṇhathā’’ti vadati, abhihāro na paññāyatīti",
  "tika-vin05t20:5_3": "na gahetabbo. Sace pana kasaṭaṁ chaḍḍetvā hatthena ussiñcitvā deti, vaṭṭati. Bahū",
  "tika-vin05t20:5_4": "pattā mañce vā pīṭhe vā kaṭasāre vā doṇiyaṁ vā phalake vā ṭhapitā honti, yattha ṭhitassa",
  "tika-vin05t20:5_5": "dāyako hatthapāse hoti, tattha ṭhatvā paṭiggahaṇasaññāya mañcādīni aṅguliyāpi phusitvā",
  "tika-vin05t20:5_6": "ṭhitena vā nisinnena vā nipannena vā yaṁ tesu pattesu dīyati, taṁ sabbaṁ paṭiggahitaṁ",
  "tika-vin05t20:5_7": "hoti. Sacepi ‘‘paṭiggahessāmī’’ti mañcādīni abhiruhitvā nisīdati, vaṭṭatiyeva.",
  "tika-vin05t20:6_0": "Pathaviyaṁ pana sacepi kucchiyā kucchiṁ āhacca ṭhitā honti, yaṁ yaṁ aṅguliyā vā sūciyā",
  "tika-vin05t20:6_1": "vā phusitvā nisinno hoti, tattha tattha dīyamānameva paṭiggahitaṁ hoti. Yattha katthaci",
  "tika-vin05t20:6_2": "mahākaṭasārahatthattharaṇādīsu ṭhapitapatte paṭiggahaṇaṁ na ruhatīti vuttaṁ, taṁ",
  "tika-vin05t20:6_3": "hatthapāsātikkamaṁ sandhāya vuttanti veditabbaṁ, hatthapāse pana sati yattha katthaci",
  "tika-vin05t20:6_4": "vaṭṭati aññatra tatthajātakā. Tatthajātake pana paduminipaṇṇe vā kiṁsukapaṇṇādimhi",
  "tika-vin05t20:6_5": "vā na vaṭṭati. Na hi taṁ kāyapaṭibaddhasaṅkhyaṁ gacchati. Yathā ca tatthajātake,",
  "tika-vin05t20:6_6": "evaṁ khāṇuke bandhitvā ṭhapitamañcādimhi asaṁhārime phalake vā pāsāṇe vā na ruhatiyeva.",
  "tika-vin05t20:6_7": "Tepi hi tatthajātakasaṅkhyupagā honti. Bhūmiyaṁ atthatesu sukhumesu tintiṇikādipaṇṇesu",
  "tika-vin05t20:6_8": "paṭiggahaṇaṁ na ruhati. Na hi tāni sandhāretuṁ samatthānīti. Mahantesu pana paduminipaṇṇādīsu",
  "tika-vin05t20:6_9": "ruhati. Sace hatthapāsaṁ atikkammaṭhito dīghadaṇḍakena uḷuṅkena deti, ‘‘āgantvā dehī’’ti",
  "tika-vin05t20:6_10": "vattabbo. Vacanaṁ asutvā vā anādiyitvā vā patte ākiratiyeva, puna paṭiggahetabbaṁ.",
  "tika-vin05t20:6_11": "Dūre ṭhatvā bhattapiṇḍaṁ khipantepi eseva nayo.",
  "tika-vin05t20:7_0": "106. Sace pattathavikato nīhariyamāne patte rajanacuṇṇāni honti, sati udake dhovitabbo,",
  "tika-vin05t20:7_1": "asati rajanacuṇṇaṁ puñchitvā paṭiggahetvā vā piṇḍāya caritabbaṁ. Sace piṇḍāya carantassa",
  "tika-vin05t20:7_2": "patte rajaṁ patati, paṭiggahetvā bhikkhā gaṇhitabbā, appaṭiggahetvā gaṇhato vinayadukkaṭaṁ,",
  "tika-vin05t20:7_3": "taṁ pana puna paṭiggahetvā bhuñjato anāpatti. Sace pana ‘‘paṭiggahetvā dethā’’ti",
  "tika-vin05t20:7_4": "vutte vacanaṁ asutvā vā anādiyitvā vā bhikkhaṁ dentiyeva, vinayadukkaṭaṁ natthi,",
  "tika-vin05t20:7_5": "puna paṭiggahetvā aññā bhikkhā gahetabbā. Sace mahāvāto tato tato rajaṁ pāteti, na",
  "tika-vin05t20:7_6": "sakkā hoti bhikkhaṁ gahetuṁ, ‘‘anupasampannassa dassāmī’’ti suddhacittena ābhogaṁ",
  "tika-vin05t20:7_7": "katvā gaṇhituṁ vaṭṭati. Evaṁ piṇḍāya caritvā vihāraṁ vā āsanasālaṁ vā gantvā taṁ",
  "tika-vin05t20:7_8": "anupasampannassa datvā puna tena dinnaṁ vā tassa vissāsena vā paṭiggahetvā bhuñjituṁ",
  "tika-vin05t20:7_9": "vaṭṭati. Sace bhikkhācāre sarajaṁ pattaṁ bhikkhussa deti, so vattabbo ‘‘imaṁ paṭiggahetvā",
  "tika-vin05t20:7_10": "bhikkhaṁ vā gaṇheyyāsi paribhuñjeyyāsi vā’’ti, tena tathā kātabbaṁ. Sace rajaṁ upari",
  "tika-vin05t20:7_11": "uppilavati, kañjikaṁ pavāhetvā sesaṁ bhuñjitabbaṁ. Sace antopaviṭṭhaṁ hoti, paṭiggahetabbaṁ.",
  "tika-vin05t20:7_12": "Anupasampanne asati hatthato amocenteneva yattha anupasampanno atthi, tattha netvā",
  "tika-vin05t20:7_13": "paṭiggahetabbaṁ. Sukkhabhatte patitarajaṁ apanetvā bhuñjituṁ vaṭṭati. Sace atisukhumaṁ",
  "tika-vin05t20:7_14": "hoti, upari bhattena saddhiṁ apanetabbaṁ, paṭiggahetvā vā bhuñjitabbaṁ. Yāguṁ vā",
  "tika-vin05t20:7_15": "sūpaṁ vā purato ṭhapetvā āluḷentānaṁ bhājanato phusitāni uggantvā patte patanti,",
  "tika-vin05t20:7_16": "patto paṭiggahetabbo.",
  "tika-vin05t20:8_0": "107. Uḷuṅkena āharitvā dentānaṁ paṭhamataraṁ uḷuṅkato thevā patte patanti, supatitā,",
  "tika-vin05t20:8_1": "abhihaṭattā doso natthi. Sacepi carukena bhatte ākiriyamāne carukato masi vā chārikā",
  "tika-vin05t20:8_2": "vā patati, abhihaṭattā nevatthi doso. Anantarassa bhikkhuno dīyamānaṁ pattato uppatitvā",
  "tika-vin05t20:8_3": "itarassa patte patati, supatitaṁ. Paṭiggahitameva hi taṁ hoti. Sace jajjharisākhādiṁ",
  "tika-vin05t20:8_4": "phāletvā ekassa bhikkhuno dentānaṁ sākhato phusitāni aññassa patte patanti, patto",
  "tika-vin05t20:8_5": "paṭiggahetabbo, yassa pattassa upari phālenti, tassa patte patitesu dātukāmatāya",
  "tika-vin05t20:8_6": "abhihaṭattā doso natthi. Pāyāsassa pūretvā pattaṁ denti, uṇhattā heṭṭhā gahetuṁ na",
  "tika-vin05t20:8_7": "sakkoti, mukhavaṭṭiyāpi gahetuṁ vaṭṭati. Sace tathāpi na sakkoti, ādhārakena gahetabbo.",
  "tika-vin05t20:8_8": "Āsanasālāya pattaṁ gahetvā nisinno bhikkhu niddaṁ okkanto hoti, neva āhariyamānaṁ,",
  "tika-vin05t20:8_9": "na dīyamānaṁ jānāti, appaṭiggahitaṁ hoti. Sace pana ābhogaṁ katvā nisinno hoti, vaṭṭati.",
  "tika-vin05t20:8_10": "Sacepi so hatthena ādhārakaṁ muñcitvā pādena pelletvā niddāyati, vaṭṭatiyeva. Pādena",
  "tika-vin05t20:8_11": "ādhārakaṁ akkamitvā paṭiggaṇhantassa pana jāgarantassapi anādarapaṭiggahaṇaṁ hoti,",
  "tika-vin05t20:8_12": "tasmā na kattabbaṁ. Keci ‘‘evaṁ ādhārakena paṭiggahaṇaṁ kāyapaṭibaddhapaṭibaddhena",
  "tika-vin05t20:8_13": "paṭiggahaṇaṁ nāma hoti , tasmā na vaṭṭatī’’ti vadanti, taṁ vacanamattameva, atthato",
  "tika-vin05t20:8_14": "pana sabbampetaṁ kāyapaṭibaddhameva hoti. Kāyasaṁsaggepi cesa nayo dassito. Yampi",
  "tika-vin05t20:8_15": "bhikkhussa dīyamānaṁ patati, tampi sāmaṁ gahetvā paribhuñjituṁ vaṭṭati.",
  "tika-vin05t20:9": "Tatridaṁ suttaṁ –",
  "tika-vin05t20:10": "‘‘Anujānāmi, bhikkhave, yaṁ dīyamānaṁ patati, taṁ sāmaṁ gahetvā paribhuñjituṁ, pariccattaṁ taṁ, bhikkhave, dāyakehī’’ti (cūḷava. 273).",
  "tika-vin05t20:11_0": "Idañca pana suttaṁ neyyatthaṁ, tasmā evamettha adhippāyo veditabbo – yaṁ dīyamānaṁ",
  "tika-vin05t20:11_1": "dāyakassa hatthato parigaḷitvā suddhāya vā bhūmiyā paduminipaṇṇe vā vatthakaṭasārakādīsu",
  "tika-vin05t20:11_2": "vā patati, taṁ sāmaṁ gahetvā paribhuñjituṁ vaṭṭati. Yaṁ pana sarajāya bhūmiyaṁ patati,",
  "tika-vin05t20:11_3": "taṁ rajaṁ puñchitvā vā dhovitvā vā paṭiggahetvā vā paribhuñjitabbaṁ. Sace pavaṭṭantaṁ",
  "tika-vin05t20:11_4": "aññassa bhikkhuno santikaṁ gacchati, tena āharāpetumpi vaṭṭati. Sace taṁ bhikkhuṁ",
  "tika-vin05t20:11_5": "vadati ‘‘tvaṁyeva khādā’’ti, tassapi khādituṁ vaṭṭati, anāṇattena pana tena na gahetabbaṁ.",
  "tika-vin05t20:11_6": "‘‘Anāṇattenapi itarassa dassāmīti gahetuṁ vaṭṭatī’’ti kurundiyaṁ vuttaṁ. Kasmā panetaṁ",
  "tika-vin05t20:11_7": "itarassa bhikkhuno gahetuṁ na vaṭṭatīti? Bhagavatā ananuññātattā. Bhagavatā hi ‘‘sāmaṁ",
  "tika-vin05t20:11_8": "gahetvā paribhuñjitu’’nti vadantena yasseva taṁ dīyamānaṁ patati, tassa appaṭiggahitakampi",
  "tika-vin05t20:11_9": "taṁ gahetvā paribhogo anuññāto. ‘‘Pariccattaṁ taṁ, bhikkhave, dāyakehī’’ti vacanena",
  "tika-vin05t20:11_10": "panettha parasantakabhāvo dīpito, tasmā aññassa sāmaṁ gahetvā paribhuñjituṁ na vaṭṭati,",
  "tika-vin05t20:11_11": "tassa pana āṇattiyā vaṭṭatīti ayaṁ kirettha adhippāyo. Yasmā ca etaṁ appaṭiggahitakattā",
  "tika-vin05t20:11_12": "anuññātaṁ, tasmā yathāṭhitaṁyeva anāmasitvā kenaci pidahitvā ṭhapitaṁ dutiyadivasepi",
  "tika-vin05t20:11_13": "paribhuñjituṁ vaṭṭati, sannidhipaccayā anāpatti, paṭiggahetvā pana paribhuñjitabbaṁ.",
  "tika-vin05t20:11_14": "Taṁ divasaṁyeva hi tassa sāmaṁ gahetvā paribhogo anuññāto, na tato paranti ayampi kirettha adhippāyo.",
  "tika-vin05t20:12_0": "108. Idāni abbohārikanayo vuccati. Bhuñjantānañhi dantā khīyanti, nakhā khīyanti,",
  "tika-vin05t20:12_1": "pattassa vaṇṇo khīyati, sabbaṁ abbohārikaṁ. Satthakena ucchuādīsu phālitesu malaṁ",
  "tika-vin05t20:12_2": "paññāyati, etaṁ navasamuṭṭhitaṁ nāma, paṭiggahetvā paribhuñjitabbaṁ. Satthakaṁ dhovitvā",
  "tika-vin05t20:12_3": "phālitesu malaṁ na paññāyati, lohagandhamattaṁ hoti, taṁ abbohārikaṁ. Yampi satthakaṁ",
  "tika-vin05t20:12_4": "gahetvā pariharanti , tena phālitepi eseva nayo. Na hi taṁ paribhogatthāya pariharantīti.",
  "tika-vin05t20:12_5": "Mūlabhesajjādīni pisantānaṁ vā koṭṭentānaṁ vā nisadanisadapotakaudukkhalamusalādīni",
  "tika-vin05t20:12_6": "khīyanti, pariharaṇakavāsiṁ tāpetvā bhesajjatthāya takke vā khīre vā pakkhipanti,",
  "tika-vin05t20:12_7": "tattha nīlikā paññāyati, satthake vuttasadisova vinicchayo. Āmakatakkādīsu pana sayaṁ",
  "tika-vin05t20:12_8": "na pakkhipitabbā, pakkhipati ce, sāmaṁpākato na muccati. Deve vassante piṇḍāya carantassa",
  "tika-vin05t20:12_9": "sarīrato vā cīvarato vā kiliṭṭhaudakaṁ patte patati, paṭiggahetabbaṁ. Rukkhamūlādīsu",
  "tika-vin05t20:12_10": "bhuñjantassa patitepi eseva nayo. Sace pana sattāhaṁ vassante deve suddhaṁ udakaṁ",
  "tika-vin05t20:12_11": "hoti, abbhokāsato vā patati, vaṭṭati.",
  "tika-vin05t20:13_0": "109. Sāmaṇerassa odanaṁ dentena tassa pattagataṁ acchupanteneva dātabbo, patto vāssa",
  "tika-vin05t20:13_1": "paṭiggahetabbo. Appaṭiggahite odanaṁ chupitvā puna attano patte odanaṁ gaṇhantassa",
  "tika-vin05t20:13_2": "uggahitako hoti. Sace pana dātukāmo hutvā ‘‘āhara, sāmaṇera, pattaṁ, odanaṁ gaṇhāhī’’ti",
  "tika-vin05t20:13_3": "vadati, itaro ‘‘alaṁ mayha’’nti paṭikkhipati, puna ‘‘tavetaṁ mayā pariccatta’’nti",
  "tika-vin05t20:13_4": "ca vutte ‘‘na mayhaṁ etenattho’’ti vadati, satakkhattumpi pariccajatu, yāva attano",
  "tika-vin05t20:13_5": "hatthagataṁ, tāva paṭiggahitameva hoti. Sace pana ādhārake ṭhitaṁ nirapekkho ‘‘gaṇhāhī’’ti",
  "tika-vin05t20:13_6": "vadati, puna paṭiggahetabbaṁ. Sāpekkho ādhārake pattaṁ ṭhapetvā ‘‘etto pūvaṁ vā bhattaṁ",
  "tika-vin05t20:13_7": "vā gaṇhāhī’’ti sāmaṇeraṁ vadati, sāmaṇero hatthaṁ dhovitvā sacepi satakkhattuṁ gahetvā",
  "tika-vin05t20:13_8": "attano pattagataṁ aphusantova attano patte pakkhipati, puna paṭiggahaṇakiccaṁ natthi.",
  "tika-vin05t20:13_9": "Yadi pana attano pattagataṁ phusitvā tato gaṇhāti, sāmaṇerasantakena saṁsaṭṭhaṁ hoti,",
  "tika-vin05t20:13_10": "puna paṭiggahetabbaṁ. Keci pana ‘‘sacepi gayhamānaṁ chijjitvā tattha patati, puna",
  "tika-vin05t20:13_11": "paṭiggahetabba’’nti vadanti. Taṁ ‘‘ekaṁ bhattapiṇḍaṁ gaṇha, ekaṁ pūvaṁ gaṇha, imassa",
  "tika-vin05t20:13_12": "guḷapiṇḍassa ettakaṁ padesaṁ gaṇhā’’ti evaṁ paricchinditvā vutte veditabbaṁ, idha",
  "tika-vin05t20:13_13": "pana paricchedo natthi, tasmā yaṁ sāmaṇerassa patte patati, tadeva paṭiggahaṇaṁ vijahati,",
  "tika-vin05t20:13_14": "hatthagataṁ pana yāva sāmaṇero vā ‘‘ala’’nti na oramati, bhikkhu vā na vāreti, tāva",
  "tika-vin05t20:13_15": "bhikkhusseva santakaṁ, tasmā paṭiggahaṇaṁ na vijahati. Sace attano vā bhikkhūnaṁ",
  "tika-vin05t20:13_16": "vā yāgupacanakabhājane kesañci atthāya bhattaṁ pakkhipati, ‘‘sāmaṇera, bhājanassa",
  "tika-vin05t20:13_17": "upari hatthaṁ karohī’’ti vatvā tassa hatthe pakkhipitabbaṁ. Tassa hatthato bhājane",
  "tika-vin05t20:13_18": "patitañhi dutiyadivase bhājanassa akappiyabhāvaṁ na karoti pariccattattā. Sace evaṁ",
  "tika-vin05t20:13_19": "akatvā pakkhipati, pattamiva bhājanaṁ nirāmisaṁ katvā paribhuñjitabbaṁ.",
  "tika-vin05t20:14_0": "110. Dāyakā yāgukuṭaṁ ṭhapetvā gatā, taṁ daharasāmaṇero paṭiggaṇhāpetuṁ na sakkoti,",
  "tika-vin05t20:14_1": "bhikkhu pattaṁ upanāmeti, sāmaṇero kuṭassa gīvaṁ pattassa mukhavaṭṭiyaṁ ṭhapetvā",
  "tika-vin05t20:14_2": "āvajjeti, pattagatā yāgu paṭiggahitāva hoti. Atha vā bhikkhu bhūmiyaṁ hatthaṁ ṭhapeti,",
  "tika-vin05t20:14_3": "sāmaṇero pavaṭṭetvā hatthaṁ āropeti, vaṭṭati. Pūvapacchibhattapacchiucchubhārādīsupi",
  "tika-vin05t20:14_4": "eseva nayo. Sace paṭiggahaṇūpagaṁ bhāraṁ dve tayo sāmaṇerā denti, ekena vā balavatā",
  "tika-vin05t20:14_5": "ukkhittaṁ dve tayo bhikkhū gaṇhanti, vaṭṭati. Mañcassa vā pīṭhassa vā pāde telaghaṭaṁ",
  "tika-vin05t20:14_6": "vā phāṇitaghaṭaṁ vā laggenti, bhikkhussa mañcepi pīṭhepi nisīdituṁ vaṭṭati, uggahitakaṁ nāma na hoti.",
  "tika-vin05t20:15_0": "Nāgadantake vā aṅkusake vā dve telaghaṭā laggitā honti upari paṭiggahitako, heṭṭhā",
  "tika-vin05t20:15_1": "appaṭiggahitako. Uparimaṁ gahetuṁ vaṭṭati, heṭṭhā paṭiggahitako, upari appaṭiggahitako,",
  "tika-vin05t20:15_2": "uparimaṁ gahetvā itaraṁ gaṇhato uparimo uggahitako hoti. Heṭṭhāmañce appaṭiggahitakaṁ",
  "tika-vin05t20:15_3": "telathālakaṁ hoti, tañce sammajjanto sammuñjaniyā ghaṭṭeti, uggahitakaṁ na hoti,",
  "tika-vin05t20:15_4": "‘‘paṭiggahitakaṁ gaṇhissāmī’’ti appaṭiggahitakaṁ gahetvā ñatvā puna ṭhapeti, uggahitakaṁ",
  "tika-vin05t20:15_5": "na hoti, bahi nīharitvā sañjānāti, bahi aṭṭhapetvā haritvā tattheva ṭhapetabbaṁ,",
  "tika-vin05t20:15_6": "natthi doso. Sace pana pubbe vivaritvā ṭhapitaṁ, na pidahitabbaṁ. Yathā pubbe ṭhitaṁ,",
  "tika-vin05t20:15_7": "tatheva ṭhapetabbaṁ. Sace bahi ṭhapeti, puna na chupitabbaṁ.",
  "tika-vin05t20:16_0": "111. Paṭiggahitake telādimhi kaṇṇikā uṭṭheti, siṅgiverādimhi ghanacuṇṇaṁ, taṁsamuṭṭhānameva",
  "tika-vin05t20:16_1": "nāma taṁ, puna paṭiggahaṇakiccaṁ natthi. Tālaṁ vā nāḷikeraṁ vā āruḷho yottena phalapiṇḍiṁ",
  "tika-vin05t20:16_2": "otāretvā upari ṭhitova ‘‘gaṇhathā’’ti vadati, na gahetabbaṁ. Sace añño bhūmiyaṁ ṭhito",
  "tika-vin05t20:16_3": "yottapāsake gahetvā ukkhipitvā deti, vaṭṭati. Saphalaṁ mahāsākhaṁ kappiyaṁ kāretvā",
  "tika-vin05t20:16_4": "paṭiggaṇhāti, phalāni paṭiggahitāneva honti, yathāsukhaṁ paribhuñjituṁ vaṭṭati. Antovatiyaṁ",
  "tika-vin05t20:16_5": "ṭhatvā vatiṁ chinditvā ucchuṁ vā timbarūsakaṁ vā denti, hatthapāse sati vaṭṭati.",
  "tika-vin05t20:16_6": "Daṇḍakesu apaharitvā niggataṁ gaṇhantassa vaṭṭati, paharitvā niggate aṭṭhakathāsu",
  "tika-vin05t20:16_7": "doso na dassito. Mayaṁ pana ‘‘yaṁ ṭhānaṁ pahaṭaṁ, tato sayaṁpatitamiva hotī’’ti takkayāma,",
  "tika-vin05t20:16_8": "tampi ṭhatvā gacchante yujjati suṅkaghātato pavaṭṭetvā bahipatitabhaṇḍaṁ viya. Vatiṁ",
  "tika-vin05t20:16_9": "vā pākāraṁ vā laṅghāpetvā denti, sace pana aputhulo pākāro, antopākāre bahipākāre",
  "tika-vin05t20:16_10": "ca ṭhitassa hatthapāso pahoti, hatthasatampi uddhaṁ gantvā sampattaṁ gahetuṁ vaṭṭati.",
  "tika-vin05t20:17_0": "Bhikkhu gilānaṁ sāmaṇeraṁ khandhena vahati, so phalāphalaṁ disvā gahetvā khandhe",
  "tika-vin05t20:17_1": "nisinnova deti , vaṭṭati. Aparo bhikkhuṁ vahanto khandhe nisinnassa bhikkhuno deti,",
  "tika-vin05t20:17_2": "vaṭṭatiyeva. Bhikkhu phaliniṁ sākhaṁ chāyatthāya gahetvā gacchati, phalāni khādituṁ",
  "tika-vin05t20:17_3": "citte uppanne paṭiggahāpetvā khādituṁ vaṭṭati. Macchikavāraṇatthaṁ kappiyaṁ kāretvā",
  "tika-vin05t20:17_4": "paṭiggaṇhāti, khāditukāmo ce hoti, mūlapaṭiggahaṇameva vaṭṭati, khādantassa natthi",
  "tika-vin05t20:17_5": "doso. Bhikkhu paṭiggahaṇārahaṁ bhaṇḍaṁ manussānaṁ yāne ṭhapetvā maggaṁ gacchati,",
  "tika-vin05t20:17_6": "yānaṁ kaddame laggati, daharo cakkaṁ gahetvā ukkhipati, vaṭṭati, uggahitakaṁ nāma",
  "tika-vin05t20:17_7": "na hoti. Nāvāya ṭhapetvā nāvaṁ arittena vā pājeti, hatthena vā kaḍḍhati, vaṭṭati.",
  "tika-vin05t20:17_8": "Uḷumpepi eseva nayo. Cāṭiyaṁ vā kuṇḍake vā ṭhapetvāpi taṁ anupasampannena gāhāpetvā",
  "tika-vin05t20:17_9": "anupasampannaṁ bāhāyaṁ gahetvā tarituṁ vaṭṭati. Tasmimpi asati anupasampannaṁ gāhāpetvā",
  "tika-vin05t20:17_10": "taṁ bāhāyaṁ gahetvā tarituṁ vaṭṭati.",
  "tika-vin05t20:18_0": "Upāsakā gamikabhikkhūnaṁ pātheyyataṇḍule denti, sāmaṇerā bhikkhūnaṁ taṇḍule gahetvā",
  "tika-vin05t20:18_1": "attano taṇḍule gahetuṁ na sakkonti, bhikkhū tesaṁ taṇḍule gaṇhanti, sāmaṇerā attanā",
  "tika-vin05t20:18_2": "gahitataṇḍulesu khīṇesu itarehi taṇḍulehi yāguṁ pacitvā sabbesaṁ pattāni paṭipāṭiyā",
  "tika-vin05t20:18_3": "ṭhapetvā yāguṁ ākiranti, paṇḍito sāmaṇero attano pattaṁ gahetvā therassa deti, therassa",
  "tika-vin05t20:18_4": "pattaṁ dutiyattherassāti evaṁ sabbānipi parivatteti, sabbehi sāmaṇerassa santakaṁ",
  "tika-vin05t20:18_5": "bhuttaṁ hoti, vaṭṭati. Sacepi sāmaṇero apaṇḍito hoti, attano patte yāguṁ sayameva",
  "tika-vin05t20:18_6": "pātuṁ ārabhati, ‘‘āvuso, tuyhaṁ yāguṁ mayhaṁ dehī’’ti therehi paṭipāṭiyā yācitvāpi",
  "tika-vin05t20:18_7": "pivituṁ vaṭṭati, sabbehi sāmaṇerassa santakameva bhuttaṁ hoti, neva uggahitapaccayā,",
  "tika-vin05t20:18_8": "na sannidhipaccayā vajjaṁ phusanti. Ettha pana mātāpitūnaṁ telādīni, chāyādīnaṁ atthāya",
  "tika-vin05t20:18_9": "sākhādīni ca harantānaṁ imesañca viseso na dissati, tasmā kāraṇaṁ upaparikkhitabbaṁ.",
  "tika-vin05t20:19_0": "112. Sāmaṇero bhattaṁ pacitukāmo taṇḍule dhovitvā niccāletuṁ na sakkoti, bhikkhunā",
  "tika-vin05t20:19_1": "taṇḍule ca bhājanañca paṭiggahetvā taṇḍule dhovitvā niccāletvā bhājanaṁ uddhanaṁ",
  "tika-vin05t20:19_2": "āropetabbaṁ, aggi na kātabbo, pakkakāle vivaritvā pakkabhāvo jānitabbo. Sace duppakkaṁ",
  "tika-vin05t20:19_3": "hoti, pākatthāya pidahituṁ na vaṭṭati, rajassa vā chārikāya vā apatanatthāya vaṭṭati,",
  "tika-vin05t20:19_4": "pakkakāle oropituṁ bhuñjitumpi vaṭṭati, puna paṭiggahaṇakiccaṁ natthi. Sāmaṇero paṭibalo",
  "tika-vin05t20:19_5": "pacituṁ, khaṇo panassa natthi katthaci gantukāmo, bhikkhunā sataṇḍulodakaṁ bhājanaṁ",
  "tika-vin05t20:19_6": "paṭiggahetvā uddhanaṁ āropetvā ‘‘aggiṁ jāletvā gacchā’’ti vattabbo. Tato paraṁ purimanayeneva",
  "tika-vin05t20:19_7": "sabbaṁ kātuṁ vaṭṭati. Bhikkhu yāguatthāya suddhabhājanaṁ āropetvā udakaṁ tāpeti,",
  "tika-vin05t20:19_8": "vaṭṭati. Tatte udake sāmaṇero taṇḍule pakkhipati, tato paṭṭhāya bhikkhunā aggi na",
  "tika-vin05t20:19_9": "kātabbo, pakkayāguṁ paṭiggahetvā pātuṁ vaṭṭati. Sāmaṇero yāguṁ pacati, hatthakukkuccako",
  "tika-vin05t20:19_10": "bhikkhu kīḷanto bhājanaṁ āmasati, pidhānaṁ āmasati, uggataṁ pheṇaṁ chinditvā paharati,",
  "tika-vin05t20:19_11": "tasseva pātuṁ na vaṭṭati, durupaciṇṇaṁ nāma hoti. Sace pana dabbiṁ vā uḷuṅkaṁ vā",
  "tika-vin05t20:19_12": "gahetvā anukkhipanto āloḷeti, sabbesaṁ na vaṭṭati, sāmaṁpākañceva hoti durupaciṇṇañca.",
  "tika-vin05t20:19_13": "Sace ukkhipati, uggahitakampi hoti.",
  "tika-vin05t20:20_0": "113. Bhikkhunā piṇḍāya caritvā ādhārake patto ṭhapito hoti. Tatra ce añño lolabhikkhu",
  "tika-vin05t20:20_1": "kīḷanto pattaṁ āmasati, pattapidhānaṁ āmasati, tasseva tato laddhabhattaṁ na vaṭṭati.",
  "tika-vin05t20:20_2": "Sace na pattaṁ ukkhipitvā ṭhapeti, sabbesaṁ na vaṭṭati. Tatthajātakaphalinisākhāya",
  "tika-vin05t20:20_3": "vā valliyā vā gahetvā cāleti, tasseva tato laddhaphalaṁ na vaṭṭati, durupaciṇṇadukkaṭañca",
  "tika-vin05t20:20_4": "āpajjati. ‘‘Phalarukkhaṁ pana apassayituṁ vā tattha kaṇṭakaṁ vā bandhituṁ vaṭṭati,",
  "tika-vin05t20:20_5": "durupaciṇṇaṁ na hotī’’ti mahāpaccariyaṁ vuttaṁ. Araññe patitaṁ pana ambaphalādiṁ",
  "tika-vin05t20:20_6": "disvā ‘‘sāmaṇerassa dassāmī’’ti āharitvā dātuṁ vaṭṭati. Sīhavighāsādiṁ disvāpi ‘‘sāmaṇerassa",
  "tika-vin05t20:20_7": "dassāmī’’ti paṭiggahetvā vā appaṭiggahetvā vā āharitvā dātuṁ vaṭṭati. Sace pana sakkoti",
  "tika-vin05t20:20_8": "vitakkaṁ sodhetuṁ, tato laddhaṁ khāditumpi vaṭṭati, neva āmakamaṁsapaṭiggahaṇapaccayā,",
  "tika-vin05t20:20_9": "na uggahitakapaccayā vajjaṁ phusati. Mātāpitūnaṁ atthāya telādīni gahetvā gacchato",
  "tika-vin05t20:20_10": "antarāmagge byādhi uppajjati, tato yaṁ icchati, taṁ paṭiggahetvā paribhuñjituṁ vaṭṭati.",
  "tika-vin05t20:20_11": "Sace pana mūlepi paṭiggahitaṁ hoti, puna paṭiggahaṇakiccaṁ natthi. Mātāpitūnaṁ taṇḍule",
  "tika-vin05t20:20_12": "āharitvā deti, te tatoyeva yāguādīni sampādetvā tassa denti, vaṭṭati, sannidhipaccayā",
  "tika-vin05t20:20_13": "uggahitapaccayā vā doso natthi.",
  "tika-vin05t20:21_0": "114. Bhikkhu pidahitvā udakaṁ tāpeti, yāva parikkhayā paribhuñjituṁ vaṭṭati. Sace",
  "tika-vin05t20:21_1": "panettha chārikā patati, paṭiggahetabbaṁ. Dīghasaṇḍāsena thālakaṁ gahetvā telaṁ pacantassa",
  "tika-vin05t20:21_2": "chārikā patati, hatthena amuñcanteneva pacitvā otāretvā paṭiggahetabbaṁ. Sace aṅgārāpi",
  "tika-vin05t20:21_3": "dārūnipi paṭiggahetvā ṭhapitāni, mūlapaṭiggahaṇameva vaṭṭati. Bhikkhu ucchuṁ khādati,",
  "tika-vin05t20:21_4": "sāmaṇero ‘‘mayhampi dethā’’ti vadati, ‘‘ito chinditvā gaṇhā’’ti vutto gaṇhāti, avasese",
  "tika-vin05t20:21_5": "puna paṭiggahaṇakiccaṁ natthi. Guḷapiṇḍaṁ khādantassapi eseva nayo. Vuttokāsato chinditvā",
  "tika-vin05t20:21_6": "gahitāvasesañhi ajahitapaṭiggahaṇameva hoti. Bhikkhu guḷaṁ bhājento paṭiggahetvā",
  "tika-vin05t20:21_7": "koṭṭhāse karoti, bhikkhūpi sāmaṇerāpi āgantvā ekaggahaṇeneva ekamekaṁ koṭṭhāsaṁ gaṇhanti,",
  "tika-vin05t20:21_8": "gahitāvasesaṁ paṭiggahitameva hoti. Sace lolasāmaṇero gaṇhitvā gaṇhitvā puna ṭhapeti,",
  "tika-vin05t20:21_9": "tassa gahitāvasesaṁ appaṭiggahitakameva hoti.",
  "tika-vin05t20:22_0": "Bhikkhu dhūmavaṭṭiṁ paṭiggahetvā dhūmaṁ pivati, mukhañca kaṇṭho ca manosilāya litto",
  "tika-vin05t20:22_1": "viya hoti, yāvakālikaṁ bhuñjituṁ vaṭṭati, yāvakālikena yāvajīvikasaṁsagge doso natthi.",
  "tika-vin05t20:22_2": "Pattaṁ vā rajanaṁ vā pacantassa kaṇṇanāsacchiddehi dhūmo pavisati, byādhipaccayā",
  "tika-vin05t20:22_3": "pupphaṁ vā phalaṁ vā upasiṅghati, abbohārikattā vaṭṭati. Bhattuggāro tāluṁ āhacca",
  "tika-vin05t20:22_4": "antoyeva pavisati, avisayattā vaṭṭati, mukhaṁ paviṭṭhaṁ pana ajjhoharato vikāle āpatti.",
  "tika-vin05t20:22_5": "Dantantare laggassa āmisassa raso pavisati, āpattiyeva. Sace sukhumaṁ āmisaṁ hoti,",
  "tika-vin05t20:22_6": "raso na paññāyati, abbohārikapakkhaṁ bhajati. Upakaṭṭhe kāle nirudakaṭṭhāne bhattaṁ",
  "tika-vin05t20:22_7": "bhuñjitvā kakkhāretvā dve tayo kheḷapiṇḍe pātetvā udakaṭṭhānaṁ gantvā mukhaṁ vikkhāletabbaṁ.",
  "tika-vin05t20:22_8": "Paṭiggahetvā ṭhapitasiṅgiverādīnaṁ aṅkurā nikkhamanti, puna paṭiggahaṇakiccaṁ natthi.",
  "tika-vin05t20:22_9": "Loṇe asati samuddodakena loṇakiccaṁ kātuṁ vaṭṭati, paṭiggahetvā ṭhapitaloṇodakaṁ",
  "tika-vin05t20:22_10": "loṇaṁ hoti, loṇaṁ vā udakaṁ hoti, raso vā phāṇitaṁ hoti, phāṇitaṁ vā raso hoti, mūlapaṭiggahaṇameva vaṭṭati.",
  "tika-vin05t20:23_0": "Himakarakā udakagatikā eva. Pārihārikena katakaṭṭhinā udakaṁ pasādenti, taṁ abbohārikaṁ,",
  "tika-vin05t20:23_1": "āmisena saddhiṁ vaṭṭati. Āmisagatikehi kapitthaphalādīhi pasāditaṁ purebhattameva",
  "tika-vin05t20:23_2": "vaṭṭati. Pokkharaṇīādīsu udakaṁ bahalaṁ hoti, vaṭṭati. Sace pana mukhe hatthe ca",
  "tika-vin05t20:23_3": "laggati, na vaṭṭati, paṭiggahetvā paribhuñjitabbaṁ. Khettesu kasitaṭṭhāne bahalaṁ",
  "tika-vin05t20:23_4": "udakaṁ hoti, paṭiggahetabbaṁ. Sace sanditvā kandarādīni pavisitvā nadiṁ pūreti, vaṭṭati.",
  "tika-vin05t20:23_5": "Kakudhasobbhādayo honti rukkhato patitehi pupphehi sañchannodakā. Sace puppharaso",
  "tika-vin05t20:23_6": "na paññāyati, paṭiggahaṇakiccaṁ natthi. Parittaṁ udakaṁ hoti, raso paññāyati, paṭiggahetabbaṁ.",
  "tika-vin05t20:23_7": "Pabbatakandarādīsu kāḷavaṇṇapaṇṇacchannaudakepi eseva nayo.",
  "tika-vin05t20:24_0": "Pānīyaghaṭe sareṇukāni vā savaṇṭakhīrāni vā pupphāni pakkhittāni honti, paṭiggahetabbaṁ,",
  "tika-vin05t20:24_1": "pupphāni vā paṭiggahetvā pakkhipitabbāni. Pāṭalimallikā pakkhittā honti, vāsamattaṁ",
  "tika-vin05t20:24_2": "tiṭṭhati, taṁ abbohārikaṁ. Dubhiyadivasepi āmisena saddhiṁ vaṭṭati. Bhikkhunā ṭhapitapupphavāsitakapānīyato",
  "tika-vin05t20:24_3": "sāmaṇero pānīyaṁ gahetvā pītāvasesakaṁ tattheva ākirati, paṭiggahetabbaṁ. Padumasarādīsu",
  "tika-vin05t20:24_4": "udakaṁ santharitvā ṭhitaṁ pupphareṇuṁ ghaṭena vikkhambhetvā udakaṁ gahetuṁ vaṭṭati.",
  "tika-vin05t20:24_5": "Kappiyaṁ kārāpetvā paṭiggahetvā ṭhapitaṁ dantakaṭṭhaṁ hoti, sace tassa rasaṁ pivitukāmo",
  "tika-vin05t20:24_6": ", mūlapaṭiggahaṇameva vaṭṭati, appaṭiggahetvā ṭhapitaṁ paṭiggahetabbaṁ. Ajānantassa",
  "tika-vin05t20:24_7": "rase paviṭṭhepi āpattiyeva. Acittakañhi idaṁ sikkhāpadaṁ.",
  "tika-vin05t20:25_0": "115. Mahābhūtesu kiṁ vaṭṭati, kiṁ na vaṭṭatīti? Khīraṁ tāva vaṭṭati, kappiyamaṁsakhīraṁ",
  "tika-vin05t20:25_1": "vā hotu akappiyamaṁsakhīraṁ vā, pivantassa anāpatti. Assu kheḷo siṅghāṇikā muttaṁ",
  "tika-vin05t20:25_2": "karīsaṁ semhaṁ dantamalaṁ akkhigūthako kaṇṇagūthako sarīre uṭṭhitaloṇanti idaṁ sabbaṁ",
  "tika-vin05t20:25_3": "vaṭṭati. Yaṁ panettha ṭhānato cavitvā patte vā hatthe vā patati, taṁ paṭiggahetabbaṁ,",
  "tika-vin05t20:25_4": "aṅgalaggaṁ paṭiggahitakameva. Uṇhapāyāsaṁ bhuñjantassa sedo aṅgulianusārena ekābaddhova",
  "tika-vin05t20:25_5": "hutvā pāyāse santiṭṭhati, piṇḍāya vā carantassa hatthato pattassa mukhavaṭṭito vā",
  "tika-vin05t20:25_6": "pattatalaṁ orohati, ettha paṭiggahaṇakiccaṁ natthi, jhāmamahābhūte idaṁ nāma na vaṭṭatīti",
  "tika-vin05t20:25_7": "natthi, dujjhāpitaṁ pana na vaṭṭati. Sujjhāpitaṁ pana manussaṭṭhimpi cuṇṇaṁ katvā",
  "tika-vin05t20:25_8": "lehe upanetuṁ vaṭṭati. Cattāri mahāvikaṭāni asati kappiyakārake sāmaṁ gahetvā paribhuñjituṁ",
  "tika-vin05t20:25_9": "vaṭṭanti. Ettha ca dubbacopi asamatthopi kappiyakārako asantapakkheyeva tiṭṭhati.",
  "tika-vin05t20:25_10": "Chārikāya asati sukkhadāruṁ jhāpetvā chārikā gahetabbā. Sukkhadārumhi asati alladāruṁ",
  "tika-vin05t20:25_11": "rukkhato chinditvāpi kātuṁ vaṭṭati. Idaṁ pana catubbidhampi mahāvikaṭaṁ kālodissaṁ",
  "tika-vin05t20:25_12": "nāma, sappadaṭṭhakkhaṇeyeva vaṭṭati.",
  "tika-vin05t20:26": "Iti pāḷimuttakavinayavinicchayasaṅgahe",
  "tika-vin05t20:27": "Paṭiggahaṇavinicchayakathā samattā."
}