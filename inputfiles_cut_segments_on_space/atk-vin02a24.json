{
  "atk-vin02a24:0": "5. Cammakkhandhakaṁ",
  "atk-vin02a24:1": "Soṇakoḷivisavatthukathā",
  "atk-vin02a24:2_0": "242. Cammakkhandhake – issariyādhipaccanti issarabhāvena ca adhipatibhāvena ca samannāgataṁ.",
  "atk-vin02a24:2_1": "Rajjanti rājabhāvaṁ, raññā kattabbakiccaṁ vā. Soṇo nāma koḷivisoti ettha soṇoti tassa",
  "atk-vin02a24:2_2": "nāmaṁ; koḷivisoti gottaṁ. Pādatalesu lomānīti rattesu pādatalesu sukhumāni añjanavaṇṇāni",
  "atk-vin02a24:2_3": "kammacittīkatāni lomāni jātāni honti. So kira pubbe asītisahassānaṁ purisānaṁ jeṭṭhapuriso",
  "atk-vin02a24:2_4": "hutvā tehi saddhiṁ paccekabuddhassa vasanaṭṭhāne paṇṇasālaṁ katvā attano sassirikaṁ",
  "atk-vin02a24:2_5": "uṇṇapāvārakaṁ paccekabuddhassa pādehi akkamanaṭṭhāne pādapuñchanikaṁ katvā ṭhapesi.",
  "atk-vin02a24:2_6": "Temāsaṁ pana sabbeva paccekabuddhaṁ upaṭṭhahiṁsu. Ayaṁ tassa ca tesañca asītiyā gāmikasahassānaṁ pubbayogo.",
  "atk-vin02a24:3_0": "Asītigāmikasahassānīti tesu gāmesu vasantānaṁ kulaputtānaṁ asītisahassāni. Kenacideva",
  "atk-vin02a24:3_1": "karaṇīyenāti kenaci karaṇīyena viya; na panassa kiñci karaṇīyaṁ atthi aññatra tassa",
  "atk-vin02a24:3_2": "dassanā. Rājā kira tānipi asītikulaputtasahassāni sannipātāpento “evaṁ aparisaṅkanto",
  "atk-vin02a24:3_3": "soṇo āgamissatī”ti sannipātāpesi. Diṭṭhadhammike attheti “kasivaṇijjādīni dhammena",
  "atk-vin02a24:3_4": "kattabbāni, mātāpitaro dhammena positabbā”ti evamādinā nayena idhalokahite atthe",
  "atk-vin02a24:3_5": "anusāsitvā. So no bhagavāti so amhākaṁ bhagavā tumhe samparāyike atthe anusāsissatīti attho.",
  "atk-vin02a24:4_0": "Bhagavantaṁ paṭivedemīti bhagavantaṁ jānāpemi. Pāṭikāya nimujjitvāti sopānassa heṭṭhā",
  "atk-vin02a24:4_1": "aḍḍhacandapāsāṇe nimujjitvā. Yassa dāni bhante bhagavā kālaṁ maññatīti yassa tesaṁ",
  "atk-vin02a24:4_2": "hitakiriyatthassa bhagavā kālaṁ jānāti. Vihārapacchāyāyanti vihārapaccante chāyāyaṁ.",
  "atk-vin02a24:4_3": "Samannāharantīti pasādavasena punappunaṁ manasi karonti. Bhiyyosomattāyāti bhiyyosomattāya",
  "atk-vin02a24:4_4": "puna visiṭṭhataraṁ dassehīti attho. Antaradhāyatīti adassanaṁ hoti.",
  "atk-vin02a24:5": "Soṇassa pabbajjākathā",
  "atk-vin02a24:6_0": "243.Lohitenaphuṭo hotīti lohitena makkhito hoti. Gavāghātananti yattha gāvo haññanti,",
  "atk-vin02a24:6_1": "tādisoti attho. Kusalo nāma vīṇāya vādanakusalo. Vīṇāya tantissareti vīṇāya tantiyā",
  "atk-vin02a24:6_2": "sare. Accāyatāti atiāyatā kharamucchitā. Saravatīti sarasampannā. Kammaññāti kammakkhamā.",
  "atk-vin02a24:6_3": "Atisithilāti mandamucchanā. Same guṇe patiṭṭhitāti majjhime sare ṭhapetvā mucchitā.",
  "atk-vin02a24:6_4": "Vīriyasamataṁ adhiṭṭhahāti vīriyasampayuttasamataṁ adhiṭṭhāhi, vīriyaṁ samathena",
  "atk-vin02a24:6_5": "yojehīti attho. Indriyānañca samataṁ paṭivijjhāti saddhādīnaṁ indriyānaṁ samataṁ",
  "atk-vin02a24:6_6": "samabhāvaṁ. Tattha saddhaṁ paññāya, paññañca saddhāya, vīriyaṁ samādhinā, samādhiñca",
  "atk-vin02a24:6_7": "vīriyena yojayamāno indriyānaṁ samataṁ paṭivijjha. Tattha ca nimittaṁ gaṇhāhīti tasmiṁ",
  "atk-vin02a24:6_8": "samathe sati, yena ādāse mukhabimbeneva nimittena uppajjitabbaṁ, taṁ samathanimittaṁ",
  "atk-vin02a24:6_9": "vipassanānimittaṁ magganimittaṁ phalanimittañca gaṇhāhi, nibbattehīti attho.",
  "atk-vin02a24:7_0": "244.Aññaṁ byākareyyanti arahā ahanti jānāpeyyaṁ. Cha ṭhānānīti cha kāraṇāni. Adhimutto",
  "atk-vin02a24:7_1": "hotīti paṭivijjhitvā paccakkhaṁ katvā ṭhito hoti. Nekkhammādhimuttotiādi sabbaṁ arahattavasena",
  "atk-vin02a24:7_2": "vuttaṁ. Arahattañhi sabbakilesehi nikkhantattā nekkhammaṁ, teheva pavivittattā paviveko,",
  "atk-vin02a24:7_3": "byāpajjābhāvato abyāpajjaṁ, upādānassa khayante uppannattā upādānakkhayo, taṇhākkhayante",
  "atk-vin02a24:7_4": "uppannattā taṇhakkhayo, sammohābhāvato asammohoti ca vuccati.",
  "atk-vin02a24:8_0": "Kevalaṁ saddhāmattakanti paṭivedharahitaṁ kevalaṁ paṭivedhapaññāya asammissaṁ saddhāmattakaṁ.",
  "atk-vin02a24:8_1": "Paṭicayanti punappunaṁ karaṇena vuḍḍhiṁ. Vītarāgattāti maggappaṭivedhena rāgassa",
  "atk-vin02a24:8_2": "vigatattāyeva nekkhammasaṅkhātaṁ arahattaṁ paṭivijjhitvā ṭhito hoti. Phalasamāpattivihāreneva",
  "atk-vin02a24:8_3": "viharati, tanninnamānasoyeva hotīti attho. Sesapadesupi eseva nayo.",
  "atk-vin02a24:9_0": "Lābhasakkārasilokanti catupaccayalābhañca tesaṁyeva sukatabhāvañca vaṇṇabhaṇanañca.",
  "atk-vin02a24:9_1": "Nikāmayamānoti icchamāno patthayamāno. Pavivekādhimuttoti viveke adhimutto ahanti",
  "atk-vin02a24:9_2": "evaṁ arahattaṁ byākarotīti attho.",
  "atk-vin02a24:10_0": "Sīlabbataparāmāsanti sīlañca vatañca parāmasitvā gahitagahaṇamattaṁ. Sārato paccāgacchantoti",
  "atk-vin02a24:10_1": "sārabhāvena jānanto. Abyāpajjādhimuttoti abyāpajjaṁ arahattaṁ byākarotīti attho.",
  "atk-vin02a24:10_2": "Imināva nayena sabbavāresu attho veditabbo.",
  "atk-vin02a24:11_0": "Bhusāti balavanto. Nevassa cittaṁ pariyādiyantīti etassa khīṇāsavassa cittaṁ gahetvā",
  "atk-vin02a24:11_1": "ṭhātuṁ na sakkonti. Amissīkatanti amissakataṁ. Kilesāhi ārammaṇena saddhiṁ cittaṁ",
  "atk-vin02a24:11_2": "missaṁ karonti, tesaṁ abhāvā amissīkataṁ. Ṭhitanti patiṭṭhitaṁ. Āneñjappattanti acalanappattaṁ.",
  "atk-vin02a24:11_3": "Vayañcassānupassatīti tassa cittassa uppādampi vayampi passati.",
  "atk-vin02a24:12_0": "Nekkhammaṁ adhimuttassāti arahattaṁ paṭivijjhitvā ṭhitassa. Sesapadehipi arahattameva",
  "atk-vin02a24:12_1": "kathitaṁ. Upādānakkhayassāti upayogatthe sāmivacanaṁ. Asammohañca cetasoti cittassa",
  "atk-vin02a24:12_2": "ca asammohaṁ adhimuttassa. Disvā āyatanuppādanti āyatanānaṁ uppādañca vayañca disvā.",
  "atk-vin02a24:12_3": "Sammā cittaṁ vimuccatīti sammā hetunā nayena imāya vipassanāya paṭipattiyā phalasamāpattivasena",
  "atk-vin02a24:12_4": "cittaṁ vimuccati, nibbānārammaṇe adhimuccati. Santacittassāti nibbutacittassa. Tādinoti",
  "atk-vin02a24:12_5": "iṭṭhāniṭṭhe anunayapaṭighehi akampiyattā tādī, tassa tādino.",
  "atk-vin02a24:13": "Diguṇādiupāhanapaṭikkhepakathā",
  "atk-vin02a24:14_0": "245.Aññaṁ byākarontīti arahattaṁ byākaronti. Attho ca vuttoti yena arahāti ñāyati,",
  "atk-vin02a24:14_1": "so attho vutto. Suttattho pana suttavaṇṇanatoyeva gahetabbo. Attā ca anupanītoti",
  "atk-vin02a24:14_2": "ahaṁ arahāti evaṁ byañjanavasena attā na upanīto. Atha ca panidhekacce moghapurisāti",
  "atk-vin02a24:14_3": "aññe pana tucchapurisā hasamānā viya asantameva aññaṁ vacanamattena santaṁ katvā",
  "atk-vin02a24:14_4": "byākaronti. Ekapalāsikanti ekapaṭalaṁ. Asītisakaṭavāheti ettha dve sakaṭabhārā eko",
  "atk-vin02a24:14_5": "vāhoti veditabbo. Sattahatthikañca anīkanti ettha cha hatthiniyo eko ca hatthīti",
  "atk-vin02a24:14_6": "idamekaṁ anīkaṁ. Īdisāni satta anīkāni sattahatthikaṁ anīkaṁ nāma. Diguṇāti dvipaṭalā.",
  "atk-vin02a24:14_7": "Tiguṇāti tipaṭalā. Gaṇaṅguṇūpāhanāti catupaṭalato paṭṭhāya vuccati.",
  "atk-vin02a24:15": "Sabbanīlikādipaṭikkhepakathā",
  "atk-vin02a24:16_0": "246.Sabbanīlikāti sabbāva nīlikā. Esa nayo sabbapītikādīsupi. Tattha ca nīlikā umāpupphavaṇṇā",
  "atk-vin02a24:16_1": "hoti, pītikā kaṇikārapupphavaṇṇā, lohitikā jayasumanapupphavaṇṇā, mañjiṭṭhikā mañjiṭṭhavaṇṇā",
  "atk-vin02a24:16_2": "eva, kaṇhā addāriṭṭhakavaṇṇā, mahāraṅgarattā satapadipiṭṭhivaṇṇā, mahānāmarattā sambhinnavaṇṇā",
  "atk-vin02a24:16_3": "hoti paṇḍupalāsavaṇṇā. Kurundiyaṁ pana “padumapupphavaṇṇā”ti vuttā. Etāsu yaṁkiñci",
  "atk-vin02a24:16_4": "labhitvā rajanaṁ coḷakena puñchitvā vaṇṇaṁ bhinditvā dhāretuṁ vaṭṭati. Appamattakepi bhinne vaṭṭatiyeva.",
  "atk-vin02a24:17_0": "Nīlakavaddhikāti yāsaṁ vaddhāyeva nīlā. Eseva nayo sabbattha. Etāpi vaṇṇabhedaṁ katvā",
  "atk-vin02a24:17_1": "dhāretabbā. Khallakabaddhāti paṇhipidhānatthaṁ tale khallakaṁ bandhitvā katā. Puṭabaddhāti",
  "atk-vin02a24:17_2": "yonakaupāhanā vuccati, yā yāvajaṅghato sabbapādaṁ paṭicchādeti. Pāliguṇṭhimāti paliguṇṭhitvā",
  "atk-vin02a24:17_3": "katā; yā upari pādamattameva paṭicchādeti, na jaṅghaṁ. Tūlapuṇṇikāti tūlapicunā pūretvā",
  "atk-vin02a24:17_4": "katā. Tittirapattikāti tittirapattasadisā vicittabaddhā. Meṇḍavisāṇavaddhikāti kaṇṇikaṭṭhāne",
  "atk-vin02a24:17_5": "meṇḍakasiṅgasaṇṭhāne vaddhe yojetvā katā. Ajavisāṇavaddhikādīsupi eseva nayo. Vicchikāḷikāpi",
  "atk-vin02a24:17_6": "tattheva vicchikanaṅguṭṭhasaṇṭhāne vaddhe yojetvā katā. Morapiñchaparisibbitāti talesu",
  "atk-vin02a24:17_7": "vā vaddhesu vā morapiñchehi suttakasadisehi parisibbitā. Citrāti vicitrā; etāsu yaṁkiñci",
  "atk-vin02a24:17_8": "labhitvā, sace tāni khallakādīni apanetvā sakkā honti vaḷañjituṁ, vaḷañjetabbā. Tesu",
  "atk-vin02a24:17_9": "pana sati vaḷañjantassa dukkaṭaṁ. Sīhacammaparikkhaṭā nāma pariyantesu cīvare anuvātaṁ",
  "atk-vin02a24:17_10": "viya sīhacammaṁ yojetvā katā. Lūvakacammaparikkhaṭāti pakkhibiḷālacammaparikkhaṭā.",
  "atk-vin02a24:17_11": "Etāsupi yā kāci labhitvā taṁ cammaṁ apanetvā dhāretabbā.",
  "atk-vin02a24:18": "247.Omukkanti paṭimuñcitvā apanītaṁ. Navāti aparibhuttā.",
  "atk-vin02a24:19": "Ajjhārāmeupāhanapaṭikkhepakathā",
  "atk-vin02a24:20_0": "248.Abhijīvanikassāti yena sippena abhijīvanti, jīvikaṁ kappenti, tassa kāraṇāti",
  "atk-vin02a24:20_1": "attho. Idha kho taṁ bhikkhaveti ettha tanti nipātamattaṁ, idha kho bhikkhave sobheyyāthāti",
  "atk-vin02a24:20_2": "attho. Yaṁ tumheti ye tumhe. Atha vā yadi tumheti vuttaṁ hoti. Yadisaddassa hi atthe",
  "atk-vin02a24:20_3": "ayaṁ nipāto. Ācariyesūtiādimhi pabbajjācariyo, upasampadācariyo, nissayācāriyo, uddesācariyoti",
  "atk-vin02a24:20_4": "ime cattāropi idha ācariyā eva. Avassikassa chabbasso ācariyamatto. So hi catuvassakāle",
  "atk-vin02a24:20_5": "taṁ nissāya vacchati; evaṁ ekavassassa sattavasso, duvassassa aṭṭhavasso, tivassassa",
  "atk-vin02a24:20_6": "navavasso, catuvassassa dasavasso. Imepi ācariyamattā eva. Upajjhāyassa sandiṭṭhasambhattā",
  "atk-vin02a24:20_7": "pana sahāyabhikkhū, ye vā pana keci dasahi vassehi mahantatarā te sabbepi upajjhāyamattā",
  "atk-vin02a24:20_8": "nāma. Ettakesu bhikkhūsu anupāhanesu caṅkamantesu saupāhanassa caṅkamato āpatti.",
  "atk-vin02a24:21": "249.Pādakhīlābādho nāma pādato khīlasadisaṁ maṁsaṁ nikkhantaṁ hoti.",
  "atk-vin02a24:22_0": "251.Tiṇapādukāti yena kenaci tiṇena katapādukā. Hintālapādukāti khajjūrīpattehi katapādukā;",
  "atk-vin02a24:22_1": "hintālapattehipi na vaṭṭatiyeva. Kamalapādukāti kamalatiṇaṁ nāma atthi, tena katapādukā;",
  "atk-vin02a24:22_2": "usīrapādukātipi vadanti. Kambalapādukāti uṇṇāhi katapādukā. Asaṅkamanīyāti bhūmiyaṁ",
  "atk-vin02a24:22_3": "suppatiṭṭhitā niccalā asaṁhāriyā.",
  "atk-vin02a24:23": "252.Aṅgajātaṁ chupantīti aṅgajāteneva aṅgajātaṁ chupanti. Ogāhetvā mārentīti anto udake daḷhaṁ gahetvā mārenti.",
  "atk-vin02a24:24": "Yānādipaṭikkhepakathā",
  "atk-vin02a24:25_0": "253.Itthiyuttenāti dhenuyuttena. Purisantarenāti purisasārathinā. Purisayuttenāti",
  "atk-vin02a24:25_1": "goṇayuttena. Itthantarenāti itthisārathinā. Gaṅgāmahiyāyāti gaṅgāmahakīḷikāya. Purisayuttaṁ",
  "atk-vin02a24:25_2": "hatthavaṭṭakanti ettha purisayuttaṁ itthisārathi vā hotu, purisasārathi vā vaṭṭati.",
  "atk-vin02a24:25_3": "Hatthavaṭṭakaṁ pana itthiyo vā vaṭṭentu purisā vā, vaṭṭatiyeva. Yānugghātenāti yānaṁ",
  "atk-vin02a24:25_4": "abhiruhantassa sabbo kāyo calati tappaccayā. Sivikanti pīṭhakasivikaṁ. Pāṭaṅkinti",
  "atk-vin02a24:25_5": "vaṁse laggetvā kataṁ paṭapotalikaṁ.",
  "atk-vin02a24:26_0": "254.Uccāsayanamahāsayananānīti ettha uccāsayananti pamāṇātikkantaṁ mañcaṁ. Mahāsayananti",
  "atk-vin02a24:26_1": "akappiyattharaṇaṁ, āsandīādīsu āsandīti pamāṇātikkantāsanaṁ. Pallaṅkoti pādesu vāḷarūpāni",
  "atk-vin02a24:26_2": "ṭhapetvā kato. Gonakoti dīghalomako mahākojavo; caturaṅgulādhikāni kira tassa lomāni.",
  "atk-vin02a24:26_3": "Cittakāti vānacitro uṇṇāmayattharaṇo. Paṭikāti uṇṇāmayo setattharaṇo. Paṭalikāti",
  "atk-vin02a24:26_4": "ghanapupphako uṇṇāmayalohitattharaṇo; yo āmalakapaṭṭotipi vuccati. Tūlikāti pakatitūlikāyeva.",
  "atk-vin02a24:26_5": "Vikatikāti sīhabyagghādirūpavicitro uṇṇāmayattharaṇo. Uddalomīti ekato uggatalomaṁ",
  "atk-vin02a24:26_6": "uṇṇāmayattharaṇaṁ; “uddhalomī”tipi pāṭho. Ekantalomīti ubhato uggatalomaṁ uṇṇāmayattharaṇaṁ.",
  "atk-vin02a24:26_7": "Kaṭṭissanti ratanaparisibbitaṁ koseyyakaṭṭissamayaṁ paccattharaṇaṁ. Koseyyanti ratanaparisibbitaṁ",
  "atk-vin02a24:26_8": "kosiyasuttamayaṁ paccattharaṇaṁ; suddhakoseyyaṁ pana vaṭṭati.",
  "atk-vin02a24:27_0": "Kuttakanti soḷasannaṁ nāṭakitthīnaṁ ṭhatvā naccanayoggaṁ uṇṇāmayaattharaṇaṁ. Hatthattharaassattharāti",
  "atk-vin02a24:27_1": "hatthiassapiṭṭhīsu attharaṇakaattharaṇā eva. Rathattharepi eseva nayo. Ajinappaveṇīti",
  "atk-vin02a24:27_2": "ajinacammehi mañcappamāṇena sibbitvā katā paveṇī. Kadalīmigapavarapaccattharaṇanti",
  "atk-vin02a24:27_3": "kadalīmigacammaṁ nāma atthi, tena kataṁ pavarapaccattharaṇaṁ, uttamapaccattharaṇanti",
  "atk-vin02a24:27_4": "attho. Taṁ kira setavatthassa upari kadalīmigacammaṁ pattharitvā sibbitvā karonti.",
  "atk-vin02a24:27_5": "Sauttaracchadanti saha uttaracchadanena; uparibaddhena rattavitānena saddhinti attho.",
  "atk-vin02a24:27_6": "Setavitānampi heṭṭhā akappiyapaccattharaṇe sati na vaṭṭati, asati pana vaṭṭati. Ubhatolohitakūpadhānanti",
  "atk-vin02a24:27_7": "sīsūpadhānañca pādūpadhānañcāti mañcassa ubhatolohitakūpadhānaṁ, etaṁ na kappati.",
  "atk-vin02a24:27_8": "Yaṁ pana ekameva upadhānaṁ ubhosu passesu rattaṁ vā hoti, padumavaṇṇaṁ vā citraṁ",
  "atk-vin02a24:27_9": "vā, sace pamāṇayuttaṁ, vaṭṭati. Mahāupadhānaṁ pana paṭikkhittaṁ.",
  "atk-vin02a24:28": "Sabbacammapaṭikkhepādikathā",
  "atk-vin02a24:29": "255.Dīpicchāpoti dīpipotako. Ogumphiyantīti bhittidaṇḍakādīsu veṭhetvā bandhanti.",
  "atk-vin02a24:30": "256.Abhinisīditunti abhinissāya nisīdituṁ; apassayaṁ katvā nisīditunti attho. Gilānena bhikkhunā saupāhanenāti ettha gilāno nāma yo na sakkoti anupāhano gāmaṁ pavisituṁ.",
  "atk-vin02a24:31_0": "257.Kuraraghareti evaṁnāmake nagare; etenassa gocaragāmo vutto. Papatake pabbateti",
  "atk-vin02a24:31_1": "papatanāmake pabbate; etenassa nivāsanaṭṭhānaṁ vuttaṁ. Soṇoti tassa nāmaṁ. Koṭiagghanakaṁ",
  "atk-vin02a24:31_2": "pana kaṇṇapiḷandhanakaṁ dhāreti, tasmā “kuṭikaṇṇo”ti vuccati; koṭikaṇṇoti attho.",
  "atk-vin02a24:31_3": "Pāsādikanti pasādajanakaṁ. Pasādanīyanti idaṁ tasseva atthavevacanaṁ. Uttamadamathasamathanti",
  "atk-vin02a24:31_4": "uttamaṁ damathañca samathañca paññañca samādhiñca kāyūpasamañca cittūpasamañcātipi",
  "atk-vin02a24:31_5": "attho. Dantanti sabbesaṁ visūkāyikavipphanditānaṁ upacchinnattā dantaṁ; khīṇakilesanti",
  "atk-vin02a24:31_6": "attho. Guttanti saṁvaraguttiyā guttaṁ. Santindriyanti yatindriyaṁ. Nāganti āguvirahitaṁ.",
  "atk-vin02a24:31_7": "Tiṇṇaṁ me vassānaṁ accayenāti mama pabbajjādivasato paṭṭhāya tiṇṇaṁ vassānaṁ accayena.",
  "atk-vin02a24:31_8": "Upasampadaṁ alatthanti ahaṁ upasampadaṁ alabhiṁ. Kaṇhuttarāti kaṇhamattikuttarā;",
  "atk-vin02a24:31_9": "upari vaḍḍhitakaṇhamattikāti attho. Gokaṇṭakahatāti gunnaṁ khurehi akkantabhūmito",
  "atk-vin02a24:31_10": "samuṭṭhitehi gokaṇṭakehi upahatā. Te kira gokaṇṭake ekapaṭalikā upāhanā rakkhituṁ",
  "atk-vin02a24:31_11": "na sakkonti; evaṁ kharā honti. Eragū, moragū, majjārū, jantūti imā catassopi tiṇajātiyo;",
  "atk-vin02a24:31_12": "etehi kaṭasārake ca taṭṭikāyo ca karonti. Ettha eragūti erakatiṇaṁ; taṁ oḷārikaṁ.",
  "atk-vin02a24:31_13": "Moragūtiṇaṁ tambasīsaṁ mudukaṁ sukhasamphassaṁ, tena katataṭṭikā nipajjitvā vuṭṭhitamatte",
  "atk-vin02a24:31_14": "puna uddhumātā hutvā tiṭṭhati. Majjārunā sāṭakepi karonti. Jantussa maṇisadiso vaṇṇo",
  "atk-vin02a24:31_15": "hoti. Senāsanaṁ paññapesīti bhisiṁ vā kaṭasārakaṁ vā paññapesi; paññapetvā ca pana",
  "atk-vin02a24:31_16": "soṇassa āroceti – “āvuso satthā tayā saddhiṁ ekāvāse vasitukāmo, gandhakuṭiyaṁyeva",
  "atk-vin02a24:31_17": "te senāsanaṁ paññatta”nti.",
  "atk-vin02a24:32_0": "258.Ayaṁ khvassa kāloti ayaṁ kho kālo bhaveyya. Paridassīti paridassesi. “Idañcidañca",
  "atk-vin02a24:32_1": "vadeyyāsīti yaṁ me upajjhāyo jānāpesi, tassa ayaṁ kālo bhaveyya, handa dāni ārocemi",
  "atk-vin02a24:32_2": "taṁ sāsana”nti ayamettha adhippāyo.",
  "atk-vin02a24:33_0": "259.Vinayadharapañcamenāti anussāvanācariyapañcamena. Anujānāmi bhikkhave sabbapaccantimesu",
  "atk-vin02a24:33_1": "janapadesu guṇaṅguṇūpāhananti ettha manussacammaṁ ṭhapetvā yena kenaci cammena upāhanā",
  "atk-vin02a24:33_2": "vaṭṭati. Upāhanakosakasatthakosakakuñcikakosakesupi eseva nayo. Cammāni attharaṇānīti",
  "atk-vin02a24:33_3": "ettha pana yaṁkiñci eḷakacammaṁ ajacammañca attharitvā nipajjituṁ vā nisīdituṁ vā",
  "atk-vin02a24:33_4": "vaṭṭati. Migacamme eṇīmigo vātamigo pasadamigo kuraṅgamigo migamātuko rohitamigoti",
  "atk-vin02a24:33_5": "etesaṁyeva cammāni vaṭṭanti. Aññesaṁ pana –",
  "atk-vin02a24:34": "Makkaṭo kāḷasīho ca, sarabho kadalīmigo;",
  "atk-vin02a24:35": "Ye ca vāḷamigā keci, tesaṁ cammaṁ na vaṭṭati.",
  "atk-vin02a24:36_0": "Tattha vāḷamigāti sīhabyagghaacchataracchā; na kevalañca etesaṁyeva, yesaṁ pana cammaṁ",
  "atk-vin02a24:36_1": "vaṭṭatīti vuttaṁ, te ṭhapetvā avasesā antamaso gomahiṁsasasabiḷārādayopi sabbe imasmiṁ",
  "atk-vin02a24:36_2": "atthe vāḷamigātveva veditabbā. Etesañhi sabbesaṁ cammaṁ na vaṭṭati. Na tāva taṁ gaṇanūpagaṁ",
  "atk-vin02a24:36_3": "yāva na hatthaṁ gacchatīti yāva āharitvā vā na dinnaṁ, tumhākaṁ bhante cīvaraṁ uppannanti",
  "atk-vin02a24:36_4": "pahiṇitvā vā nārocitaṁ, tāva gaṇanaṁ na upeti. Sace anadhiṭṭhitaṁ, vaṭṭati; adhiṭṭhitañca",
  "atk-vin02a24:36_5": "gaṇanaṁ na upetīti attho. Yadā pana ānetvā vā dinnaṁ hoti, uppannanti vā sutaṁ, tato",
  "atk-vin02a24:36_6": "paṭṭhāya dasāhameva parihāraṁ labhatīti.",
  "atk-vin02a24:37": "Cammakkhandhakavaṇṇanā niṭṭhitā."
}