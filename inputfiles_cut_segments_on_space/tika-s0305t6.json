{
  "tika-s0305t6:0": "7. Iddhipādasaṁyuttaṁ",
  "tika-s0305t6:1": "1. Cāpālavaggo",
  "tika-s0305t6:2": "1. Apārasuttavaṇṇanā",
  "tika-s0305t6:3_0": "813.Chandaṁnissāya pavatto samādhīti kattukamyatāchandaṁ adhipatiṁ katvā paṭiladdhasamādhi",
  "tika-s0305t6:3_1": "chandhasamādhi. Padhānasaṅkhārāti catukiccasādhakassa sammappadhānavīriyassetaṁ adhivacanaṁ.",
  "tika-s0305t6:3_2": "Tehīti chandasamādhipadhānasaṅkhārehi. Iddhiyā pādanti nipphattipariyāyena ijjhanaṭṭhena,",
  "tika-s0305t6:3_3": "ijjhanti etāya saddhā iddhā vuddhā ukkaṁsagatā hontīti iminā vā pariyāyena “iddhī”ti",
  "tika-s0305t6:3_4": "saṅkhātānaṁ upacārajjhānādikusalacittasampayuttānaṁ chandasamādhipadhānasaṅkhārānaṁ",
  "tika-s0305t6:3_5": "adhiṭṭhānaṭṭhena pādabhūtaṁ, sesacittacetasikarāsinti attho. Sā eva ca yathāvuttaiddhi",
  "tika-s0305t6:3_6": "yasmā heṭṭhimā heṭṭhimā uparimāya uparimāya pādabhūtā, tasmā vuttaṁ “iddhibhūtaṁ",
  "tika-s0305t6:3_7": "vā pādanti iddhipāda”nti. Sesesūti vīriyasamādhiādīsu. Tattha hi vīriyaṁ cittaṁ vīmaṁsaṁ",
  "tika-s0305t6:3_8": "adhipatiṁ katvā paṭiladdhasamādhi vīmaṁsāsamādhīti attho veditabbo. Idhāti imasmiṁ",
  "tika-s0305t6:3_9": "iddhipādasaṁyutte. Ekaparicchedova atthaniddeso.",
  "tika-s0305t6:4": "5. Iddhipadesasuttavaṇṇanā",
  "tika-s0305t6:5": "817.Iddhipadesanti iddhiyā ekadesaṁ. Ko pana soti āha – “tayo ca magge tīṇi ca phalānī”ti.",
  "tika-s0305t6:6": "6. Samattasuttavaṇṇanā",
  "tika-s0305t6:7": "818.Samattanti sāmaññassa samaṁ attanaṁ ijjhanaṁ samattaṁ paripuṇṇaṁ. Vivaṭṭapādakā eva iddhipādā kathitā “apārā pāraṁ gamanāya saṁvattantī”tiādivacanato.",
  "tika-s0305t6:8": "10. Cetiyasuttavaṇṇanā",
  "tika-s0305t6:9_0": "822.Udenayakkhassacetiyaṭṭhāneti udenassa nāma yakkhassa devāyatanasaṅkhepena iṭṭhakāhi",
  "tika-s0305t6:9_1": "kate mahājanassa cittīkataṭṭhāne. Katavihāroti bhagavantaṁ uddissa tattha katavihāro.",
  "tika-s0305t6:9_2": "Vuccatīti purimavohārena “udenacetiya”nti vuccati. Gotamakādīsupīti gotamakacetiyanti",
  "tika-s0305t6:9_3": "evamādīsupi. Eseva nayoti cetiyaṭṭhāne katavihārabhāvaṁ atidisati. Vaḍḍhitāti bhāvanāpāripūrivasena",
  "tika-s0305t6:9_4": "paribrūhitā. Punappunaṁ katāti bhāvanāya bahulīkaraṇavasena aparāparaṁ pavattitā",
  "tika-s0305t6:9_5": "ānītā. Yuttayānaṁ viya katāti yathā yuttamājaññayānaṁ chekena sārathinā adhiṭṭhitaṁ",
  "tika-s0305t6:9_6": "yathāruci pavattimarahati, evaṁ yathāruci pavattanārahataṁ gamitā. Patiṭṭhānaṭṭhenāti",
  "tika-s0305t6:9_7": "adhiṭṭhānaṭṭhena. Vatthu viya katāti sabbaso upakkilesavisodhanena iddhivisesānaṁ",
  "tika-s0305t6:9_8": "pavattiṭṭhānabhāvato suvisodhitaparissayavatthu viya katā. Adhiṭṭhitāti paṭipakkhadūrībhāvato",
  "tika-s0305t6:9_9": "subhāvitabhāvena taṁtaṁadhiṭṭhānayogyatāya ṭhapitā. Samantato citāti sabbabhāgena",
  "tika-s0305t6:9_10": "bhāvanupacayaṁ gamitā. Tenāha “suvaḍḍhitā”ti. Suṭṭhu samāraddhāti iddhibhāvanāya",
  "tika-s0305t6:9_11": "sikhappattiyā sammadeva saṁsevitā.",
  "tika-s0305t6:10_0": "Aniyamenāti “yassa kassacī”ti aniyatavacanena. Niyametvāti “tathāgatassā”ti sarūpaggahaṇena",
  "tika-s0305t6:10_1": "niyametvā. Āyuppamāṇanti paramāyuppamāṇaṁ vadati. Tasseva gahaṇe kāraṇaṁ brahmajālavaṇṇanāyaṁ",
  "tika-s0305t6:10_2": "vuttanayeneva veditabbaṁ. Mahāsīvatthero pana mahābodhisattānaṁ carimabhave paṭisandhidāyino",
  "tika-s0305t6:10_3": "kammassa asaṅkheyyāyukatāsaṁvattanasamatthataṁ hadaye ṭhapetvā buddhānaṁ āyusaṅkhārassa",
  "tika-s0305t6:10_4": "parissayavikkhambhanasamatthatā pāḷiyaṁ āgatā evāti imaṁ bhaddakappameva tiṭṭheyyāti avoca.",
  "tika-s0305t6:11_0": "Khaṇḍiccādīhi abhisuyyatīti etena yathā iddhibalena jarāya na paṭighāto, evaṁ tena",
  "tika-s0305t6:11_1": "maraṇassapi na paṭighātoti atthato āpannamevāti. “Kva saro khitto, kvacani patito”ti",
  "tika-s0305t6:11_2": "aññathā vuṭṭhitenapi theravādena aṭṭhakathāvacanameva samatthitanti daṭṭhabbaṁ. Tenāha",
  "tika-s0305t6:11_3": "“so pana na ruccati…pe… niyamita”nti.",
  "tika-s0305t6:12_0": "Pariyuṭṭhitacittoti yathā kiñci atthānatthaṁ sallakkhetuṁ na sakkā, evaṁ abhibhūtacitto.",
  "tika-s0305t6:12_1": "So pana abhibhavo mahatā udakoghena appakassa udakassa ajjhottharaṇaṁ viya ahosīti",
  "tika-s0305t6:12_2": "vuttaṁ “ajjhotthaṭacitto”ti. Aññoti therato, ariyehi vā añño yo koci paro puthujjano.",
  "tika-s0305t6:12_3": "Puthujjanaggahaṇañcettha yathā sabbena sabbaṁ appahīnavipallāso mārena pariyuṭṭhitacitto",
  "tika-s0305t6:12_4": "kiñci atthānatthaṁ sallakkhetuṁ na sakkoti, evaṁ thero bhagavatā kataṁ nimittobhāsaṁ",
  "tika-s0305t6:12_5": "sabbaso na sallakkhesīti dassanatthaṁ. Tenāha “māro hī”tiādi. Cattāro vipallāsāti",
  "tika-s0305t6:12_6": "asubhe “subha”nti saññāvipallāso, cittavipallāso, dukkhe “sukha”nti saññāvipallāso,",
  "tika-s0305t6:12_7": "cittavipallāsoti ime cattāro vipallāsā. Tenāti yadipi itare aṭṭha vipallāsā pahīnā,",
  "tika-s0305t6:12_8": "yathāvuttānaṁ catunnaṁ vipallāsānaṁ appahīnabhāvena. Assāti therassa.",
  "tika-s0305t6:13_0": "Maddatīti phusanamattena maddanto viya hoti, aññathā tena maddite sattānaṁ maraṇameva",
  "tika-s0305t6:13_1": "siyā, kiṁ sakkhissati na sakkhissatīti adhippāyo. Kasmā na sakkhissati? Nanu esa",
  "tika-s0305t6:13_2": "aggasāvakassa mahiddhikassa mahānubhāvassa kucchiṁ paviṭṭhoti? Saccaṁ paviṭṭho, tañca",
  "tika-s0305t6:13_3": "kho attano mahānubhāvassa dassanatthaṁ, na vibādhanādhippāyena. Vibādhanādhippāyena",
  "tika-s0305t6:13_4": "pana idha “kiṁ sakkhissatī”ti vuttaṁ hadayamaddanassa adhikatattā. Nimittobhāsanti",
  "tika-s0305t6:13_5": "ettha “tiṭṭhatu bhagavā kappa”nti sakalakappaṁ avaṭṭhānayācanāya “yassa kassaci,",
  "tika-s0305t6:13_6": "ānanda, cattāro iddhipādā bhāvitā”tiādinā aññāpadesena attano caturiddhipādabhāvanānubhāvena",
  "tika-s0305t6:13_7": "kappaṁ avaṭṭhānasamatthatāvasena saññuppādanaṁ nimittaṁ. Tathā pana pariyāyaggahaṇaṁ",
  "tika-s0305t6:13_8": "muñcitvā ujukaṁyeva attano adhippāyavibhāvanaṁ obhāso. Jānantoyevāti mārena pariyuṭṭhitabhāvaṁ",
  "tika-s0305t6:13_9": "jānanto eva. Attano aparādhahetuko sattānaṁ soko tanuko hoti, na balavāti āha – “dosāropanena",
  "tika-s0305t6:13_10": "sokatanukaraṇattha”nti. Kiṁ pana thero mārena pariyuṭṭhitacittakāle pavattiṁ pacchā",
  "tika-s0305t6:13_11": "jānātīti? Na jānāti sabhāvena, buddhānubhāvena pana jānāti.",
  "tika-s0305t6:14_0": "Anatthe niyojento guṇamāraṇena māreti, virāgavibandhanena vā jātinimittatāya tattha",
  "tika-s0305t6:14_1": "tattha jātaṁ mārento viya hotīti “māretīti māro”ti vuttaṁ. Atipāpattā pāpimā. Kaṇhadhammasamannāgato",
  "tika-s0305t6:14_2": "kaṇho. Virāgādiguṇānaṁ antakaraṇato antako. Sattānaṁ anatthāvahaṁ paṭipattiṁ na muñcatīti",
  "tika-s0305t6:14_3": "namuci. Attano mārapāsena pamatte bandhati, pamattā vā bandhū etassāti pamattabandhu.",
  "tika-s0305t6:14_4": "Sattamasattāhato paraṁ satta ahāni sandhāyāha “aṭṭhame sattāhe”ti, na pana pallaṅkasattāhādi",
  "tika-s0305t6:14_5": "viya niyatakiccassa aṭṭhamasattāhassa nāma labbhanato. Sattamasattāhassa hi parato",
  "tika-s0305t6:14_6": "ajapālanigrodhamūle brahmuno sakkassa ca paṭiññātadhammadesanaṁ bhagavantaṁ ñatvā",
  "tika-s0305t6:14_7": "“idāni satte dhammadesanāya mama visayaṁ atikkāmessatī”ti sañjātadomanasso hutvā",
  "tika-s0305t6:14_8": "ṭhito cintesi, “handāhaṁ dāni naṁ upāyena parinibbāpessāmi, evamassa manoratho aññathattaṁ",
  "tika-s0305t6:14_9": "gamissati, mama manoratho ijjhissatī”ti cintetvā bhagavantaṁ upasaṅkamitvā ekamantaṁ",
  "tika-s0305t6:14_10": "ṭhito – “parinibbātu dāni, bhante, bhagavā”tiādinā parinibbānaṁ yāci. Taṁ sandhāya",
  "tika-s0305t6:14_11": "vuttaṁ “aṭṭhame sattāhe”tiādi. Tattha ajjāti āyusaṅkhāravossajjanadivasaṁ sandhāyāha.",
  "tika-s0305t6:14_12": "Bhagavā cassa atibandhanādhippāyaṁ jānantopi taṁ anāvikatvā parinibbānassa akālabhāvameva",
  "tika-s0305t6:14_13": "pakāsento yācanaṁ paṭikkhipi. Tenāha “na tāvāha”ntiādi.",
  "tika-s0305t6:15_0": "Maggavasena byattāti saccapaṭivedhaveyyattiyena byattā. Tatheva vinītāti maggavasena",
  "tika-s0305t6:15_1": "kilesānaṁ samucchedavinayena vinītā. Tathā visāradāti ariyamaggādhigameneva satthusāsane",
  "tika-s0305t6:15_2": "vesārajjappattiyā visāradā, sārajjakarānaṁ diṭṭhivicikicchādipāpadhammānaṁ vigamena",
  "tika-s0305t6:15_3": "visāradabhāvaṁ pattāti attho. Yassa sutassa vasena vaṭṭadukkhato nissaraṇaṁ sambhavati,",
  "tika-s0305t6:15_4": "taṁ idha ukkaṭṭhaniddesena “suta”nti adhippetanti āha “tepiṭakavasenā”ti. Tiṇṇaṁ",
  "tika-s0305t6:15_5": "piṭakānaṁ samūho tepiṭakaṁ, tīṇi vā piṭakāni tipiṭakaṁ, tipiṭakameva tepiṭakaṁ, tassa",
  "tika-s0305t6:15_6": "vasena. Tadevāti yaṁ taṁ tepiṭakaṁ sotabbabhāvena sutanti vuttaṁ, tameva. Dhammanti",
  "tika-s0305t6:15_7": "pariyattidhammaṁ. Dhārentīti suvaṇṇabhājane pakkhittasīhavasaṁ viya avinassantaṁ",
  "tika-s0305t6:15_8": "katvā suppaguṇasuppavattibhāvena dhārenti hadaye ṭhapenti. Iti pariyattidhammavasena",
  "tika-s0305t6:15_9": "bahussutadhammadharabhāvaṁ dassetvā idāni paṭivedhavasenapi taṁ dassento “atha vā”tiādi",
  "tika-s0305t6:15_10": "vuttaṁ. Ariyadhammassāti maggaphaladhammassa, navavidhassa vā lokuttaradhammassa.",
  "tika-s0305t6:15_11": "Anudhammabhūtanti adhigamāyānurūpaṁ dhammabhūtaṁ. Anucchavikapaṭipadanti tameva vipassanādhammamāha,",
  "tika-s0305t6:15_12": "chabbidhā visuddhiyo vā. Anudhammanti nibbānadhammassa anudhammo, yathāvuttapaṭipadā,",
  "tika-s0305t6:15_13": "tassānurūpaṁ abhisallekhitaṁ appicchatādidhammaṁ. Caraṇasīlāti samādāya vattanasīlā.",
  "tika-s0305t6:15_14": "Anumaggaphaladhammo etissāti vā anudhammā, vuṭṭhānagāminivipassanā, tassa caraṇasīlā.",
  "tika-s0305t6:15_15": "Attano ācariyavādanti attano ācariyassa sammāsambuddhassa vādaṁ. Sadevakassa lokassa",
  "tika-s0305t6:15_16": "ācārasikkhāpanena ācariyo, bhagavā, tassa vādo, catusaccadesanā.",
  "tika-s0305t6:16_0": "Ācikkhissantīti ādito kathessanti, attanā uggahitaniyāmena pare uggaṇhāpessantīti",
  "tika-s0305t6:16_1": "attho. Desessantīti vācessanti, pāḷiṁ sammā pabodhessantīti attho. Paññapessantīti",
  "tika-s0305t6:16_2": "pajānāpessanti, saṅkāsessantīti attho. Paṭṭhapessantīti pakārehi ṭhapessanti, pakāsessantīti",
  "tika-s0305t6:16_3": "attho. Vivarissantīti vivaṭaṁ karissanti. Vibhajissantīti vibhattaṁ karissanti. Uttānīkarissantīti",
  "tika-s0305t6:16_4": "anuttānaṁ gambhīraṁ uttānaṁ pākaṭaṁ karissanti. Sahadhammenāti ettha dhamma-saddo",
  "tika-s0305t6:16_5": "kāraṇapariyāyo “hetumhi ñāṇaṁ dhammapaṭisambhidā”tiādīsu viyāti āha “sahetukena sakāraṇena vacanenā”ti.",
  "tika-s0305t6:17_0": "Sappāṭihāriyanti sanissaraṇaṁ. Yathā paravādaṁ bhañjitvā sakavādo patiṭṭhahati, evaṁ",
  "tika-s0305t6:17_1": "hetudāharaṇehi yathādhigatamatthaṁ sampādetvā dhammaṁ kathessanti. Tenāha “niyyānikaṁ",
  "tika-s0305t6:17_2": "katvā dhammaṁ desessantī”ti, navavidhaṁ lokuttaraṁ dhammaṁ pabodhessantīti attho.",
  "tika-s0305t6:17_3": "Ettha ca “paññapessantī”tiādīhi chahi padehi cha atthapadāni dassitāni, ādito pana",
  "tika-s0305t6:17_4": "dvīhi padehi cha byañjanapadāni. Ettāvatā tepiṭakaṁ buddhavacanaṁ saṁvaṇṇanānayena",
  "tika-s0305t6:17_5": "saṅgahetvā dassitaṁ hoti. Vuttañhetaṁ nettiyaṁ “dvādasa padāni suttaṁ, taṁ sabbaṁ",
  "tika-s0305t6:17_6": "byañjanañca attho cā”ti.",
  "tika-s0305t6:18_0": "Sikkhattayasaṅgahitanti adhisīlasikkhādisikkhattayasaṅgahaṁ. Sakalaṁ sāsanabrahmacariyanti",
  "tika-s0305t6:18_1": "anavasesaṁ satthusāsanabhūtaṁ seṭṭhacariyaṁ. Samiddhanti sammadeva vaḍḍhitaṁ. Jhānassādavasenāti",
  "tika-s0305t6:18_2": "tehi tehi bhikkhūhi samadhigatajhānasukhavasena. Vuḍḍhippattanti uḷārapaṇītabhāvūpagamanena",
  "tika-s0305t6:18_3": "sabbaso parivuḍḍhimupagataṁ. Sabbapāliphullaṁ viya abhiññāsampadāhi sāsanābhivuḍḍhiyā",
  "tika-s0305t6:18_4": "matthakappattito. Patiṭṭhitavasenāti patiṭṭhānavasena, patiṭṭhappattiyāti attho.",
  "tika-s0305t6:18_5": "Paṭivedhavasena bahuno janassa hitaṁ bāhujaññaṁ. Tenāha “mahājanābhisamayavasenā”ti.",
  "tika-s0305t6:18_6": "Puthu puthulaṁ bhūtaṁ jātaṁ, puthuttaṁ bhūtaṁ pattanti vā puthubhūtaṁ. Tenāha “sabbākārena",
  "tika-s0305t6:18_7": "puthulabhāvappatta”nti. Suṭṭhu pakāsitanti sammadeva ādikalyāṇādibhāvena paveditaṁ.",
  "tika-s0305t6:19_0": "Satiṁsūpaṭṭhitaṁ katvāti ayaṁ kāyādivibhāgo attabhāvasaññito dukkhabhāro mayā ettakaṁ",
  "tika-s0305t6:19_1": "kālaṁ vahito, idāni pana na vahitabbo, etassa avahanatthaṁ cirataraṁ kālaṁ ariyamaggasambhāro",
  "tika-s0305t6:19_2": "sambhato, svāyaṁ ariyamaggo paṭividdho, yato ime kāyādayo asubhādito sabhāvādito",
  "tika-s0305t6:19_3": "sammadeva pariññātāti catubbidhampi satiṁ yathātathaṁ visaye suṭṭhu upaṭṭhitaṁ katvā.",
  "tika-s0305t6:19_4": "Ñāṇena paricchinditvāti yasmā imassa attabhāvasaññitassa dukkhabhārassa vahane payojanabhūtaṁ",
  "tika-s0305t6:19_5": "attahitaṁ bodhimūle eva parisamāpitaṁ, parahitaṁ pana buddhaveneyyavinayanaṁ parisamāpitaṁ",
  "tika-s0305t6:19_6": "matthakappattaṁ, taṁ dāni māsattayeneva parisamāpanaṁ pāpuṇissati, tasmā āha “visākhapuṇṇamāyaṁ",
  "tika-s0305t6:19_7": "parinibbāyissāmī”ti, evaṁ buddhañāṇena paricchinditvā saccabhāgena vinicchayaṁ katvā.",
  "tika-s0305t6:19_8": "Āyusaṅkhāraṁ vissajīti āyuno jīvitassa abhisaṅkharaṇaṁ phalasamāpattidhammaṁ na samāpajjissāmīti",
  "tika-s0305t6:19_9": "vissaji, taṁ vissajjaneneva tena abhisaṅkharīyamānaṁ jīvitasaṅkhāraṁ na pavattayissāmīti",
  "tika-s0305t6:19_10": "vissaji. Tenāha “tatthā”tiādi.",
  "tika-s0305t6:20_0": "Ṭhānamahantatāyapi pavattiākāramahantatāyapi mahanto pathavīkampo. Tattha ṭhānamahantatāya",
  "tika-s0305t6:20_1": "bhūmicālassa mahantataṁ dassetuṁ “tadā…pe… akampitthā”ti vuttaṁ, sā pana jātikhettabhūtā",
  "tika-s0305t6:20_2": "dasasahassī lokadhātu eva, na yā kāci. Yā mahābhinīhāramahājātiādīsupi akampittha,",
  "tika-s0305t6:20_3": "tadāpi tattakāya eva kampane kiṁ kāraṇaṁ? Jātikhettabhāvena tasseva ādito pariggahassa",
  "tika-s0305t6:20_4": "katattā, pariggahaṇañcassa dhammatāvasena veditabbaṁ. Tathā hi purimabuddhānampi",
  "tika-s0305t6:20_5": "tattakameva jātikhettaṁ ahosi. Tathā hi vuttaṁ “dasasahassī lokadhātu nissaddā hoti",
  "tika-s0305t6:20_6": "nirākulā…pe… mahāsamuddo ābhujati, dasasahassī pakampatī”ti ca ādi. Udakapariyantaṁ",
  "tika-s0305t6:20_7": "katvā chappakārappavedhanena. Avītarāge bhiṁsetīti bhiṁsano, so eva bhiṁsanakoti",
  "tika-s0305t6:20_8": "āha “bhayajanako”ti. Devabheriyoti devadundubhisaddassa pariyāyavacanamattaṁ, na",
  "tika-s0305t6:20_9": "cettha kāci bherī devadundubhīti adhippetā, atha kho uppātabhāvena labbhamāno ākāsato",
  "tika-s0305t6:20_10": "nigghosasaddo. Tenāha “devo”tiādi. Devoti megho. Tassa hi tadā acchabhāvena ākāsassa",
  "tika-s0305t6:20_11": "vassābhāvena sukkhagajjitasaññite sadde niccharante devadundubhisamaññā. Tenāha “devo",
  "tika-s0305t6:20_12": "sukkhagajjitaṁ gajjī”ti.",
  "tika-s0305t6:21_0": "Pītivegavissaṭṭhanti “evaṁ ciratarakālaṁ vahito ayaṁ attabhāvasaññito dukkhabhāro,",
  "tika-s0305t6:21_1": "dāni na cirasseva nikkhipissāmī”ti sañjātasomanasso bhagavā sabhāveneva pītivegavissaṭṭhaṁ",
  "tika-s0305t6:21_2": "udānaṁ udāneti, evaṁ udānentena ayampi attho sādhito hotīti dassanatthaṁ aṭṭhakathāyaṁ",
  "tika-s0305t6:21_3": "“kasmā”tiādi vuttaṁ.",
  "tika-s0305t6:22_0": "Tulīyatīti tulanti tula-saddo kammasādhanoti dassetuṁ “tulita”nti vuttaṁ. Appānubhāvatāya",
  "tika-s0305t6:22_1": "paricchinnaṁ. Tathā hi taṁ paṭipakkhena parito khaṇḍitabhāvena parittanti vuccati.",
  "tika-s0305t6:22_2": "Paṭipakkhavikkhambhanato dīghasantānatāya vipulaphalatāya ca na tulaṁ na paricchinnaṁ.",
  "tika-s0305t6:22_3": "Yehi kāraṇehi pubbe avisesato “mahaggataṁ atula”nti vuttaṁ, tāni kāraṇāni rūpāvacarato",
  "tika-s0305t6:22_4": "āruppassa sātisayaṁ vijjantīti arūpāvacaraṁ atulanti vuttaṁ, itarañca tulanti. Appavipākanti",
  "tika-s0305t6:22_5": "tīsupi kammesu yaṁ appavipākaṁ hīnaṁ, taṁ tulaṁ. Bahuvipākanti yaṁ mahāvipākaṁ paṇītaṁ,",
  "tika-s0305t6:22_6": "taṁ atulaṁ. Yaṁ panettha majjhimaṁ, taṁ hīnaṁ ukkaṭṭhanti dvidhā bhinditvā dvīsu",
  "tika-s0305t6:22_7": "bhāgesu pakkhipitabbaṁ. Hīnattikavaṇṇanāyaṁ vuttanayeneva appabahuvipākataṁ niddhāretvā",
  "tika-s0305t6:22_8": "tassa vasena tulātulabhāvo veditabbo. Sambhavati etasmāti sambhavoti āha “sambhava",
  "tika-s0305t6:22_9": "hetubhūta”nti. Niyakajjhattaratoti sasantānadhammesu vipassanāvasena gocarāsevanāya",
  "tika-s0305t6:22_10": "ca rato. Savipākaṁ samānaṁ pavattivipākamattadāyikammaṁ savipākaṭṭhena sambhavaṁ,",
  "tika-s0305t6:22_11": "na ca taṁ kāmādi bhavābhisaṅkhārakanti tato visesanatthaṁ sambhavanti vatvā “bhavasaṅkhāra”nti",
  "tika-s0305t6:22_12": "vuttaṁ. Ossajīti ariyamaggena avassaji. Kavacaṁ viya attabhāvaṁ pariyonandhitvā ṭhitaṁ",
  "tika-s0305t6:22_13": "attani sambhūtattā attasambhavaṁkilesañca abhindīti kilesabhedasahabhāvikammossajjanaṁ",
  "tika-s0305t6:22_14": "dassento tadubhayassa kāraṇamāha “ajjhattarato samāhito”ti.",
  "tika-s0305t6:23_0": "Paṭhamavikappe avasajjanameva vuttaṁ. Ettha avasajjanākāroti taṁ dassento “atha vā”tiādimāha.",
  "tika-s0305t6:23_1": "Tattha tīrentoti “uppādo bhayaṁ, anuppādo khema”ntiādinā vīmaṁsanto. Tulento tīrentotiādinā",
  "tika-s0305t6:23_2": "saṅkhepato vuttamatthaṁ vitthārato dassetuṁ “pañcakkhandhā”tiādiṁ vatvā bhavasaṅkhārassa",
  "tika-s0305t6:23_3": "avasajjanākāraṁ sarūpato dasseti. Evantiādinā pana udānagāthāvaṇṇanāyaṁ ādito vuttamatthaṁ",
  "tika-s0305t6:23_4": "nigamanavasena dasseti. Abhītabhāvañāpanatthañcāti ayampi attho saṅgahitoti daṭṭhabbaṁ.",
  "tika-s0305t6:24": "Cāpālavaggavaṇṇanā niṭṭhitā.",
  "tika-s0305t6:25": "2. Pāsādakampanavaggo",
  "tika-s0305t6:26": "1-2. Pubbasuttādivaṇṇanā",
  "tika-s0305t6:27_0": "823-824.Parato imasmiṁ pāsādakampanavagge dasamasutte āvi bhavissanti. Chaabhiññāpādakāti",
  "tika-s0305t6:27_1": "channaṁ abhiññānaṁ pādakabhūtā padhānabhūtā. Yathā paṭhamasutte, tathā dutiyatatiyasuttesupi",
  "tika-s0305t6:27_2": "ca chaabhiññāpādakā iddhipādā kathitāti attho.",
  "tika-s0305t6:28": "3. Chandasamādhisuttavaṇṇanā",
  "tika-s0305t6:29_0": "825. Yo samādhissa nissayabhūto chando, so idhādhippetoti āha “chandanti kattukamyatāchanda”nti.",
  "tika-s0305t6:29_1": "Tassa ca adhipateyyaṭṭho nissayaṭṭho, na vinā taṁ chandaṁ nissāyāti āha – “nissāyāti",
  "tika-s0305t6:29_2": "nissayaṁ katvā, adhipatiṁ katvāti attho”ti. Padhānabhūtāti seṭṭhabhūtā, seṭṭhabhāvo",
  "tika-s0305t6:29_3": "ca ekassapi catukiccasādhanavasena pavattiyā, tato eva bahuvacananiddeso, padhānasaṅkhāraṭṭhena",
  "tika-s0305t6:29_4": "padhānasaṅkharaṇato. “Chandaṁ ce nissāya…pe… ayaṁ vuccati chandasamādhī”ti imāya",
  "tika-s0305t6:29_5": "pāḷiyā chandādhipati samādhi chandasamādhīti adhipatisaddalopaṁ katvā samāso vuttoti",
  "tika-s0305t6:29_6": "viññāyati, adhipatisaddatthadassanavasena vā chandahetuko, chandādhiko vā samādhi",
  "tika-s0305t6:29_7": "chandasamādhi. Tena “chandasamādhinā ceva padhānasaṅkhārehi padhānabhūtasaṅkhārehi",
  "tika-s0305t6:29_8": "ca samannāgatā”ti vakkhati, taṁ ānetvā sambandho. Padhānabhūtāti vīriyabhūtā. Keci",
  "tika-s0305t6:29_9": "vadanti – “saṅkhatasaṅkhārādinivattanatthaṁ padhānaggahaṇa”nti. Atha vā taṁ taṁ visesaṁ",
  "tika-s0305t6:29_10": "saṅkharotīti saṅkhāro, sabbampi vīriyaṁ. Tattha catukiccasādhakato tadaññassa nivattanatthaṁ",
  "tika-s0305t6:29_11": "padhānaggahaṇanti. Yathā chando chandasamādhinā ceva padhānasaṅkhārehi ca samannāgato,",
  "tika-s0305t6:29_12": "evaṁ chandasamādhi chandena ceva padhānasaṅkhārehi ca samannāgato. Padhānasaṅkhārāpi",
  "tika-s0305t6:29_13": "chandena ceva chandasamādhinā ca samannāgatāti tīsupi padesu samannāgatasaddo yojetabbo.",
  "tika-s0305t6:29_14": "Tasmāti yasmā tayopi chandādayo ekacittuppādapariyāpannā, tasmā sabbe te dhammā ekato",
  "tika-s0305t6:29_15": "katvā “ayaṁ vuccati…pe… iddhipādo”ti vuttanti. Evaṁ chandādīnaṁyeva cettha iddhipādabhāvo",
  "tika-s0305t6:29_16": "vutto, vibhaṅge pana tesaṁ iddhibhāvo sampayuttānaṁ iddhipādabhāvo vuttoti dassento",
  "tika-s0305t6:29_17": "“iddhipādavibhaṅge panā”tiādimāha.",
  "tika-s0305t6:30_0": "Idāni nesaṁ iddhipādatāpi sambhavatīti dassento “apicā”tiādimāha. Tattha chandañhi",
  "tika-s0305t6:30_1": "bhāvayato padhānaṁ katvā bhāventassa tathā pavattapubbābhisaṅkhāravasena ijjhamāno",
  "tika-s0305t6:30_2": "chando iddhi nāma, tassa nissayabhūtā padhānasaṅkhārā iddhipādo nāma. Sesadvayepi",
  "tika-s0305t6:30_3": "eseva nayo. Tathā bhāvayantassa mukhyatāmattaṁ sandhāya vuttaṁ, ijjhanattho pana",
  "tika-s0305t6:30_4": "sabbesaṁ samānanti dassento “sampayutta…pe… ijjhantiyevā”ti āha.",
  "tika-s0305t6:31_0": "Iddhipāde asaṅkarato dassetuṁ “apicā”tiādi vuttaṁ. Tattha chandādayoti chandasamādhipadhānasaṅkhārā.",
  "tika-s0305t6:31_1": "Sesiddhipādesūti vīriyiddhipādādīsu. Tattha vīriyasamādhipadhānasaṅkhārasamannāgatoti",
  "tika-s0305t6:31_2": "dvikkhattuṁ vīriyaṁ āgataṁ, tattha purimaṁ samādhivisesaṁ, vīriyādhipatisamādhi eva",
  "tika-s0305t6:31_3": "vīriyasamādhīti dutiyaṁ samannāgamaṅgadassanaṁ. Dveyeva hi sabbattha samannāgamaṅgāni",
  "tika-s0305t6:31_4": "samādhi padhānasaṅkhāro ca, chandādayo samādhivisesanāni, padhānasaṅkhāro pana padhānavacaneneva",
  "tika-s0305t6:31_5": "visesito, na chandādīhīti na idha vīriyādhipatitā padhānasaṅkhārassa vuttā hoti.",
  "tika-s0305t6:31_6": "Vīriyañca samādhiṁ visesetvā ṭhitameva samannāgamaṅgavasena padhānasaṅkhāravacanena",
  "tika-s0305t6:31_7": "vuttanti nāpi dvīhi vīriyehi samannāgamo vutto hoti. Yasmā pana chandādīhi visiṭṭho",
  "tika-s0305t6:31_8": "samādhi, tathāpi visiṭṭheneva ca tena sampayutto padhānasaṅkhāro sesadhammā ca, tasmā",
  "tika-s0305t6:31_9": "samādhivisesanānaṁ vasena cattāro iddhipādā vuttā, visesanabhāvo ca chandādīnaṁ taṁtaṁavassayadassanavasena",
  "tika-s0305t6:31_10": "hotīti “chandasamādhi…pe… iddhipādo”ti ettha nissayatthepi pāda-sadde upādāyaṭṭhena",
  "tika-s0305t6:31_11": "chandādīnaṁ iddhipādatā vuttā hoti, teneva abhidhamme uttaracūḷabhājaniye “cattāro",
  "tika-s0305t6:31_12": "iddhipādā chandiddhipādo”tiādinā chandādīnaṁyeva iddhipādatā vuttā, pañhapucchake",
  "tika-s0305t6:31_13": "ca – “cattāro iddhipādā idha bhikkhu chandasamādhī”tiādināva uddesaṁ katvāpi puna",
  "tika-s0305t6:31_14": "chandādīnaṁyeva kusalādibhāvo vibhatto. Upāyiddhipādadassanatthameva hi nissayiddhipādadassanaṁ",
  "tika-s0305t6:31_15": "kataṁ, aññathā catubbidhatā na hotīti ayamettha pāḷivasena atthavinicchayo. Tattha",
  "tika-s0305t6:31_16": "upāyiddhipādadassanatthamevāti chandādike dhure jeṭṭhake pubbaṅgame katvā nibbattitasamādhi",
  "tika-s0305t6:31_17": "chandādhipatisamādhīti chandādīnaṁ iddhiyā adhigamūpāyadassanaṁ upāyiddhipādadassanaṁ,",
  "tika-s0305t6:31_18": "tadatthameva “tathābhūtassa vedanākkhandho…pe… viññāṇakkhandho”ti tattha tattha pāḷiyaṁ",
  "tika-s0305t6:31_19": "nissayiddhipādadassanaṁ kataṁ chandādivisiṭṭhānaṁyeva vedanākkhandhādīnaṁ adhippetattā.",
  "tika-s0305t6:31_20": "Evañcetaṁ sampaṭicchitabbaṁ, aññathā kevalaṁ iddhisampayuttānaṁyeva khandhānaṁ vasena",
  "tika-s0305t6:31_21": "iddhipādabhāve gayhamāne tesaṁ catubbidhatā na hoti visesakāraṇabhāvatoti adhippāyo.",
  "tika-s0305t6:32_0": "Kecīti uttaravihāravāsino. Anibbattoti hetupaccayehi na nibbatto, na sabhāvadhammo,",
  "tika-s0305t6:32_1": "paññattimattanti adhippāyo. Vādamaddanatthāya hoti, abhidhamme ca āgato uttaracūḷavāroti",
  "tika-s0305t6:32_2": "yojanā. Cattāro iddhipādātiādi uttaracūḷavāradassanaṁ. Ime pana uttaracūḷavāre āgatā iddhipādā.",
  "tika-s0305t6:33_0": "Raṭṭhapālatthero chande sati kathaṁ nānujānissantīti sattāhāni bhattāni abhuñjitvā",
  "tika-s0305t6:33_1": "mātāpitaro anujānāpetvā pabbajitvā chandameva nissāya arahattaṁ pāpuṇīti āha – “raṭṭhapālatthero",
  "tika-s0305t6:33_2": "chandaṁ dhuraṁ katvā lokuttaradhammaṁ nibbattesī”ti. Soṇattheroti sukhumālasoṇatthero.",
  "tika-s0305t6:33_3": "So hi āyasmā attano sukhumālabhāvaṁ acintetvā ativelaṁ caṅkamanena pādesu uṭṭhitesupi",
  "tika-s0305t6:33_4": "ussāhaṁ avissajjento vīriyaṁ dhuraṁ katvā lokuttaradhammaṁ nibbattesi. Sambhutatthero",
  "tika-s0305t6:33_5": "“cittavato ce alamariyañāṇadassanaviseso ijjheyya, mayhaṁ ijjheyyāti cittaṁ dhuraṁ",
  "tika-s0305t6:33_6": "katvā lokuttaradhammaṁ nibbattesi. Mogharājā “paññavato ce maggabhāvanā ijjheyya,",
  "tika-s0305t6:33_7": "mayhaṁ ijjheyyā”ti paññāpubbaṅgamaṁ paññādhuraṁ paññājeṭṭhakaṁ katvā arahattaṁ pāpuṇīti",
  "tika-s0305t6:33_8": "āha “mogharājā vīmaṁsaṁ dhuraṁ katvā lokuttaradhammaṁ nibbattesī”ti. Idāni nesaṁ",
  "tika-s0305t6:33_9": "ariyānaṁ upaṭṭhānussāhamantajātisampadaṁ nissāya rañño santike laddhavisese amaccaputte",
  "tika-s0305t6:33_10": "nidassanabhāvena dassetuṁ “tattha yathā”tiādimāha. Ettha ca punappunaṁ chanduppādanaṁ",
  "tika-s0305t6:33_11": "tosanaṁ viya hotīti chandassa upaṭṭhānasadisatā vuttā, thāmabhāvato ca vīriyassa",
  "tika-s0305t6:33_12": "sūrattasadisatā, cintanappadhānattā cittassa mantasaṁvidhānasadisatā, yonisomanasikāra-sambhūtesu",
  "tika-s0305t6:33_13": "kusaladhammesu paññā seṭṭhāti vīmaṁsāya jātisampattisadisatā vuttā.",
  "tika-s0305t6:34": "4. Moggallānasuttavaṇṇanā",
  "tika-s0305t6:35_0": "826.Uddhaccapakatikāti vikkhittasabhāvā, vibbhantacittāti attho. Anavaṭṭhitatāya",
  "tika-s0305t6:35_1": "vipphanditacittatāya vipphandamānacittā. Tucchatāya naḷo viyāti naḷo, māno, uggato",
  "tika-s0305t6:35_2": "naḷo etesanti unnaḷāti āha – “unnaḷāti…pe… vuttaṁ hotī”ti. Capalāti cāpalyatā nāma",
  "tika-s0305t6:35_3": "lolabhāvo. Murāti kharavacanā, pharusavacanāti attho. Vikiṇṇavācā nāma samphappalāpinoti",
  "tika-s0305t6:35_4": "vuttaṁ “asaṁyatavacanā”tiādi. Paṭipattidhamme pamuṭṭhā vinaṭṭhā paṭivinaṭṭhā sati",
  "tika-s0305t6:35_5": "etesanti muṭṭhasatīti āha – “naṭṭhassatino”ti. Ubbhantacittāti samādhino abhāvena",
  "tika-s0305t6:35_6": "uddhacceneva uparūpari bhantacittā. Pākatindriyā abhāvitakāyatāya gāmadārakā viya",
  "tika-s0305t6:35_7": "pakatibhūtaindriyā. Nemo vuccati bhūmiyā baddhabhāvanimittapadeso, gambhīro nemo",
  "tika-s0305t6:35_8": "etassāti gambhīranemo. Suṭṭhu nikhātotiādi tassa pādassa suppatiṭṭhitabhāvadassanaṁ.",
  "tika-s0305t6:36": "5. Uṇṇābhabrāhmaṇasuttavaṇṇanā",
  "tika-s0305t6:37": "827.Pahānatthanti anuppādapahānatthaṁ.",
  "tika-s0305t6:38": "9. Iddhādidesanāsuttavaṇṇanā",
  "tika-s0305t6:39": "831.Abhiññāpādakaṁ catutthajjhānaṁ adhippetaṁ “iddhilābhāya pavattatī”ti vacanato.",
  "tika-s0305t6:40": "10. Vibhaṅgasuttavaṇṇanā",
  "tika-s0305t6:41": "832.Chandaṁ uppādetvāti bhāvanāchandaṁ uppādetvā. Līnākāroti bhāvanācittassa layāpatti. Kosajjena vokiṇṇāpajjanaṁ vuttaṁ.",
  "tika-s0305t6:42_0": "Evaṁ pasādābhāvena cittassa vikkhepāpatti, tattha pasāduppādanena yaṁ sampahaṁsanaṁ",
  "tika-s0305t6:42_1": "icchitabbaṁ, tassa uppādanākāraṁ dassetuṁ vuttaṁ “so buddhadhammasaṅghaguṇe āvajjetvā”tiādi.",
  "tika-s0305t6:42_2": "Vatthukāme ārabbha vikkhitto punappunaṁ vikkhitto hotiyevāti vuttaṁ “anuvikkhitto”ti.",
  "tika-s0305t6:42_3": "Uppathaṁ paṭipannassa cittassa daṇḍanaṭṭhena niggaṇhanaṭṭhena suttāni eva daṇḍoti",
  "tika-s0305t6:42_4": "suttadaṇḍo, tena suttadaṇḍena cittaṁ tajjetvā. Pañcakāmaguṇe ārabbha pavatto cittavikkhepo",
  "tika-s0305t6:42_5": "punappunaṁ uppajjatevāti vuttaṁ “anuvikkhitto anuvisaṭo”ti.",
  "tika-s0305t6:43_0": "Purepacchābhāvo kammaṭṭhānassa manasikāravasena uggahavasena vāti tadubhayaṁ dassetuṁ",
  "tika-s0305t6:43_1": "“katha”ntiādi vuttaṁ. Atilīnādīsu catūsu ṭhānesūti atilīnātipaggahitasaṁkhittaanuvikkhittasaññitesu",
  "tika-s0305t6:43_2": "catūsu ṭhānesu. Tattha bhāvanaṁ anajjhogāhetvāva saṅkoco atilīnatā, ajjhogāhetvā",
  "tika-s0305t6:43_3": "anto saṅkoco saṁkhittatā, antosaṅkhepo atipaggahitatā, accāraddhavīriyatā anuvikkhittatā.",
  "tika-s0305t6:43_4": "Bahiddhā visamavitakkānubhāvanaṁ āpajjanto dvattiṁsākāravasena aṭṭhikasaññāvasena",
  "tika-s0305t6:43_5": "vā gahetabbanti āha – “sarīravasena veditabba”nti. Tenāha “uddhaṁ pādatalā”tiādi.",
  "tika-s0305t6:44_0": "Aññamaññaṁ asaṅkarato ākirīyanti pakārato ṭhapīyantīti ākārā, bhāgāti āha – “yehi",
  "tika-s0305t6:44_1": "ākārehīti yehi koṭṭhāsehī”ti. Liṅgīyati sallakkhīyatīti liṅgaṁ, saṇṭhānaṁ. Nimīyati",
  "tika-s0305t6:44_2": "niddhāretvā paricchindīyatīti nimittaṁ, upaṭṭhānaṁ. Yo bhikkhūtiādi ālokasaññaṁ yo",
  "tika-s0305t6:44_3": "uggaṇhāti, taṁ dassanaṁ. Aṅgaṇeti vivaṭaṅgaṇe. Ālokasaññaṁ manasikaroti rattiyaṁ.",
  "tika-s0305t6:44_4": "Vīriyādīsupīti yathā “idha bhikkhu chandaṁ uppādetvā”ti chande vitthāranayo vutto,",
  "tika-s0305t6:44_5": "vīriyādīsupi eso eva vitthāranayo yojetabbo.",
  "tika-s0305t6:45": "Pāsādakampanavaggavaṇṇanā niṭṭhitā.",
  "tika-s0305t6:46": "3. Ayoguḷavaggo",
  "tika-s0305t6:47": "2. Ayoguḷasuttavaṇṇanā",
  "tika-s0305t6:48_0": "834.Iminā catumahābhūtamayenāti iminā sabbalokapaccakkhena catūhi mahābhūtehi nibbattena",
  "tika-s0305t6:48_1": "catumahābhūtamayena. Manomayo pana nimmitakāyo bhagavato rucivasena paresaṁ paccakkho",
  "tika-s0305t6:48_2": "hoti. Omātīti avamāti. Ava-pubbo hi mā-saddo sattiatthopi hotīti “pahoti sakkotī”ti",
  "tika-s0305t6:48_3": "attho vutto. Asambhinnapadanti asādhāraṇapadaṁ aññattha anāgatattā. Kāyassa citte",
  "tika-s0305t6:48_4": "samodahanaṁ āropanaṁ tannissitatākaraṇañca atthato cittagatiyā pavattanamevāti āha",
  "tika-s0305t6:48_5": "“cittagatiyā pesetī”ti.",
  "tika-s0305t6:49_0": "Tattha cittagatigamanaṁ nāma cittavasena kāyassa pariṇāmanena “ayaṁ kāyo imaṁ cittaṁ",
  "tika-s0305t6:49_1": "viya hotū”ti kāyassa cittena samānagatikatāṭhapanaṁ. Kathaṁ pana kāyo dandhapavattiko",
  "tika-s0305t6:49_2": "lahupavattinā cittena samānagatiko hotīti? Na sabbathā samānagatiko. Yatheva hi kāyavasena",
  "tika-s0305t6:49_3": "cittapariṇāmane cittaṁ sabbathā kāyena samānagatikaṁ na hoti. Na hi kadāci taṁ sabhāvasiddhena",
  "tika-s0305t6:49_4": "attano khaṇena avattitvā dandhavuttikassa rūpadhammassa vasena pavattituṁ sakkoti,",
  "tika-s0305t6:49_5": "“idaṁ cittaṁ ayaṁ kāyo viya hotū”ti pana adhiṭṭhānena dandhagatikassa kāyassa anuvattanato",
  "tika-s0305t6:49_6": "yāva icchitaṭṭhānappatti, tāva kāyagatianulomeneva hutvā santānavasena pavattamānaṁ",
  "tika-s0305t6:49_7": "cittaṁ kāyagatiyā pariṇāmitaṁ nāma hoti. Evaṁ “ayaṁ kāyo idaṁ cittaṁ viya hotū”ti",
  "tika-s0305t6:49_8": "adhiṭṭhānena pageva sukhalahusaññāya sampāditattā abhāvitiddhipādānaṁ viya dandhaṁ",
  "tika-s0305t6:49_9": "avattitvā yathā lahukaṁ katipayacittavāreneva icchitaṭṭhānappatti hoti, evaṁ pavattamāno",
  "tika-s0305t6:49_10": "kāyo cittagatiyā pariṇāmito nāma hoti, na ekacittakkhaṇeneva icchitaṭṭhānappattiyā,",
  "tika-s0305t6:49_11": "evañca katvā bāhāsamiñjanapasāraṇūpamāpi upacārena vinā suṭṭhutaraṁ yuttā hotīti.",
  "tika-s0305t6:49_12": "Aññathā dhammatāvilomatā siyā, nāpi dhammānaṁ lakkhaṇaññathattaṁ iddhibalena kātuṁ",
  "tika-s0305t6:49_13": "sakkā, bhāvaññathattameva pana kātuṁ sakkāti.",
  "tika-s0305t6:50": "3-10. Bhikkhusuttādivaṇṇanā",
  "tika-s0305t6:51": "835-842. “Dvinnaṁ phalāna”nti āgatasuttaṁ sandhāya “dve phalāni ādiṁ katvā”ti vuttaṁ. Sesaṁ suviññeyyameva.",
  "tika-s0305t6:52": "Ayoguḷavaggavaṇṇanā niṭṭhitā.",
  "tika-s0305t6:53": "Iddhipādasaṁyuttavaṇṇanā niṭṭhitā."
}