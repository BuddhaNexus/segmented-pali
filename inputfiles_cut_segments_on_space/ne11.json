{
  "ne11:0.1": "Netti",
  "ne11:0.2": "Paṭiniddesavāra",
  "ne11:0.3": "Vibhaṅga 8",
  "ne11:0.4": "Vibhattihāravibhaṅga",
  "ne11:1.1": "Tattha katamo vibhattihāro?",
  "ne11:1.2": "“Dhammañca padaṭṭhānaṁ bhūmiñcā”ti.",
  "ne11:2.1": "Dve suttāni vāsanābhāgiyañca nibbedhabhāgiyañca.",
  "ne11:2.2": "Dve paṭipadā puññabhāgiyā ca phalabhāgiyā ca.",
  "ne11:2.3_0": "Dve sīlāni saṁvarasīlañca pahānasīlañca, tattha bhagavā vāsanābhāgiyaṁ suttaṁ puññabhāgiyāya",
  "ne11:2.3_1": "paṭipadāya desayati, so saṁvarasīle ṭhito tena brahmacariyena brahmacārī bhavati,",
  "ne11:2.3_2": "tattha bhagavā nibbedhabhāgiyaṁ suttaṁ phalabhāgiyāya paṭipadāya desayati, so pahānasīle",
  "ne11:2.3_3": "ṭhito tena brahmacariyena brahmacārī bhavati.",
  "ne11:3.1": "Tattha katamaṁ vāsanābhāgiyaṁ suttaṁ?",
  "ne11:3.2": "Vāsanābhāgiyaṁ nāma suttaṁ dānakathā sīlakathā saggakathā kāmānaṁ ādīnavo nekkhamme ānisaṁsoti.",
  "ne11:4.1": "Tattha katamaṁ nibbedhabhāgiyaṁ suttaṁ?",
  "ne11:4.2": "Nibbedhabhāgiyaṁ nāma suttaṁ yā catusaccappakāsanā, vāsanābhāgiye sutte natthi pajānanā, natthi maggo, natthi phalaṁ.",
  "ne11:4.3": "Nibbedhabhāgiye sutte atthi pajānanā, atthi maggo, atthi phalaṁ.",
  "ne11:4.4": "Imāni cattāri suttāni.",
  "ne11:4.5": "Imesaṁ catunnaṁ suttānaṁ desanāya phalena sīlena brahmacariyena sabbato vicayena hārena vicinitvā yuttihārena yojayitabbā yāvatikā ñāṇassa bhūmi.",
  "ne11:5.1": "Tattha katame dhammā sādhāraṇā?",
  "ne11:5.2": "Dve dhammā sādhāraṇā nāmasādhāraṇā vatthusādhāraṇā ca.",
  "ne11:5.3_0": "Yaṁ vā pana kiñci aññampi evaṁ jātiyaṁ, micchattaniyatānaṁ sattānaṁ aniyatānañca",
  "ne11:5.3_1": "sattānaṁ dassanappahātabbā kilesā sādhāraṇā, puthujjanassa sotāpannassa ca kāmarāgabyāpādā",
  "ne11:5.3_2": "sādhāraṇā, puthujjanassa anāgāmissa ca uddhambhāgiyā saṁyojanā sādhāraṇā, yaṁ kiñci",
  "ne11:5.3_3": "ariyasāvako lokiyaṁ samāpattiṁ samāpajjati, sabbā sā avītarāgehi sādhāraṇā, sādhāraṇā",
  "ne11:5.3_4": "hi dhammā evaṁ aññamaññaṁ paraṁ paraṁ sakaṁ sakaṁ visayaṁ nātivattanti.",
  "ne11:5.4": "Yopi imehi dhammehi samannāgato na so taṁ dhammaṁ upātivattati.",
  "ne11:5.5": "Ime dhammā sādhāraṇā.",
  "ne11:6.1": "Tattha katame dhammā asādhāraṇā?",
  "ne11:6.2_0": "Yāva desanaṁ upādāya gavesitabbā sekkhāsekkhā bhabbābhabbāti, aṭṭhamakassa sotāpannassa",
  "ne11:6.2_1": "ca kāmarāgabyāpādā sādhāraṇā dhammatā asādhāraṇā, aṭṭhamakassa anāgāmissa ca uddhambhāgiyā",
  "ne11:6.2_2": "saṁyojanā sādhāraṇā dhammatā asādhāraṇā.",
  "ne11:6.3": "Sabbesaṁ sekkhānaṁ nāmaṁ sādhāraṇaṁ dhammatā asādhāraṇā.",
  "ne11:6.4": "Sabbesaṁ paṭipannakānaṁ nāmaṁ sādhāraṇaṁ dhammatā asādhāraṇā.",
  "ne11:6.5": "Sabbesaṁ sekkhānaṁ sekkhasīlaṁ sādhāraṇaṁ dhammatā asādhāraṇā.",
  "ne11:6.6": "Evaṁ visesānupassinā hīnukkaṭṭhamajjhimaṁ upādāya gavesitabbaṁ.",
  "ne11:7.1_0": "Dassanabhūmi niyāmāvakkantiyā padaṭṭhānaṁ, bhāvanābhūmi uttarikānaṁ phalānaṁ pattiyā",
  "ne11:7.1_1": "padaṭṭhānaṁ, dukkhā paṭipadā dandhābhiññā samathassa padaṭṭhānaṁ, sukhā paṭipadā",
  "ne11:7.1_2": "khippābhiññā vipassanāya padaṭṭhānaṁ, dānamayaṁ puññakiriyavatthu parato ghosassa",
  "ne11:7.1_3": "sādhāraṇaṁ padaṭṭhānaṁ, sīlamayaṁ puññakiriyavatthu cintāmayiyā paññāya sādhāraṇaṁ",
  "ne11:7.1_4": "padaṭṭhānaṁ, bhāvanāmayaṁ puññakiriyavatthu bhāvanāmayiyā paññāya sādhāraṇaṁ padaṭṭhānaṁ.",
  "ne11:7.2_0": "Dānamayaṁ puññakiriyavatthu parato ca ghosassa sutamayiyā ca paññāya sādhāraṇaṁ padaṭṭhānaṁ",
  "ne11:7.2_1": "sīlamayaṁ puññakiriyavatthu cintāmayiyā ca paññāya yoniso ca manasikārassa sādhāraṇaṁ",
  "ne11:7.2_2": "padaṭṭhānaṁ, bhāvanāmayaṁ puññakiriyavatthu bhāvanāmayiyā ca paññāya sammādiṭṭhiyā",
  "ne11:7.2_3": "ca sādhāraṇaṁ padaṭṭhānaṁ.",
  "ne11:7.3_0": "Patirūpadesavāso vivekassa ca samādhissa ca sādhāraṇaṁ padaṭṭhānaṁ, sappurisūpanissayo",
  "ne11:7.3_1": "tiṇṇañca aveccappasādānaṁ samathassa ca sādhāraṇaṁ padaṭṭhānaṁ, attasammāpaṇidhānaṁ",
  "ne11:7.3_2": "hiriyā ca vipassanāya ca sādhāraṇaṁ padaṭṭhānaṁ, akusalapariccāgo kusalavīmaṁsāya",
  "ne11:7.3_3": "ca samādhindriyassa ca sādhāraṇaṁ padaṭṭhānaṁ, dhammasvākkhātatā kusalamūlaropanāya",
  "ne11:7.3_4": "ca phalasamāpattiyā ca sādhāraṇaṁ padaṭṭhānaṁ, saṅghasuppaṭipannatā saṅghasuṭṭhutāya",
  "ne11:7.3_5": "sādhāraṇaṁ padaṭṭhānaṁ, satthusampadā appasannānañca pasādāya pasannānañca bhiyyobhāvāya",
  "ne11:7.3_6": "sādhāraṇaṁ padaṭṭhānaṁ, appaṭihatapātimokkhatā dummaṅkūnañca puggalānaṁ niggahāya",
  "ne11:7.3_7": "pesalānañca puggalānaṁ phāsuvihārāya sādhāraṇaṁ padaṭṭhānaṁ.",
  "ne11:7.4": "Tenāha āyasmā mahākaccāyano “dhammañca padaṭṭhānan”ti.",
  "ne11:7.5": "Niyutto vibhatti hāro."
}