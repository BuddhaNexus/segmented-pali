{
  "atk-s0401a6:0": "6. Accharāsaṅghātavaggavaṇṇanā",
  "atk-s0401a6:1_0": "51. Chaṭṭhassa paṭhame taṁ assutavā puthujjanoti taṁ bhavaṅgacittaṁ sutavirahito",
  "atk-s0401a6:1_1": "puthujjano. Tattha āgamādhigamābhāvā ñeyyo assutavā iti. Yo hi idaṁ suttaṁ ādito",
  "atk-s0401a6:1_2": "paṭṭhāya atthavasena upaparikkhanto ‘‘idaṁ bhavaṅgacittaṁ nāma pakatiparisuddhampi",
  "atk-s0401a6:1_3": "javanakkhaṇe uppannehi lobhādīhi upakkilesehi upakkiliṭṭha’’nti neva āgamavasena",
  "atk-s0401a6:1_4": "na adhigamavasena jānāti, yassa ca khandhadhātuāyatanapaccayākārasatipaṭṭhānādīsu",
  "atk-s0401a6:1_5": "uggahaparipucchāvinicchayavirahitattā yathābhūtañāṇapaṭivedhasādhako neva āgamo,",
  "atk-s0401a6:1_6": "paṭipattiyā adhigantabbassa anadhigatattā na adhigamo atthi. So āgamādhigamābhāvā",
  "atk-s0401a6:1_7": "ñeyyo assutavā iti. Svāyaṁ –",
  "atk-s0401a6:2": "‘‘Puthūnaṁ jananādīhi, kāraṇehi puthujjano;",
  "atk-s0401a6:3": "Puthujjanantogadhattā, puthuvāyaṁ jano iti’’.",
  "atk-s0401a6:4": "So hi puthūnaṁ nānappakārānaṁ kilesādīnaṁ jananādīhi kāraṇehi puthujjano. Yathāha –",
  "atk-s0401a6:5_0": "‘‘Puthu kilese janentīti puthujjanā, puthu avihatasakkāyadiṭṭhikāti puthujjanā, puthu",
  "atk-s0401a6:5_1": "satthārānaṁ mukhullokikāti puthujjanā, puthu sabbagatīhi avuṭṭhitāti puthujjanā,",
  "atk-s0401a6:5_2": "puthu nānābhisaṅkhāre abhisaṅkharontīti puthujjanā, puthu nānāoghehi vuyhantīti puthujjanā,",
  "atk-s0401a6:5_3": "puthu nānāsantāpehi santappantīti puthujjanā, puthu nānāpariḷāhehi pariḍayhantīti",
  "atk-s0401a6:5_4": "puthujjanā, puthu pañcasu kāmaguṇesu rattā giddhā gadhitā mucchitā ajjhopannā laggā",
  "atk-s0401a6:5_5": "laggitā palibuddhāti puthujjanā, puthu pañcahi nīvaraṇehi āvutā nivutā ovutā pihitā",
  "atk-s0401a6:5_6": "paṭicchannā paṭikujjitāti puthujjanā’’ti (mahāni. 51, 94).",
  "atk-s0401a6:6_0": "Puthūnaṁ vā gaṇanapathamatītānaṁ ariyadhammaparammukhānaṁ nīcadhammasamācārānaṁ janānaṁ",
  "atk-s0401a6:6_1": "antogadhattāpi puthujjano, puthu vā ayaṁ visuṁyeva saṅkhaṁ gato, visaṁsaṭṭho sīlasutādiguṇayuttehi",
  "atk-s0401a6:6_2": "ariyehi janoti puthujjano. Evametehi ‘‘assutavā puthujjano’’ti dvīhi padehi ye te –",
  "atk-s0401a6:7": "‘‘Duve puthujjanā vuttā, buddhenādiccabandhunā;",
  "atk-s0401a6:8": "Andho puthujjano eko, kalyāṇeko puthujjano’’ti. –",
  "atk-s0401a6:9": "Dve puthujjanā vuttā, tesu andhaputhujjano vutto hotīti veditabbo.",
  "atk-s0401a6:10_0": "Yathābhūtaṁ nappajānātīti ‘‘idañca bhavaṅgacittaṁ evaṁ āgantukehi upakkilesehi upakkiliṭṭhaṁ",
  "atk-s0401a6:10_1": "nāma hoti, evaṁ vippamuttaṁ nāmā’’ti yathāsabhāvato na jānāti. Tasmāti yasmā na jānāti,",
  "atk-s0401a6:10_2": "tasmā. Cittabhāvanā natthīti cittaṭṭhiti cittapariggaho natthi, natthibhāveneva ‘‘natthī’’ti vadāmīti dasseti.",
  "atk-s0401a6:11_0": "52. Dutiye sutavāti sutasampanno. Vitthārato panettha assutavāti padassa paṭipakkhavasena",
  "atk-s0401a6:11_1": "attho veditabbo. Ariyasāvakoti atthi ariyo na sāvako, seyyathāpi buddhā ceva paccekabuddhā",
  "atk-s0401a6:11_2": "ca; atthi sāvako na ariyo, seyyathāpi gihī anāgataphalo; atthi neva ariyo na sāvako",
  "atk-s0401a6:11_3": "seyyathāpi puthutitthiyā. Atthi ariyoceva sāvako ca, seyyathāpi samaṇā sakyaputtiyā",
  "atk-s0401a6:11_4": "āgataphalā viññātasāsanā. Idha pana gihī vā hotu pabbajito vā, yo koci sutavāti ettha",
  "atk-s0401a6:11_5": "vuttassa atthassa vasena sutasampanno, ayaṁ ariyasāvakoti veditabbo. Yathābhūtaṁ",
  "atk-s0401a6:11_6": "pajānātīti ‘‘evamidaṁ bhavaṅgacittaṁ āgantukehi upakkilesehi vippamuttaṁ hoti, evaṁ",
  "atk-s0401a6:11_7": "upakkiliṭṭha’’nti yathāsabhāvato jānāti. Cittabhāvanā atthīti cittaṭṭhiti cittapariggaho",
  "atk-s0401a6:11_8": "atthi, atthibhāveneva ‘‘atthī’’ti vadāmīti dasseti. Imasmiṁ sutte balavavipassanā",
  "atk-s0401a6:11_9": "kathitā. Keci taruṇavipassanāti vadanti.",
  "atk-s0401a6:12_0": "53. Tatiyaṁ aṭṭhuppattiyaṁ kathitaṁ. Katarāyaṁ pana aṭṭhuppattiyaṁ? Aggikkhandhopamasuttantaaṭṭhuppattiyaṁ.",
  "atk-s0401a6:12_1": "Bhagavā kira ekasmiṁ samaye sāvatthiṁ upanissāya jetavanamahāvihāre paṭivasati. Buddhānañca",
  "atk-s0401a6:12_2": "yattha katthaci paṭivasantānaṁ pañcavidhaṁ kiccaṁ avijahitameva hoti. Pañca hi buddhakiccāni",
  "atk-s0401a6:12_3": "– purebhattakiccaṁ, pacchābhattakiccaṁ, purimayāmakiccaṁ, majjhimayāmakiccaṁ, pacchimayāmakiccanti.",
  "atk-s0401a6:13_0": "Tatridaṁ purebhattakiccaṁ – bhagavā hi pātova vuṭṭhāya upaṭṭhākānuggahatthaṁ sarīraphāsukatthañca",
  "atk-s0401a6:13_1": "mukhadhovanādisarīraparikammaṁ katvā yāva bhikkhācāravelā tāva vivittāsane vītināmetvā",
  "atk-s0401a6:13_2": "bhikkhācāravelāya nivāsetvā kāyabandhanaṁ bandhitvā cīvaraṁ pārupitvā pattamādāya",
  "atk-s0401a6:13_3": "kadāci ekakova, kadāci bhikkhusaṅghaparivuto gāmaṁ vā nigamaṁ vā piṇḍāya pavisati",
  "atk-s0401a6:13_4": "kadāci pakatiyā, kadāci anekehi pāṭihāriyehi vattamānehi. Seyyathidaṁ – piṇḍāya pavisato",
  "atk-s0401a6:13_5": "lokanāthassa purato purato gantvā mudugatavātā pathaviṁ sodhenti, valāhakā udakaphusitāni",
  "atk-s0401a6:13_6": "muñcantā magge reṇuṁ vūpasametvā upari vitānaṁ hutvā tiṭṭhanti, apare vātā pupphāni",
  "atk-s0401a6:13_7": "upasaṁharitvā magge okiranti, unnatā bhūmippadesā onamanti, onatā unnamanti, pādanikkhepasamaye",
  "atk-s0401a6:13_8": "samāva bhūmi hoti, sukhasamphassāni padumapupphāni vā pāde sampaṭicchanti. Indakhīlassa",
  "atk-s0401a6:13_9": "anto ṭhapitamatte dakkhiṇapāde sarīrato chabbaṇṇarasmiyo nikkhamitvā suvaṇṇarasapiñjarāni",
  "atk-s0401a6:13_10": "viya citrapaṭaparikkhittāni viya ca pāsādakūṭāgārādīni alaṅkarontiyo ito cito ca",
  "atk-s0401a6:13_11": "dhāvanti, hatthiassavihaṅgādayo sakasakaṭṭhānesu ṭhitāyeva madhurenākārena saddaṁ",
  "atk-s0401a6:13_12": "karonti, tathā bherivīṇādīni tūriyāni manussānañca kāyūpagāni ābharaṇāni. Tena saññāṇena",
  "atk-s0401a6:13_13": "manussā jānanti ‘‘ajja bhagavā idha piṇḍāya paviṭṭho’’ti. Te sunivatthā supārutā",
  "atk-s0401a6:13_14": "gandhapupphādīni ādāya gharā nikkhamitvā antaravīthiṁ paṭipajjitvā bhagavantaṁ gandhapupphādīhi",
  "atk-s0401a6:13_15": "sakkaccaṁ pūjetvā vanditvā ‘‘amhākaṁ, bhante, dasa bhikkhū, amhākaṁ vīsati, paññāsaṁ…pe…",
  "atk-s0401a6:13_16": "sataṁ dethā’’ti yācitvā bhagavatopi pattaṁ gahetvā āsanaṁ paññāpetvā sakkaccaṁ piṇḍapātena",
  "atk-s0401a6:13_17": "paṭimānenti. Bhagavā katabhattakicco tesaṁ upanissayacittasantānāni oloketvā tathā",
  "atk-s0401a6:13_18": "dhammaṁ deseti, yathā keci saraṇagamanesu patiṭṭhahanti, keci pañcasu sīlesu, keci",
  "atk-s0401a6:13_19": "sotāpattisakadāgāmianāgāmiphalānaṁ aññatarasmiṁ, keci pabbajitvā aggaphale arahatteti.",
  "atk-s0401a6:13_20": "Evaṁ mahājanaṁ anuggahetvā uṭṭhāyāsanā vihāraṁ gacchati. Tattha gantvā gandhamaṇḍalamāḷe",
  "atk-s0401a6:13_21": "paññattavarabuddhāsane nisīdati bhikkhūnaṁ bhattakiccapariyosānaṁ āgamayamāno. Tato",
  "atk-s0401a6:13_22": "bhikkhūnaṁ bhattakiccapariyosāne upaṭṭhāko bhagavato nivedeti. Atha bhagavā gandhakuṭiṁ",
  "atk-s0401a6:13_23": "pavisati. Idaṁ tāva purebhattakiccaṁ.",
  "atk-s0401a6:14_0": "Atha bhagavā evaṁ katapurebhattakicco gandhakuṭiyā upaṭṭhāne nisīditvā pāde pakkhāletvā",
  "atk-s0401a6:14_1": "pādapīṭhe ṭhatvā bhikkhusaṅghaṁ ovadati – ‘‘bhikkhave, appamādena sampādetha, dullabho",
  "atk-s0401a6:14_2": "buddhuppādo lokasmiṁ, dullabho manussattapaṭilābho, dullabhā khaṇasampatti, dullabhā",
  "atk-s0401a6:14_3": "pabbajjā, dullabhaṁ saddhammassavana’’nti. Tattha keci bhagavantaṁ kammaṭṭhānaṁ pucchanti.",
  "atk-s0401a6:14_4": "Bhagavā tesaṁ cariyānurūpaṁ kammaṭṭhānaṁ deti. Tato sabbepi bhagavantaṁ vanditvā",
  "atk-s0401a6:14_5": "attano attano rattiṭṭhānadivāṭṭhānāni gacchanti. Keci araññaṁ, keci rukkhamūlaṁ,",
  "atk-s0401a6:14_6": "keci pabbatādīnaṁ aññataraṁ, keci cātumahārājikabhavanaṁ…pe… keci vasavattibhavananti",
  "atk-s0401a6:14_7": ". Tato bhagavā gandhakuṭiṁ pavisitvā sace ākaṅkhati, dakkhiṇena passena sato sampajāno",
  "atk-s0401a6:14_8": "muhuttaṁ sīhaseyyaṁ kappeti. Atha samassāsitakāyo uṭṭhahitvā dutiyabhāge lokaṁ voloketi.",
  "atk-s0401a6:14_9": "Tatiyabhāge yaṁ gāmaṁ vā nigamaṁ vā upanissāya viharati, tattha mahājano purebhattaṁ",
  "atk-s0401a6:14_10": "dānaṁ datvā pacchābhattaṁ sunivattho supāruto gandhapupphādīni ādāya vihāre sannipatati.",
  "atk-s0401a6:14_11": "Tato bhagavā sampattaparisāya anurūpena pāṭihāriyena gantvā dhammasabhāyaṁ paññattavarabuddhāsane",
  "atk-s0401a6:14_12": "nisajja dhammaṁ deseti kālayuttaṁ samayayuttaṁ, atha kālaṁ viditvā parisaṁ uyyojeti,",
  "atk-s0401a6:14_13": "manussā bhagavantaṁ vanditvā pakkamanti. Idaṁ pacchābhattakiccaṁ.",
  "atk-s0401a6:15_0": "So evaṁ niṭṭhitapacchābhattakicco sace gattāni osiñcitukāmo hoti, buddhāsanā uṭṭhāya",
  "atk-s0401a6:15_1": "nhānakoṭṭhakaṁ pavisitvā upaṭṭhākena paṭiyāditaudakena gattāni utuṁ gaṇhāpeti. Upaṭṭhākopi",
  "atk-s0401a6:15_2": "buddhāsanaṁ ānetvā gandhakuṭipariveṇe paññapeti. Bhagavā surattadupaṭṭaṁ nivāsetvā",
  "atk-s0401a6:15_3": "kāyabandhanaṁ bandhitvā uttarāsaṅgaṁ ekaṁsaṁ katvā tattha āgantvā nisīdati ekakova",
  "atk-s0401a6:15_4": "muhuttaṁ paṭisallīno, atha bhikkhū tato tato āgamma bhagavato upaṭṭhānaṁ āgacchanti.",
  "atk-s0401a6:15_5": "Tattha ekacce pañhaṁ pucchanti, ekacce kammaṭṭhānaṁ, ekacce dhammassavanaṁ yācanti.",
  "atk-s0401a6:15_6": "Bhagavā tesaṁ adhippāyaṁ sampādento purimayāmaṁ vitināmeti. Idaṁ purimayāmakiccaṁ.",
  "atk-s0401a6:16_0": "Purimayāmakiccapariyosāne pana bhikkhūsu bhagavantaṁ vanditvā pakkantesu sakaladasasahassilokadhātudevatāyo",
  "atk-s0401a6:16_1": "okāsaṁ labhamānā bhagavantaṁ upasaṅkamitvā pañhaṁ pucchanti yathābhisaṅkhataṁ antamaso",
  "atk-s0401a6:16_2": "caturakkharampi. Bhagavā tāsaṁ devatānaṁ pañhaṁ vissajjento majjhimayāmaṁ vītināmeti.",
  "atk-s0401a6:16_3": "Idaṁ majjhimayāmakiccaṁ.",
  "atk-s0401a6:17_0": "Pacchimayāmaṁ pana tayo koṭṭhāse katvā purebhattato paṭṭhāya nisajjāpīḷitassa sarīrassa",
  "atk-s0401a6:17_1": "kilāsubhāvamocanatthaṁ ekaṁ koṭṭhāsaṁ caṅkamena vītināmeti, dutiyakoṭṭhāse gandhakuṭiṁ",
  "atk-s0401a6:17_2": "pavisitvā dakkhiṇena passena sato sampajāno sīhaseyyaṁ kappeti. Tatiyakoṭṭhāse paccuṭṭhāya",
  "atk-s0401a6:17_3": "nisīditvā purimabuddhānaṁ santike dānasīlādivasena katādhikārapuggaladassanatthaṁ",
  "atk-s0401a6:17_4": "buddhacakkhunā lokaṁ voloketi. Idaṁ pacchimayāmakiccaṁ.",
  "atk-s0401a6:18_0": "Tampi divasaṁ bhagavā imasmiṁyeva kicce ṭhito lokaṁ olokento idaṁ addasa – mayā kosalaraṭṭhe",
  "atk-s0401a6:18_1": "cārikaṁ carantena aggikkhandhena upametvā ekasmiṁ sutte desite saṭṭhi bhikkhū arahattaṁ",
  "atk-s0401a6:18_2": "pāpuṇissanti, saṭṭhimattānaṁ uṇhaṁ lohitaṁ mukhato uggacchissati, saṭṭhimattā gihibhāvaṁ",
  "atk-s0401a6:18_3": "gamissanti. Tattha ye arahattaṁ pāpuṇissanti, te yaṁkiñci dhammadesanaṁ sutvā pāpuṇissanteva.",
  "atk-s0401a6:18_4": "Itaresaṁ pana bhikkhūnaṁ saṅgahatthāya cārikaṁ caritukāmo hutvā, ‘‘ānanda, bhikkhūnaṁ ārocehī’’ti āha.",
  "atk-s0401a6:19_0": "Thero anupariveṇaṁ gantvā, ‘‘āvuso, satthā mahājanassa saṅgahatthāya cārikaṁ caritukāmo,",
  "atk-s0401a6:19_1": "gantukāmā āgacchathā’’ti āha. Bhikkhū mahālābhaṁ labhitvā viya tuṭṭhamānasā ‘‘labhissāma",
  "atk-s0401a6:19_2": "vata mahājanassa dhammaṁ desentassa bhagavato suvaṇṇavaṇṇaṁ sarīraṁ oloketuṁ madhurañca",
  "atk-s0401a6:19_3": "dhammakathaṁ sotu’’nti paruḷhakesā kese ohāretvā malaggahitapattā patte pacitvā kiliṭṭhacīvarā",
  "atk-s0401a6:19_4": "cīvarāni dhovitvā gamanasajjā ahesuṁ. Satthā aparicchinnena bhikkhusaṅghena parivuto",
  "atk-s0401a6:19_5": "kosalaraṭṭhaṁ cārikāya nikkhanto gāmanigamapaṭipāṭiyā ekadivasaṁ gāvutaaḍḍhayojanatigāvutayojanaparamaṁ",
  "atk-s0401a6:19_6": "cārikaṁ caranto ekasmiṁ padese mahantaṁ susirarukkhaṁ agginā sampajjalitaṁ disvā",
  "atk-s0401a6:19_7": "‘‘imameva vatthuṁ katvā sattahi aṅgehi paṭimaṇḍetvā dhammadesanaṁ kathessāmī’’ti",
  "atk-s0401a6:19_8": "gamanaṁ pacchinditvā aññataraṁ rukkhamūlaṁ upasaṅkamitvā nisajjākāraṁ dassesi. Ānandatthero",
  "atk-s0401a6:19_9": "satthu adhippāyaṁ ñatvā ‘‘addhā kāraṇaṁ bhavissati, na akāraṇena tathāgatā gamanaṁ",
  "atk-s0401a6:19_10": "pacchinditvā nisīdantī’’ti catugguṇaṁ saṅghāṭiṁ paññāpesi. Satthā nisīditvā bhikkhū",
  "atk-s0401a6:19_11": "āmantetvā ‘‘passatha no tumhe, bhikkhave, amuṁ mahantaṁ aggikkhandha’’nti aggikkhandhopamasuttantaṁ",
  "atk-s0401a6:19_12": "(a. ni. 7.72) deseti.",
  "atk-s0401a6:20_0": "Imasmiñca pana veyyākaraṇe bhaññamāne saṭṭhimattānaṁ bhikkhūnaṁ uṇhaṁ lohitaṁ mukhato",
  "atk-s0401a6:20_1": "uggañchi, saṭṭhimattā bhikkhū sikkhaṁ paccakkhāya hīnāyāvattiṁsu, saṭṭhimattānaṁ",
  "atk-s0401a6:20_2": "bhikkhūnaṁ anupādāya āsavehi cittāni vimucciṁsu. Tañhi veyyākaraṇaṁ sutvā saṭṭhimattānaṁ",
  "atk-s0401a6:20_3": "bhikkhūnaṁ nāmakāyo santatto, nāmakāye santatte karajakāyo santatto, karajakāye santatte",
  "atk-s0401a6:20_4": "nidhānagataṁ uṇhaṁ lohitaṁ mukhato uggañchi. Saṭṭhimattā bhikkhū ‘‘dukkaraṁ vata",
  "atk-s0401a6:20_5": "buddhasāsane yāvajīvaṁ paripuṇṇaṁ parisuddhaṁ brahmacariyaṁ caritu’’nti sikkhaṁ paccakkhāya",
  "atk-s0401a6:20_6": "hīnāyāvattā, saṭṭhimattā bhikkhū satthu desanābhimukhaṁ ñāṇaṁ pesetvā saha paṭisambhidāhi arahattaṁ pattā.",
  "atk-s0401a6:21_0": "Tattha yesaṁ uṇhaṁ lohitaṁ mukhato uggañchi, te pārājikaṁ āpajjiṁsu. Ye gihibhāvaṁ",
  "atk-s0401a6:21_1": "pattā, te khuddānukhuddakāni sikkhāpadāni maddantā vicariṁsu. Ye arahattaṁ pattā,",
  "atk-s0401a6:21_2": "te parisuddhasīlāva ahesuṁ. Satthu dhammadesanā imesaṁ tiṇṇampi saphalāva jātāti.",
  "atk-s0401a6:21_3": "Arahattaṁ pattānaṁ tāva saphalā hotu, itaresaṁ kathaṁ saphalā jātāti? Tepi hi sace",
  "atk-s0401a6:21_4": "imaṁ dhammadesanaṁ na suṇeyyuṁ, pamattāva hutvā ṭhānaṁ jahituṁ na sakkuṇeyyuṁ. Tato",
  "atk-s0401a6:21_5": "nesaṁ taṁ pāpaṁ vaḍḍhamānaṁ apāyesuyeva saṁsīdāpeyya . Imaṁ pana desanaṁ sutvā jātasaṁvegā",
  "atk-s0401a6:21_6": "ṭhānaṁ jahitvā sāmaṇerabhūmiyaṁ ṭhitā dasa sīlāni pūretvā yoniso manasikāre yuttappayuttā",
  "atk-s0401a6:21_7": "keci sotāpannā keci sakadāgāmino keci anāgāmino ahesuṁ, keci devaloke nibbattiṁsu,",
  "atk-s0401a6:21_8": "evaṁ pārājikāpannānampi saphalā ahosi. Itare pana sace imaṁ dhammadesanaṁ na suṇeyyuṁ,",
  "atk-s0401a6:21_9": "gacchante gacchante kāle anupubbena saṅghādisesampi pārājikampi pāpuṇitvā apāyesuyeva",
  "atk-s0401a6:21_10": "uppajjitvā mahādukkhaṁ anubhaveyyuṁ. Imaṁ pana desanaṁ sutvā ‘‘aho sallekhitaṁ buddhasāsanaṁ,",
  "atk-s0401a6:21_11": "na sakkā amhehi yāvajīvaṁ imaṁ paṭipattiṁ pūretuṁ, sikkhaṁ paccakkhāya upāsakadhammaṁ",
  "atk-s0401a6:21_12": "pūretvā dukkhā muccissāmā’’ti gihibhāvaṁ upagamiṁsu. Te tīsu saraṇesu patiṭṭhāya",
  "atk-s0401a6:21_13": "pañca sīlāni rakkhitvā upāsakadhammaṁ pūretvā keci sotāpannā keci sakadāgāmino keci",
  "atk-s0401a6:21_14": "anāgāmino jātā, keci devaloke nibbattāti. Evaṁ tesampi saphalāva ahosi.",
  "atk-s0401a6:22_0": "Imaṁ pana satthu dhammadesanaṁ sutvā devasaṅghā yehipi sutā, yehipi na sutā, sabbesaṁyeva",
  "atk-s0401a6:22_1": "ārocentā vicariṁsu. Bhikkhū sutvā sutvā ‘‘dukkaraṁ, bho, buddhānaṁ sāsane yāvajīvaṁ",
  "atk-s0401a6:22_2": "paripuṇṇaṁ parisuddhaṁ brahmacariyaṁ caritu’’nti ekakkhaṇeneva dasapi bhikkhū vīsatipi",
  "atk-s0401a6:22_3": "saṭṭhipi satampi sahassampi bhikkhū gihī honti. Satthā yathāruciyā cārikaṁ caritvā",
  "atk-s0401a6:22_4": "puna jetavanameva āgantvā bhikkhū āmantesi – ‘‘bhikkhave, tathāgato cārikaṁ caramāno",
  "atk-s0401a6:22_5": "ciraṁ ākiṇṇo vihāsi, icchāmahaṁ, bhikkhave, aḍḍhamāsaṁ paṭisallīyituṁ, nāmhi kenaci",
  "atk-s0401a6:22_6": "upasaṅkamitabbo aññatra ekena piṇḍapātanīhārakenā’’ti. Aḍḍhamāsaṁ ekībhāvena vītināmetvā",
  "atk-s0401a6:22_7": "paṭisallānā vuṭṭhito ānandattherena saddhiṁ vihāracārikaṁ caramāno olokitolokitaṭṭhāne",
  "atk-s0401a6:22_8": "tanubhūtaṁ bhikkhusaṅghaṁ disvā jānantoyeva theraṁ pucchi – ‘‘ānanda, aññasmiṁ kāle",
  "atk-s0401a6:22_9": "tathāgate cārikaṁ caritvā jetavanaṁ āgate sakalavihāro kāsāvapajjoto isivātappaṭivāto",
  "atk-s0401a6:22_10": "hoti, idāni pana tanubhūto bhikkhusaṅgho dissati, yebhuyyena ca uppaṇḍupaṇḍukajātā",
  "atk-s0401a6:22_11": "bhikkhū, kiṁ nu kho eta’’nti? Etarahi bhagavā tumhākaṁ aggikkhandhopamadhammadesanaṁ",
  "atk-s0401a6:22_12": "kathitakālato paṭṭhāya bhikkhū saṁvegappattā hutvā ‘‘mayaṁ etaṁ dhammaṁ sabbappakārena",
  "atk-s0401a6:22_13": "paripūretuṁ na sakkhissāma, asammāvattantānañca janassa saddhādeyyaṁ paribhuñjituṁ",
  "atk-s0401a6:22_14": "ayutta’’nti gihibhāvaṁ saṅkamantīti.",
  "atk-s0401a6:23_0": "Tasmiṁ khaṇe bhagavato dhammasaṁvego uppajji. Tato theraṁ āha – ‘‘mayi paṭisallāne",
  "atk-s0401a6:23_1": "vītināmente na koci mama puttānaṁ ekaṁ assāsaṭṭhānaṁ kathesi. Sāgarassa hi otaraṇatitthāni",
  "atk-s0401a6:23_2": "viya bahūni imasmiṁ sāsane assāsakāraṇāni. Gacchānanda, gandhakuṭipariveṇe buddhāsanaṁ",
  "atk-s0401a6:23_3": "paññāpetvā bhikkhusaṅghaṁ sannipātehī’’ti. Thero tathā akāsi. Satthā buddhāsanavaragato",
  "atk-s0401a6:23_4": "bhikkhū āmantetvā, ‘‘bhikkhave, mettāya sabbapubbabhāgo nāma neva appanā, na upacāro,",
  "atk-s0401a6:23_5": "sattānaṁ hitapharaṇamattamevā’’ti vatvā imissā aṭṭhuppattiyā imaṁ cūḷaccharāsaṅghātasuttaṁ desesi.",
  "atk-s0401a6:24_0": "Tattha accharāsaṅghātamattanti accharāpaharaṇamattaṁ, dve aṅguliyo paharitvā saddakaraṇamattanti",
  "atk-s0401a6:24_1": "attho. Mettācittanti sabbasattānaṁ hitapharaṇacittaṁ. Āsevatīti kathaṁ āsevati? Āvajjento",
  "atk-s0401a6:24_2": "āsevati, jānanto āsevati, passanto āsevati, paccavekkhanto āsevati, cittaṁ adhiṭṭhahanto",
  "atk-s0401a6:24_3": "āsevati, saddhāya adhimuccanto āsevati, vīriyaṁ paggaṇhanto āsevati, satiṁ upaṭṭhāpento",
  "atk-s0401a6:24_4": "āsevati, cittaṁ samādahanto āsevati, paññāya pajānanto āsevati, abhiññeyyaṁ abhijānanto",
  "atk-s0401a6:24_5": "āsevati, pariññeyyaṁ parijānanto āsevati, pahātabbaṁ pajahanto āsevati, bhāvetabbaṁ",
  "atk-s0401a6:24_6": "bhāvento āsevati, sacchikātabbaṁ sacchikaronto āsevatīti (paṭi. ma. 2.2). Idha pana",
  "atk-s0401a6:24_7": "mettāpubbabhāgena hitapharaṇappavattanamatteneva āsevatīti veditabbo.",
  "atk-s0401a6:25_0": "Arittajjhānoti atucchajjhāno apariccattajjhāno vā. Viharatīti iriyati pavattati pāleti",
  "atk-s0401a6:25_1": "yapeti yāpeti carati viharati. Tena vuccati viharatīti. Iminā padena mettaṁ āsevantassa",
  "atk-s0401a6:25_2": "bhikkhuno iriyāpathavihāro kathito. Satthusāsanakaroti satthu anusāsanikaro. Ovādapatikaroti",
  "atk-s0401a6:25_3": "ovādakārako. Ettha ca sakiṁvacanaṁ ovādo, punappunavacanaṁ anusāsanī. Sammukhāvacanampi",
  "atk-s0401a6:25_4": "ovādo, pesetvā parammukhāvacanaṁ, anusāsanī. Otiṇṇe vatthusmiṁ vacanaṁ ovādo, otiṇṇe",
  "atk-s0401a6:25_5": "vā anotiṇṇe vā vatthusmiṁ tantiṭhapanavasena vacanaṁ anusāsanī. Evaṁ viseso veditabbo.",
  "atk-s0401a6:25_6": "Paramatthato pana ovādoti vā anusāsanīti vā ese eke ekaṭṭhe same samabhāge tajjāte",
  "atk-s0401a6:25_7": "taññevāti. Ettha ca ‘‘accharāsaṅghātamattampi ce, bhikkhave, bhikkhu mettācittaṁ",
  "atk-s0401a6:25_8": "āsevatī’’ti idameva satthusāsanañceva ovādo ca, tassa karaṇato esa sāsanakaro ovādapatikaroti veditabbo.",
  "atk-s0401a6:26_0": "Amoghanti atucchaṁ. Raṭṭhapiṇḍanti ñātiparivaṭṭaṁ pahāya raṭṭhaṁ nissāya pabbajitena",
  "atk-s0401a6:26_1": "paresaṁ gehato paṭiladdhattā piṇḍapāto raṭṭhapiṇḍo nāma vuccati. Paribhuñjatīti cattāro",
  "atk-s0401a6:26_2": "paribhogā theyyaparibhogo iṇaparibhogo dāyajjaparibhogo sāmiparibhogoti. Tattha dussīlassa",
  "atk-s0401a6:26_3": "paribhogo theyyaparibhogo nāma. Sīlavato apaccavekkhitaparibhogo iṇaparibhogo nāma.",
  "atk-s0401a6:26_4": "Sattannaṁ sekkhānaṁ paribhogo dāyajjaparibhogā nāma. Khīṇāsavassa paribhogo sāmiparibhogo",
  "atk-s0401a6:26_5": "nāma. Tattha imassa bhikkhuno ayaṁ raṭṭhapiṇḍaparibhogo dvīhi kāraṇehi amogho hoti.",
  "atk-s0401a6:26_6": "Accharāsaṅghātamattampi mettācittaṁ āsevanto bhikkhu raṭṭhapiṇḍassa sāmiko hutvā,",
  "atk-s0401a6:26_7": "aṇaṇo hutvā, dāyādo hutvā paribhuñjatītipissa amogho raṭṭhapiṇḍaparibhogo. Accharāsaṅghātamattampi",
  "atk-s0401a6:26_8": "mettaṁ āsevantassa bhikkhuno dinnadānaṁ mahaṭṭhiyaṁ hoti mahapphalaṁ mahānisaṁsaṁ",
  "atk-s0401a6:26_9": "mahājutikaṁ mahāvipphārantipissa amogho raṭṭhapiṇḍaparibhogo. Ko pana vādo ye naṁ",
  "atk-s0401a6:26_10": "bahulīkarontīti ye pana imaṁ mettācittaṁ bahulaṁ āsevanti bhāventi punappunaṁ karonti,",
  "atk-s0401a6:26_11": "te amoghaṁ raṭṭhapiṇḍaṁ paribhuñjantīti ettha vattabbameva kiṁ? Evarūpā hi bhikkhū",
  "atk-s0401a6:26_12": "raṭṭhapiṇḍassa sāmino aṇaṇā dāyādā hutvā paribhuñjantīti.",
  "atk-s0401a6:27_0": "54-55. Catutthe bhāvetīti uppādeti vaḍḍheti. Pañcame manasi karotīti manasmiṁ karoti.",
  "atk-s0401a6:27_1": "Sesaṁ imesu dvīsupi tatiye vuttanayeneva veditabbaṁ. Yo hi āsevati, ayameva bhāveti,",
  "atk-s0401a6:27_2": "ayaṁ manasi karoti. Yena cittena āsevati, teneva bhāveti, tena manasi karoti. Sammāsambuddho",
  "atk-s0401a6:27_3": "pana yāya dhammadhātuyā suppaṭividdhattā desanāvilāsappatto nāma hoti, tassā suppaṭividdhattā",
  "atk-s0401a6:27_4": "attano desanāvilāsaṁ dhammissariyataṁ paṭisambhidāpabhedakusalataṁ appaṭihatasabbaññutaññāṇañca",
  "atk-s0401a6:27_5": "nissāya ekakkhaṇe uppannaṁ ekacittameva tīhi koṭṭhāsehi vibhajitvā dassesīti.",
  "atk-s0401a6:28_0": "56. Chaṭṭhe ye kecīti aniyāmitavacanaṁ. Akusalāti tesaṁ niyāmitavacanaṁ. Ettāvatā",
  "atk-s0401a6:28_1": "sabbākusalā asesato pariyādinnā honti. Akusalabhāgiyāakusalapakkhikāti akusalānamevetaṁ",
  "atk-s0401a6:28_2": "nāmaṁ. Akusalāyeva hi ekacce akusalaṁ sahajātavasena, ekacce upanissayavasena bhajanti",
  "atk-s0401a6:28_3": "ceva, tesañca pakkhā bhavantīti ‘‘akusalabhāgiyā akusalapakkhikā’’ti vuccanti. Sabbete",
  "atk-s0401a6:28_4": "manopubbaṅgamāti mano pubbaṁ paṭhamataraṁ gacchati etesanti manopubbaṅgamā. Ete hi",
  "atk-s0401a6:28_5": "kiñcāpi manena saddhiṁ ekuppādā ekavatthukā ekanirodhā ekārammaṇā ca honti. Yasmā",
  "atk-s0401a6:28_6": "pana tesaṁ mano uppādako kārako janako samuṭṭhāpako nibbattako, tasmā manopubbaṅgamā nāma honti.",
  "atk-s0401a6:29_0": "Paṭhamaṁ uppajjatīti yathā nāma ‘‘rājā nikkhanto’’ti vutte ‘‘rājāyeva nikkhanto,",
  "atk-s0401a6:29_1": "sesā rājasenā nikkhantā anikkhantā’’ti pucchitabbakāraṇaṁ natthi, sabbā nikkhantāteva",
  "atk-s0401a6:29_2": "paññāyanti, evameva mano uppannoti vuttakālato paṭṭhāya avasesā sahajātasaṁsaṭṭhasampayuttā",
  "atk-s0401a6:29_3": "uppannā na uppannāti pucchitabbakāraṇaṁ natthi, sabbe te uppannā tveva paññāyanti.",
  "atk-s0401a6:29_4": "Etamatthavasaṁ paṭicca tehi saṁsaṭṭhasampayutto ekuppādekanirodhopi samāno mano tesaṁ",
  "atk-s0401a6:29_5": "dhammānaṁ paṭhamaṁ uppajjatīti vutto. Anvadevāti anudeva, saheva ekatoyevāti attho.",
  "atk-s0401a6:29_6": "Byañjanacchāyaṁ pana gahetvā paṭhamaṁ cittaṁ uppajjati, pacchā cetasikāti na gahetabbaṁ.",
  "atk-s0401a6:29_7": "Attho hi paṭisaraṇaṁ , na byañjanaṁ. ‘‘Manopubbaṅgamā dhammā, manoseṭṭhā manomayā’’ti",
  "atk-s0401a6:29_8": "gāthāyapi eseva nayo.",
  "atk-s0401a6:30": "57. Sattame kusalāti catubhūmakāpi kusalā dhammā kathitā. Sesaṁ chaṭṭhe vuttanayeneva veditabbaṁ.",
  "atk-s0401a6:31": "58. Aṭṭhame yathayidaṁ, bhikkhave, pamādoti ettha, bhikkhaveti ālapanaṁ, yathā ayaṁ pamādoti attho. Pamādoti pamajjanākāro. Vuttañhetaṁ –",
  "atk-s0401a6:32_0": "‘‘Tattha katamo pamādo? Kāyaduccarite vā vacīduccarite vā manoduccarite vā pañcasu",
  "atk-s0401a6:32_1": "vā kāmaguṇesu cittassa vossaggo vossaggānuppadānaṁ kusalānaṁ vā dhammānaṁ bhāvanāya",
  "atk-s0401a6:32_2": "asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā",
  "atk-s0401a6:32_3": "nikkhittadhuratā anadhiṭṭhānaṁ ananuyogo anāsevanā abhāvanā abahulīkammaṁ . Yo evarūpo",
  "atk-s0401a6:32_4": "pamādo pamajjanā pamajjitattaṁ, ayaṁ vuccati pamādo’’ti (vibha. 846).",
  "atk-s0401a6:33": "Uppannā ca kusalā dhammā parihāyantīti idaṁ jhānavipassanānaṁ vasena vuttaṁ. Maggaphalānaṁ pana sakiṁ uppannānaṁ puna parihānaṁ nāma natthi.",
  "atk-s0401a6:34": "59. Navame appamādo pamādassa paṭipakkhavasena vitthārato veditabbo.",
  "atk-s0401a6:35": "60. Dasame kosajjanti kusītabhāvo. Sesaṁ vuttanayamevāti.",
  "atk-s0401a6:36": "Accharāsaṅghātavaggavaṇṇanā."
}