{
  "atk-s0402a0:0": "Namo tassa bhagavato arahato sammāsambuddhassa",
  "atk-s0402a0:1": "Aṅguttaranikāye",
  "atk-s0402a0:2": "Dukanipāta-aṭṭhakathā",
  "atk-s0402a0:3": "1. Paṭhamapaṇṇāsakaṁ",
  "atk-s0402a0:4": "1. Kammakāraṇavaggo",
  "atk-s0402a0:5": "1. Vajjasuttavaṇṇanā",
  "atk-s0402a0:6_0": "1. Dukanipātassa paṭhame vajjānīti dosā aparādhā. Diṭṭhadhammikanti diṭṭheva dhamme",
  "atk-s0402a0:6_1": "imasmiṁyeva attabhāve uppannaphalaṁ. Samparāyikanti samparāye anāgate attabhāve uppannaphalaṁ.",
  "atk-s0402a0:6_2": "Āgucārinti pāpakāriṁ aparādhakārakaṁ. Rājāno gahetvā vividhā kammakāraṇā kārenteti",
  "atk-s0402a0:6_3": "coraṁ gahetvā vividhā kammakāraṇā rājapurisā karonti, rājāno pana tā kārenti nāma.",
  "atk-s0402a0:6_4": "Taṁ coraṁ evaṁ kammakāraṇā kāriyamānaṁ esa passati. Tena vuttaṁ – “passati coraṁ",
  "atk-s0402a0:6_5": "āgucāriṁ rājāno gahetvā vividhā kammakāraṇā kārente”ti. Addhadaṇḍakehīti muggarehi,",
  "atk-s0402a0:6_6": "pahārasādhanatthaṁ vā catuhatthadaṇḍaṁ dvedhā chetvā gahitadaṇḍakehi. Bilaṅgathālikanti",
  "atk-s0402a0:6_7": "kañjiyaukkhalikakammakāraṇaṁ. Taṁ karontā sīsakaṭāhaṁ uppāṭetvā tattaṁ ayoguḷaṁ saṇḍāsena",
  "atk-s0402a0:6_8": "gahetvā tattha pakkhipanti, tena matthaluṅgaṁ pakkuthitvā uttarati. Saṅkhamuṇḍikanti",
  "atk-s0402a0:6_9": "saṅkhamuṇḍakammakāraṇaṁ. Taṁ karontā uttaroṭṭhaubhatokaṇṇacūḷikagalavāṭakaparicchedena",
  "atk-s0402a0:6_10": "cammaṁ chinditvā sabbakese ekato gaṇṭhiṁ katvā daṇḍakena veṭhetvā uppāṭenti, saha",
  "atk-s0402a0:6_11": "kesehi cammaṁ uṭṭhahati. Tato sīsakaṭāhaṁ thūlasakkharāhi ghaṁsitvā dhovantā saṅkhavaṇṇaṁ",
  "atk-s0402a0:6_12": "karonti. Rāhumukhanti rāhumukhakammakāraṇaṁ. Taṁ karontā saṅkunā mukhaṁ vivaritvā",
  "atk-s0402a0:6_13": "antomukhe dīpaṁ jālenti, kaṇṇacūḷikāhi vā paṭṭhāya mukhaṁ nikhādanena khananti, lohitaṁ",
  "atk-s0402a0:6_14": "paggharitvā mukhaṁ pūreti.",
  "atk-s0402a0:7_0": "Jotimālikanti sakalasarīraṁ telapilotikāya veṭhetvā ālimpenti. Hatthapajjotikanti",
  "atk-s0402a0:7_1": "hatthe telapilotikāya veṭhetvā dīpaṁ viya pajjālenti. Erakavattikanti erakavattakammakāraṇaṁ.",
  "atk-s0402a0:7_2": "Taṁ karontā heṭṭhāgīvato paṭṭhāya cammavaṭṭe kantitvā gopphake ṭhapenti, atha naṁ",
  "atk-s0402a0:7_3": "yottehi bandhitvā kaḍḍhanti. So attano cammavaṭṭe akkamitvā akkamitvā patati. Cīrakavāsikanti",
  "atk-s0402a0:7_4": "cīrakavāsikakammakāraṇaṁ. Taṁ karontā tatheva cammavaṭṭe kantitvā kaṭiyaṁ ṭhapenti,",
  "atk-s0402a0:7_5": "kaṭito paṭṭhāya kantitvā gopphakesu ṭhapenti, uparimehi heṭṭhimasarīraṁ cīrakanivāsananivatthaṁ",
  "atk-s0402a0:7_6": "viya hoti. Eṇeyyakanti eṇeyyakakammakāraṇaṁ. Taṁ karontā ubhosu kapparesu ca ubhosu",
  "atk-s0402a0:7_7": "jāṇukesu ca ayavalayāni datvā ayasūlāni koṭṭenti. So catūhi ayasūlehi bhūmiyaṁ patiṭṭhahati.",
  "atk-s0402a0:7_8": "Atha naṁ parivāretvā aggiṁ karonti. “Eṇeyyako jotipariggaho yathā”ti āgataṭṭhānepi",
  "atk-s0402a0:7_9": "idameva vuttaṁ. Taṁ kālena kālaṁ sūlāni apanetvā catūhi aṭṭhikoṭīhiyeva ṭhapenti.",
  "atk-s0402a0:7_10": "Evarūpā kammakāraṇā nāma natthi.",
  "atk-s0402a0:8_0": "Baḷisamaṁsikanti ubhatomukhehi baḷisehi paharitvā cammamaṁsanhārūni uppāṭenti. Kahāpaṇikanti",
  "atk-s0402a0:8_1": "sakalasarīraṁ tiṇhāhi vāsīhi koṭito paṭṭhāya kahāpaṇamattaṁ, kahāpaṇamattaṁ pātentā",
  "atk-s0402a0:8_2": "koṭṭenti. Khārāpatacchikanti sarīraṁ tattha tattha āvudhehi paharitvā kocchehi khāraṁ",
  "atk-s0402a0:8_3": "ghaṁsanti, cammamaṁsanhārūni paggharitvā aṭṭhikasaṅkhalikāva tiṭṭhati. Palighaparivattikanti",
  "atk-s0402a0:8_4": "ekena passena nipajjāpetvā kaṇṇacchiddena ayasūlaṁ koṭṭetvā pathaviyā ekābaddhaṁ",
  "atk-s0402a0:8_5": "karonti. Atha naṁ pāde gahetvā āviñchanti. Palālapīṭhakanti cheko kāraṇiko chavicammaṁ",
  "atk-s0402a0:8_6": "acchinditvā nisadapotehi aṭṭhīni bhinditvā kesesu gahetvā ukkhipati, maṁsarāsiyeva",
  "atk-s0402a0:8_7": "hoti. Atha naṁ keseheva pariyonandhitvā gaṇhanti, palālavaṭṭiṁ viya katvā puna veṭhenti.",
  "atk-s0402a0:8_8": "Sunakhehipīti katipayāni divasāni āhāraṁ adatvā chātakasunakhehi khādāpenti. Te muhuttena",
  "atk-s0402a0:8_9": "aṭṭhikasaṅkhalikameva karonti. Sūle uttāsenteti sūle āropente.",
  "atk-s0402a0:9_0": "Na paresaṁ pābhataṁ vilumpanto caratīti paresaṁ santakaṁ bhaṇḍaṁ parammukhaṁ ābhataṁ",
  "atk-s0402a0:9_1": "antamaso antaravīthiyaṁ patitaṁ sahassabhaṇḍikampi disvā “iminā jīvissāmī”ti vilumpanto",
  "atk-s0402a0:9_2": "na vicarati, ko iminā atthoti piṭṭhipādena vā pavaṭṭetvā gacchati.",
  "atk-s0402a0:10_0": "Pāpakoti lāmako. Dukkhoti aniṭṭho. Kiñca tanti kiṁ nāma taṁ kāraṇaṁ bhaveyya. Yāhanti",
  "atk-s0402a0:10_1": "yena ahaṁ. Kāyaduccaritanti pāṇātipātādi tividhaṁ akusalaṁ kāyakammaṁ. Kāyasucaritanti",
  "atk-s0402a0:10_2": "tassa paṭipakkhabhūtaṁ tividhaṁ kusalakammaṁ. Vacīduccaritanti musāvādādi catubbidhaṁ",
  "atk-s0402a0:10_3": "akusalaṁ vacīkammaṁ. Vacīsucaritanti tassa paṭipakkhabhūtaṁ catubbidhaṁ kusalakammaṁ.",
  "atk-s0402a0:10_4": "Manoduccaritanti abhijjhādi tividhaṁ akusalakammaṁ. Manosucaritanti tassa paṭipakkhabhūtaṁ",
  "atk-s0402a0:10_5": "tividhaṁ kusalakammaṁ. Suddhaṁ attānaṁ pariharatīti ettha duvidhā suddhi – pariyāyato",
  "atk-s0402a0:10_6": "ca nippariyāyato ca. Saraṇagamanena hi pariyāyena suddhaṁ attānaṁ pariharati nāma.",
  "atk-s0402a0:10_7": "Tathā pañcahi sīlehi, dasahi sīlehi – catupārisuddhisīlena, paṭhamajjhānena…pe… nevasaññānāsaññāyatanena,",
  "atk-s0402a0:10_8": "sotāpattimaggena, sotāpattiphalena…pe… arahattamaggena pariyāyena suddhaṁ attānaṁ",
  "atk-s0402a0:10_9": "pariharati nāma. Arahattaphale patiṭṭhito pana khīṇāsavo chinnamūlake pañcakkhandhe",
  "atk-s0402a0:10_10": "nhāpentopi khādāpentopi bhuñjāpentopi nisīdāpentopi nipajjāpentopi nippariyāyeneva",
  "atk-s0402a0:10_11": "suddhaṁ nimmalaṁ attānaṁ pariharati paṭijaggatīti veditabbo.",
  "atk-s0402a0:11_0": "Tasmāti yasmā imāni dve vajjāneva, no na vajjāni, tasmā. Vajjabhīrunoti vajjabhīrukā.",
  "atk-s0402a0:11_1": "Vajjabhayadassāvinoti vajjāni bhayato dassanasīlā. Etaṁ pāṭikaṅkhanti etaṁ icchitabbaṁ,",
  "atk-s0402a0:11_2": "etaṁ avassaṁbhāvīti attho. Yanti nipātamattaṁ, kāraṇavacanaṁ vā yena kāraṇena parimuccissati",
  "atk-s0402a0:11_3": "sabbavajjehi. Kena pana kāraṇena parimuccissatīti? Catutthamaggena ceva catutthaphalena",
  "atk-s0402a0:11_4": "ca. Maggena hi parimuccati nāma, phalaṁ patto parimutto nāma hotīti. Kiṁ pana khīṇāsavassa",
  "atk-s0402a0:11_5": "akusalaṁ na vipaccatīti? Vipaccati, taṁ pana khīṇāsavabhāvato pubbe kataṁ. Tañca",
  "atk-s0402a0:11_6": "kho imasmiṁyeva attabhāve, samparāye panassa kammaphalaṁ nāma natthīti. Paṭhamaṁ.",
  "atk-s0402a0:12": "2. Padhānasuttavaṇṇanā",
  "atk-s0402a0:13_0": "2. Dutiye padhānānīti vīriyāni. Vīriyañhi padahitabbato padhānabhāvakaraṇato vā padhānanti",
  "atk-s0402a0:13_1": "vuccati. Durabhisambhavānīti dussahāni duppūriyāni, dukkarānīti attho. Agāraṁ ajjhāvasatanti",
  "atk-s0402a0:13_2": "agāre vasantānaṁ. Cīvarapiṇḍapātasenāsanagilānapaccayabhesajjaparikkhārānuppadānatthaṁ",
  "atk-s0402a0:13_3": "padhānanti etesaṁ cīvarādīnaṁ catunnaṁ paccayānaṁ anuppadānatthāya padhānaṁ nāma",
  "atk-s0402a0:13_4": "durabhisambhavanti dasseti. Caturatanikampi hi pilotikaṁ, pasatataṇḍulamattaṁ vā",
  "atk-s0402a0:13_5": "bhattaṁ, caturatanikaṁ vā paṇṇasālaṁ, telasappinavanītādīsu vā appamattakampi bhesajjaṁ",
  "atk-s0402a0:13_6": "paresaṁ dethāti vattumpi nīharitvā dātumpi dukkaraṁ ubhatobyūḷhasaṅgāmappavesanasadisaṁ. Tenāha bhagavā –",
  "atk-s0402a0:14": "“Dānañca yuddhañca samānamāhu,",
  "atk-s0402a0:15": "Appāpi santā bahuke jinanti;",
  "atk-s0402a0:16": "Appampi ce saddahāno dadāti,",
  "atk-s0402a0:17": "Teneva so hoti sukhī paratthā”ti. ;",
  "atk-s0402a0:18_0": "Agārasmā anagāriyaṁ pabbajitānanti gehato nikkhamitvā agārassa gharāvāsassa hitāvahehi",
  "atk-s0402a0:18_1": "kasigorakkhādīhi virahitaṁ anagāriyaṁ pabbajjaṁ upagatānaṁ. Sabbūpadhipaṭinissaggatthāya",
  "atk-s0402a0:18_2": "padhānanti sabbesaṁ khandhūpadhikilesūpadhiabhisaṅkhārūpadhisaṅkhātānaṁ upadhīnaṁ",
  "atk-s0402a0:18_3": "paṭinissaggasaṅkhātassa nibbānassa atthāya vipassanāya ceva maggena ca sahajātavīriyaṁ.",
  "atk-s0402a0:18_4": "Tasmāti yasmā imāni dve padhānāni durabhisambhavāni, tasmā. Dutiyaṁ.",
  "atk-s0402a0:19": "3. Tapanīyasuttavaṇṇanā",
  "atk-s0402a0:20_0": "3. Tatiye tapanīyāti idha ceva samparāye ca tapantīti tapanīyā. Tappatīti cittasantāpena",
  "atk-s0402a0:20_1": "tappati anusocati kāyaduccaritaṁ katvā nandayakkho viya nandamāṇavo viya nandagoghātako",
  "atk-s0402a0:20_2": "viya devadatto viya dvebhātikā viya ca. Te kira gāvaṁ vadhitvā maṁsaṁ dve koṭṭhāse",
  "atk-s0402a0:20_3": "akaṁsu. Tato kaniṭṭho jeṭṭhakaṁ āha – “mayhaṁ dārakā bahū, imāni me antāni dehī”ti.",
  "atk-s0402a0:20_4": "Atha naṁ so “sabbaṁ maṁsaṁ dvedhā vibhattaṁ, puna kiṁ maggasī”ti paharitvā jīvitakkhayaṁ",
  "atk-s0402a0:20_5": "pāpesi. Nivattitvā ca naṁ olokento mataṁ disvā “bhāriyaṁ me kammaṁ kata”nti cittaṁ",
  "atk-s0402a0:20_6": "uppādesi. Athassa balavasoko uppajji. So ṭhitaṭṭhānepi nisinnaṭṭhānepi tadeva kammaṁ",
  "atk-s0402a0:20_7": "āvajjeti, cittassādaṁ na labhati. Asitapītakhāyitasāyitampissa sarīre ojaṁ na pharati,",
  "atk-s0402a0:20_8": "aṭṭhicammamattameva ahosi. Atha naṁ eko thero disvā – “upāsaka, tvaṁ pahūtaannapāno,",
  "atk-s0402a0:20_9": "aṭṭhicammamattameva te avasiṭṭhaṁ, atthi nu kho te kiñci tapanīyakamma”nti? So “āma,",
  "atk-s0402a0:20_10": "bhante”ti sabbaṁ ārocesi. Atha naṁ thero “bhāriyaṁ te upāsaka kammaṁ kataṁ, anaparādhaṭṭhāne",
  "atk-s0402a0:20_11": "aparaddha”nti āha. So teneva kammena kālaṁ katvā niraye nibbatto. Vacīduccaritena",
  "atk-s0402a0:20_12": "suppabuddhasakkakokālikaciñcamāṇavikādayo viya tappati. Sesamettha catutthe ca uttānatthameva. Tatiyaṁ.",
  "atk-s0402a0:21": "5. Upaññātasuttavaṇṇanā",
  "atk-s0402a0:22_0": "5. Pañcame dvinnāhanti dvinnaṁ ahaṁ. Upaññāsinti upagantvā guṇaṁ aññāsiṁ, jāniṁ paṭivijjhinti",
  "atk-s0402a0:22_1": "attho. Idāni te dhamme dassento yā ca asantuṭṭhitātiādimāha. Imañhi dhammadvayaṁ",
  "atk-s0402a0:22_2": "nissāya satthā sabbaññutaṁ patto, tasmā tassānubhāvaṁ dassento evamāha. Tattha asantuṭṭhitā",
  "atk-s0402a0:22_3": "kusalesu dhammesūti iminā imaṁ dīpeti – “ahaṁ jhānamattakena vā obhāsanimittamattakena",
  "atk-s0402a0:22_4": "vā asantuṭṭho hutvā arahattamaggameva uppādesiṁ. Yāva so na uppajji, na tāvāhaṁ santuṭṭho",
  "atk-s0402a0:22_5": "ahosiṁ. Padhānasmiṁ ca anukkaṇṭhito hutvā anosakkanāya ṭhatvāyeva padhānakiriyaṁ",
  "atk-s0402a0:22_6": "akāsi”nti imamatthaṁ dassento yā ca appaṭivānitātiādimāha. Tattha appaṭivānitāti",
  "atk-s0402a0:22_7": "appaṭikkamanā anosakkanā. Appaṭivānī sudāhaṁ, bhikkhave, padahāmīti ettha sudanti",
  "atk-s0402a0:22_8": "nipātamattaṁ. Ahaṁ, bhikkhave, anosakkanāyaṁ ṭhito bodhisattakāle sabbaññutaṁ patthento",
  "atk-s0402a0:22_9": "padhānamakāsinti ayamettha attho.",
  "atk-s0402a0:23_0": "Idāni yathā tena taṁ padhānaṁ kataṁ, taṁ dassento kāmaṁ taco cātiādimāha. Tattha",
  "atk-s0402a0:23_1": "pattabbanti iminā pattabbaṁ guṇajātaṁ dasseti. Purisathāmenātiādinā purisassa ñāṇathāmo",
  "atk-s0402a0:23_2": "ñāṇavīriyaṁ ñāṇaparakkamo ca kathito. Saṇṭhānanti ṭhapanā appavattanā osakkanā, paṭippassaddhīti",
  "atk-s0402a0:23_3": "attho. Ettāvatā tena caturaṅgasamannāgataṁ vīriyādhiṭṭhānaṁ nāma kathitaṁ. Ettha",
  "atk-s0402a0:23_4": "hi kāmaṁ taco cāti ekaṁ aṅgaṁ, nhāru cāti ekaṁ, aṭṭhi cāti ekaṁ, maṁsalohitanti ekaṁ,",
  "atk-s0402a0:23_5": "imāni cattāri aṅgāni. Purisathāmenātiādīni adhimattavīriyādhivacanāni. Iti purimehi",
  "atk-s0402a0:23_6": "catūhi aṅgehi samannāgatena hutvā evaṁ adhiṭṭhitaṁ vīriyaṁ caturaṅgasamannāgataṁ",
  "atk-s0402a0:23_7": "vīriyādhiṭṭhānaṁ nāmāti veditabbaṁ. Ettāvatā tena bodhipallaṅke attano āgamanīyapaṭipadā kathitā.",
  "atk-s0402a0:24_0": "Idāni tāya paṭipadāya paṭiladdhaguṇaṁ kathetuṁ tassa mayhaṁ, bhikkhavetiādimāha.",
  "atk-s0402a0:24_1": "Tattha appamādādhigatāti satiavippavāsasaṅkhātena appamādena adhigatā, na suttappamattena",
  "atk-s0402a0:24_2": "laddhā. Sambodhīti catumaggañāṇañceva sabbaññutaññāṇañca. Na hi sakkā etaṁ suttappamattena",
  "atk-s0402a0:24_3": "adhigantunti. Tenāha – “appamādādhigatā sambodhī”ti. Anuttaro yogakkhemoti na kevalaṁ",
  "atk-s0402a0:24_4": "bodhiyeva, arahattaphalanibbānasaṅkhāto anuttaro yogakkhemopi appamādādhigatova.",
  "atk-s0402a0:25_0": "Idāni attanā paṭiladdhaguṇesu bhikkhusaṅghaṁ samādapento tumhe cepi bhikkhavetiādimāha.",
  "atk-s0402a0:25_1": "Tattha yassatthāyāti yassa atthāya, yaṁ upasampajja viharitukāmā hutvāti attho. Tadanuttaranti",
  "atk-s0402a0:25_2": "taṁ anuttaraṁ. Brahmacariyapariyosānanti maggabrahmacariyassa pariyosānabhūtaṁ ariyaphalaṁ.",
  "atk-s0402a0:25_3": "Abhiññā sacchikatvāti abhiññāya uttamapaññāya paccakkhaṁ katvā. Upasampajja viharissathāti",
  "atk-s0402a0:25_4": "paṭilabhitvā pāpuṇitvā viharissatha. Tasmāti yasmā appaṭivānapadhānaṁ nāmetaṁ bahūpakāraṁ",
  "atk-s0402a0:25_5": "uttamatthasādhakaṁ, tasmā. Pañcamaṁ.",
  "atk-s0402a0:26": "6. Saṁyojanasuttavaṇṇanā",
  "atk-s0402a0:27_0": "6. Chaṭṭhe saṁyojaniyesu dhammesūti dasannaṁ saṁyojanānaṁ paccayabhūtesu tebhūmakadhammesu.",
  "atk-s0402a0:27_1": "Assādānupassitāti assādato passitā passanabhāvoti attho. Nibbidānupassitāti nibbidāvasena",
  "atk-s0402a0:27_2": "ukkaṇṭhanavasena passanabhāvo. Jātiyāti khandhanibbattito. Jarāyāti khandhaparipākato.",
  "atk-s0402a0:27_3": "Maraṇenāti khandhabhedato. Sokehīti antonijjhāyanalakkhaṇehi sokehi. Paridevehīti",
  "atk-s0402a0:27_4": "tannissitalālappitalakkhaṇehi paridevehi. Dukkhehīti kāyapaṭipīḷanadukkhehi. Domanassehīti",
  "atk-s0402a0:27_5": "manovighātadomanassehi. Upāyāsehīti adhimattāyāsalakkhaṇaupāyāsehi. Dukkhasmāti sakalavaṭṭadukkhato.",
  "atk-s0402a0:27_6": "Pajahatīti maggena pajahati. Pahāyāti ettha pana phalakkhaṇo kathito. Imasmiṁ sutte",
  "atk-s0402a0:27_7": "vaṭṭavivaṭṭaṁ kathitaṁ. Chaṭṭhaṁ.",
  "atk-s0402a0:28": "7. Kaṇhasuttavaṇṇanā",
  "atk-s0402a0:29_0": "7. Sattame kaṇhāti na kāḷavaṇṇatāya kaṇhā, kaṇhatāya pana upanentīti nipphattikāḷatāya",
  "atk-s0402a0:29_1": "kaṇhā. Sarasenāpi vā sabbākusaladhammā kaṇhā eva. Na hi tesaṁ uppattiyā cittaṁ pabhassaraṁ",
  "atk-s0402a0:29_2": "hoti. Ahirikanti ahirikabhāvo. Anottappanti anottāpibhāvo. Sattamaṁ.",
  "atk-s0402a0:30": "8. Sukkasuttavaṇṇanā",
  "atk-s0402a0:31_0": "8. Aṭṭhame sukkāti na vaṇṇasukkatāya sukkā, sukkatāya pana upanentīti nipphattisukkatāya",
  "atk-s0402a0:31_1": "sukkā. Sarasenāpi vā sabbakusaladhammā sukkā eva. Tesaṁ hi uppattiyā cittaṁ pabhassaraṁ",
  "atk-s0402a0:31_2": "hoti. Hirī ca ottappañcāti ettha pāpato jigucchanalakkhaṇā hirī, bhāyanalakkhaṇaṁ",
  "atk-s0402a0:31_3": "ottappaṁ. Yaṁ panettha vitthārato vattabbaṁ siyā, taṁ visuddhimagge vuttameva. Aṭṭhamaṁ.",
  "atk-s0402a0:32": "9. Cariyasuttavaṇṇanā",
  "atk-s0402a0:33_0": "9. Navame lokaṁ pālentīti lokaṁ sandhārenti ṭhapenti rakkhanti. Nayidha paññāyetha",
  "atk-s0402a0:33_1": "mātāti imasmiṁ loke janikā mātā “ayaṁ me mātā”ti garucittīkāravasena na paññāyetha.",
  "atk-s0402a0:33_2": "Sesapadesupi eseva nayo. Sambhedanti saṅkaraṁ mariyādabhedaṁ vā. Yathā ajeḷakātiādīsu",
  "atk-s0402a0:33_3": "ete hi sattā “ayaṁ me mātā”ti vā “mātucchā”ti vā garucittīkāravasena na jānanti.",
  "atk-s0402a0:33_4": "Yaṁ vatthuṁ nissāya uppannā, tattheva vippaṭipajjanti. Tasmā upamaṁ āharanto “yathā",
  "atk-s0402a0:33_5": "ajeḷakā”tiādimāha. Navamaṁ.",
  "atk-s0402a0:34": "10. Vassūpanāyikasuttavaṇṇanā",
  "atk-s0402a0:35_0": "10. Dasamaṁ aṭṭhuppattiyaṁ vuttaṁ. Kataraaṭṭhuppattiyaṁ? Manussānaṁ ujjhāyane. Bhagavatā",
  "atk-s0402a0:35_1": "hi paṭhamabodhiyaṁ vīsati vassāni vassūpanāyikā appaññattā ahosi. Bhikkhū anibaddhavāsā",
  "atk-s0402a0:35_2": "vassepi utuvassepi yathāsukhaṁ vicariṁsu. Te disvā manussā “kathañhi nāma samaṇā",
  "atk-s0402a0:35_3": "sakyaputtiyā hemantampi gimhampi vassampi cārikaṁ carissanti haritāni tiṇāni sammaddantā",
  "atk-s0402a0:35_4": "ekindriyaṁ jīvaṁ viheṭhentā bahū khuddake pāṇe saṅghātaṁ āpādentā. Ime hi nāma aññatitthiyā",
  "atk-s0402a0:35_5": "durakkhātadhammā vassāvāsaṁ allīyissanti saṁkasāyissanti, ime nāma sakuṇā rukkhaggesu",
  "atk-s0402a0:35_6": "kulāvakāni katvā vassāvāsaṁ allīyissanti saṁkasāyissantī”tiādīni vatvā ujjhāyiṁsu.",
  "atk-s0402a0:35_7": "Tamatthaṁ bhikkhū bhagavato ārocesuṁ. Bhagavā taṁ aṭṭhuppattiṁ katvā imaṁ suttaṁ",
  "atk-s0402a0:35_8": "desento paṭhamaṁ tāva “anujānāmi, bhikkhave, vassaṁ upagantu”nti ettakamevāha. Atha",
  "atk-s0402a0:35_9": "bhikkhūnaṁ “kadā nu kho vassaṁ upagantabba”nti uppannaṁ vitakkaṁ sutvā “anujānāmi,",
  "atk-s0402a0:35_10": "bhikkhave, vassāne vassaṁ upagantu”nti āha. Atha kho bhikkhūnaṁ etadahosi – “kati",
  "atk-s0402a0:35_11": "nu kho vassūpanāyikā”ti. Bhagavato etamatthaṁ ārocesuṁ. Taṁ sutvā sakalampi idaṁ",
  "atk-s0402a0:35_12": "suttaṁ desento dvemā, bhikkhavetiādimāha. Tattha vassūpanāyikāti vassūpagamanāni.",
  "atk-s0402a0:35_13": "Purimikāti aparajjugatāya āsāḷhiyā upagantabbā purimakattikapuṇṇamipariyosānā paṭhamā",
  "atk-s0402a0:35_14": "temāsī. Pacchimikāti māsagatāya āsāḷhiyā upagantabbā pacchimakattikapariyosānā pacchimā temāsīti. Dasamaṁ.",
  "atk-s0402a0:36": "Kammakāraṇavaggo paṭhamo."
}