{
  "tika-vin11t34:0": "Pakiṇṇakavinicchayakathāvaṇṇanā",
  "tika-vin11t34:1": "3029.Chattaṁpaṇṇamayaṁ kiñcīti tālapaṇṇādipaṇṇacchadanaṁ yaṁ kiñci chattaṁ. Bahīti upari. Antoti heṭṭhā. Sibbitunti rūpaṁ dassetvā sūcikammaṁ kātuṁ.",
  "tika-vin11t34:2_0": "3030.Paṇṇeti chadanapaṇṇe. Aḍḍhacandanti aḍḍhacandākāraṁ. Makaradantakanti makaradantākāraṁ,",
  "tika-vin11t34:2_1": "yaṁ “girikūṭa”nti vuccati. Chindituṁ na vaṭṭatīti sambandho. Mukhavaṭṭiyā nāmetvā",
  "tika-vin11t34:2_2": "baddhapaṇṇakoṭiyā vā matthakimaṇḍalakoṭiyā vā girikūṭādiṁ karonti, iminā taṁ paṭikkhittaṁ.",
  "tika-vin11t34:2_3": "Daṇḍeti chattadaṇḍe. Ghaṭakanti ghaṭākāro. Vāḷarūpaṁ vāti byagghādivāḷānaṁ rūpakaṁ",
  "tika-vin11t34:2_4": "vā. Lekhāti ukkiritvā vā chinditvā vā cittakammavasena vā katarāji.",
  "tika-vin11t34:3_0": "3031.Pañcavaṇṇānaṁ suttānaṁ antare nīlādiekavaṇṇena suttena thiratthaṁ chattaṁ anto",
  "tika-vin11t34:3_1": "ca bahi ca sibbituṁ vā chattadaṇḍaggāhakasalākapañjaraṁ thiratthaṁ vinandhituṁ vā",
  "tika-vin11t34:3_2": "vaṭṭatīti yojanā. “Pañcavaṇṇānaṁ ekavaṇṇena thirattha”nti iminā anekavaṇṇehi suttehi",
  "tika-vin11t34:3_3": "vaṇṇamaṭṭhatthāya sibbituñca vinandhituñca na vaṭṭatīti dīpeti.",
  "tika-vin11t34:4_0": "Potthakesu pana “pañcavaṇṇenā”ti pāṭho dissati, tassa ekavaṇṇena, pañcavaṇṇena vā",
  "tika-vin11t34:4_1": "suttena thiratthaṁ sibbituṁ, vinandhituṁ vā vaṭṭatīti yojanā kātabbā hoti, so ettheva heṭṭhā vuttena –",
  "tika-vin11t34:5": "“Pañcavaṇṇena suttena, sibbituṁ na ca vaṭṭatī”ti –",
  "tika-vin11t34:6_0": "Pāṭhena ca “keci tālapaṇṇacchattaṁ anto vā bahi vā pañcavaṇṇena suttena sibbantā",
  "tika-vin11t34:6_1": "vaṇṇamaṭṭhaṁ karonti, taṁ na vaṭṭati. Ekavaṇṇena pana nīlena vā pītakena vā yena",
  "tika-vin11t34:6_2": "kenaci suttena anto vā bahi vā sibbituṁ chattadaṇḍaggāhakaṁ salākapañjaraṁ vā vinandhituṁ",
  "tika-vin11t34:6_3": "vaṭṭati, tañca kho thirakaraṇatthaṁ, na vaṇṇamaṭṭhatthāyā”ti aṭṭhakathāpāṭhena ca",
  "tika-vin11t34:6_4": "virujjhati, tasmā so na gahetabbo.",
  "tika-vin11t34:7": "3032.Lekhāvā pana kevalāti yathāvuttappakārā salākalekhā vā. Chinditvāti ukkiritvā kataṁ chinditvā. Ghaṁsitvāti cittakammādivasena kataṁ ghaṁsitvā.",
  "tika-vin11t34:8_0": "3033.Daṇḍabundamhīti chattadaṇḍassa pañjare gāhaṇatthāya phālitabundamhi, mūleti",
  "tika-vin11t34:8_1": "attho. Ayamettha nissandehe vuttanayo. Khuddasikkhāgaṇṭhipade pana “chattapiṇḍiyā",
  "tika-vin11t34:8_2": "mūle”ti vuttaṁ. Ahichattakasaṇṭhānanti phullaahichattākāraṁ. Rajjukehi gāhāpetvā",
  "tika-vin11t34:8_3": "daṇḍe bandhanti, tasmiṁ bandhaṭṭhāne valayamiva ukkiritvā uṭṭhāpetvā. Bandhanatthāyāti",
  "tika-vin11t34:8_4": "vātena yathā na calati, evaṁ rajjūhi daṇḍe pañjarassa bandhanatthāya. Ukkiritvā katā",
  "tika-vin11t34:8_5": "lekhā vaṭṭatīti yojanā. Yathāha – “vātappahārena acalanatthaṁ chattamaṇḍalikaṁ rajjukehi",
  "tika-vin11t34:8_6": "gāhāpetvā daṇḍe bandhanti, tasmiṁ bandhanaṭṭhāne valayamiva ukkiritvā lekhaṁ ṭhapenti,",
  "tika-vin11t34:8_7": "sā vaṭṭatī”ti. “Sacepi na bandhanti, bandhanārahaṭṭhānattā valayaṁ ukkirituṁ vaṭṭatī”ti gaṇṭhipade vuttaṁ.",
  "tika-vin11t34:9": "3034.Samaṁ satapadādīnanti satapadādīhi sadisaṁ, tulyatthe karaṇavacanappasaṅge sāmivacanaṁ.",
  "tika-vin11t34:10_0": "3035.Pattassa pariyante vāti anuvātassa ubhayapariyante vā. Pattamukhepi vāti dvinnaṁ",
  "tika-vin11t34:10_1": "ārāmavitthārapattānaṁ saṅghaṭitaṭṭhāne kaṇṇepi vā, ekasseva vā pattassa ūnapūraṇatthaṁ",
  "tika-vin11t34:10_2": "saṅghaṭitaṭṭhānepi vā. Veṇinti kudrūsasīsākārena sibbanaṁ. Keci “varakasīsākārenā”ti",
  "tika-vin11t34:10_3": "vadanti. Saṅkhalikanti biḷāladāmasadisaṁ sibbanaṁ. Keci “satapadisama”nti vadanti.",
  "tika-vin11t34:11_0": "3036.Paṭṭanti paṭṭampi. Aṭṭhakoṇādiko vidhi pakāro etassāti aṭṭhakoṇādikavidhi, taṁ.",
  "tika-vin11t34:11_1": "“Aṭṭhakoṇādika”nti gāthābandhavasena niggahitāgamo. “Aṭṭhakoṇādikaṁ vidhi”nti etaṁ",
  "tika-vin11t34:11_2": "“paṭṭa”nti etassa samānādhikaraṇavisesanaṁ, kiriyāvisesanaṁ vā, “karontī”ti iminā",
  "tika-vin11t34:11_3": "sambandho. Atha vā paṭṭanti ettha bhummatthe upayogavacanaṁ, paṭṭeti attho. Imasmiṁ",
  "tika-vin11t34:11_4": "pakkhe “aṭṭhakoṇādika”nti upayogavacanaṁ. “Vidhi”nti etassa visesanaṁ. Idha vakkhamānacatukoṇasaṇṭhānato",
  "tika-vin11t34:11_5": "aññaṁ aṭṭhakoṇādikaṁ nāmaṁ. Tatthāti tasmiṁ paṭṭadvaye. Agghiyagadārūpanti agghiyasaṇṭhānañceva",
  "tika-vin11t34:11_6": "gadāsaṇṭhānañca sibbanaṁ. Muggaranti laguḷasaṇṭhānasibbanaṁ. Ādi-saddena cetiyādisaṇṭhānānaṁ gahaṇaṁ.",
  "tika-vin11t34:12_0": "3037.Tatthāti paṭṭadvaye tasmiṁ ṭhāne. Kakkaṭakakkhīnīti kuḷīraacchisadisāni sibbanavikārāni.",
  "tika-vin11t34:12_1": "Uṭṭhāpentīti karonti. Tatthāti tasmiṁ gaṇṭhikapāsakapaṭṭake. Suttāti koṇato koṇaṁ",
  "tika-vin11t34:12_2": "sibbitasuttā ceva caturasse sibbitasuttā ca. Piḷakāti tesameva suttānaṁ nivattetvā",
  "tika-vin11t34:12_3": "sibbitakoṭiyo ca. Duviññeyyāvāti rajanakāle duviññeyyarūpā anoḷārikā dīpitā vaṭṭantīti.",
  "tika-vin11t34:12_4": "Yathāha – “koṇasuttapiḷakā ca cīvare ratte duviññeyyarūpā vaṭṭantī”ti.",
  "tika-vin11t34:13_0": "3038.Gaṇṭhipāsakapaṭṭakāti gaṇṭhikapaṭṭakapāsakapaṭṭakāti yojanā. Kaṇṇakoṇesu suttānīti",
  "tika-vin11t34:13_1": "cīvarakaṇṇesu suttāni ceva gaṇṭhikapāsakapaṭṭānaṁ koṇesu suttāni ca chindeyya. Ettha",
  "tika-vin11t34:13_2": "ca cīvare āyāmato, vitthārato ca sibbitvā anuvātato bahi nikkhantasuttaṁ cīvaraṁ",
  "tika-vin11t34:13_3": "rajitvā sukkhāpanakāle rajjuyā vā cīvaravaṁse vā bandhitvā olambituṁ anuvāte baddhasuttāni",
  "tika-vin11t34:13_4": "ca kaṇṇasuttāni nāma. Yathāha – “cīvarassa kaṇṇasuttakaṁ na vaṭṭati, rajitakāle chinditabbaṁ.",
  "tika-vin11t34:13_5": "Yaṁ pana ‘anujānāmi, bhikkhave, kaṇṇasuttaka’nti evaṁ anuññātaṁ, taṁ anuvāte pāsakaṁ",
  "tika-vin11t34:13_6": "katvā bandhitabbaṁ, rajanakāle lagganatthāyā”ti.",
  "tika-vin11t34:14_0": "3039.Sūcikammavikāraṁ vāti cīvaramaṇḍanatthāya nānāsuttakehi satapadisadisaṁ sibbantā",
  "tika-vin11t34:14_1": "āgantukapaṭṭaṁ ṭhapenti, evarūpaṁ sūcikammavikāraṁ vā. Aññaṁ vā pana kiñcipīti aññampi",
  "tika-vin11t34:14_2": "yaṁ kiñci mālākammamigapakkhipādādikaṁ sibbanavikāraṁ. Kātunti sayaṁ kātuṁ. Kārāpetunti",
  "tika-vin11t34:14_3": "aññena vā kārāpetuṁ.",
  "tika-vin11t34:15_0": "3040. Yo bhikkhu paraṁ uttamaṁ vaṇṇamaṭṭhaṁ abhipatthayaṁ patthayanto kañjipiṭṭhakhaliallikādīsu",
  "tika-vin11t34:15_1": "cīvaraṁ pakkhipati, tassa pana bhikkhuno dukkaṭā mokkho na vijjatīti yojanā. Kañjīti",
  "tika-vin11t34:15_2": "vāyanatantamakkhanakañjisadisā thūlākañji. Piṭṭhanti taṇḍulapiṭṭhaṁ. Taṇḍulapiṭṭhehi",
  "tika-vin11t34:15_3": "pakkā khali. Allikāti niyyāso. Ādi-saddena lākhādīnaṁ gahaṇaṁ.",
  "tika-vin11t34:16": "3041. Cīvarassa karaṇe karaṇakāle samuṭṭhitānaṁ sūcihatthamalādīnaṁ dhovanatthaṁ, kiliṭṭhakāle ca dhovanatthaṁ kañjipiṭṭhikhaliallikādīsu pakkhipati, vaṭṭatīti yojanā.",
  "tika-vin11t34:17": "3042.Tatthāti yena kasāvena cīvaraṁ rajati, tasmiṁ rajane cīvarassa sugandhabhāvatthāya gandhaṁ vā ujjalabhāvatthāya telaṁ vā vaṇṇatthāya lākhaṁ vā. Kiñcīti evarūpaṁ yaṁ kiñci.",
  "tika-vin11t34:18_0": "3043.Maṇināti pāsāṇena. Aññenapi ca kenacīti yena ujjalaṁ hoti, evarūpena muggarādinā",
  "tika-vin11t34:18_1": "aññenāpi kenaci vatthunā. Doṇiyāti rajanambaṇe. Na ghaṁsitabbaṁ hatthena gāhetvā na ghaṭṭetabbaṁ.",
  "tika-vin11t34:19_0": "3044. Rattaṁ cīvaraṁ hatthehi kiñci thokaṁ paharituṁ vaṭṭatīti yojanā. “Yattha pakkarajanaṁ",
  "tika-vin11t34:19_1": "pakkhipanti, sā rajanadoṇi, tattha aṁsabaddhakakāyabandhanādiṁ ghaṭṭetuṁ vaṭṭatī”ti gaṇṭhipade vuttaṁ.",
  "tika-vin11t34:20_0": "3045.Gaṇṭhiketi veḷudantavisāṇādimayagaṇṭhike. Lekhā vāti vaṭṭādibhedā lekhā vā.",
  "tika-vin11t34:20_1": "Piḷakā vāti sāsapabījasadisā khuddakapubbuḷā vā. Pāḷikaṇṇikabhedakoti maṇikāvaḷirūpapupphakaṇṇikarūpabhedako.",
  "tika-vin11t34:20_2": "Kappabinduvikāro vā na vaṭṭatīti yojanā.",
  "tika-vin11t34:21": "3046.Āraggenāti ārakaṇṭakaggena, sūcimukhena vā. Kācipi lekhāti vaṭṭakagomuttādisaṇṭhānā yā kācipi rāji.",
  "tika-vin11t34:22": "3047.Bhamaṁ āropetvāti bhame alliyāpetvā.",
  "tika-vin11t34:23_0": "3048.Pattamaṇḍalaketi patte chavirakkhanatthāya tipusīsādīhi kate pattassa heṭṭhā",
  "tika-vin11t34:23_1": "ādhārādīnaṁ upari kātabbe pattamaṇḍalake. Bhittikammanti vibhattaṁ katvā nānākārarūpakakammacittaṁ.",
  "tika-vin11t34:23_2": "Yathāha “na bhikkhave citrāni pattamaṇḍalāni dhāretabbāni rūpakākiṇṇāni bhittikammakatānī”ti.",
  "tika-vin11t34:23_3": "Tatthāti tasmiṁ pattamaṇḍale. Assāti bhikkhussa. Makaradantakanti girikūṭākāraṁ.",
  "tika-vin11t34:24": "3049. Mukhavaṭṭiyaṁ yā lekhā parissāvanabandhanatthāya anuññātā, taṁ lekhaṁ ṭhapetvā dhammakaraṇacchatte vā kucchiyaṁ vā kācipi lekhā na vaṭṭatīti yojanā.",
  "tika-vin11t34:25": "3050.Tahiṁ tahinti mattikāya tattha tattha. Tanti tathākoṭṭitadiguṇasuttakāyabandhanaṁ.",
  "tika-vin11t34:26": "3051. Antesu daḷhatthāya dasāmukhe diguṇaṁ katvā koṭṭenti, vaṭṭatīti yojanā. Cittikampīti mālākammalatākammacittayuttampi kāyabandhanaṁ.",
  "tika-vin11t34:27": "3052.Akkhīnīti kuñjarakkhīni. Tatthāti kāyabandhane vaṭṭatīti kā kathā. Uṭṭhāpetunti ukkirituṁ.",
  "tika-vin11t34:28": "3053.Ghaṭanti ghaṭasaṇṭhānaṁ. Deḍḍubhasīsaṁ vāti udakasappasīsamukhasaṇṭhānaṁ vā. Yaṁ kiñci vikārarūpaṁ dasāmukhe na vaṭṭatīti yojanā.",
  "tika-vin11t34:29_0": "3054.Macchakaṇṭanti macchakaṇṭakākāraṁ. Khajjūripattakākāranti khajjūripattasaṇṭhānaṁ.",
  "tika-vin11t34:29_1": "Macchakaṇṭaṁ vā maṭṭhaṁ paṭṭikaṁ vā khajjūripattakākāraṁ vā ujukaṁ katvā koṭṭitaṁ",
  "tika-vin11t34:29_2": "vaṭṭatīti yojanā. Ettha ca ubhayapassesu macchakaṇṭakayuttaṁ macchassa piṭṭhikaṇṭakaṁ",
  "tika-vin11t34:29_3": "viya yassa paṭṭikāya vāyanaṁ hoti, idaṁ kāyabandhanaṁ macchakaṇṭakaṁ nāma. Yassa",
  "tika-vin11t34:29_4": "khajjūripattasaṇṭhānamiva vāyanaṁ hoti, taṁ khajjūripattakākāraṁ nāma.",
  "tika-vin11t34:30_0": "3055. Pakativītā paṭṭikā. Sūkarantaṁnāma kuñcikākosakasaṇṭhānaṁ. Tassa duvidhassa",
  "tika-vin11t34:30_1": "kāyabandhanassa. Tattha rajjukā sūkarantānulomikā, dussapaṭṭaṁ paṭṭikānulomikaṁ.",
  "tika-vin11t34:30_2": "Ādi-saddena muddikakāyabandhanaṁ gahitaṁ, tañca sūkarantānulomikaṁ. Yathāha – “ekarajjukaṁ,",
  "tika-vin11t34:30_3": "pana muddikakāyabandhanañca sūkarantakaṁ anulometī”ti. Tattha ekarajjukā nāma ekavaṭṭā.",
  "tika-vin11t34:30_4": "Bahurajjukassa akappiyabhāvaṁ vakkhati. “Muddikakāyabandhanaṁ nāma caturassaṁ akatvā",
  "tika-vin11t34:30_5": "sajjita”nti gaṇṭhipade vuttaṁ.",
  "tika-vin11t34:31_0": "3056.Murajaṁ nāma murajavaṭṭisaṇṭhānaṁ veṭhetvā kataṁ. Veṭhetvāti nānāsuttehi veṭhetvā.",
  "tika-vin11t34:31_1": "Sikkhābhājanavinicchaye pana “bahukā rajjuyo ekato katvā ekāya rajjuyā veṭhitaṁ murajaṁ",
  "tika-vin11t34:31_2": "nāmā”ti vuttaṁ. Maddavīṇaṁ nāma pāmaṅgasaṇṭhānaṁ. Deḍḍubhakaṁ nāma udakasappasīsasadisaṁ.",
  "tika-vin11t34:31_3": "Kalābukaṁ nāma bahurajjukaṁ. Rajjuyoti ubhayakoṭiyaṁ ekato abaddhā bahū rajjuyo,",
  "tika-vin11t34:31_4": "tathā baddhā kalābukaṁ nāma hotīti. Na vaṭṭantīti murajādīni imāni sabbāni kāyabandhanāni",
  "tika-vin11t34:31_5": "na vaṭṭanti. Purimā dveti murajaṁ, maddavīṇañcāti dve. “Dasāsu siyu”nti vattabbe",
  "tika-vin11t34:31_6": "gāthābandhavasena vaṇṇalopena “dasā siyu”nti vuttaṁ. Yathāha – “murajaṁ maddavīṇa’nti",
  "tika-vin11t34:31_7": "idaṁ dasāsuyeva anuññāta”nti.",
  "tika-vin11t34:32": "3057.Pāmaṅgasaṇṭhānāti pāmaṅgadāmaṁ viya caturassasaṇṭhānā.",
  "tika-vin11t34:33_0": "3058.Ekarajjumayanti nānāvaṭṭe ekato vaṭṭetvā katarajjumayaṁ kāyabandhanaṁ. Vaṭṭaṁ",
  "tika-vin11t34:33_1": "vaṭṭatīti “rajjukā dussapaṭṭādī”ti ettha ekavaṭṭarajjukā gahitā, idha pana nānāvaṭṭe",
  "tika-vin11t34:33_2": "ekato vaṭṭetvā katāva ekarajjukā gahitā. Tañcāti tampi ekarajjukakāyabandhanaṁ. Pāmaṅgasaṇṭhānaṁ",
  "tika-vin11t34:33_3": "ekampi na ca vaṭṭatīti kevalampi na vaṭṭati.",
  "tika-vin11t34:34_0": "3059. Bahū rajjuke ekato katvāti yojanā. Vaṭṭati bandhitunti murajaṁ, kalābukaṁ vā",
  "tika-vin11t34:34_1": "na hoti, rajjukakāyabandhanameva hotīti adhippāyo. Ayaṁ pana vinicchayo “bahū rajjuke",
  "tika-vin11t34:34_2": "ekato katvā ekena nirantaraṁ veṭhetvā kataṁ ‘bahurajjuka’nti na vattabbaṁ, taṁ vaṭṭatī”ti",
  "tika-vin11t34:34_3": "aṭṭhakathāgatova idha vutto. Sikkhābhājanavinicchaye “bahukā rajjuyo ekato katvā",
  "tika-vin11t34:34_4": "ekāya rajjuyā veṭhitaṁ murajaṁ nāmā”ti yaṁ vuttaṁ, taṁ iminā virujjhanato na gahetabbaṁ.",
  "tika-vin11t34:35": "3060.Danta-saddena hatthidantā vuttā. Jatūti lākhā. Saṅkhamayanti saṅkhanābhimayaṁ. Vidhakā matāti ettha “veṭhakā”tipi pāṭho vidhapariyāyo.",
  "tika-vin11t34:36_0": "3061.Kāyabandhanavidheti kāyabandhanassa dasāya thirabhāvatthaṁ kaṭṭhadantādīhi kate",
  "tika-vin11t34:36_1": "vidhe. Vikāro aṭṭhamaṅgalādiko. Tattha tatthāti tasmiṁ tasmiṁ ṭhāne, ubhayakoṭiyanti",
  "tika-vin11t34:36_2": "attho. Tu-saddena ghaṭākāropi vaṭṭatīti dīpeti.",
  "tika-vin11t34:37": "3062.Mālā…pe… vicittitāti mālākammalatākammehi ca migapakkhirūpādinānārūpehi ca vicittitā. Janarañjanīti bālajanapalobhinī.",
  "tika-vin11t34:38": "3064.Aṭṭhaṁsā vāpīti ettha api-saddena soḷasaṁsādīnaṁ gahaṇaṁ. Vaṇṇamaṭṭhāti mālākammādivaṇṇamaṭṭhā.",
  "tika-vin11t34:39_0": "3065. Añjanisalākāpi tathā vaṇṇamaṭṭhā na vaṭṭatīti yojanā. “Añjanitthavikāya ca,",
  "tika-vin11t34:39_1": "nānāvaṇṇehi suttehi, cittakammaṁ na vaṭṭatī”ti pāṭho yujjati. “Thavikāpi cā”ti pāṭho",
  "tika-vin11t34:39_2": "dissati, so na gahetabbo.",
  "tika-vin11t34:40": "3066. Rattādinā yena kenaci ekavaṇṇena suttena pilotikādimayaṁ yaṁ kiñci sipāṭikaṁ sibbetvā vaḷañjantassa vaṭṭatīti yojanā.",
  "tika-vin11t34:41_0": "3067.Maṇikanti thūlapubbuḷaṁ. Piḷakanti sukhumapubbuḷaṁ. Pipphaleti vatthacchedanasatthe.",
  "tika-vin11t34:41_1": "Ārakaṇṭaketi pattādhāravalayānaṁ vijjhanakaṇṭake. Ṭhapetunti uṭṭhāpetuṁ. Yaṁ kiñcīti",
  "tika-vin11t34:41_2": "sesaṁ vaṇṇamaṭṭhampi ca.",
  "tika-vin11t34:42_0": "3068.Daṇḍaketi pipphaladaṇḍake. Yathāha – “pipphalakepi maṇikaṁ vā piḷakaṁ vā yaṁ",
  "tika-vin11t34:42_1": "kiñci uṭṭhāpetuṁ na vaṭṭati, daṇḍake pana paricchedalekhā vaṭṭatī”ti. Paricchedalekhāmattanti",
  "tika-vin11t34:42_2": "āṇibandhanaṭṭhānaṁ patvā paricchindanatthaṁ ekāva lekhā vaṭṭati. Valitvāti ubhayakoṭiyā",
  "tika-vin11t34:42_3": "mukhaṁ katvā majjhe valiyo gāhetvā. Nakhacchedanaṁ yasmā karonti, tasmā vaṭṭatīti yojanā.",
  "tika-vin11t34:43_0": "3069. Araṇisahite kantakiccakaro daṇḍo uttarāraṇī nāma. Vāpīti pi-saddena adharāraṇiṁ",
  "tika-vin11t34:43_1": "saṅgaṇhāti, udukkhaladaṇḍassetaṁ adhivacanaṁ. Añchanakayantadhanu dhanukaṁ nāma.",
  "tika-vin11t34:43_2": "Musalamatthakapīḷanadaṇḍako pelladaṇḍako nāma.",
  "tika-vin11t34:44_0": "3070.Saṇḍāseti aggisaṇḍāsaṁ vadanti. Kaṭṭhacchedanavāsiyā tathā yaṁ kiñci vaṇṇamaṭṭhaṁ",
  "tika-vin11t34:44_1": "na vaṭṭatīti sambandho. Dvīsu passesūti vāsiyā ubhosu passesu. Lohenāti kappiyalohena.",
  "tika-vin11t34:44_2": "Bandhituṁ vaṭṭatīti ujukameva caturassaṁ vā aṭṭhaṁsaṁ vā bandhituṁ vaṭṭati. “Saṇḍāseti",
  "tika-vin11t34:44_3": "aggisaṇḍāse”ti nissandehe vuttaṁ. Aṭṭhakathāyaṁ panettha sūcisaṇḍāso dassito.",
  "tika-vin11t34:45": "3071.Heṭṭhatoti heṭṭhā ayopaṭṭavalayassa. “Upari ahicchattamakulamatta”nti aṭṭhakathāyaṁ vuttaṁ.",
  "tika-vin11t34:46_0": "3072.Visāṇeti telāsiñcanakagavayamahiṁsādisiṅge. Nāḷiyaṁ vāpīti veḷunāḷikādināḷiyaṁ.",
  "tika-vin11t34:46_1": "Api-saddena alābuṁ saṅgaṇhāti. Āmaṇḍasāraketi āmalakacuṇṇamayatelaghaṭe. Telabhājanaketi",
  "tika-vin11t34:46_2": "vuttappakāreyeva telabhājane. Sabbaṁ vaṇṇamaṭṭhaṁ vaṭṭatīti pumitthirūparahitaṁ mālākammādi",
  "tika-vin11t34:46_3": "sabbaṁ vaṇṇamaṭṭhaṁ vaṭṭati.",
  "tika-vin11t34:47_0": "3073-5.Pānīyassa uḷuṅketi pānīyauḷuṅke. Doṇiyaṁ rajanassapīti rajanadoṇiyampi. Phalakapīṭheti",
  "tika-vin11t34:47_1": "phalakamaye pīṭhe. Valayādhārakādiketi dantavalayādiādhārake. Ādi-saddena daṇḍādhārako",
  "tika-vin11t34:47_2": "saṅgahito. Pādapuñchaniyanti coḷādimayapādapuñchaniyaṁ. Pīṭheti pādapīṭhe. Sahacariyena",
  "tika-vin11t34:47_3": "pādakathalikāyañca. Cittaṁ sabbameva ca vaṭṭatīti yathāvutte bhikkhuparikkhāre mātugāmarūparahitaṁ,",
  "tika-vin11t34:47_4": "bhikkhuniparikkhāre purisarūparahitaṁ avasesaṁ sabbaṁ cittakammaṁ.",
  "tika-vin11t34:48_0": "3076. Nānā ca te maṇayo cāti nānāmaṇī, indanīlādayo, nānāmaṇīhi katā nānāmaṇimayā,",
  "tika-vin11t34:48_1": "thambhā ca kavāṭā ca dvārā ca bhittiyo ca thambhakavāṭadvārabhittiyo, nānāmaṇimayā",
  "tika-vin11t34:48_2": "thambhakavāṭadvārabhittiyo yasmiṁ taṁ tathā vuttaṁ. Kā kathā vaṇṇamaṭṭhaketi mālākammalatākammacittakammādivaṇṇamaṭṭhake",
  "tika-vin11t34:48_3": "vattabbameva natthīti attho.",
  "tika-vin11t34:49_0": "3077. Thāvarassa ratanamayapāsādassa kappiyabhāvaṁ dassetvā suvaṇṇādimayassāpi sabbapāsādaparibhogassa",
  "tika-vin11t34:49_1": "kappiyabhāvaṁ dassetumāha “sovaṇṇaya”ntiādi. Sovaṇṇayanti suvaṇṇamayaṁ. Dvārakavāṭānaṁ",
  "tika-vin11t34:49_2": "anantaragāthāya dassitattā “dvārakavāṭabandha”nti iminā dvārakavāṭabāhāsaṅkhātaṁ",
  "tika-vin11t34:49_3": "piṭṭhasaṅghāṭaṁ gahitaṁ. Dvārañca kavāṭañca dvārakavāṭāni, dvārakavāṭānaṁ bandhaṁ",
  "tika-vin11t34:49_4": "dvārakavāṭabandhaṁ, uttarapāsakummārasaṅkhātaṁ piṭṭhasaṅghāṭanti attho. Nānā ca te",
  "tika-vin11t34:49_5": "maṇayo cāti nānāmaṇī, suvaṇṇañca nānāmaṇī ca suvaṇṇanānāmaṇī, bhitti ca bhūmi ca",
  "tika-vin11t34:49_6": "bhittibhūmi suvaṇṇanānāmaṇīhi katā bhittibhūmi suvaṇṇanānāmaṇibhittibhūmi. Iti imesu",
  "tika-vin11t34:49_7": "senāsanāvayavesu. Na kiñci ekampi nisedhanīyanti ekampi senāsanaparikkhāraṁ kiñci",
  "tika-vin11t34:49_8": "na nisedhanīyaṁ, senāsanampi na paṭikkhipitabbanti attho. Senāsanaṁ vaṭṭati sabbamevāti",
  "tika-vin11t34:49_9": "sabbameva senāsanaparibhogaṁ vaṭṭati. Yathāha –",
  "tika-vin11t34:50_0": "“Sabbaṁ pāsādaparibhoganti suvaṇṇarajatādivicitrāni kavāṭāni mañcapīṭhāni tālavaṇṭāni",
  "tika-vin11t34:50_1": "suvaṇṇarajatamayāni pānīyaghaṭapānīyasarāvāni yaṁ kiñci cittakammakataṁ, sabbaṁ vaṭṭati.",
  "tika-vin11t34:50_2": "‘Pāsādassa dāsidāsaṁ khettavatthuṁ gomahiṁsaṁ demā’ti vadanti, pāṭekkaṁ gahaṇakiccaṁ",
  "tika-vin11t34:50_3": "natthi, pāsāde paṭiggahite paṭiggahitameva hoti. Gonakādīni saṅghikavihāre vā puggalikavihāre",
  "tika-vin11t34:50_4": "vā mañcapīṭhakesu attharitvā paribhuñjituṁ na vaṭṭanti. Dhammāsane pana gihivikatanīhārena",
  "tika-vin11t34:50_5": "labbhanti, tatrāpi nipajjituṁ na vaṭṭatī”ti.",
  "tika-vin11t34:51": "“Sovaṇṇadvārakavāṭabandha”nti vā pāṭho, bahubbīhisamāso. Iminā ca dutiyapadena ca senāsanaṁ visesīyati.",
  "tika-vin11t34:52_0": "3078.Na davaṁ kareti “kiṁ buddho silakabuddho? Kiṁ dhammo godhammo ajadhammo? Kiṁ",
  "tika-vin11t34:52_1": "saṅgho gosaṅgho ajasaṅgho migasaṅgho”ti parihāsaṁ na kareyya. Titthiyabbataṁ mūgabbatādikaṁ",
  "tika-vin11t34:52_2": "neva gaṇheyyāti yojanā.",
  "tika-vin11t34:53": "3079.Tā bhikkhuniyo udakādinā vāpi na siñceyyāti yojanā.",
  "tika-vin11t34:54_0": "3080.Aññattha aññasmiṁ vihāre vassaṁvuttho aññattha aññasmiṁ vihāre bhāgaṁ vassāvāsikabhāgaṁ",
  "tika-vin11t34:54_1": "gaṇhāti ce, dukkaṭaṁ. Tasmiṁ cīvare naṭṭhe vā jajjare jiṇṇe vā gīvā puna dātabbanti yojanā.",
  "tika-vin11t34:55": "3081.Soti aññattha bhāgaṁ gaṇhanako bhikkhu. Tehīti cīvarasāmikehi. Tanti tathā gahitaṁ vassāvāsikabhāgaṁ. Tesanti cīvarasāmikānaṁ.",
  "tika-vin11t34:56_0": "3082.Karototi kārāpayato. Davā silaṁ pavijjhantoti pantikīḷāya kīḷatthikānaṁ sippadassanavasena",
  "tika-vin11t34:56_1": "sakkharaṁ vā ninnaṭṭhānaṁ pavaṭṭanavasena pāsāṇaṁ vā pavijjhanto. Na kevalañca pāsāṇaṁ,",
  "tika-vin11t34:56_2": "aññampi yaṁ kiñci dārukhaṇḍaṁ vā iṭṭhakakhaṇḍaṁ vā hatthena vā yantena vā pavijjhituṁ",
  "tika-vin11t34:56_3": "na vaṭṭati. Cetiyādīnaṁ atthāya pāsāṇādayo hasantā hasantā pavaṭṭentipi khipantipi",
  "tika-vin11t34:56_4": "ukkhipantipi, kammasamayoti vaṭṭati.",
  "tika-vin11t34:57_0": "3083.Gihigopakadānasminti gihīnaṁ uyyānagopakādīhi attanā gopitauyyānādito phalādīnaṁ",
  "tika-vin11t34:57_1": "dāne yāvadatthaṁ diyyamānepi. Na doso koci gaṇhatoti paṭiggaṇhato bhikkhuno koci",
  "tika-vin11t34:57_2": "doso natthi. Saṅghacetiyasantake tālaphalādimhi uyyānagopakādīhi diyyamāne paricchedanayo",
  "tika-vin11t34:57_3": "tesaṁ vetanavasena paricchinnānaṁyeva gahaṇe anāpattinayo vuttoti yojanā.",
  "tika-vin11t34:58": "3084.Purisasaṁyuttanti parivisakehi purisehi vuyhamānaṁ. Hatthavaṭṭakanti hattheneva pavaṭṭetabbasakaṭaṁ.",
  "tika-vin11t34:59_0": "3085. Bhikkhuniyā saddhiṁ kiñcipi anācāraṁ na sampayojeyya na kāreyyāti yojanā. “Kiñcī”tipi",
  "tika-vin11t34:59_1": "pāṭho, gahaṭṭhaṁ vā pabbajitaṁ vā kiñci bhikkhuniyā saddhiṁ anācāravasena na sampayojeyyāti",
  "tika-vin11t34:59_2": "attho. Obhāsentassāti kāmādhippāyaṁ pakāsentassa.",
  "tika-vin11t34:60": "3086.Haveti ekaṁsatthe nipāto.",
  "tika-vin11t34:61": "3087.Attano paribhogatthaṁ dinnanti “tumheyeva paribhuñjathā”ti vatvā dinnaṁ ticīvarādiṁ.",
  "tika-vin11t34:62_0": "3088.Asappāyanti pittādidosānaṁ kopanavasena aphāsukāraṇaṁ. Apanetumpi jahitumpi,",
  "tika-vin11t34:62_1": "pageva dātunti adhippāyo. Aggaṁ gahetvā dātuṁ vāti tathā gahaṇārahaṁ annādiṁ sandhāya",
  "tika-vin11t34:62_2": "vuttaṁ. “Katipāhaṁ bhutvā”ti seso. Piṇḍapātādito aggaṁ gahetvā pattādiṁ katipāhaṁ",
  "tika-vin11t34:62_3": "bhutvā dātuṁ vaṭṭatīti attho.",
  "tika-vin11t34:63_0": "3089.Pañcavaggūpasampadāti vinayadharapañcamena saṅghena kātabbaupasampadā. Navāti",
  "tika-vin11t34:63_1": "aññehi ekavārampi aparibhuttā. Guṇaṅguṇaupāhanā catupaṭalato paṭṭhāya bahupaṭalaupāhanā.",
  "tika-vin11t34:63_2": "Cammatthāroti kappiyacammattharaṇañca. Dhuvanhānanti pakatinahānaṁ.",
  "tika-vin11t34:64_0": "3090.Sambādhassāti vaccamaggapassāvamaggadvayassa sāmantā dvaṅgulā anto satthavatthikammaṁ",
  "tika-vin11t34:64_1": "vāritanti yojanā. Satthena antamaso nakhenāpi chedanaphālanādivasena satthakammañca",
  "tika-vin11t34:64_2": "vatthīhi bhesajjatelassa anto pavisanavasena kātabbaṁ vatthikammañca thullaccayāpattividhānena",
  "tika-vin11t34:64_3": "vāritanti attho. Passāvamaggassa sāmantā dvaṅgulaṁ aṅgajātassa aggato paṭṭhāya gahetabbaṁ.",
  "tika-vin11t34:65": "3091.“Pākattha”nti iminā nibbāpetuṁ calane niddosabhāvaṁ dīpeti.",
  "tika-vin11t34:66_0": "3092.Upaḷāletīti “pattacīvarādiparikkhāraṁ te dammī”ti vatvā palobhetvā gaṇhāti.",
  "tika-vin11t34:66_1": "Tatthāti tasmiṁ puggale. Ādīnavanti alajjitādibhāvaṁ dassetvā tena saha sambhogādikaraṇe",
  "tika-vin11t34:66_2": "alajjibhāvāpajjanādiādīnavaṁ. Tassāti tato viyojetabbassa tassa.",
  "tika-vin11t34:67_0": "3093. Ādīnavadassanappakāraṁ dassetumāha “makkhana”ntiādi. “Nahāyituṁ gatena gūthamuttehi",
  "tika-vin11t34:67_1": "makkhanaṁ viya dussīlaṁ nissāya viharatā tayā kata”nti evaṁ tattha ādīnavaṁ vattuṁ vaṭṭatīti yojanā.",
  "tika-vin11t34:68_0": "3094-5.Bhattagge bhojanasālāya bhuñjamāno. Yāgupāneti yāguṁ pivanakāle. Antogāmeti",
  "tika-vin11t34:68_1": "antaraghare. Vīthiyanti nigamanagaragāmādīnaṁ rathikāya. Andhakāreti andhakāre vattamāne,",
  "tika-vin11t34:68_2": "andhakāragatoti attho. Tañhi vandantassa mañcapādādīsupi nalāṭaṁ paṭihaññeyya. Anāvajjoti",
  "tika-vin11t34:68_3": "kiccapasutattā vandanaṁ asamannāharanto. Ekāvattoti ekato āvatto sapattapakkhe ṭhito",
  "tika-vin11t34:68_4": "verī visabhāgapuggalo. Ayañhi vandiyamāno pādenapi pahareyya. Vāvaṭoti sibbanakammādikiccantarapasuto.",
  "tika-vin11t34:69_0": "Suttoti niddaṁ okkanto. Khādanti piṭṭhakakhajjakādīni khādanto. Bhuñjantoti odanādīni",
  "tika-vin11t34:69_1": "bhuñjanto. Vaccaṁ muttampi vā karanti uccāraṁ vā passāvaṁ vā karonto iti imesaṁ terasannaṁ",
  "tika-vin11t34:69_2": "vandanā ayuttatthena vāritāti sambandho.",
  "tika-vin11t34:70_0": "3096-7. Kammaladdhisīmāvasena tīsu nānāsaṁvāsakesu kammanānāsaṁvāsakassa ukkhittaggahaṇena",
  "tika-vin11t34:70_1": "gahitattā, sīmānānāsaṁvāsakavuḍḍhatarapakatattassa vandiyattā, pārisesañāyena “nānāsaṁvāsako",
  "tika-vin11t34:70_2": "vuḍḍhataro adhammavādī avandiyo”ti vacanato ca laddhinānāsaṁvāsako idha “nānāsaṁvāsako”ti",
  "tika-vin11t34:70_3": "gahitoti veditabbo. Ukkhittoti tividhenāpi ukkhepanīyakammena ukkhittako. Garukaṭṭhā",
  "tika-vin11t34:70_4": "ca pañcāti pārivāsikamūlāyapaṭikassanārahamānattārahamānattacārikaabbhānārahasaṅkhātā",
  "tika-vin11t34:70_5": "pañca garukaṭṭhā ca. Ime pana aññamaññassa yathāvuḍḍhaṁ vandanādīni labhanti, pakatattena",
  "tika-vin11t34:70_6": "avandiyattāva avandiyesu gahitā. Ime bāvīsati puggaleti naggādayo yathāvutte.",
  "tika-vin11t34:71_0": "3098.“Dhammavādī”ti idaṁ “nānāsaṁvāsavuḍḍhako”ti etassa visesanaṁ. Yathāha “tayome,",
  "tika-vin11t34:71_1": "bhikkhave, vandiyā. Pacchā upasampannena pureupasampanno vandiyo, nānāsaṁvāsako vuḍḍhataro",
  "tika-vin11t34:71_2": "dhammavādī vandiyo, sadevake loke, bhikkhave, samārake…pe… tathāgato arahaṁ sammāsambuddho vandiyo”ti.",
  "tika-vin11t34:72_0": "3099. “Eteyeva vandiyā, na aññe”ti niyāmassa akatattā aññesampi vandiyānaṁ sabbhāvaṁ",
  "tika-vin11t34:72_1": "dassetumāha “tajjanādī”tiādi. Ettha ādi-saddena niyassapabbājanīyapaasāraṇīyakamme",
  "tika-vin11t34:72_2": "saṅgaṇhāti. Etthāti etasmiṁ vandanīyādhikāre. Kammanti apalokanādi catubbidhaṁ kammaṁ.",
  "tika-vin11t34:73_0": "3100. Saṅghena adhammakamme kariyamāne taṁ vāretuṁ asakkontena, asakkontehi ca paṭipajjitabbavidhiṁ",
  "tika-vin11t34:73_1": "dassetumāha “adhiṭṭhāna”ntiādi. Adhiṭṭhānaṁ panekassa uddiṭṭhanti yojanā, adhammakammaṁ",
  "tika-vin11t34:73_2": "karontānaṁ bhikkhūnamantare nisīditvā taṁ “adhamma”nti jānitvāpi taṁ vāretuṁ asakkontassa",
  "tika-vin11t34:73_3": "ekassa “na metaṁ khamatī”ti cittena adhiṭṭhānamuddiṭṭhanti vuttaṁ hoti. Dvinnaṁ vā",
  "tika-vin11t34:73_4": "tiṇṇameva cāti tameva vāretuṁ asakkontānaṁ dvinnaṁ vā tiṇṇaṁ vā bhikkhūnaṁ aññamaññaṁ",
  "tika-vin11t34:73_5": "“na metaṁ khamatī”ti diṭṭhāvikammaṁ sakasakadiṭṭhiyā pakāsanaṁ uddiṭṭhanti attho.",
  "tika-vin11t34:73_6": "Tato uddhaṁ tīhi uddhaṁ catunnaṁ kammassa paṭikkosanaṁ “idaṁ adhammakammaṁ mā karothā”ti",
  "tika-vin11t34:73_7": "paṭikkhipanaṁ uddiṭṭhanti attho.",
  "tika-vin11t34:74_0": "3101. Vissāsaggāhalakkhaṇaṁ aggahitaggahaṇena pañcavidhanti dassetumāha “sandiṭṭho”tiādi.",
  "tika-vin11t34:74_1": "Yojanā panettha evaṁ veditabbā – sandiṭṭho ca hoti, jīvati ca, gahite ca attamano",
  "tika-vin11t34:74_2": "hoti, sambhatto ca hoti, jīvati ca, gahite ca attamano hoti, ālapito ca hoti, jīvati",
  "tika-vin11t34:74_3": "ca, gahite ca attamano hotīti evaṁ sandiṭṭhasambhattaālapitānaṁ tiṇṇamekekassa tīṇi",
  "tika-vin11t34:74_4": "tīṇi vissāsaggāhalakkhaṇāni katvā navavidhaṁ hotīti veditabbaṁ. Vacanattho, panettha",
  "tika-vin11t34:74_5": "vinicchayo ca heṭṭhā vuttova.",
  "tika-vin11t34:75": "3102. Sīlavipatti, diṭṭhivipatti ca ācārājīvasambhavā dve vipattiyo cāti yojanā, ācāravipatti, ājīvavipatti cāti vuttaṁ hoti.",
  "tika-vin11t34:76": "3103.Tatthāti tesu catūsu vipattīsu. Appaṭikammā pārājikā vuṭṭhānagāminī saṅghādisesāpattikā duve āpattiyo sīlavipattīti pakāsitāti yojanā.",
  "tika-vin11t34:77_0": "3104. Yā ca antaggāhikā diṭṭhi, yā dasavatthukā diṭṭhi, ayaṁ duvidhā diṭṭhi diṭṭhivipattīti",
  "tika-vin11t34:77_1": "dīpitāti yojanā. Tattha antaggāhikadiṭṭhi nāma ucchedantasassatantagāhavasena pavattā",
  "tika-vin11t34:77_2": "diṭṭhi. “Natthi dinna”ntiādinayappavattā dasavatthukā diṭṭhi.",
  "tika-vin11t34:78_0": "3105. Thullaccayādikā desanāgāminikā yā pañca āpattiyo, ācārakusalena bhagavatā sā",
  "tika-vin11t34:78_1": "ācāravipattīti vuttāti yojanā. Ādi-saddena pācittiyapāṭidesanīyadukkaṭadubbhāsitānaṁ",
  "tika-vin11t34:78_2": "gahaṇaṁ. Yāti pañcāpattiyo apekkhitvā bahuttaṁ. Sāti ācāravipatti sāmaññamapekkhitvā ekattaṁ.",
  "tika-vin11t34:79_0": "3106.Kuhanādīti ādi-saddena lapanā nemittikatā nippesikatā lābhena lābhaṁ nijigīsanatā",
  "tika-vin11t34:79_1": "gahitā, kuhanādīnaṁ vitthāro visuddhimagge vuttanayena veditabbo. Ājīvo paccayo hetu",
  "tika-vin11t34:79_2": "yassā āpattiyāti viggaho. Chabbidhāti catutthapārājikasañcarittathullaccayapācittiyapāṭidesanīyadukkaṭāpattīnaṁ",
  "tika-vin11t34:79_3": "vasena chabbidhā. Pakāsitā –",
  "tika-vin11t34:80_0": "“Ājīvahetu ājīvakāraṇā pāpiccho icchāpakato asantaṁ abhūtaṁ uttarimanussadhammaṁ",
  "tika-vin11t34:80_1": "ullapati, āpatti pārājikassa. Ājīvahetu…pe… sañcarittaṁ samāpajjati, āpatti saṅghādisesassa.",
  "tika-vin11t34:80_2": "Ājīvahetu…pe… ‘yo te vihāre vasati, so bhikkhu arahā’ti bhaṇati, paṭijānantassa āpatti",
  "tika-vin11t34:80_3": "thullaccayassa. Ājīvahetu…pe… bhikkhu paṇītabhojanāni agilāno attano atthāya viññāpetvā",
  "tika-vin11t34:80_4": "bhuñjati, āpatti pācittiyassa. Ājīvahetu…pe… bhikkhunī paṇītabhojanāni agilānā attano",
  "tika-vin11t34:80_5": "atthāya viññāpetvā bhuñjati, āpatti pāṭidesanīyassa. Ājīvahetu ājīvakāraṇā sūpaṁ",
  "tika-vin11t34:80_6": "vā odanaṁ vā agilāno attano atthāya viññāpetvā bhuñjati, āpatti dukkaṭassā”ti –",
  "tika-vin11t34:81": "Desitā. Iminā ājīvavipatti dīpitā.",
  "tika-vin11t34:82": "3107.“Ukkhitto”tiādi yathākkamena tesaṁ tiṇṇaṁ nānāsaṁvāsakānaṁ sarūpadassanaṁ. Tattha tayo ukkhittakā vuttāyeva.",
  "tika-vin11t34:83_0": "3108-9. “Yo saṅghena ukkhepanīyakammakatānaṁ adhammavādīnaṁ pakkhe nisinno ‘tumhe",
  "tika-vin11t34:83_1": "kiṁ bhaṇathā’ti tesañca itaresañca laddhiṁ sutvā ‘ime adhammavādino, itare dhammavādino’ti",
  "tika-vin11t34:83_2": "cittaṁ uppādeti, ayaṁ tesaṁ majjhe nisinnova tesaṁ nānāsaṁvāsako hoti, kammaṁ kopeti.",
  "tika-vin11t34:83_3": "Itaresampi hatthapāsaṁ anāgatattā kopetī”ti āgata aṭṭhakathāvinicchayaṁ dassetumāha",
  "tika-vin11t34:83_4": "“adhammavādipakkhasmi”ntiādi.",
  "tika-vin11t34:84_0": "Adhammavādipakkhasminti ukkhepanīyakammena nissāritānaṁ adhammavādīnaṁ pakkhasmiṁ.",
  "tika-vin11t34:84_1": "Nisinnovāti hatthapāsaṁ avijahitvā gaṇapūrako hutvā nisinnova. Vicintayanti “ime",
  "tika-vin11t34:84_2": "nu kho dhammavādino, udāhu ete”ti vividhenākārena cintayanto. “Ete pana dhammavādī”ti",
  "tika-vin11t34:84_3": "mānasaṁ uppādeti, evaṁ uppanne pana mānase. Adhammavādipakkhasmiṁ nisinnova evaṁ",
  "tika-vin11t34:84_4": "mānasaṁ uppādento ayaṁ bhikkhu. Laddhiyāti evaṁ uppāditamānasasaṅkhātāya laddhiyā.",
  "tika-vin11t34:84_5": "Tesaṁ adhammavādīnaṁ nānāsaṁvāsako nāma hotīti pakāsito.",
  "tika-vin11t34:85_0": "Tatraṭṭho pana soti tasmiṁ adhammavādipakkhasmiṁ nisinnova so. Sada-dhātuyā gatinivāraṇatthattā",
  "tika-vin11t34:85_1": "tatra nisinno “tatraṭṭho”ti vuccati. Dvinnanti dhammavādiadhammavādipakkhānaṁ dvinnaṁ",
  "tika-vin11t34:85_2": "saṅghānaṁ. Kammanti catuvaggādisaṅghena karaṇīyakammaṁ. Kopetīti adhammavādīnaṁ asaṁvāsabhāvaṁ",
  "tika-vin11t34:85_3": "gantvā tesaṁ gaṇapūraṇattā, itaresaṁ ekasīmāyaṁ ṭhatvā hatthapāsaṁ anupagatattā,",
  "tika-vin11t34:85_4": "chandassa ca adinnattā kammaṁ kopeti. Yo pana adhammavādīnaṁ pakkhe nisinno “adhammavādino",
  "tika-vin11t34:85_5": "ime, itare dhammavādino”ti tesaṁ majjhe pavisati, yattha vā tattha vā pakkhe nisinno",
  "tika-vin11t34:85_6": "“ime dhammavādino”ti gaṇhāti, ayaṁ attanāva attānaṁ samānasaṁvāsakaṁ karotīti veditabbo.",
  "tika-vin11t34:86_0": "3110.Bahisīmāgato pakatatto bhikkhu sace hatthapāse ṭhito hoti, so sīmāya nānāsaṁvāsako",
  "tika-vin11t34:86_1": "matoti yojanā. Taṁ gaṇapūraṇaṁ katvā katakammampi kuppati. Evaṁ yathāvuttaniyāmena",
  "tika-vin11t34:86_2": "tayo nānāsaṁvāsakā mahesinā vuttāti yojanā.",
  "tika-vin11t34:87_0": "3111.Cutoti pārājikāpanno sāsanato cutattā “cuto”ti gahito. “Bhikkhunī ekādasa abhabbā”ti",
  "tika-vin11t34:87_1": "padacchedo. Imeti bhedamanapekkhitvā sāmaññena sattarasa janā. Asaṁvāsāti na saṁvasitabbā,",
  "tika-vin11t34:87_2": "natthi vā etehi pakatattānaṁ ekakammādiko saṁvāsoti asaṁvāsā nāma siyuṁ.",
  "tika-vin11t34:88_0": "3112.Asaṁvāsassa sabbassāti yathāvuttassa sattarasavidhassa sabbassa asaṁvāsassa.",
  "tika-vin11t34:88_1": "Tathā kammārahassa cāti “yassa saṅgho kammaṁ karoti, so neva kammapatto, nāpi chandāraho,",
  "tika-vin11t34:88_2": "apica kammāraho”ti evaṁ parivāre vuttakammārahassa ca. Ummattakādīnanti ādi-saddena",
  "tika-vin11t34:88_3": "khittacittādīnaṁ gahaṇaṁ. Saṅghe tajjanīyādīni karonte. Paṭikkhepoti paṭikkosanā.",
  "tika-vin11t34:88_4": "Na rūhatīti paṭikkosaṭṭhāne na tiṭṭhati, kammaṁ na kopetīti adhippāyo.",
  "tika-vin11t34:89_0": "3113.Sasaṁvāseka…pe… bhikkhunoti vuttanayena kammena vā laddhiyā vā asaṁvāsikabhāvaṁ",
  "tika-vin11t34:89_1": "anupagatattā samānasaṁvāsakassa sīmāya asaṁvāsikabhāvaṁ anupagantvā ekasīmāya ṭhitassa",
  "tika-vin11t34:89_2": "antimavatthuṁ anajjhāpannattā pakatattassa bhikkhuno. Anantarassapi hatthapāse vacanena",
  "tika-vin11t34:89_3": "vacībhedakaraṇena paṭikkhepo paṭikkoso ruhati paṭikkosanaṭṭhāneyeva tiṭṭhati, kammaṁ kopetīti adhippāyo.",
  "tika-vin11t34:90_0": "3114.Chahi ākārehīti lajjitāya, aññāṇatāya, kukkuccapakatatāya, satisammosāya, akappiyekappiyasaññitāya,",
  "tika-vin11t34:90_1": "kappiyeakappiyasaññitāyāti imehi chahi ākārehi. Pañca samaṇakappā ca vuttā, pañca",
  "tika-vin11t34:90_2": "visuddhiyo ca vuttāti yojanā.",
  "tika-vin11t34:91_0": "“Anujānāmi, bhikkhave, pañcahi samaṇakappehi phalaṁ paribhuñjituṁ, aggiparijitaṁ",
  "tika-vin11t34:91_1": "satthaparijitaṁ nakhaparijitaṁ abījaṁ nibbaṭṭabījaññeva pañcama”nti khuddakavatthuke",
  "tika-vin11t34:91_2": "anuññātā pañca samaṇakappā nāma. Pañca visuddhiyoti parivāre ekuttare “pañca visuddhiyo”ti",
  "tika-vin11t34:91_3": "imassa niddese “nidānaṁ uddisitvā avasesaṁ sutena sāvetabbaṁ, ayaṁ paṭhamā visuddhī”tiādinā",
  "tika-vin11t34:91_4": "nayena dassitā pañca pātimokkhuddesasaṅkhātā pañca visuddhiyo ca “suttuddeso pārisuddhiuposatho",
  "tika-vin11t34:91_5": "adhiṭṭhānuposatho pavāraṇā sāmaggiuposathoyeva pañcamo”ti evaṁ vuttā pañca visuddhiyo",
  "tika-vin11t34:91_6": "cāti dvepañcavisuddhiyo “dvipañcaviññāṇānī”tiādīsu viya sāmaññavacanena saṅgahitā.",
  "tika-vin11t34:92_0": "3115-7. Nissesena dīyati paññapīyati ettha sikkhāpadanti nidānaṁ, tesaṁ tesaṁ sikkhāpadānaṁ",
  "tika-vin11t34:92_1": "paññattiyā ṭhānabhūtaṁ vesālīādi. Puṁ vuccati nirayo, taṁ galati maddati nerayikadukkhaṁ",
  "tika-vin11t34:92_2": "anubhavatīti puggalo, satto. Ariyapuggalā taṁsadisattā, bhūtapubbagatiyā vā “puggalā”ti",
  "tika-vin11t34:92_3": "veditabbā. Idha panete sikkhāpadavītikkamassa ādikammikā adhippetā. Idāni puggalaniddesaṁ",
  "tika-vin11t34:92_4": "vakkhati. Vasati ettha bhagavato āṇāsaṅkhātā sikkhāpadapaññatti taṁ paṭicca pavattatīti",
  "tika-vin11t34:92_5": "vatthu, tassa tassa puggalassa sikkhāpadapaññattihetubhūto ajjhācāro.",
  "tika-vin11t34:93_0": "Vidhānaṁ vibhajanaṁ vidhi, pabhedo. Paññāpīyati bhagavato āṇā pakārena ñāpīyati etāyāti",
  "tika-vin11t34:93_1": "paññatti, paññattiyā vidhi pabhedo “paññattividhi”nti vattabbe “vidhiṁ paññattiyā”ti",
  "tika-vin11t34:93_2": "gāthābandhavasena asamatthaniddeso. Sā pana paññattividhi paññattianupaññatti anuppannapaññatti",
  "tika-vin11t34:93_3": "sabbatthapaññatti padesapaññatti sādhāraṇapaññatti asādhāraṇapaññatti ekatopaññatti",
  "tika-vin11t34:93_4": "ubhatopaññattivasena navavidhā hoti.",
  "tika-vin11t34:94_0": "“Vipatti āpatti anāpattī”ti padacchedo, vipajjanti etāya sīlādayoti vipatti. Sā pana",
  "tika-vin11t34:94_1": "sīlaācāradiṭṭhiājīvānaṁ vasena catubbidhā. Sā pana uddesavasena heṭṭhā dassitāva.",
  "tika-vin11t34:94_2": "Āpajjanti etāya akusalābyākatabhūtāya bhagavato āṇāvītikkamanti āpatti. Sā pubbapayogādivasena",
  "tika-vin11t34:94_3": "anekappabhedā āpatti. Anāpatti ajānanādivasena āṇāya anatikkamanaṁ. Samuṭṭhāti etehi",
  "tika-vin11t34:94_4": "āpattīti samuṭṭhānāni, kāyādivasena chabbidhāni āpattikāraṇāni. Samuṭṭhānānaṁ nayo",
  "tika-vin11t34:94_5": "samuṭṭhānanayo, taṁ.",
  "tika-vin11t34:95_0": "Vajjañca kammañca kiriyā ca saññā ca cittañca āṇatti ca vajjakammakriyāsaññācittāṇattiyo,",
  "tika-vin11t34:95_1": "tāsaṁ vidhi tathā vuccati, taṁ. Vajjavidhinti “yassā sacittakapakkhe cittaṁ akusalameva",
  "tika-vin11t34:95_2": "hoti, ayaṁ lokavajjā, sesā paṇṇattivajjā”ti vuttaṁ vajjavidhiṁ. Kammavidhinti “sabbā",
  "tika-vin11t34:95_3": "ca kāyakammavacīkammatadubhayavasena tividhā hontī”ti dassitaṁ kammavidhiṁ. Kriyāvidhinti",
  "tika-vin11t34:95_4": "“atthāpatti kiriyato samuṭṭhāti, atthi akiriyato, atthi kiriyākiriyato, atthi siyā",
  "tika-vin11t34:95_5": "kiriyato siyā akiriyato”tiādinā nayena dassitaṁ kiriyāvidhiṁ. Saññāvidhinti “saññāvimokkhā”tiādinā",
  "tika-vin11t34:95_6": "nayena dassitaṁ saññāvidhiṁ.",
  "tika-vin11t34:96_0": "Cittavidhinti “sabbāpi cittavasena duvidhā honti sacittakā, acittakā cā”ti vuttaṁ",
  "tika-vin11t34:96_1": "cittavidhiṁ. Āṇattividhinti “sāṇattikaṁ anāṇattika”nti vuttaṁ āṇattividhiṁ. Aṅgavidhānanti",
  "tika-vin11t34:96_2": "sabbasikkhāpadesu āpattīnaṁ vuttaṁ aṅgavidhānañca. Vedanāttikaṁ, kusalattikañcāti",
  "tika-vin11t34:96_3": "yojanā. Taṁ pana “akusalacittaṁ, dvicittaṁ, ticittaṁ, dukkhavedanaṁ, dvivedanaṁ,",
  "tika-vin11t34:96_4": "tivedana”nti tattha tattha dassitameva.",
  "tika-vin11t34:97_0": "Sattarasavidhaṁetaṁ lakkhaṇanti yathāvuttanidānādisattarasappabhedaṁ sabbasikkhāpadānaṁ",
  "tika-vin11t34:97_1": "sādhāraṇalakkhaṇaṁ. Dassetvāti pakāsetvā. Budho vinayakusalo. Tattha tattha sikkhāpadesu",
  "tika-vin11t34:97_2": "yathārahaṁ yojeyyāti sambandho.",
  "tika-vin11t34:98_0": "3118. Imesu sattarasasu lakkhaṇesu nidānapuggale tāva niddisitumāha “nidāna”ntiādi.",
  "tika-vin11t34:98_1": "Tatthāti tesu sattarasasu sādhāraṇalakkhaṇesu, niddhāraṇe cetaṁ bhummaṁ. Nidānanti",
  "tika-vin11t34:98_2": "niddhāritabbadassanaṁ. “Pura”nti idaṁ “vesālī”tiādipadehi paccekaṁ yojetabbaṁ. Sakkabhaggāti",
  "tika-vin11t34:98_3": "etehi janapadavācīhi saddehi ṭhānanissitā nāgarāva gahetabbā. Tāni ca “sakkesu viharati",
  "tika-vin11t34:98_4": "kapilavatthusmiṁ, bhaggesu viharati susumāragire”ti tattha tattha sikkhāpadanidāne nidassitāneva.",
  "tika-vin11t34:99_0": "3119.“Dasa vesāliyā”tiādīnaṁ atthavinicchayo uttare āvi bhavissati. Giribbajeti rājagahanagare.",
  "tika-vin11t34:99_1": "Tañhi samantā ṭhitehi isigiliādīhi pañcahi pabbatehi vajasadisanti “giribbaja”nti vuccati.",
  "tika-vin11t34:100": "3121. Bhikkhūnaṁ pātimokkhasmiṁ sudinnadhaniyādayo tevīsatividhā ādikammikapuggalā vuttāti yojanā.",
  "tika-vin11t34:101_0": "3122. Ubhayapātimokkhe āgatā te sabbe ādikammikapuggalā paripiṇḍitā tiṁsa bhavantīti",
  "tika-vin11t34:101_1": "yojanā. Vatthuādīnaṁ vinicchayo uttare vakkhamānattā idha na vutto. Nanu ca nidānapuggalavinicchayampi",
  "tika-vin11t34:101_2": "tattha vakkhatīti so idha kasmā vuttoti? Nāyaṁ doso, imassa pakaraṇattā idhāpi vattabboti.",
  "tika-vin11t34:101_3": "Yadi evaṁ vatthuādivinicchayopi idha vattabbo siyā, so kasmā na vuttoti? Ekayoganiddiṭṭhassa",
  "tika-vin11t34:101_4": "imassa vacanena sopi vuttoyeva hotīti ekadesadassanavasena saṁkhittoti daṭṭhabbo.",
  "tika-vin11t34:102_0": "3123. Yo enaṁ taruṁ jānāti, so paññattiṁ asesato jānātīti sambandho. Ettha “enaṁ",
  "tika-vin11t34:102_1": "taru”nti iminā nidānādisattarasappakāraṁ sabbasikkhāpadasādhāraṇalakkhaṇasamudāyaṁ",
  "tika-vin11t34:102_2": "rūpakena dasseti. Kiṁ visiṭṭhaṁ tarunti āha “timūla”ntiādi.",
  "tika-vin11t34:103_0": "Tattha timūlanti nidānapuggalavatthusaṅkhātāni tīṇi mūlāni etassāti timūlaṁ. Navapattanti",
  "tika-vin11t34:103_1": "navavidhapaṇṇattisaṅkhātāni pattāni etassāti navapattaṁ. Dvayaṅkuranti lokavajjapaṇṇattivajjasaṅkhātā",
  "tika-vin11t34:103_2": "dve aṅkurā etassāti dvayaṅkuraṁ. “Dviaṅkura”nti vattabbe i-kārassa ayādesaṁ katvā",
  "tika-vin11t34:103_3": "“dvayaṅkura”nti vuttaṁ. Sattaphalanti āṇattiāpattianāpattivipattisaññāvedanākusalattikasaṅkhātāni",
  "tika-vin11t34:103_4": "satta phalāni etassāti sattaphalaṁ. Chapupphanti chasamuṭṭhānasaṅkhātāni pupphāni",
  "tika-vin11t34:103_5": "etassāti chapupphaṁ. Dvippabhavanti cittakammasaṅkhātā dve pabhavā etassāti dvippabhavaṁ.",
  "tika-vin11t34:103_6": "Dvisākhanti kiriyaaṅgasaṅkhātā dve sākhā etassāti dvisākhaṁ. Enaṁ taruṁ yo jānātīti",
  "tika-vin11t34:103_7": "yo vutto bhikkhu vuttasarūpasādhāraṇasattarasalakkhaṇarāsivinicchayasaṅkhātataruṁ",
  "tika-vin11t34:103_8": "jānāti. Soti so bhikkhu. Paññattinti vinayapiṭakaṁ. Asesatoti sabbaso.",
  "tika-vin11t34:104_0": "3124.Iti evaṁ madhurapadatthaṁ anākulaṁ paramaṁ uttamaṁ imaṁ vinicchayaṁ yo paṭhati",
  "tika-vin11t34:104_1": "vācuggataṁ karonto pariyāpuṇāti, garusantike sādhukaṁ suṇāti, paripucchate ca atthaṁ",
  "tika-vin11t34:104_2": "paripucchati ca, so bhikkhu vinaya vinicchaye upālisamo bhavati vinayadharānaṁ etadaggaṭṭhāne",
  "tika-vin11t34:104_3": "nikkhittena upālimahātherena sadiso bhavatīti yojanā.",
  "tika-vin11t34:105": "Iti vinayatthasārasandīpaniyā vinayavinicchayavaṇṇanāya",
  "tika-vin11t34:106": "Pakiṇṇakavinicchayakathāvaṇṇanā niṭṭhitā."
}