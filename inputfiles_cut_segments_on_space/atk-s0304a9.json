{
  "atk-s0304a9:0": "10. Abyākatasaṁyuttaṁ",
  "atk-s0304a9:1": "1. Khemāsuttavaṇṇanā",
  "atk-s0304a9:2_0": "410. Abyākatasaṁyuttassa paṭhame khemāti gihikāle bimbisārassa upāsikā saddhāpabbajitā",
  "atk-s0304a9:2_1": "mahātherī ‘‘etadaggaṁ, bhikkhave, mama sāvikānaṁ bhikkhunīnaṁ mahāpaññānaṁ yadidaṁ",
  "atk-s0304a9:2_2": "khemā’’ti evaṁ bhagavatā mahāpaññatāya etadagge ṭhapitā. Paṇḍitāti paṇḍiccena samannāgatā.",
  "atk-s0304a9:2_3": "Viyattāti veyyattiyena samannāgatā. Medhāvinīti medhāya paññāya samannāgatā. Bahussutāti",
  "atk-s0304a9:2_4": "pariyattibāhusaccenapi paṭivedhabāhusaccenapi samannāgatā.",
  "atk-s0304a9:3_0": "Gaṇakoti acchiddakagaṇanāya kusalo. Muddikoti aṅgulimuddāya gaṇanāya kusalo. Saṅkhāyakoti",
  "atk-s0304a9:3_1": "piṇḍagaṇanāya kusalo. Gambhīroti caturāsītiyojanasahassagambhīro. Appameyyoti āḷhakagaṇanāya",
  "atk-s0304a9:3_2": "appameyyo. Duppariyogāhoti āḷhakagaṇanāya pamāṇagahaṇatthaṁ durogāho. Yena rūpena",
  "atk-s0304a9:3_3": "tathāgatanti yena rūpena dīgho rasso sāmo odātoti sattasaṅkhātaṁ tathāgataṁ paññapeyya.",
  "atk-s0304a9:3_4": "Taṁ rūpaṁ tathāgatassa pahīnanti taṁ vuttappakārarūpaṁ samudayappahānena sabbaññutathāgatassa",
  "atk-s0304a9:3_5": "pahīnaṁ. Rūpasaṅkhāya vimuttoti āyatiṁ rūpassa anuppattiyā rūpārūpakoṭṭhāsenapi evarūpo",
  "atk-s0304a9:3_6": "nāma bhavissatīti vohārassapi paṭipassaddhattā rūpapaṇṇattiyāpi vimutto. Gambhīroti",
  "atk-s0304a9:3_7": "ajjhāsaya gambhīratāya ca guṇagambhīratāya ca gambhīro. Tassa evaṁ guṇagambhīrassa",
  "atk-s0304a9:3_8": "sato sabbaññutathāgatassa yaṁ upādāya sattasaṅkhāto tathāgatoti paññatti hoti, tadabhāvena",
  "atk-s0304a9:3_9": "tassā paññattiyā abhāvaṁ passantassa ayaṁ sattasaṅkhāto hoti tathāgato paraṁ maraṇāti",
  "atk-s0304a9:3_10": "idaṁ vacanaṁ na upeti na yujjati, na hoti tathāgato paraṁ maraṇātiādivacanampi na",
  "atk-s0304a9:3_11": "upeti na yujjatīti attho.",
  "atk-s0304a9:4_0": "Saṁsandissatīti ekaṁ bhavissati. Samessatīti nirantaraṁ bhavissati. Na virodhayissatīti",
  "atk-s0304a9:4_1": "na viruddhaṁ padaṁ bhavissati. Aggapadasminti desanāya. Desanā hi idha aggapadanti adhippetā.",
  "atk-s0304a9:5": "2. Anurādhasuttavaṇṇanā",
  "atk-s0304a9:6": "411. Dutiyaṁ khandhiyavagge vitthāritameva, abyākatādhikārato pana idha vuttaṁ.",
  "atk-s0304a9:7": "3-8. Paṭhamasāriputtakoṭṭhikasuttādivaṇṇanā",
  "atk-s0304a9:8_0": "412-417. Tatiye rūpagatametanti rūpamattametaṁ. Ettha rūpato añño koci satto nāma",
  "atk-s0304a9:8_1": "na upalabbhati, rūpe pana sati nāmamattaṁ etaṁ hotīti dasseti. Vedanāgatametantiādīsupi",
  "atk-s0304a9:8_2": "eseva nayo. Ayaṁ kho āvuso hetūti ayaṁ rūpādīni muñcitvā anupalabbhiyasabhāvo hetu,",
  "atk-s0304a9:8_3": "yenetaṁ abyākataṁ bhagavatāti. Catutthādīni uttānatthāneva.",
  "atk-s0304a9:9": "9. Kutūhalasālāsuttavaṇṇanā",
  "atk-s0304a9:10_0": "418. Navame kutūhalasālāyanti kutūhalasālā nāma paccekasālā natthi, yattha pana nānātitthiyā",
  "atk-s0304a9:10_1": "samaṇabrāhmaṇā nānāvidhaṁ kathaṁ pavattenti, sā bahūnaṁ ‘‘ayaṁ kiṁ vadati, ayaṁ kiṁ",
  "atk-s0304a9:10_2": "vadatī’’ti kutūhaluppavattiṭṭhānato kutūhalasālāti vuccati. Dūrampi gacchatīti yāva",
  "atk-s0304a9:10_3": "ābhassarabrahmalokā gacchati. Imañca kāyaṁ nikkhipatīti cuticittena nikkhipati. Anupapanno",
  "atk-s0304a9:10_4": "hotīti cutikkhaṇeyeva paṭisandhicittassa anuppannattā anupapanno hoti.",
  "atk-s0304a9:11": "10. Ānandasuttavaṇṇanā",
  "atk-s0304a9:12_0": "419. Dasame tesametaṁ saddhiṁ abhavissāti tesaṁ laddhiyā saddhiṁ etaṁ abhavissa.",
  "atk-s0304a9:12_1": "Anulomaṁ abhavissa ñāṇassa uppādāya sabbe dhammā anattāti yaṁ etaṁ ‘‘sabbe dhammā",
  "atk-s0304a9:12_2": "anattā’’ti vipassanāñāṇaṁ uppajjati, api nu me tassa anulomaṁ abhavissāti attho.",
  "atk-s0304a9:13": "11. Sabhiyakaccānasuttavaṇṇanā",
  "atk-s0304a9:14_0": "420. Ekādasame etamettakena ettakamevāti āvuso yassāpi etaṁ ettakena kālena ‘‘hetumhi",
  "atk-s0304a9:14_1": "sati rūpītiādi paññāpanā hoti, asati na hotī’’ti byākaraṇaṁ bhaveyya, tassa ettakameva",
  "atk-s0304a9:14_2": "bahu. Ko pana vādo atikkanteti atikkante pana atimanāpe dhammadesanānaye vādoyeva",
  "atk-s0304a9:14_3": "ko, natthi vādo, chinnā kathāti.",
  "atk-s0304a9:15": "Abyākatasaṁyuttavaṇṇanā niṭṭhitā.",
  "atk-s0304a9:16": "Iti sāratthappakāsiniyā saṁyuttanikāya-aṭṭhakathāya",
  "atk-s0304a9:17": "Saḷāyatanavaggavaṇṇanā niṭṭhitā."
}