{
  "tika-vin07t50:0": "Cūḷasaṅgāmaṁ",
  "tika-vin07t50:1": "Anuvijjakassa paṭipattivaṇṇanā",
  "tika-vin07t50:2_0": "365.Tatrahīti tasmiṁ sannipāte. Attapaccatthikāti lajjipesalassa codakapāpagarahīpuggalassa",
  "tika-vin07t50:2_1": "anatthakāmā verīpuggalā. Sāsanapaccatthikāti attano anācārānuguṇaṁ buddhavacanaṁ",
  "tika-vin07t50:2_2": "pakāsento taṇhāgatikā, diṭṭhigatikā ca. Ajjhogāhetvāti alajjiabhibhavanavasena saṅghamajjhaṁ",
  "tika-vin07t50:2_3": "pavisitvā. So saṅgāmāvacaroti so codako saṅgāmāvacaro nāma. Diṭṭhasutamutampi rājakathādikanti",
  "tika-vin07t50:2_4": "diṭṭhasutavaseneva rājacorādikathaṁ, mutavasenapi annādikathañca akathentenāti yojetabbaṁ.",
  "tika-vin07t50:2_5": "Kappiyākappiyanissitā vātiādīsu rūpārūpapaṭicchedapadena sakalaabhidhammatthapiṭakattaṁ",
  "tika-vin07t50:2_6": "dasseti. Samathācārādīhi paṭisaṁyuttanti sakalasuttantapiṭakattaṁ. Tattha samathācāro",
  "tika-vin07t50:2_7": "nāma samathabhāvanākkamo. Tathā vipassanācāro. Ṭhānanisajjavattādinissitāti saṅghamajjhādīsu",
  "tika-vin07t50:2_8": "garucittīkāraṁ paccupaṭṭhapetvā ṭhānādikkamanissitā ceva cuddasamahāvattādivattanissitā",
  "tika-vin07t50:2_9": "ca, ādi-saddena appicchatādinissitā cāti attho. Pañhe uppanneti kenaci uppanne pañhe",
  "tika-vin07t50:2_10": "pucchite. Idañca upalakkhaṇamattaṁ, yaṁ kiñci upaṭṭhitaṁ dhammaṁ bhāsassūti adhippāyo.",
  "tika-vin07t50:3_0": "Kulapadeso nāma khattiyādijātiyampi kāsikarājakulādikulaviseso. Etamevāha ‘‘kulapadeso",
  "tika-vin07t50:3_1": "khattiyakulādivaseneva veditabbo’’ti. Sannipātamaṇḍaleti attano anuvijjamānappakāraṁ",
  "tika-vin07t50:3_2": "saṅghassa ñāpanatthaṁ uṭṭhāya saṅghasannipātamajjhe ito cito ca paresaṁ mukhaṁ olokentena",
  "tika-vin07t50:3_3": "na caritabbaṁ. Yathānisinneneva dhammavinayānuguṇaṁ vinicchayaṁ yathā sabbe suṇanti,",
  "tika-vin07t50:3_4": "tathā vattabbanti attho.",
  "tika-vin07t50:4_0": "Pāḷiyaṁ acaṇḍikatenāti akatacaṇḍabhāvena, apharusenāti attho. ‘‘Hitānukampinā’’ti",
  "tika-vin07t50:4_1": "etena mettāpubbabhāgo vutto. ‘‘Kāruṇikena bhavitabba’’nti iminā appanāppattakaruṇā",
  "tika-vin07t50:4_2": "vuttā. ‘‘Hitaparisakkinā’’ti iminā karuṇāpubbabhāgo. Tenāha ‘‘karuṇā ca karuṇāpubbabhāgo",
  "tika-vin07t50:4_3": "ca upaṭṭhāpetabboti ayaṁ padadvayepi adhippāyo’’ti. Lajjiyāti lajjinī.",
  "tika-vin07t50:5_0": "Anuyogavattaṁkathāpetvāti ‘‘kālena vakkhāmī’’tiādinā (pari. 362) vuttavattaṁ. Anuyuñjanācārakkameneva",
  "tika-vin07t50:5_1": "anuyuñjanaṁ anuyogavattaṁ nāma, taṁ kathāpetvā teneva kamena anuyuñjāpetvāti attho.",
  "tika-vin07t50:5_2": "Ujumaddavenāti ettha ajjhāharitabbapadaṁ dasseti ‘‘upacaritabbo’’ti. ‘‘Dhammesu ca",
  "tika-vin07t50:5_3": "puggalesu cā’’ti idaṁ ‘‘majjhattena bhavitabba’’nti pakatena sambandhitabbanti āha",
  "tika-vin07t50:5_4": "‘‘dhammesu ca puggalesu ca…pe… majjhattoti veditabbo’’ti. Yañhi yattha katthaci kattabbaṁ,",
  "tika-vin07t50:5_5": "taṁ tattha atikkamanto majjhatto nāma na hoti, dhammesu ca gāravo kattabbo. Puggalesu",
  "tika-vin07t50:5_6": "pana mettābhāvena pakkhapātagāravo. Tasmā imaṁ vidhiṁ anatikkantova tesu majjhattoti veditabbo.",
  "tika-vin07t50:6_0": "366.Saṁsandanatthanti āpatti vā anāpatti vāti saṁsaye jāte saṁsanditvā nicchayakaraṇatthaṁ",
  "tika-vin07t50:6_1": "vuttanti adhippāyo. Atthadassanāyāti sādhetabbassa āpattādiupameyyatthassa codakacuditake",
  "tika-vin07t50:6_2": "attano paṭiññāya eva sarūpavibhāvanatthaṁ. Attho jānāpanatthāyāti evaṁ vibhāvito",
  "tika-vin07t50:6_3": "attho codakacuditakasaṅghānaṁ ñāpanatthāya nijjhāpanatthāya, sampaṭicchāpanatthāyāti",
  "tika-vin07t50:6_4": "attho. Puggalassa ṭhapanatthāyāti codakacuditake attano paṭiññāya eva āpattiyaṁ,",
  "tika-vin07t50:6_5": "anāpattiyaṁ vā patiṭṭhāpanatthāya. Sāraṇatthāyāti pamuṭṭhasarāpanatthāya. Savacanīyakaraṇatthāyāti",
  "tika-vin07t50:6_6": "dose sāritepi sampaṭicchitvā paṭikammaṁ akarontassa savacanīyakaraṇatthāya. ‘‘Na",
  "tika-vin07t50:6_7": "te apasādetabbā’’ti idaṁ adhippetatthadassanaṁ. Tattha avisaṁvādakaṭṭhāne ṭhitā eva",
  "tika-vin07t50:6_8": "na apasādetabbā, na itareti daṭṭhabbaṁ.",
  "tika-vin07t50:7_0": "Appaccayaparinibbānatthāyāti āyatiṁ paṭisandhiyā akāraṇabhūtaparinibbānatthāya. Parinibbānañhi",
  "tika-vin07t50:7_1": "nāma khīṇāsavānaṁ sabbapacchimā cuticittakammajarūpasaṅkhātā khandhā, te ca sabbākārato",
  "tika-vin07t50:7_2": "samucchinnānusayatāya punabbhavāya anantarādipaccayā na honti aññehi ca taṇhādipaccayehi",
  "tika-vin07t50:7_3": "virahitattā. Tasmā ‘‘appaccayaparinibbāna’’nti vuccati. Tanti vimuttiñāṇadassanaṁ.",
  "tika-vin07t50:7_4": "Tenevāha ‘‘tasmi’’nti. Vinayamantanāti vinayavinicchayo. Sotāvadhānanti sotassa odahanaṁ,",
  "tika-vin07t50:7_5": "savananti attho. Tenāha ‘‘yaṁ uppajjati ñāṇa’’nti. Yathāvuttāya vinayasaṁvarādikāraṇaparamparāya",
  "tika-vin07t50:7_6": "vimuttiyā eva padhānattā sā puna cittassa vimokkhoti uddhaṭoti āha ‘‘arahattaphalasaṅkhāto",
  "tika-vin07t50:7_7": "vimokkho’’ti. Atha vā yo yaṁ kiñci dhammaṁ anupādiyitvā parinibbānavasena cittassa",
  "tika-vin07t50:7_8": "cittasantatiyā, tappaṭibaddhakammajarūpasantatiyā ca vimokkho vimuccanaṁ apunappavattivasena",
  "tika-vin07t50:7_9": "vigamo, etadatthāya etassa vigamassatthāya evāti evaṁ nigamanavasenapettha attho veditabbo.",
  "tika-vin07t50:8_0": "367. Anuyogavattagāthāsu kusalena buddhimatāti sammāsambuddhena. Katanti nibbattitaṁ,",
  "tika-vin07t50:8_1": "pakāsitanti attho. Tenevātiādīsu teneva katākatassa ajānaneva pubbāparaṁ ajānanassa,",
  "tika-vin07t50:8_2": "aññassapi bhikkhuno yaṁ katākataṁ hoti, tampi na jānātīti attho. Attano sadisāyāti",
  "tika-vin07t50:8_3": "yathāvuttehi dosehi yuttatāya attanā sadisāya.",
  "tika-vin07t50:9": "Anuvijjakassa paṭipattivaṇṇanā niṭṭhitā."
}