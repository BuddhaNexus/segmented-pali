{
  "tika-abh01t6:0": "2. Rūpakaṇḍaṁ",
  "tika-abh01t6:1": "Uddesavaṇṇanā",
  "tika-abh01t6:2_0": "Idāni rūpamabyākataṁ bhājetabbaṁ, tañca kenaci samayavavatthānaṁ katvā na sakkā bhājetuṁ.",
  "tika-abh01t6:2_1": "Na hi rūpassa cittuppādena samayavavatthānaṁ sakkā kātuṁ acittasamuṭṭhānasabbhāvato,",
  "tika-abh01t6:2_2": "cittasamuṭṭhānassa ca anekacittasamuṭṭhānatāya rūpasamuṭṭhāpakacittānañca kesañci",
  "tika-abh01t6:2_3": "katthaci asamuṭṭhāpanatāya vavatthānābhāvato, viññattidvayavajjitassa rūpassa acittasahabhubhāvato",
  "tika-abh01t6:2_4": "ca, na ca rūpānaṁ upasampajja viharaṇena samayavavatthānaṁ yujjati mahaggatappamāṇānaṁ",
  "tika-abh01t6:2_5": "jhānānaṁ viya rūpānaṁ upasampajja vihātabbatābhāvā, upādārūpehi ca na yujjati tesaṁ",
  "tika-abh01t6:2_6": "sahajātādipaccayabhāvena appavattanato, nāpi mahābhūtehi yujjati kesañci mahābhūtānaṁ",
  "tika-abh01t6:2_7": "kehici upādārūpehi vinā pavattito asamānakālānañca sabbhāvato. Na hi “yasmiṁ samaye",
  "tika-abh01t6:2_8": "pathavīdhātu uppannā hoti, tasmiṁ samaye cakkhāyatanaṁ hotī”ti sakkā vattuṁ sotādinissayabhūtāya",
  "tika-abh01t6:2_9": "pathaviyā cittādisamuṭṭhānāya ca saha cakkhāyatanassa abhāvā. Evaṁ sotāyatanādīsupi yojetabbaṁ.",
  "tika-abh01t6:3_0": "Mahābhūtehi asamānakālāni viññattiupacayādīnipi tasmiṁ samaye hontīti na sakkā vattunti.",
  "tika-abh01t6:3_1": "Ekasmiñca kāle anekāni kalāpasahassāni uppajjanti pavattanti ca, na arūpadhammānaṁ",
  "tika-abh01t6:3_2": "viya rūpānaṁ kalāpadvayasahābhāvo atthi. Ekasmiñca kalāpe vattamāne eva aññassa nirodho,",
  "tika-abh01t6:3_3": "aññassa cuppatti hotīti sabbathā rūpābyākataṁ samayavavatthānaṁ katvā na sakkā vibhajituṁ.",
  "tika-abh01t6:3_4": "Ekakādīhi pana nayehi na hetuādinā sabhāvena vibhajituṁ sakkāti tathā vibhajanatthaṁ",
  "tika-abh01t6:3_5": "cittuppādakaṇḍe tāva avibhattaṁ abyākataṁ atthīti dassetuṁ samayavavatthānena vinā",
  "tika-abh01t6:3_6": "abyākatassa sabhāvatoyeva niddese ekadesaṁ niddisitvā nigamanakaraṇassa anupapattito",
  "tika-abh01t6:3_7": "ca vibhattañca avibhattañca sabbaṁ saṅgaṇhanto āha “katame dhammā abyākatā? Kusalā…pe…",
  "tika-abh01t6:3_8": "asaṅkhatā ca dhātu. Ime dhammā abyākatā”ti. Avibhatte hi vibhajitabbe dassite vibhajanaṁ",
  "tika-abh01t6:3_9": "yuttaṁ ñātuṁ icchāya uppāditāyāti. Ettha pana vipākakiriyābyākataṁ vibhattattā na",
  "tika-abh01t6:3_10": "vibhajitabbaṁ, asaṅkhatā ca dhātu bhedābhāvato. Yaṁ panettha bhedayuttattā avibhattattā",
  "tika-abh01t6:3_11": "ca vibhajitabbaṁ, taṁ vibhajanto āha “tattha katamaṁ sabbaṁ rūpa”ntiādi. Ayamettha pāḷiyojanā.",
  "tika-abh01t6:4_0": "Nayaṁ dassetvāti ettha heṭṭhā gahaṇameva nayadassanaṁ. Taṁ vipākesu katvā viññātattā",
  "tika-abh01t6:4_1": "kiriyābyākatesu nissaṭṭhaṁ. Kāmāvacarādibhāvena vattabbassa kiriyābyākatassa vā dassanaṁ,",
  "tika-abh01t6:4_2": "taṁ katvā kāmāvacarātiādikaṁ gahetvā vuttattā nissaṭṭhaṁ. Pañcavīsati rūpānīti pāḷiyaṁ",
  "tika-abh01t6:4_3": "vuttāni dasāyatanāni pañcadasa ca sukhumarūpāni, upacayasantatiyo vā ekanti katvā",
  "tika-abh01t6:4_4": "hadayavatthuñca. Channavutīti cakkhādidasakā satta utusamuṭṭhānādayo tayo aṭṭhakā",
  "tika-abh01t6:4_5": "utucittajā dve saddā ca. Kalāpabhāvena pavattarūparūpāni “rūpakoṭṭhāsā”ti vuttāni",
  "tika-abh01t6:4_6": "rūpakalāpakoṭṭhāsabhāvato. Koṭṭhāsāti ca aṁsā, avayavāti attho. Koṭṭhanti vā sarīraṁ,",
  "tika-abh01t6:4_7": "tassa aṁsā kesādayo koṭṭhāsāti aññepi avayavā koṭṭhāsā viya koṭṭhāsā. Nibbānaṁ nippadesato",
  "tika-abh01t6:4_8": "gahitanti sopādisesanirupādisesarāgakkhayādiasaṅkhatādivacanīyabhāvena bhinnaṁ nippadesato",
  "tika-abh01t6:4_9": "gahitaṁ. Atthato hi ekāva asaṅkhatā dhātūti.",
  "tika-abh01t6:5_0": "584.Sabbanti sakalaṁ cakkavāḷaṁ. Parimaṇḍalaṁ parimaṇḍalasaṇṭhānaṁ, parikkhepato",
  "tika-abh01t6:5_1": "chattiṁsa satasahassāni dasa ceva sahassāni aḍḍhacatutthāni ca yojanasatāni hontīti",
  "tika-abh01t6:5_2": "attho. Ettha ca vaṭṭaṁ “parimaṇḍala”nti vuttaṁ. Cattāri nahutānīti cattālīsa sahassāni.",
  "tika-abh01t6:5_3": "Nagavhayāti nagāti avhātabbā nagasaddanāmāti attho.",
  "tika-abh01t6:6_0": "Devadānavādīnaṁ tigāvutādisarīravasena mahantāni pātubhūtāni. Tatthāyaṁ vacanattho",
  "tika-abh01t6:6_1": "– bhūtāni jātāni nibbattāni mahantāni mahābhūtānīti. Anekacchariyadassanena anekābhūtavisesadassanavasena",
  "tika-abh01t6:6_2": "ca māyākāro mahanto bhūtoti mahābhūto. Yakkhādayo jātivaseneva mahantā bhūtāti mahābhūtā.",
  "tika-abh01t6:6_3": "Niruḷho vā ayaṁ mahābhūtasaddo tesu daṭṭhabbo. Pathaviyādayo pana mahābhūtā viya",
  "tika-abh01t6:6_4": "mahābhūtā. Bhūtasaddassa ubhayaliṅgattā napuṁsakatā katā. Mahāparihāratoti ettha",
  "tika-abh01t6:6_5": "vacanatthaṁ vadanto āha “mahantehi bhūtāni, mahāparihārānivā bhūtānī”ti. Tattha pacchimatthe",
  "tika-abh01t6:6_6": "purimapade uttarapadassa parihārasaddassa lopaṁ katvā “mahābhūtānī”ti vuccanti.",
  "tika-abh01t6:7_0": "Accimatoti aggissa. Koṭisatasahassaṁ ekaṁ koṭisatasahassekaṁ. Cakkavāḷanti taṁ sabbaṁ",
  "tika-abh01t6:7_1": "āṇākkhettavasena ekaṁ katvā voharanti. Vilīyati khārodakena. Vikīratīti viddhaṁsati.",
  "tika-abh01t6:7_2": "Upādinnakesu vikāraṁ dassento “patthaddho”tiādimāha. Kaṭṭhamukhena vāti vā-saddo",
  "tika-abh01t6:7_3": "upamattho. Yathā kaṭṭhamukhasappena daṭṭho patthaddho hoti, evaṁ pathavīdhātuppakopena",
  "tika-abh01t6:7_4": "so kāyo kaṭṭhamukheva hoti, kaṭṭhamukhamukhagato viya patthaddho hotīti attho. Atha",
  "tika-abh01t6:7_5": "vā vā-saddo evasaddassatthe. “Pathavīdhātuppakopenā”ti etassa ca parato āharitvā",
  "tika-abh01t6:7_6": "veditabbo. Tatrāyamattho – “kaṭṭhamukhena daṭṭhopi kāyo pathavīdhātuppakopeneva patthaddho",
  "tika-abh01t6:7_7": "hoti, tasmā pathavīdhātuyā aviyutto so kāyo sabbadā kaṭṭhamukhamukhagato viya hotī”ti.",
  "tika-abh01t6:7_8": "Atha vā aniyamattho vā-saddo. Tatrāyamattho – “kaṭṭhamukhena daṭṭho kāyo patthaddho",
  "tika-abh01t6:7_9": "hoti vā na vā hoti mantāgadavasena, pathavīdhātuppakopena pana mantāgadarahito so",
  "tika-abh01t6:7_10": "kāyo kaṭṭhamukhamukhagato viya hoti ekantapatthaddho”ti. Pūtiyoti kuthito. Mahāvikārāni",
  "tika-abh01t6:7_11": "bhūtānīti mahāvikārāni jātāni, vijjamānānīti vā attho. Ettha ca purimapade uttarapadassa",
  "tika-abh01t6:7_12": "vikārasaddassa lopaṁ katvā “mahābhūtānī”ti vuttāni.",
  "tika-abh01t6:8_0": "Pathavītiādinā sabbalokassa pākaṭānipi vipallāsaṁ muñcitvā yathāsabhāvato pariggayhamānāni",
  "tika-abh01t6:8_1": "mahantena vāyāmena vinā na pariggayhantīti pākaṭānipi duviññeyyasabhāvattā “mahantānī”ti",
  "tika-abh01t6:8_2": "vuccanti. Tāni hi suviññeyyāni amahantānīti gahetvā ṭhito tesaṁ duppariggahitataṁ",
  "tika-abh01t6:8_3": "disvā “aho mahantāni etānī”ti pajānāti. Upādāyāti etena viññāyamānā pacchimakālakiriyā",
  "tika-abh01t6:8_4": "pavattīti katvā “pavattarūpa”nti vuttaṁ. Evañhi “upādāyā”ti etena paṭiccasamuppannatā",
  "tika-abh01t6:8_5": "vuttā hotīti. Atha vā upādāyati nissayatīti upādāyaṁ, upādāyameva rūpaṁ upādāyarūpaṁ,",
  "tika-abh01t6:8_6": "aññanissayassa ekantanissitassa rūpassetaṁ adhivacanaṁ. Taṁ pana na sattassa, nāpi",
  "tika-abh01t6:8_7": "vedanādino tadabhāvepi bhāvatoti dassetuṁ “catunnaṁ mahābhūtāna”ntiādimāha. Bhavati",
  "tika-abh01t6:8_8": "hi nissayarūpānaṁ sāmibhāvoti.",
  "tika-abh01t6:9": "Tividharūpasaṅgahavaṇṇanā",
  "tika-abh01t6:10_0": "585. Pakiṇṇakadukesu ajjhattikadukaṁ muñcitvā añño sabbadukehi tikavasena yojanaṁ",
  "tika-abh01t6:10_1": "gacchanto natthi, viññattiduko ca yojanaṁ na gacchatīti sabbadukayogīsu ādibhūtaṁ",
  "tika-abh01t6:10_2": "ajjhattikadukameva gahetvā sesehi sabbadukehi yojetvā tikā vuttā. Sakkā hi etena",
  "tika-abh01t6:10_3": "nayena aññesampi dukānaṁ dukantarehi labbhamānā tikayojanā viññātunti.",
  "tika-abh01t6:11": "Catubbidhādirūpasaṅgahavaṇṇanā",
  "tika-abh01t6:12_0": "586. Catukkesu ekantacittasamuṭṭhānassa viññattidvayabhāvato viññattidukādīhi samānagatiko",
  "tika-abh01t6:12_1": "cittasamuṭṭhānadukoti tena saha upādādukassa yojanāya labbhamānopi catukko na vutto,",
  "tika-abh01t6:12_2": "tathā sanidassanadukādīnaṁ tena tassa ca oḷārikadūradukehi yojanāya labbhamānā na",
  "tika-abh01t6:12_3": "vuttā, dhammānaṁ vā sabhāvakiccāni bodhetabbākārañca yāthāvato jānantena bhagavatā",
  "tika-abh01t6:12_4": "tena aññesaṁ tassa ca aññehi yojanā na katāti kiṁ ettha kāraṇapariyesanāya, addhā",
  "tika-abh01t6:12_5": "sā yojanā na kātabbā, yato bhagavatā na katāti veditabbā. Aññe pana pakiṇṇakadukā",
  "tika-abh01t6:12_6": "aññehi pakiṇṇakadukehi yojetuṁ yuttā, tehi yojitā eva. Vatthudukādīsu pana sotasamphassārammaṇadukādayo",
  "tika-abh01t6:12_7": "vajjetvā aññehi ārammaṇabāhirāyatanādilabbhamānadukehi upādinnakadukassa upādinnupādāniyadukassa",
  "tika-abh01t6:12_8": "ca yojanāya catukkā labbhanti, cittasamuṭṭhānadukassa ca sabbārammaṇabāhirāyatanādilabbhamānadukehi.",
  "tika-abh01t6:12_9": "Avasesehi pana tesaṁ aññesañca sabbavatthudukādīhi yojanāya na labbhantīti veditabbā.",
  "tika-abh01t6:13": "Uddesavaṇṇanā niṭṭhitā.",
  "tika-abh01t6:14": "Rūpavibhatti",
  "tika-abh01t6:15": "Ekakaniddesavaṇṇanā",
  "tika-abh01t6:16_0": "594. Avijjamānavibhāgassa vibhāgābhāvadassanameva niddeso nicchayakaraṇato, tasmā",
  "tika-abh01t6:16_1": "“sabbaṁ rūpaṁ na hetumevā”tiādinā vibhāgābhāvāvadhāraṇena eva-saddena niddesaṁ karoti.",
  "tika-abh01t6:16_2": "Hetuhetūti mūlahetu, hetupaccayahetūti vā ayamattho. Mahābhūtā hetūti ayamevattho",
  "tika-abh01t6:16_3": "mahābhūtā paccayoti etenapi vuttoti. Hetupaccayasaddānaṁ samānatthattā paccayo eva",
  "tika-abh01t6:16_4": "hetu paccayahetu. Yo ca rūpakkhandhassa hetu, so eva tassa paññāpanāya hetūti vutto",
  "tika-abh01t6:16_5": "tadabhāve abhāvato. Atītānāgatapaccuppannānaṁ kammasamādānānaṁ ṭhānaso hetuso vipākanti",
  "tika-abh01t6:16_6": "ettha vijjamānesupi aññesu paccayesu iṭṭhāniṭṭhavipākaniyāmakattā uttamaṁ padhānaṁ",
  "tika-abh01t6:16_7": "kusalākusalaṁ gatiupadhikaālapayogasampattivipattiṭṭhānanipphāditaṁ iṭṭhāniṭṭhārammaṇañca",
  "tika-abh01t6:16_8": "kammamiva padhānattā “hetū”ti vuttanti iminā adhippāyena kammārammaṇāni “uttamahetū”ti",
  "tika-abh01t6:16_9": "vuttāni. Vakkhati ca “gatiupadhikālapayogā vipākassa ṭhānaṁ, kammaṁ hetū”ti. Idha",
  "tika-abh01t6:16_10": "pana kammamiva uttamattā ārammaṇampi hetuvacanaṁ arahatīti “uttamahetū”ti vuttaṁ.",
  "tika-abh01t6:16_11": "Saṅkhārānanti puññābhisaṅkhārādīnaṁ avijjā sādhāraṇapaccayattā “hetū”ti vuttā. Pharatīti",
  "tika-abh01t6:16_12": "gacchati pāpuṇāti. Paṭikkhepaniddesoti idaṁ mātikāya āgatapaṭikkhepavasena vuttaṁ.",
  "tika-abh01t6:16_13": "Idha pana mātikāya na hetupadādisaṅgahitatā ca rūpassa vuttā taṁtaṁsabhāvattā, avadhāritatā ca anaññasabhāvato.",
  "tika-abh01t6:17_0": "Rūpīduke rūpīpadameva idha “rūpa”nti vuttaṁ. Tena rūpīrūpapadānaṁ ekatthatā siddhā",
  "tika-abh01t6:17_1": "hoti ruppanalakkhaṇayuttasseva rūpīrūpabhāvato. Uppannaṁ chahi viññāṇehi viññeyyanti",
  "tika-abh01t6:17_2": "arūpato vidhuraṁ rūpassa sabhāvaṁ dasseti. Na hi arūpaṁ uppannaṁ chahi viññāṇehi",
  "tika-abh01t6:17_3": "viññeyyaṁ yathā rūpaṁ, tena rūpaṁ uppannaṁ chahi viññāṇehi viññeyyaṁ, na arūpanti",
  "tika-abh01t6:17_4": "arūpato nivattetvā rūpe eva etaṁ sabhāvaṁ niyameti, na rūpaṁ etasmiṁ sabhāve. Atthi",
  "tika-abh01t6:17_5": "hi rūpaṁ atītānāgataṁ yaṁ uppannaṁ chahi viññāṇehi viññeyyasabhāvaṁ na hotīti. Etameva",
  "tika-abh01t6:17_6": "ca niyamaṁ puna evasaddena niyameti “yathāvutto niyamo rūpe atthi eva, arūpe viya",
  "tika-abh01t6:17_7": "na natthī”ti. Atha vā sabbaṁ rūpanti bhūtupādāyarūpaṁ kālabhedaṁ anāmasitvā “sabba”nti",
  "tika-abh01t6:17_8": "vuttaṁ, taṁ sabbaṁ arūpehi samānaviññeyyasabhāvaṁ atītānāgataṁ nivattetuṁ uppannanti",
  "tika-abh01t6:17_9": "etena viseseti, taṁ uppannaṁ sabbaṁ rūpaṁ chahi viññāṇehi viññeyyamevāti attho.",
  "tika-abh01t6:18_0": "Nanu evaṁ rūpāyatanassapi sotaviññāṇādīhi viññeyyatā āpajjatīti? Nāpajjati rūpaṁ",
  "tika-abh01t6:18_1": "sabbaṁ sampiṇḍetvā ekantalakkhaṇadassanavasena ekībhāvena gahetvā arūpato vidhurassa",
  "tika-abh01t6:18_2": "chahi viññāṇehi viññeyyasabhāvassa dassanato. Paccuppannarūpameva chahi viññāṇehi",
  "tika-abh01t6:18_3": "viññeyyanti etasmiṁ pana niyame “sabbaṁ rūpa”nti etthāyaṁ viññeyyabhāvaniyamo na",
  "tika-abh01t6:18_4": "vutto, atha kho paccuppannanti sabbarūpassa ekantalakkhaṇaniyamo dassito na siyā.",
  "tika-abh01t6:18_5": "Pāḷiyañca viññeyyamevāti eva-kāro vutto, na uppannamevāti. Tasmā uppannasseva manoviññeyyaniyamāpatti",
  "tika-abh01t6:18_6": "natthīti kiṁ sotapatitattena, tasmā vuttanayenattho yojetabbo.",
  "tika-abh01t6:19_0": "Kathaṁvidhanti guṇehi kathaṁ saṇṭhitaṁ. Ñāṇameva ñāṇavatthu. Samānajātikānaṁ saṅgaho,",
  "tika-abh01t6:19_1": "samānajātiyā vā saṅgaho sajātisaṅgaho. Sañjāyanti etthāti sañjāti, sañjātiyā saṅgaho",
  "tika-abh01t6:19_2": "sañjātisaṅgaho, sañjātidesena saṅgahoti attho. Aññamaññopakāravasena avippayogena",
  "tika-abh01t6:19_3": "ca samādhidese jātā sammāsatiādayo samādhikkhandhe saṅgahitā. Yattha ca satiādisahāyavato",
  "tika-abh01t6:19_4": "samādhissa attano kiccakaraṇaṁ, so cittuppādo samādhideso. Sammāsaṅkappassa ca appanābhāvato",
  "tika-abh01t6:19_5": "paṭivedhasadisaṁ kiccanti samānena paṭivedhakiccena diṭṭhisaṅkappā paññakkhandhe saṅgahitā.",
  "tika-abh01t6:20": "Rūpavibhattiekakaniddesavaṇṇanā niṭṭhitā.",
  "tika-abh01t6:21": "Dukaniddeso",
  "tika-abh01t6:22": "Upādābhājanīyakathāvaṇṇanā",
  "tika-abh01t6:23_0": "596. Apparajakkhādisattasamūhadassanaṁ buddhacakkhu, chasu asādhāraṇañāṇesu indriyaparopariyattañāṇaṁ",
  "tika-abh01t6:23_1": "daṭṭhabbaṁ. Sabbasaṅkhatāsaṅkhatadassanaṁ samantacakkhu. “Dukkhaṁ pariññeyyaṁ pariññāta”nti",
  "tika-abh01t6:23_2": "evamādinā ākārena pavattaṁ ñāṇadassanaṁ ñāṇacakkhu, tampi purimadvayamiva kāmāvacaraṁ.",
  "tika-abh01t6:23_3": "Catusaccadhammadassanaṁ dhammacakkhu. Upatthambhabhūtā catusamuṭṭhānikarūpasantatiyo",
  "tika-abh01t6:23_4": "sambhārā. Saha sambhārehi sasambhāraṁ, sambhāravantaṁ. Sambhavoti āpodhātumeva sambhavasambhūtamāha.",
  "tika-abh01t6:23_5": "Saṇṭhānanti vaṇṇāyatanameva parimaṇḍalādisaṇṭhānabhūtaṁ. Tesaṁ pana visuṁ vacanaṁ",
  "tika-abh01t6:23_6": "tathābhūtānaṁ atathābhūtānañca āpodhātuvaṇṇāyatanānaṁ yathāvutte maṁsapiṇḍe vijjamānattā.",
  "tika-abh01t6:23_7": "Cuddasasambhāro hi maṁsapiṇḍo. Sambhavassa catudhātunissitehi saha vuttassa dhātuttayanissitatā",
  "tika-abh01t6:23_8": "yojetabbā. Āpodhātuvaṇṇāyatanānameva vā sambhavasaṇṭhānābhāvā visuṁ vuttāti catudhātunissitatā",
  "tika-abh01t6:23_9": "ca na virujjhati. Yaṁ maṁsapiṇḍaṁ setādinā sañjānanto na pasādacakkhuṁ sañjānāti,",
  "tika-abh01t6:23_10": "patthiṇṇatādivisesaṁ vattukāmo “pathavīpi atthī”tiādi vuttampi vadati.",
  "tika-abh01t6:24_0": "Sarīrasaṇṭhānuppattidesabhūteti etena avasesaṁ kaṇhamaṇḍalaṁ paṭikkhipati. Snehamiva",
  "tika-abh01t6:24_1": "sattakkhipaṭalāni byāpetvā ṭhitāheva attano nissayabhūtāhi catūhi dhātūhi katūpakāraṁ",
  "tika-abh01t6:24_2": "taṁnissitehi eva āyuvaṇṇādīhi anupālitaparivāritaṁ tisantatirūpasamuṭṭhāpakehi utucittāhārehi",
  "tika-abh01t6:24_3": "upatthambhiyamānaṁ tiṭṭhati. Sattakkhipaṭalānaṁ byāpanavacanena ca anekakalāpagatabhāvaṁ",
  "tika-abh01t6:24_4": "cakkhussa dasseti. Pamāṇato ūkāsiramattanti ūkāsiramatte padese pavattanato vuttaṁ.",
  "tika-abh01t6:24_5": "Rūpāni manupassatīti ma-kāro padasandhikaro. Atha vā manūti macco. Upakārabhūtehi",
  "tika-abh01t6:24_6": "saṅgahito. Pariyāyenāti catunnaṁ pasādo tesu ekassa dvinnañcātipi vattuṁ yutto samānadhanānaṁ",
  "tika-abh01t6:24_7": "dhanaṁ viyāti etena pariyāyena. Sarīraṁ rūpakkhandho eva. Paṭighaṭṭanameva nighaṁso",
  "tika-abh01t6:24_8": "paṭighaṭṭanānighaṁso. Rūpābhimukhabhāvena cakkhuviññāṇassa nissayabhāvāpattisaṅkhāto",
  "tika-abh01t6:24_9": "paṭighaṭṭanato jāto vā nighaṁso paṭighaṭṭanānighaṁso.",
  "tika-abh01t6:25_0": "Parikappavacanaṁ “sace āpāthaṁ āgaccheyyā”ti hetukiriyaṁ, “passeyyā”ti phalakiriyañca",
  "tika-abh01t6:25_1": "parikappetvā tena parikappena vacanaṁ. Ettha ca hetukiriyā anekattā avuttāpi viññāyatīti",
  "tika-abh01t6:25_2": "daṭṭhabbā. “Passe vā”ti iminā vacanena tīsupi kālesu cakkhuviññāṇassa nissayabhāvaṁ",
  "tika-abh01t6:25_3": "anupagacchantaṁ cakkhuṁ saṅgaṇhāti. Dassane pariṇāyakabhāvo dassanapariṇāyakaṭṭho.",
  "tika-abh01t6:25_4": "Yathā hi issaro “idañcidañca karothā”ti vadanto tasmiṁ tasmiṁ kicce sapurise pariṇāyati",
  "tika-abh01t6:25_5": "pavattayati, evamidampi cakkhusamphassādīnaṁ nissayabhāvena te dhamme dassanakicce",
  "tika-abh01t6:25_6": "āṇāpentaṁ viya pariṇāyatīti cakkhūti vuccati. Cakkhatīti hi cakkhu, yathāvuttena",
  "tika-abh01t6:25_7": "nayena ācikkhati pariṇāyatīti attho. Atha vā samavisamāni rūpāni cakkhati ācikkhati,",
  "tika-abh01t6:25_8": "pakāsetīti vā cakkhu. Sañjāyanti etthāti sañjāti. Ke sañjāyanti? Phassādīni. Tathā",
  "tika-abh01t6:25_9": "samosaraṇaṁ. Cakkhusamphassādīnaṁ attano tikkhamandabhāvānupavattanena indaṭṭhaṁ",
  "tika-abh01t6:25_10": "kāretīti. Niccaṁ dhuvaṁ attāti gahitassapi lujjanapalujjanaṭṭhena. Vaḷañjanti pavisanti",
  "tika-abh01t6:25_11": "etenāti vaḷañjanaṁ, taṁdvārikānaṁ phassādīnaṁ vaḷañjanaṭṭhena.",
  "tika-abh01t6:26": "597. Pubbe vutto parikappo eva vikappanattho. Ghaṭṭayamānamevāti pasādassa abhimukhabhāvavisesaṁ gacchantameva.",
  "tika-abh01t6:27_0": "599. Rūpaṁ ārabbha cakkhusamphassādīnaṁ uppattivacaneneva tesaṁ taṁdvārikānaṁ aññesañca",
  "tika-abh01t6:27_1": "rūpaṁ ārabbha uppatti vuttā hoti. Yathā ca tesaṁ rūpaṁ paccayo hoti, tena paccayena",
  "tika-abh01t6:27_2": "uppatti vuttā hotīti adhippāyena “iminā”tiādimāha. Tattha cakkhupasādavatthukānaṁ",
  "tika-abh01t6:27_3": "phassādīnanti iminā vacanena tadālambanarūpārammaṇatāya taṁsadisānaṁ manodhātuādīnañca",
  "tika-abh01t6:27_4": "purejātapaccayena uppatti dassitāti daṭṭhabbā. Yattha pana viseso atthi, taṁ dassetuṁ",
  "tika-abh01t6:27_5": "“cakkhudvārajavanavīthipariyāpannāna”ntiādimāha. Tāni hi rūpaṁ garuṁ katvā pavattamānassādanābhinandanabhūtāni",
  "tika-abh01t6:27_6": "taṁsampayuttāni ca ārammaṇādhipatiārammaṇūpanissayehi uppajjanti, aññāni ārammaṇapurejātenevāti",
  "tika-abh01t6:27_7": "evaṁ “ārabbhā”ti vacanaṁ ārammaṇapaccayato aññapaccayabhāvassapi dīpakaṁ, ārammaṇavacanaṁ",
  "tika-abh01t6:27_8": "ārammaṇapaccayabhāvassevāti ayametesaṁ viseso.",
  "tika-abh01t6:28_0": "600.Suṇātīti sotaviññāṇassa nissayabhāvena suṇāti. Jivhāsaddena viññāyamānā kiriyā",
  "tika-abh01t6:28_1": "sāyananti katvā “sāyanaṭṭhenā”ti āha. Kucchitānaṁ dukkhasampayuttaphassādīnaṁ āyoti",
  "tika-abh01t6:28_2": "kāyo, dukkhadukkhavipariṇāmadukkhānaṁ vā. Kāyāyatanassa byāpitāya cakkhupasāde kāyapasādabhāvopi",
  "tika-abh01t6:28_3": "atthi, tena cakkhupasādassa anuviddhattā no byāpitā ca na siyā, vuttā ca sā. Tasmā",
  "tika-abh01t6:28_4": "cakkhupasādassa phoṭṭhabbāvabhāsanaṁ kāyapasādassa ca rūpāvabhāsanaṁ āpannanti lakkhaṇasammissataṁ",
  "tika-abh01t6:28_5": "codeti. Cakkhukāyānaṁ aññanissayattā kalāpantaragatatāya “aññassa aññattha abhāvato”ti",
  "tika-abh01t6:28_6": "āha. Rūparasādinidassanaṁ samānanissayānañca aññamaññasabhāvānupagamena aññamaññasmiṁ",
  "tika-abh01t6:28_7": "abhāvo, ko pana vādo asamānanissayānanti dassetuṁ vuttaṁ.",
  "tika-abh01t6:29_0": "Rūpābhighātāraho ca so bhūtappasādo cāti rūpābhighātārahabhūtappasādo. Evaṁlakkhaṇaṁ",
  "tika-abh01t6:29_1": "cakkhu. Rūpābhighātoti ca rūpe, rūpassa vā abhighātoti attho. Paripuṇṇāparipuṇṇāyatanattabhāvanibbattakassa",
  "tika-abh01t6:29_2": "kammassa nidānabhūtā kāmataṇhā rūpataṇhā ca tadāyatanikabhavapatthanābhāvato daṭṭhukāmatādivohāraṁ",
  "tika-abh01t6:29_3": "arahatīti dutiyo nayo sabbattha vutto. Tattha daṭṭhukāmatānidānaṁ kammaṁ samuṭṭhānametesanti",
  "tika-abh01t6:29_4": "daṭṭhukāmatānidānakammasamuṭṭhānāni, evaṁvidhānaṁ bhūtānaṁ pasādalakkhaṇaṁ cakkhu,",
  "tika-abh01t6:29_5": "evaṁvidho vā bhūtappasādo daṭṭhukāmatāni…pe… pasādo. Evaṁlakkhaṇaṁ cakkhu. Rūpesu",
  "tika-abh01t6:29_6": "puggalassa vā viññāṇassa vā āviñchanarasaṁ.",
  "tika-abh01t6:30_0": "Kāyo sabbesanti ko ettha viseso, nanu tejādiadhikānañca bhūtānaṁ pasādā sabbesaṁyevāti?",
  "tika-abh01t6:30_1": "Saccametaṁ, idaṁ pana “sabbesa”nti vacanaṁ “samānāna”nti imamatthaṁ dīpeti anuvattamānassa",
  "tika-abh01t6:30_2": "ekadesādhikabhāvassa nivāraṇavasena vuttattā. Tejādīnanti padīpasaṅkhātassa tejassa",
  "tika-abh01t6:30_3": "obhāsena vāyussa saddena pathaviyā gandhena kheḷasaṅkhātassa udakassa rasenāti purimavāde",
  "tika-abh01t6:30_4": "pacchimavāde ca yathāyogaṁ taṁtaṁbhūtaguṇehi anuggayhabhāvato rūpādiggahaṇe upakaritabbatoti",
  "tika-abh01t6:30_5": "attho. Rūpādīnaṁ adhikabhāvadassanatoti aggimhi rūpassa pabhassarassa vāyumhi saddassa",
  "tika-abh01t6:30_6": "sabhāvena suyyamānassa pathaviyā surabhiādino gandhassa āpe ca rasassa madhurassa",
  "tika-abh01t6:30_7": "visesayuttānaṁ dassanato “rūpādayo tesaṁ guṇā”ti paṭhamavādī āha. Tasseva ca “iccheyyāmā”tiādinā",
  "tika-abh01t6:30_8": "uttaramāha. Imināvupāyena dutiyavādissapi niggaho hotīti.",
  "tika-abh01t6:31_0": "Atha vā rūpādivisesaguṇehi tejaākāsapathavīāpavāyūhi cakkhādīni katānīti vadantassa",
  "tika-abh01t6:31_1": "kaṇādassa vādaṁ tatiyaṁ uddharitvā taṁ niggahetuṁ “athāpi vadeyyu”ntiādi vuttanti",
  "tika-abh01t6:31_2": "daṭṭhabbaṁ. Āsave upalabbhamānopi gandho pathaviyā āposaṁyuttāya kappāsato visadisāyāti",
  "tika-abh01t6:31_3": "na kappāsagandhassa adhikabhāvāpattīti ce? Na, anabhibhūtattā. Āsavehi udakasaṁyuttā",
  "tika-abh01t6:31_4": "pathavī udakena abhibhūtā, na kappāsapathavīti tassāyeva adhikena gandhena bhavitabbanti.",
  "tika-abh01t6:31_5": "Uṇhodakasaññutto ca aggi upalabbhanīyo mahantoti katvā tassa phasso viya vaṇṇopi",
  "tika-abh01t6:31_6": "pabhassaro upalabbhitabboti uṇhodakavaṇṇato agginā anabhisambandhassa sītudakassa",
  "tika-abh01t6:31_7": "vaṇṇo parihāyetha. Tasmāti etassubhayassa abhāvā. Tadabhāvena hi rūpādīnaṁ tejādivisesaguṇatā",
  "tika-abh01t6:31_8": "nivattitā, taṁnivattanena “tejādīnaṁ guṇehi rūpādīhi anuggayhabhāvato”ti idaṁ kāraṇaṁ",
  "tika-abh01t6:31_9": "nivattitanti. Evaṁ paramparāya ubhayābhāvo visesakappanappahānassa kāraṇaṁ hotīti",
  "tika-abh01t6:31_10": "āha “tasmā pahāyetheta”ntiādi. Ekakalāpepi rūparasādayo visadisā, ko pana vādo nānākalāpe",
  "tika-abh01t6:31_11": "cakkhādayo bhūtavisesābhāvepīti dassetuṁ rūparasādinidassanaṁ vuttaṁ.",
  "tika-abh01t6:32_0": "Yadi bhūtaviseso natthi, kiṁ pana cakkhādivisesassa kāraṇanti taṁ dassetuṁ “yaṁ aññamaññassā”tiādimāha.",
  "tika-abh01t6:32_1": "Ekampi kammaṁ pañcāyatanikattabhāvapatthanānipphannaṁ cakkhādīnaṁ visesahetuttā “aññamaññassa",
  "tika-abh01t6:32_2": "asādhāraṇa”nti ca “kammaviseso”ti ca vuttanti daṭṭhabbaṁ. Na hi taṁ yena visesena",
  "tika-abh01t6:32_3": "cakkhussa paccayo, teneva sotassa hoti indriyantarābhāvappattito. “Paṭisandhikkhaṇe",
  "tika-abh01t6:32_4": "mahaggatā ekā cetanā kaṭattārūpānaṁ kammapaccayena paccayo”ti vacanena paṭisandhikkhaṇe",
  "tika-abh01t6:32_5": "vijjamānānaṁ sabbesaṁ kaṭattārūpānaṁ ekā cetanā kammapaccayo hotīti viññāyati. Nānācetanāya",
  "tika-abh01t6:32_6": "hi tadā indriyuppattiyaṁ sati parittena ca mahaggatena ca kammunā nibbattitaṁ kaṭattārūpaṁ",
  "tika-abh01t6:32_7": "āpajjeyyāti na cekā paṭisandhi anekakammanibbattā hotīti siddhamekena kammena anekindriyuppatti",
  "tika-abh01t6:32_8": "hotīti. Anallīno nissayo etassāti anallīnanissayo, rūpasaddasaṅkhāto visayo. Gandharasānaṁ",
  "tika-abh01t6:32_9": "nissayā ghānajivhānissaye allīyantīti te nissayavasena allīnā, phoṭṭhabbaṁ sayaṁ",
  "tika-abh01t6:32_10": "kāyanissayaallīnaṁ bhūtattayattā. Dūre…pe… sampatto eva nāma paṭighaṭṭananighaṁsajanakatoti",
  "tika-abh01t6:32_11": "adhippāyo. Saddo pana dhātuparamparāya vāyu viya āgantvā nissayavasena sotanissaye",
  "tika-abh01t6:32_12": "allīyitvā sotaṁ ghaṭṭetvā vavatthānaṁ gacchanto saṇikaṁ vavatthānaṁ gacchatīti vutto.",
  "tika-abh01t6:32_13": "Evaṁ pana saticittasamuṭṭhānaṁ saddāyatanaṁ sotaviññāṇassa kadācipi ārammaṇapaccayo",
  "tika-abh01t6:32_14": "na siyā. Na hi bahiddhā cittasamuṭṭhānuppatti upapajjatīti.",
  "tika-abh01t6:33_0": "Cirena suyyeyyāti kasmā etaṁ vuttaṁ, nanu dūre ṭhitehi rajakādisaddā cirena suyyantīti?",
  "tika-abh01t6:33_1": "Na, dūrāsannānaṁ yathāpākaṭe sadde gahaṇavisesato. Yathā hi dūrāsannānaṁ vacanasadde",
  "tika-abh01t6:33_2": "yathā pākaṭībhūte gahaṇavisesato ākāravisesānaṁ aggahaṇaṁ gahaṇañca hoti, evaṁ rajakādisaddepi",
  "tika-abh01t6:33_3": "āsannassa ādito pabhuti yāvāvasānā kamena pākaṭībhūte dūrassa cāvasāne majjhe vā",
  "tika-abh01t6:33_4": "piṇḍavasena pavattipākaṭībhūte nicchayagahaṇānaṁ sotaviññāṇavīthiyā parato pavattānaṁ",
  "tika-abh01t6:33_5": "visesato lahukaṁ suto cirena sutoti abhimāno hoti. So pana saddo yattha uppanno,",
  "tika-abh01t6:33_6": "taṁ nissitova attano vijjamānakkhaṇe sotassa āpāthamāgacchati. Dūre ṭhito pana saddo",
  "tika-abh01t6:33_7": "aññattha paṭighosuppattiyā bhājanādicalanassa ca ayokanto viya ayocalanassa paccayo",
  "tika-abh01t6:33_8": "hotīti daṭṭhabbo. Yathā vā ghaṇṭābhighātānujāni bhūtāni anuravassa nissayabhūtāni",
  "tika-abh01t6:33_9": "ghaṭṭanasabhāvāni, evaṁ ghaṭṭanānujāni yāva sotappasādā uppattivasena āgatāni bhūtāni",
  "tika-abh01t6:33_10": "ghaṭṭanasabhāvānevāti taṁnissito saddo nissayavasena dhātuparamparāya ghaṭṭetvā saṇikaṁ",
  "tika-abh01t6:33_11": "vavatthānaṁ gacchatīti vutto. Asukadisāya nāmāti na paññāyeyya. Kasmā? Sotappadesasseva saddassa gahaṇato.",
  "tika-abh01t6:34_0": "Visame ajjhāsayo etassāti visamajjhāsayo, ajjhāsayarahitampi cakkhu visamaninnattā",
  "tika-abh01t6:34_1": "visamajjhāsayaṁ viya hotīti “visamajjhāsaya”nti vuttaṁ. Cakkhumato vā puggalassa",
  "tika-abh01t6:34_2": "ajjhāsayavasena cakkhu “visamajjhāsaya”nti vuttaṁ.",
  "tika-abh01t6:35_0": "Kaṇṇakūpachiddeyeva pavattanato ārammaṇaggahaṇahetuto ca tattheva “ajjhāsayaṁ karotī”ti",
  "tika-abh01t6:35_1": "vuttaṁ. Tassa sotassa sotaviññāṇanissayabhāvena saddasavane. Ajaṭākāsopi vaṭṭatīti",
  "tika-abh01t6:35_2": "etassa aṭṭhakathādhippāyena atthaṁ vadanto “antoleṇasmi”ntiādimāha. Attano adhippāyena",
  "tika-abh01t6:35_3": "vadanto “kiṁ etāya dhammatāyā”tiādimavoca.",
  "tika-abh01t6:36_0": "Vātūpanissayo gandho gocaro etassāti vātūpanissayagandhagocaraṁ. Ettha ca gandhaggahaṇassa",
  "tika-abh01t6:36_1": "vāto upanissayo, tabbohārena pana gandho “vātūpanissayo”ti vutto. Atha vā vāto eva",
  "tika-abh01t6:36_2": "upanissayo vātūpanissayo. Kassāti? Ghānaviññāṇassa. So sahakārīpaccayantarabhūto",
  "tika-abh01t6:36_3": "etassa atthīti vātūpanissayo, gandho paccayo.",
  "tika-abh01t6:37_0": "Āpo ca sahakārīpaccayantarabhūto kheḷādiko. Tathā pathavī. Gahetabbassa hi phoṭṭhabbassa",
  "tika-abh01t6:37_1": "uppīḷiyamānassa ādhārabhūtā pathavī kāyassa ca phoṭṭhabbena uppīḷiyamānassa nissayabhūtānaṁ",
  "tika-abh01t6:37_2": "ādhārabhūtā sabbadā phoṭṭhabbagahaṇassa upanissayoti. Uppīḷanena pana vinā phoṭṭhabbagahaṇe",
  "tika-abh01t6:37_3": "kāyāyatanassa nissayabhūtā pathavī upanissayoti daṭṭhabbā. Sabbadāpi ca tassā upanissayabhāvo yutto eva.",
  "tika-abh01t6:38_0": "Pañcavaṇṇānanti vacanaṁ tadādhārānaṁ suttānaṁ nānattadassanatthaṁ. Pañcappakārā pañcavaṇṇā.",
  "tika-abh01t6:38_1": "Ekantatoti idaṁ sabbadā uppīḷanena vinibbhujjituṁ asakkuṇeyyānaṁ kalāpantararūpānaṁ",
  "tika-abh01t6:38_2": "sabbhāvā tesaṁ nivattanatthaṁ vuttaṁ. Na hi tāni ekantena avinibhuttāni kalāpantaragatattāti.",
  "tika-abh01t6:39_0": "616.Vaṇṇanibhāti rūpāyatanameva niddiṭṭhanti tadeva apekkhitvā “sanidassana”nti napuṁsakaniddeso",
  "tika-abh01t6:39_1": "kato. Tasmāti nippariyāyarūpānaṁ nīlādīnaṁ phusitvā ajānitabbato dīghādīnañca phusitvā",
  "tika-abh01t6:39_2": "jānitabbato na nippariyāyena dīghaṁ rūpāyatanaṁ. Taṁ taṁ nissāyāti dīghādisannivesaṁ",
  "tika-abh01t6:39_3": "bhūtasamudāyaṁ nissāya. Tathā tathā ṭhitanti dīghādisannivesena ṭhitaṁ vaṇṇasamudāyabhūtaṁ",
  "tika-abh01t6:39_4": "rūpāyatanameva dīghādivohārena bhāsitaṁ. Aññamaññaparicchinnaṁ ekasmiṁ itarassa abhāvā.",
  "tika-abh01t6:39_5": "Visayagocarānaṁ viseso anaññatthabhāvo tabbahulacāritā ca cakkhuviññāṇassa.",
  "tika-abh01t6:40_0": "620. Bherisaddādīnañca vāditasaddattā “vuttāvasesāna”nti āha. Amanussavacanena na",
  "tika-abh01t6:40_1": "manussehi aññe pāṇino eva gahitā, atha kho kaṭṭhādayopīti adhippāyena “seso sabbopī”ti",
  "tika-abh01t6:40_2": "āha. Evaṁ santepi vatthuvisesakittanavasena pāḷiyaṁ anāgato tathā kittetabbo ye vā",
  "tika-abh01t6:40_3": "panāti vuttoti adhippāyo.",
  "tika-abh01t6:41": "624.Vissagandhoti virūpo maṁsādigandho. Lambilanti madhurambilaṁ.",
  "tika-abh01t6:42_0": "632. Sañjānanti etenāti sañjānanaṁ, upalakkhaṇaṁ. Sakena sakena kammacittādinā paccayena",
  "tika-abh01t6:42_1": "samuṭṭhitānipi itthiliṅgādīni indriyasahite sarīre uppajjamānāni taṁtadākārāni hutvā",
  "tika-abh01t6:42_2": "uppajjantīti “itthindriyaṁ paṭicca samuṭṭhahantī”ti vuttāni. Itthiliṅgādīsu eva ca",
  "tika-abh01t6:42_3": "adhipatibhāvā etassa indriyatā vuttā, indriyasahite santāne itthiliṅgādiākārarūpapaccayānaṁ",
  "tika-abh01t6:42_4": "aññathā anuppādanato itthiggahaṇassa ca tesaṁ rūpānaṁ paccayabhāvato. Yasmā pana",
  "tika-abh01t6:42_5": "bhāvadasakepi rūpānaṁ itthindriyaṁ na janakaṁ, nāpi anupālakaṁ upatthambhakaṁ vā,",
  "tika-abh01t6:42_6": "na ca aññakalāparūpānaṁ, tasmā taṁ jīvitindriyaṁ viya sakalāparūpānaṁ āhāro viya",
  "tika-abh01t6:42_7": "vā kalāpantararūpānañca indriyaatthiavigatapaccayoti na vuttaṁ. Esa nayo purisindriyepi.",
  "tika-abh01t6:42_8": "Liṅgādiākāresu rūpesu rūpāyatanassa cakkhuviññeyyattā liṅgādīnaṁ cakkhuviññeyyatā vuttā.",
  "tika-abh01t6:43_0": "633.Ubhayampi…pe… kusalena patiṭṭhātīti sugatiṁ sandhāya vuttanti veditabbaṁ. Duggatiyañhi",
  "tika-abh01t6:43_1": "paṭisandhi akusalenevāti tadā uppajjamāno bhāvopi akusaleneva bhaveyya, paṭisandhiyaṁ",
  "tika-abh01t6:43_2": "viya pavattepīti. Tayidaṁ dvayaṁ yasmā santāne saha na pavattati “yassa itthindriyaṁ",
  "tika-abh01t6:43_3": "uppajjati, tassa purisindriyaṁ uppajjatīti? No”tiādivacanato, tasmā ubhatobyañjanakassapi",
  "tika-abh01t6:43_4": "ekamevindriyaṁ hotīti vuttaṁ.",
  "tika-abh01t6:44_0": "635. Ekantaṁ kāyaviññattiyaṁ kāyavohārassa pavattidassanatthaṁ “kāyena saṁvaro sādhū”ti",
  "tika-abh01t6:44_1": "sādhakasuttaṁ āhaṭaṁ. Bhāvassa gamanaṁ pakāsanaṁ copanaṁ. Thambhanāti vāyodhātuadhikānaṁ",
  "tika-abh01t6:44_2": "bhūtānaṁ thambhanākāro viññattīti attho. Uddhaṅgamavātādayo viya hi yo vātādhiko",
  "tika-abh01t6:44_3": "kalāpo, tattha bhūtānaṁ viññattiākāratā hotīti. Teneva “kāyaṁ thambhetvā thaddhaṁ",
  "tika-abh01t6:44_4": "karotīti thambhanā”ti vāyodhātukiccavasena viññatti vuttā. Tato eva ca “vāyodhātuyā",
  "tika-abh01t6:44_5": "ākāro kāyaviññattī”ti ca vattuṁ vaṭṭati, tathā “pathavīdhātuyā vacīviññattī”ti pathavīdhātuadhikabhūtavikārato.",
  "tika-abh01t6:45_0": "636.Pabhedagatā vācā evāti tissa phussāti pabhedagatā. Atha vā vacīsaṅkhārehi vitakkavicārehi",
  "tika-abh01t6:45_1": "pariggahitā savanavisayabhāvaṁ anupanītatāya abhinnā tabbhāvaṁ nīyamānā vācā “vacībhedo”ti",
  "tika-abh01t6:45_2": "vuccati. Iriyāpathampi upatthambhentīti yathāpavattaṁ iriyāpathaṁ upatthambhenti.",
  "tika-abh01t6:45_3": "Yathā hi abbokiṇṇe bhavaṅge vattamāne aṅgāni osīdanti paviṭṭhāni viya honti, na evaṁ",
  "tika-abh01t6:45_4": "“dvattiṁsa chabbīsā”ti vuttesu jāgaraṇacittesu vattamānesu. Tesu pana vattamānesu",
  "tika-abh01t6:45_5": "aṅgāni upatthaddhāni yathāpavattiriyāpathabhāveneva pavattantīti. Khīṇāsavānaṁ cuticittanti",
  "tika-abh01t6:45_6": "visesetvā vuttaṁ, “kāmāvacarānaṁ pacchimacittassa uppādakkhaṇe yassa cittassa anantarā",
  "tika-abh01t6:45_7": "kāmāvacarānaṁ pacchimacittaṁ uppajjissati, rūpāvacare arūpāvacare pacchimabhavikānaṁ,",
  "tika-abh01t6:45_8": "ye ca rūpāvacaraṁ arūpāvacaraṁ upapajjitvā parinibbāyissanti, tesaṁ cavantānaṁ tesaṁ",
  "tika-abh01t6:45_9": "vacīsaṅkhāro nirujjhissati, no ca tesaṁ kāyasaṅkhāro nirujjhissatī”ti pana vacanato",
  "tika-abh01t6:45_10": "aññesampi cuticittaṁ rūpaṁ na samuṭṭhāpetīti viññāyati. Na hi rūpasamuṭṭhāpakacittassa",
  "tika-abh01t6:45_11": "gabbhagamanādivinibaddhābhāvena kāyasaṅkhārāsamuṭṭhāpanaṁ atthi, na ca yuttaṁ “cuto",
  "tika-abh01t6:45_12": "ca cittasamuṭṭhānañcassa pavattatī”ti, nāpi “cuticittaṁ rūpaṁ samuṭṭhāpetī”ti pāḷi atthīti.",
  "tika-abh01t6:46_0": "637.Na kassatīti na vilekhiyati. Gatanti viññātaṁ. Asamphuṭṭhaṁ catūhi mahābhūtehīti",
  "tika-abh01t6:46_1": "yasmiṁ kalāpe bhūtānaṁ paricchedo, teheva asamphuṭṭhaṁ. Vijjamānepi hi kalāpantarabhūtānaṁ",
  "tika-abh01t6:46_2": "kalāpantarabhūtasamphuṭṭhabhāve taṁtaṁbhūtavivittatā rūpapariyanto ākāsoti yesaṁ",
  "tika-abh01t6:46_3": "yo paricchedo, tehi so asamphuṭṭhova, aññathā paricchinnabhāvo na siyā tesaṁ bhūtānaṁ",
  "tika-abh01t6:46_4": "byāpitabhāvāpattito. Abyāpitā hi asamphuṭṭhatāti.",
  "tika-abh01t6:47_0": "638. Lahutādīnaṁ aññamaññāvijahanena dubbiññeyyanānattatā vuttāti taṁtaṁvikārādhikarūpehi",
  "tika-abh01t6:47_1": "taṁtaṁnānattappakāsanatthaṁ “evaṁ santepī”tiādimāha. Yathāvuttā ca paccayā taṁtaṁvikārassa",
  "tika-abh01t6:47_2": "visesapaccayabhāvato vuttā, avisesena pana sabbe sabbesaṁ paccayāti.",
  "tika-abh01t6:48_0": "641. Ādito cayo ācayo, paṭhamuppatti. Upari cayo upacayo. Pabandho santati. Tattha",
  "tika-abh01t6:48_1": "uddese avuttopi ācayo upacayasaddeneva viññāyatīti “yo āyatanānaṁ ācayo punappunaṁ",
  "tika-abh01t6:48_2": "nibbattamānānaṁ, sova rūpassa upacayo”ti āha. Pāḷiyaṁ pana upa-saddo paṭhamattho",
  "tika-abh01t6:48_3": "upariattho ca hotīti “ādicayo upacayo, uparicayo santatī”ti ayamattho viññāyatīti.",
  "tika-abh01t6:48_4": "Aññathā hi ācayasaṅkhātassa paṭhamuppādassa avuttatā āpajjeyya.",
  "tika-abh01t6:49_0": "Evanti “yo āyatanānaṁ ācayo”tiādiniddesena kiṁ kathitaṁ hoti? Āyatanena ācayo kathito.",
  "tika-abh01t6:49_1": "Ācayūpacayasantatiyo hi nibbattibhāvena ācayo evāti āyatanehi ācayādīnaṁ pakāsitattā",
  "tika-abh01t6:49_2": "tehi ācayo kathito. Āyatanānaṁ ācayādivacaneneva ācayasabhāvāni uppādadhammāni āyatanānīti",
  "tika-abh01t6:49_3": "ācayena taṁpakatikāni āyatanāni kathitāni. Lakkhaṇañhi uppādo, na rūparūpanti. Tenevādhippāyenāha",
  "tika-abh01t6:49_4": "“āyatanameva kathita”nti. Ācayañhi lakkhaṇaṁ kathayantena taṁlakkhaṇāni āyatanāneva",
  "tika-abh01t6:49_5": "kathitāni hontīti. Evampi kiṁ kathitaṁ hotīti āyatanācayehi ācayāyatanehi ācayameva",
  "tika-abh01t6:49_6": "āyatanameva kathentena uddese niddese ca ācayoti idameva avatvā upacayasantatiyo",
  "tika-abh01t6:49_7": "uddisitvā tesaṁ vibhajanavasena āyatanena ācayakathanādinā kiṁ kathitaṁ hotīti adhippāyo.",
  "tika-abh01t6:49_8": "Ācayoti upacayamāha, upacayoti ca santatiṁ. Tadevubhayaṁ yathākkamaṁ vivaranto “nibbatti",
  "tika-abh01t6:49_9": "vaḍḍhi kathitā”ti āha. Upacayasantatiyo hi atthato ekattā ācayovāti taduddesavibhajanavasena",
  "tika-abh01t6:49_10": "āyatanena ācayakathanādinā nibbattivaḍḍhiākāranānattaṁ ācayassa kathitanti attho.",
  "tika-abh01t6:49_11": "Imamevatthaṁ vibhāvetuṁ “atthato hī”tiādimāha. Yasmā ca ubhayampi etaṁ jātirūpassevādhivacanaṁ,",
  "tika-abh01t6:49_12": "tasmā jātirūpassa lakkhaṇādivisesesu ācayādīsu pavattiādīsu ca ācayādilakkhaṇādiko",
  "tika-abh01t6:49_13": "upacayo, pavattiādilakkhaṇādikā santatīti veditabbāti attho.",
  "tika-abh01t6:50_0": "643.Pakatiniddesāti phalavipaccanapakatiyā niddesā, jarāya pāpuṇitabbaṁ phalameva",
  "tika-abh01t6:50_1": "vā pakati. Na ca khaṇḍiccādīneva jarāti kalalakālato pabhuti purimarūpānaṁ jarāpattakkhaṇe",
  "tika-abh01t6:50_2": "uppajjamānāni pacchimarūpāni paripakkarūpānurūpāni pariṇatapariṇatāni uppajjantīti",
  "tika-abh01t6:50_3": "anukkamena supariṇatarūpaparipākakāle uppajjamānāni khaṇḍiccādisabhāvāni uppajjanti.",
  "tika-abh01t6:50_4": "Tāni udakādimaggesu tiṇarukkhasaṁbhaggatādayo viya paripākagatamaggasaṅkhātesu paripakkarūpesu",
  "tika-abh01t6:50_5": "uppannāni jarāya gatamaggoicceva vuttāni, na jarāti. Aviññāyamānantarajarā avīcijarā.",
  "tika-abh01t6:50_6": "Maraṇe upanayanarasā.",
  "tika-abh01t6:51_0": "644.Taṁ patvāti taṁ attano eva khayavayasaṅkhātaṁ sabhāvaṁ patvā rūpaṁ khīyati veti",
  "tika-abh01t6:51_1": "bhijjati. Pothetvā pātitassa dubbalatā parādhīnatā sayanaparāyaṇatā ca hoti, tathā",
  "tika-abh01t6:51_2": "jarābhibhūtassāti pothakasadisī jarā.",
  "tika-abh01t6:52_0": "645.Kattabbatoti kattabbasabhāvato. Visāṇādīnaṁ taracchakheḷatemitānaṁ pāsāṇānaṁ",
  "tika-abh01t6:52_1": "viya thaddhabhāvābhāvato ahivicchikānaṁ viya savisattābhāvato ca sukhumatā vuttā.",
  "tika-abh01t6:52_2": "Ojālakkhaṇoti ettha aṅgamaṅgānusārino rasassa sāro upatthambhabalakāro bhūtanissito eko viseso ojāti.",
  "tika-abh01t6:53": "Upādābhājanīyakathāvaṇṇanā niṭṭhitā.",
  "tika-abh01t6:54": "Noupādābhājanīyakathāvaṇṇanā",
  "tika-abh01t6:55": "646.Na upādiyatevāti na nissayati eva, kintu nissayati ca nissīyati cāti attho.",
  "tika-abh01t6:56_0": "647.Purimā panāti pañcavidhasaṅgahe pathavīdhātuāpodhātutejodhātuvāyodhātūnaṁ purimuddesavasena",
  "tika-abh01t6:56_1": "vuttaṁ. Phoṭṭhabbāyatananiddese vā vuttānaṁ pathavīdhātuādīnaṁ purimā uddese vuttā",
  "tika-abh01t6:56_2": "āpodhātūti adhippāyo, vuttassa vā phoṭṭhabbāyatanassa atītatāya pacchimatā, anāgatatāya",
  "tika-abh01t6:56_3": "ca āpodhātuyā purimatā vuttāti daṭṭhabbā. Āyūti jīvitindriyaṁ. Kammajatejaṁ usmā.",
  "tika-abh01t6:56_4": "Yaṁ kiñci dhātuṁ…pe… ekappahārena nuppajjatīti ekasmiṁ khaṇe anekāsu pathavīsu āpāthagatāsu",
  "tika-abh01t6:56_5": "tāsu tāsu saha nuppajjati, tathā tejavāyūsu cāti attho. Anekesu ārammaṇesu sannipatitesu",
  "tika-abh01t6:56_6": "ābhujitavasena ārammaṇapasādādhimattatāvasena ca paṭhamaṁ katthaci uppatti dassitā,",
  "tika-abh01t6:56_7": "aññattha ca pana uppatti atthi eva. Sāyaṁ ārammaṇato ārammaṇantarasaṅkanti yena upāyena",
  "tika-abh01t6:56_8": "hoti, tassa vijānanatthaṁ pucchati “kathaṁ pana cittassa ārammaṇato saṅkanti hotī”ti.",
  "tika-abh01t6:57_0": "651. Ayapiṇḍiādīsu pathavīdhātu tādisāya āpodhātuyā anābaddhā santī visareyya, tasmā",
  "tika-abh01t6:57_1": "“tāni āpodhātu ābandhitvā baddhāni karotī”ti vuttaṁ. Yathā hi yuttappamāṇaṁ udakaṁ",
  "tika-abh01t6:57_2": "paṁsucuṇṇāni ābandhitvā mattikāpiṇḍaṁ katvā ṭhapeti, evaṁ ayopiṇḍiādīsupi tadanurūpapaccayehi",
  "tika-abh01t6:57_3": "tattheva uppannā āpodhātu tathā ābandhitvā ṭhapetīti daṭṭhabbā.",
  "tika-abh01t6:58_0": "Aphusitvā patiṭṭhā hotīti āpodhātuyā aphoṭṭhabbabhāvato vuttaṁ, tathā “aphusitvāva",
  "tika-abh01t6:58_1": "ābandhatī”ti. Na hi yathā phoṭṭhabbadhātūnaṁ phoṭṭhabbabhāvena aññamaññanissayatā,",
  "tika-abh01t6:58_2": "evaṁ phoṭṭhabbāphoṭṭhabbadhātūnaṁ hotīti adhippāyo veditabbo. Avinibbhogavuttīsu",
  "tika-abh01t6:58_3": "hi bhūtesu aññamaññanissayatā aññamaññapaccayabhūtesu na sakkā nivāretuṁ, nāpi sahajātesu",
  "tika-abh01t6:58_4": "avinibbhogatāya ekībhūtesu phusanāphusanāni vicāretuṁ yuttānīti. Na uṇhā hutvā jhāyatīti",
  "tika-abh01t6:58_5": "tejosabhāvataṁyeva paṭikkhipati, na sītattaṁ anujānāti, tejosabhāvapaṭikkhepeneva",
  "tika-abh01t6:58_6": "ca sītattañca paṭikkhittaṁ hoti. Tejo eva hi sītaṁ himapātasamayādīsu sītassa paripācakatādassanato,",
  "tika-abh01t6:58_7": "sītuṇhānañca aññamaññapaṭipakkhabhāvato uṇhena saha na sītaṁ bhūtantaraṁ pavattatīti",
  "tika-abh01t6:58_8": "yujjati. Uṇhakalāpe pana sītassa appavatti sītakalāpe ca uṇhassa dvinnaṁ aññamaññapaṭipakkhattā",
  "tika-abh01t6:58_9": "tejovisesabhāve yujjatīti. Bhāvaññathattanti kharānaṁ guḷādīnaṁ davatā mudutā rasādīnañca",
  "tika-abh01t6:58_10": "davānaṁ kharatā paccayavisesehi omattādhimattapathavīdhātuādikānaṁ uppatti. Lakkhaṇaññathattaṁ",
  "tika-abh01t6:58_11": "kakkhaḷādilakkhaṇavijahanaṁ, taṁ etesaṁ na hoti, omattādhimattatāsaṅkhātaṁ bhāvaññathattaṁyeva hotīti attho.",
  "tika-abh01t6:59_0": "652.Anupādinnādīnaṁyevāti ekantaanupādinnaekantanacittasamuṭṭhānādīnaṁ niddesesu",
  "tika-abh01t6:59_1": "gahaṇesu gahitāti attho. Yaṁ vā panaññampīti pana vacanena purimānampi nakammassakatattābhāvādikaṁ",
  "tika-abh01t6:59_2": "dīpeti. Tā hi anupādinnādinakammassakatattādivacanānaṁ samānatthattā ekena avattabbatte",
  "tika-abh01t6:59_3": "itarenapi avattabbā siyuṁ, vattabbatte vā vattabbā. Tasmā ekantākammajādīsveva gahetabbattā",
  "tika-abh01t6:59_4": "tā anekantesu na gahitāti daṭṭhabbā.",
  "tika-abh01t6:60": "666.Ekanta…pe… paññāyati tesaṁ vikārattā, anipphannattā pana tassa uppādo na kenaci sakkā vattunti adhippāyo.",
  "tika-abh01t6:61": "Dukaniddesavaṇṇanā niṭṭhitā.",
  "tika-abh01t6:62": "Catukkaniddesavaṇṇanā",
  "tika-abh01t6:63_0": "966.Pacchimapadassāti viññātapadassa. Sabbameva hi rūpaṁ viññātanti tassa abhinditabbattā",
  "tika-abh01t6:63_1": "viññātato aññaṁ diṭṭhaṁ sutaṁ mutañca na hotīti pucchaṁ akatvāva vissajjitaṁ. Na",
  "tika-abh01t6:63_2": "hi sakkā viññātato aññaṁ “katamaṁ rūpaṁ diṭṭha”nti pucchitunti adhippāyo. Yathā hi",
  "tika-abh01t6:63_3": "dvīsu uddiṭṭhesu nopādato aññattaṁ sandhāya “katamaṁ taṁ rūpaṁ upādā”ti pucchitaṁ,",
  "tika-abh01t6:63_4": "evaṁ diṭṭhādīsu catūsu uddiṭṭhesu sutādīhi tīhipi aññattaṁ sandhāya “katamaṁ taṁ",
  "tika-abh01t6:63_5": "rūpaṁ diṭṭha”nti pucchitabbaṁ siyā, tadabhāvo na pucchitaṁ, evaṁ sutādīsupīti. Dassanādiggahaṇavisesato",
  "tika-abh01t6:63_6": "pana diṭṭhādīhi aññassa viññātassa sabbhāvato ca catukko vutto.",
  "tika-abh01t6:64": "Pañcakaniddesavaṇṇanā",
  "tika-abh01t6:65_0": "969.Tejobhāvaṁ gatanti sabhāveneva tejobhāvaṁ pattanti attho. Vuttassapi aññena pakārena",
  "tika-abh01t6:65_1": "saṅgahārahassa saṅgaṇhanaṁ nayakaraṇaṁ idha daṭṭhabbaṁ, tayidaṁ “viññāta”nti catukkapadepi",
  "tika-abh01t6:65_2": "yojetabbaṁ. Phoṭṭhabbassa bhedasabbhāvo aṭṭhake nayo.",
  "tika-abh01t6:66": "Pakiṇṇakakathāvaṇṇanā",
  "tika-abh01t6:67_0": "975.Natthi nīvaraṇāti vacanena middhassapi nīvaraṇassa pahānaṁ vuttaṁ, na ca rūpaṁ",
  "tika-abh01t6:67_1": "pahātabbaṁ, na ca rūpakāyagelaññaṁ munino natthīti sakkā vattuṁ “piṭṭhi me āgilāyati,",
  "tika-abh01t6:67_2": "tamahaṁ āyamissāmī”ti vacanato. Saviññāṇakasaddoti viññāṇena pavattito vacīghosādisaddo.",
  "tika-abh01t6:67_3": "Na hi etāni jāyantīti paripaccamānassa rūpassa paripaccanaṁ jarā, khīyamānassa khayo",
  "tika-abh01t6:67_4": "aniccatāti rūpabhāvamattāni etāni, na sayaṁ sabhāvavantānīti sandhāya vuttaṁ. Tathā",
  "tika-abh01t6:67_5": "jāyamānassa jananaṁ jāti, sā ca rūpabhāvova, na sayaṁ sabhāvavatīti “na pana paramatthato",
  "tika-abh01t6:67_6": "jāti jāyatī”ti vuttaṁ.",
  "tika-abh01t6:68_0": "Tesaṁ paccayo etissāti tappaccayā, tappaccayāya bhāvo tappaccayabhāvo, tappaccayabhāvena",
  "tika-abh01t6:68_1": "pavatto vohāro tappaccayabhāvavohāro, taṁ labhati. Abhinibbattitadhammakkhaṇasminti",
  "tika-abh01t6:68_2": "abhinibbattiyamānadhammakkhaṇasminti adhippāyo. Na hi tadā te dhammā na jāyantīti",
  "tika-abh01t6:68_3": "jāyamānabhāvova jātīti yuttā tassā kammādisamuṭṭhānatā taṁnibbattatā ca, na pana",
  "tika-abh01t6:68_4": "tadā te dhammā jīyanti khīyanti ca, tasmā na tesaṁ te jīraṇabhijjanabhāvā cittādisamuṭṭhānā",
  "tika-abh01t6:68_5": "taṁnibbattā cāti vacanaṁ arahanti. Evamapi upādinna-saddo upetena kammunā ādinnataṁ",
  "tika-abh01t6:68_6": "vadati, na nibbattinti upādinnapākabhedānaṁ upādinnatā tesaṁ vattabbāti ce? Na, ādinna-saddassa",
  "tika-abh01t6:68_7": "nibbattivācakattā. Upetena nibbattañhi upādinnanti paccayānubhāvakkhaṇañca nibbattiñca",
  "tika-abh01t6:68_8": "gahetvāva pavatto ayaṁ vohāro tadā abhāvā jarāmaraṇe na pavattatīti. Paṭiccasamuppannānaṁ",
  "tika-abh01t6:68_9": "dhammānaṁ jarāmaraṇattā tesaṁ uppāde sati jarāmaraṇaṁ hoti, asati na hoti. Na hi",
  "tika-abh01t6:68_10": "ajātaṁ paripaccati bhijjati vā, tasmā jātipaccayataṁ sandhāya “jarāmaraṇaṁ paṭiccasamuppanna”nti vuttaṁ.",
  "tika-abh01t6:69_0": "Nissayapaṭibaddhavuttitoti jāyamānaparipaccamānabhijjamānānaṁ jāyamānādibhāvamattattā",
  "tika-abh01t6:69_1": "jāyamānādinissayapaṭibaddhavuttikā jātiādayoti vuttaṁ hoti. Yadi evaṁ upādāyarūpānañca",
  "tika-abh01t6:69_2": "cakkhāyatanādīnaṁ uppādādisabhāvabhūtā jātiādayo taṁnissitā hontīti bhūtanissitānaṁ",
  "tika-abh01t6:69_3": "tesaṁ lakkhaṇānaṁ upādāyabhāvo viya upādāyarūpanissitānaṁ upādāyupādāyabhāvo āpajjatīti",
  "tika-abh01t6:69_4": "ce? Na, bhūtapaṭibaddhaupādāyarūpalakkhaṇānañca bhūtapaṭibaddhabhāvassa avinivattanato.",
  "tika-abh01t6:69_5": "Apica ekakalāpapariyāpannānaṁ rūpānaṁ saheva uppādādippavattito ekassa kalāpassa",
  "tika-abh01t6:69_6": "uppādādayo ekekāva hontīti yathā ekekassa kalāpassa jīvitindriyaṁ kalāpānupālakaṁ",
  "tika-abh01t6:69_7": "“upādāyarūpa”nti vuccati, evaṁ kalāpuppādādisabhāvā jātiādayo “upādāyarūpāni”cceva",
  "tika-abh01t6:69_8": "vuccanti. Evaṁ vikāraparicchedarūpāni ca yojetabbāni.",
  "tika-abh01t6:70_0": "Kammasamuṭṭhānasambandhaṁ utusamuṭṭhānaṁ kammavisesena suvaṇṇadubbaṇṇasusaṇṭhitadussaṇṭhitādivisesaṁ",
  "tika-abh01t6:70_1": "hotīti “kammapaccaya”nti vuttaṁ. Kammavipākānubhavanassa kāraṇabhūtaṁ bāhirautusamuṭṭhānaṁ",
  "tika-abh01t6:70_2": "kammapaccayautusamuṭṭhānaṁ. Kammasahāyo paccayo, kammassa vā sahāyabhūto paccayo",
  "tika-abh01t6:70_3": "kammapaccayo, sova utu kammapaccayautu, so samuṭṭhānaṁ etassāti kammapaccayautusamuṭṭhānanti",
  "tika-abh01t6:70_4": "vacanattho. Sīte uṇhe vā kismiñci utumhi samāgate tato suddhaṭṭhakaṁ uppajjati, tassa",
  "tika-abh01t6:70_5": "so utu samuṭṭhānaṁ. Dutiyassa suddhaṭṭhakassa utusamuṭṭhānikapaṭibandhakassa so eva",
  "tika-abh01t6:70_6": "purimo utu paccayo. Tatiyaṁ pana suddhaṭṭhakaṁ purimautusahāyena utunā nibbattattā",
  "tika-abh01t6:70_7": "pubbe vuttanayeneva “utupaccayautusamuṭṭhāna”nti vuttaṁ. Evamayaṁ purimo utu tisso",
  "tika-abh01t6:70_8": "santatiyo ghaṭṭeti, tato paraṁ aññautusamāgame aññasantatittayaṁ, tato ca aññena",
  "tika-abh01t6:70_9": "aññanti evaṁ pavatti daṭṭhabbā. Tadetaṁ sītuṇhānaṁ appabahubhāve taṁsamphassassa",
  "tika-abh01t6:70_10": "acirappavattiyā cirappavattiyā ca veditabbaṁ, anupādinnena dīpanā na santatittayavasena,",
  "tika-abh01t6:70_11": "atha kho meghasamuṭṭhāpakamūlautuvasena pakārantarena daṭṭhabbā, taṁ dassetuṁ “utusamuṭṭhāno",
  "tika-abh01t6:70_12": "nāma valāhako”tiādimāha. Rūparūpānaṁ vikārādimattabhāvato aparinipphannatā vuttā.",
  "tika-abh01t6:70_13": "Tesañhi rūpavikārādibhāvato rūpatāti adhippāyo. Rūpavikārādibhāvato eva pana rūpe",
  "tika-abh01t6:70_14": "sati santi, asati na santīti asaṅkhatabhāvanivāraṇatthaṁ parinipphannatā vuttāti.",
  "tika-abh01t6:71": "Rūpakaṇḍavaṇṇanā niṭṭhitā."
}