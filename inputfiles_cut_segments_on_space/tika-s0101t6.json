{
  "tika-s0101t6:0": "6. Mahālisuttavaṇṇanā",
  "tika-s0101t6:1": "Brāhmaṇadūtavatthuvaṇṇanā",
  "tika-s0101t6:2_0": "359.Punappunaṁvisālībhāvūpagamanatoti pubbe kira puttadhītuvasena dve dve hutvā soḷasakkhattuṁ",
  "tika-s0101t6:2_1": "jātānaṁ licchavīrājakumārānaṁ saparivārānaṁ anukkameneva vaḍḍhantānaṁ nivāsanaṭṭhānārāmuyyānapokkharaṇīādīnaṁ",
  "tika-s0101t6:2_2": "patiṭṭhānassa appahonakatāya nagaraṁ tikkhattuṁ gāvutantarena gāvutantarena parikkhipiṁsu,",
  "tika-s0101t6:2_3": "tenassa punappunaṁ visālībhāvaṁ gatattā “vesālī” tveva nāmaṁ jātaṁ, tena vuttaṁ “punappunaṁ",
  "tika-s0101t6:2_4": "visālībhāvūpagamanato vesālīti laddhanāmake nagare”ti. Sayaṁjātanti sayameva jātaṁ",
  "tika-s0101t6:2_5": "aropimaṁ. Mahantabhāvenevāti rukkhagacchānaṁ, ṭhitokāsassa ca mahantabhāvena, tenāha",
  "tika-s0101t6:2_6": "“himavantena saddhiṁ ekābaddhaṁ hutvā”ti. Kūṭāgārasālāsaṅkhepenāti haṁsavaṭṭakacchannena",
  "tika-s0101t6:2_7": "kūṭāgārasālāniyāmena. Kosalesu jātā, bhavā vā, taṁ vā raṭṭhaṁ nivāso etesanti kosalakā.",
  "tika-s0101t6:2_8": "Evaṁ māgadhakā veditabbā. Yassa akaraṇe puggalo mahājāniyo hoti, taṁ karaṇaṁ arahatīti",
  "tika-s0101t6:2_9": "karaṇīyaṁ tena karaṇīyena, tenāha “avassaṁ kattabbakammenā”ti. Taṁ kiccanti vuccati",
  "tika-s0101t6:2_10": "sati samavāye kātabbato.",
  "tika-s0101t6:3_0": "360. Yā buddhānaṁ uppajjanārahā nānattasaññā, tāsaṁ vasena nānārammaṇācārato. Sambhavantasseva",
  "tika-s0101t6:3_1": "paṭisedho. Paṭikkammāti nivattitvā tathā cittaṁ anuppādetvā. Sallīnoti jhānasamāpattiyā",
  "tika-s0101t6:3_2": "ekattārammaṇaṁ allīno.",
  "tika-s0101t6:4": "Oṭṭhaddhalicchavīvatthuvaṇṇanā",
  "tika-s0101t6:5_0": "361.Addhoṭṭhatāyāti tassa kira uttaroṭṭhaṁ appakatāya tiriyaṁ phāletvā apanītaddhaṁ",
  "tika-s0101t6:5_1": "viya khāyati cattāro dante, dve ca dāṭhā na chādeti, tena naṁ “oṭṭhaddho”ti voharanti.",
  "tika-s0101t6:5_2": "Ayaṁ kira upāsako saddho pasanno dāyako dānapati buddhamāmako dhammamāmako saṅghamāmako,",
  "tika-s0101t6:5_3": "tenāha purebhattantiādi.",
  "tika-s0101t6:6_0": "362.Sāsaneyuttapayuttoti bhāvanaṁ anuyutto. Sabbattha sīhasamānavuttinopi bhagavato",
  "tika-s0101t6:6_1": "parisāya mahante sati tadajjhāsayānurūpaṁ pavattiyamānāya dhammadesanāya viseso hotīti",
  "tika-s0101t6:6_2": "āha “mahantena ussāhena dhammaṁ desessatī”ti.",
  "tika-s0101t6:7_0": "“Vissāsiko”ti vatvā tamassa vissāsikabhāvaṁ vibhāvetuṁ “ayañhī”tiādi vuttaṁ. Therassa",
  "tika-s0101t6:7_1": "khīṇā savassasato ālasiyabhāvo “appahīno”ti na vattabbo, vāsanālesaṁ pana upādāyāha",
  "tika-s0101t6:7_2": "“īsakaṁ appahīno viya hotī”ti. Na hi sāvakānaṁ savāsanā kilesā pahīyanti.",
  "tika-s0101t6:8_0": "363. Vineyyajanānurodhena buddhānaṁ pāṭihāriyavijambhanaṁ hotīti vuttaṁ “atha kho",
  "tika-s0101t6:8_1": "bhagavā”tiādi, tenevāha “saṁsūcitanikkhamano”ti. Gandhakuṭito nikkhamanavelāyañhi",
  "tika-s0101t6:8_2": "chabbaṇṇā buddharasmiyo āveḷāveḷāyamalāyamalā hutvā savisesā pabhassarā vinicchariṁsu.",
  "tika-s0101t6:9_0": "364.Tato paranti “hiyyo”ti vuttadivasato anantaraṁ paraṁ purimataraṁ atisayena purimattā.",
  "tika-s0101t6:9_1": "Iti imesu dvīsu vavatthito yathākkamaṁ purimapurimatarabhāvo. Evaṁ santepi yadettha",
  "tika-s0101t6:9_2": "“purimatara”nti vuttaṁ, tato pabhuti yaṁ yaṁ oraṁ, taṁ taṁ purimaṁ, yaṁ yaṁ paraṁ,",
  "tika-s0101t6:9_3": "taṁ taṁ purimataraṁ, orapārabhāvassa viya purimapurimatarabhāvassa ca apekkhāsiddhito,",
  "tika-s0101t6:9_4": "tenāha “tato paṭṭhāyā”tiādi. Mūladivasato paṭṭhāyātiādidivasato paṭṭhāya. Agganti",
  "tika-s0101t6:9_5": "paṭhamaṁ. Taṁ panettha parā atītā koṭi hotīti āha “parakoṭiṁ katvā”ti. Yaṁ-saddayogena",
  "tika-s0101t6:9_6": "cāyaṁ “viharāmī”ti vattamānappayogo, attho pana atītakālavaseneva veditabbo, tenāha",
  "tika-s0101t6:9_7": "“vihāsinti vuttaṁ hotī”ti. Paṭhamavikappe “viharāmī”ti padassa “yadagge”ti iminā",
  "tika-s0101t6:9_8": "ujukaṁ sambandho dassito, dutiyavikappe pana “tīṇi vassānī”ti imināpi.",
  "tika-s0101t6:10_0": "Piyajātikānīti iṭṭhasabhāvāni. Sātajātikānīti madhurasabhāvāni. Madhuraṁ viyāti hi",
  "tika-s0101t6:10_1": "“madhura”nti vuccati manoramaṁ yaṁ kiñci. Kāmūpasañhitānīti ārammaṇaṁ karontena kāmena",
  "tika-s0101t6:10_2": "upasaṁhitāni, kāmanīyānīti attho, tenāha “kāmassādayuttānī”ti, kāmassādassa yuttāni",
  "tika-s0101t6:10_3": "yogyānīti attho. Sarīrasaṇṭhāneti sarīrabimbe, ādhāre cetaṁ bhummaṁ. Tasmā saddenāti",
  "tika-s0101t6:10_4": "taṁ nissāya tato uppannena saddenāti attho. Madhurenāti iṭṭhena. Ettāvatāti dibbasotañāṇassa",
  "tika-s0101t6:10_5": "parikammākathanamattena. “Attanā ñātampi na katheti, kimassa sāsane adhiṭṭhānenā”ti",
  "tika-s0101t6:10_6": "kujjhanto āghātaṁ bandhitvā saha kujjhaneneva jhānābhiññāhi parihāyi. Cintesīti “kasmā",
  "tika-s0101t6:10_7": "nu kho mayhaṁ taṁ parikammaṁ na kathesī”ti parivitakkento ayoniso ummujjanavasena",
  "tika-s0101t6:10_8": "cintesi. Anukkamenāti pāthikasutte āgatanayena taṁ taṁ ayuttameva cintento, bhāsanto,",
  "tika-s0101t6:10_9": "karonto ca anukkamena. Bhagavati baddhāghātatāya sāsane patiṭṭhaṁ alabhanto gihibhāvaṁ patvā.",
  "tika-s0101t6:11": "Ekaṁsabhāvitasamādhivaṇṇanā",
  "tika-s0101t6:12_0": "366-371.Ekaṁsāyāti tadattheyeva catutthī, tasmā ekaṁsatthanti attho. Aṁsa-saddo cettha",
  "tika-s0101t6:12_1": "koṭṭhāsapariyāyo, so ca adhikārato dibbarūpadassanadibbasaddassavanavasena veditabboti",
  "tika-s0101t6:12_2": "āha “ekakoṭṭhāsāyā”tiādi. Anudisāyāti puratthimadakkhiṇādibhedāya catubbidhāya anudisāya.",
  "tika-s0101t6:12_3": "Ubhayakoṭṭhāsāyāti dibbarūpadassanatthāya, dibbasaddassavanatthāya ca. Bhāvitoti",
  "tika-s0101t6:12_4": "yathā dibbacakkhuñāṇaṁ, dibbasotañāṇañca samadhigataṁ hoti, evaṁ bhāvito. Tayidaṁ",
  "tika-s0101t6:12_5": "visuṁ visuṁ parikammakaraṇena ijjhantīsu vattabbaṁ natthi, ekajjhaṁ ijjhantīsupi",
  "tika-s0101t6:12_6": "kameneva kiccasiddhi ekajjhaṁ kiccasiddhiyā asambhavato. Pāḷiyampi ekassa ubhayasamatthatāsandassanatthameva",
  "tika-s0101t6:12_7": "“dibbānañca rūpānaṁ dassanāya, dibbānañca saddānaṁ savanāyā”ti vuttaṁ, na ekajjhaṁ",
  "tika-s0101t6:12_8": "kiccasiddhisambhavato. “Ekaṁsabhāvito samādhihetū”ti iminā sunakkhatto dibbacakkhuñāṇāya",
  "tika-s0101t6:12_9": "eva parikammassa katattā vijjamānampi dibbasaddaṁ nāssossīti dasseti. Apaṇṇakanti",
  "tika-s0101t6:12_10": "avirajjhanakaṁ, anavajjanti vā attho.",
  "tika-s0101t6:13_0": "372. “Samādhi eva” bhāvetabbaṭṭhena samādhibhāvanā. “Dibbasotañāṇaṁ seṭṭha”nti maññamānenāpi",
  "tika-s0101t6:13_1": "mahālinā dibbacakkhuñāṇampi tena saha gahetvā “etāsaṁ nūna bhante”tiādinā pucchitanti",
  "tika-s0101t6:13_2": "“ubhayaṁsabhāvitānaṁ samādhīnanti attho”ti vuttaṁ. Bāhirāetā samādhibhāvanā aniyyānikattā.",
  "tika-s0101t6:13_3": "Tā hi ito bāhirakānampi ijjhanti. Na ajjhattikā bhagavato sāmukkaṁsikabhāvena appaveditattā.",
  "tika-s0101t6:13_4": "Yadatthanti yesaṁ atthāya. Teti te ariyaphaladhamme. Te hi sacchikātabbāti.",
  "tika-s0101t6:14": "Catuariyaphalavaṇṇanā",
  "tika-s0101t6:15_0": "373.Tasmāti vaṭṭadukkhe saṁyojanato. “Maggasotaṁ āpanno”ti phalaṭṭhassa vasena vuttaṁ.",
  "tika-s0101t6:15_1": "Maggaṭṭho hi maggasotaṁ āpajjati. Tenevāha “sotāpanne”ti, “sotāpattiphalasacchikiriyāya",
  "tika-s0101t6:15_2": "paṭipanne”ti ca. Apatanadhammoti anuppajjana- sabhāvo. Dhammaniyāmenāti maggadhammaniyāmena.",
  "tika-s0101t6:15_3": "Heṭṭhimantato sattamabhavato upari anuppajjanadhammatāya vā niyato. Paraṁ ayanaṁ parāgati.",
  "tika-s0101t6:16_0": "Tanuttaṁ nāma pavattiyā mandatā, viraḷatā cāti āha “tanuttā”tiādi. Heṭṭhābhāgiyānanti",
  "tika-s0101t6:16_1": "heṭṭhābhāgassa kāmabhavassapaccayabhāvena hitānaṁ. Opapātikoti upapātiko upapatane",
  "tika-s0101t6:16_2": "sādhukārīti katvā. Vimuccatīti vimutti, cittameva vimutti cetovimuttīti āha “sabbakilesa…pe…",
  "tika-s0101t6:16_3": "adhivacana”nti. Cittasīsena cettha samādhi gahito “cittaṁ paññañca bhāvaya”nti. Ādīsu",
  "tika-s0101t6:16_4": "viya. Paññāvimuttīti etthāpi eseva nayo, tenāha “paññāva paññāvimuttī”ti. Sāmanti",
  "tika-s0101t6:16_5": "attanāva, aparappaccayenāti attho. Abhiññāti ya-kāralopena niddesoti āha “abhijānitvā”ti.",
  "tika-s0101t6:17": "Ariyaaṭṭhaṅgikamaggavaṇṇanā",
  "tika-s0101t6:18_0": "374-5. Ariyasāvako nibbānaṁ, ariyaphalañca paṭipajjati etāyāti paṭipadā, sā ca tassa",
  "tika-s0101t6:18_1": "pubbabhāgo evāti idha “pubbabhāgapaṭipadāyā”ti ariyamaggamāha. “Aṭṭha aṅgāni assā”ti",
  "tika-s0101t6:18_2": "aññapadatthasamāsaṁ akatvā aṭṭhaṅgāni assa santīti aṭṭhaṅgikoti padasiddhi daṭṭhabbā.",
  "tika-s0101t6:19_0": "Sammā aviparītaṁ yāthāvato catunnaṁ ariyasaccānaṁ paccakkhato dassanasabhāvā sammā",
  "tika-s0101t6:19_1": "dassanalakkhaṇā. Sammadeva nibbānārammaṇe cittassa abhiniropanasabhāvo sammā abhiniropanalakkhaṇo.",
  "tika-s0101t6:19_2": "Caturaṅgasamannāgatā vācā janaṁ saṅgaṇhātīti tabbipakkhaviratisabhāvā sammāvācā bhedakaramicchāvācāpahānena",
  "tika-s0101t6:19_3": "jane sampayutte ca pariggaṇhanakiccavatī hotīti sammā pariggahaṇalakkhaṇā. Yathā",
  "tika-s0101t6:19_4": "cīvarakammādiko kammanto ekaṁ kātabbaṁ samuṭṭhāpeti, taṁ taṁ kiriyānipphādako vā",
  "tika-s0101t6:19_5": "cetanāsaṅkhāto kammanto hatthapādacalanādikaṁ kiriyaṁ samuṭṭhāpeti, evaṁ sāvajjakattabbakiriyāsamuṭṭhāpakamicchākammantappahānena",
  "tika-s0101t6:19_6": "sammākammanto niravajjasamuṭṭhāpanakiccavā hoti, sampayutte ca samuṭṭhāpento eva",
  "tika-s0101t6:19_7": "pavattatīti sammā samuṭṭhāpanalakkhaṇo sammākammanto. Kāyavācānaṁ, khandhasantānassa",
  "tika-s0101t6:19_8": "ca saṁkilesabhūtamicchājīvappahānena sammā vodāpanalakkhaṇo sammāājīvo. Kosajjapakkhato",
  "tika-s0101t6:19_9": "patituṁ adatvā sampayuttadhammānaṁ paggaṇhanasabhāvoti sammā paggāhalakkhaṇo sammāvāyāmo.",
  "tika-s0101t6:19_10": "Sammadeva upaṭṭhānasabhāvāti sammā upaṭṭhānalakkhaṇā sammāsati. Vikkhepaviddhaṁsanena",
  "tika-s0101t6:19_11": "sammadeva cittassa samādahanasabhāvoti sammā samādhānalakkhaṇo sammāsamādhi.",
  "tika-s0101t6:20_0": "Attano paccanīkakilesā diṭṭhekaṭṭhā avijjādayo. Passatīti pakāseti kiccapaṭivedhena",
  "tika-s0101t6:20_1": "paṭivijjhati, tenāha “tappaṭicchādaka…pe… asammohato”ti. Teneva hi sammādiṭṭhisaṅkhātena",
  "tika-s0101t6:20_2": "aṅgena tattha paccavekkhaṇā pavattatīti tathevāti attano paccanīkakilesehi saddhinti attho.",
  "tika-s0101t6:21_0": "Kiccatoti pubbabhāgehi dukkhādiñāṇehi kātabbassa kiccassa idha sātisayaṁ nipphattito",
  "tika-s0101t6:21_1": "imasseva vā ñāṇassa dukkhādippakāsanakiccato. Cattāri nāmāni labhati catūsu saccesu",
  "tika-s0101t6:21_2": "kātabbakiccanipphattito. Tīṇi nāmāni labhati kāmasaṅkappādippahānakiccanipphattito.",
  "tika-s0101t6:21_3": "Sikkhāpadavibhaṅge “viraticetanā, sabbe sampayuttadhammā ca sikkhāpadānī”ti vuccantīti",
  "tika-s0101t6:21_4": "tattha padhānānaṁ viraticetanānaṁ vasena “viratiyopihonti cetanāyopī”ti āha. Musāvādādīhi",
  "tika-s0101t6:21_5": "viramaṇakāle vā viratiyo, subhāsitādivācābhāsanādikāle ca cetanāyo yojetabbā. Maggakkhaṇe",
  "tika-s0101t6:21_6": "viratiyova cetanānaṁ amaggaṅgattā ekassa ñāṇassa dukkhādiñāṇatā viya, ekāya viratiyā",
  "tika-s0101t6:21_7": "musāvādādiviratibhāvo viya ca ekāya cetanāya sammāvācādikiccattayasādhanasabhāvābhāvā",
  "tika-s0101t6:21_8": "sammāvācādibhāvāsiddhito, taṁsiddhiyañca aṅgattayattāsiddhito ca. Sammappadhānasatipaṭṭhānavasenāti",
  "tika-s0101t6:21_9": "catusammappadhānacatusatipaṭṭhānabhāvavasena.",
  "tika-s0101t6:22_0": "Pubbabhāgepi maggakkhaṇepi sammāsamādhiyevāti. Yadipi samādhiupakārakānaṁ abhiniropanānumajjanasampiyāyanabrūhanasantasukhānaṁ",
  "tika-s0101t6:22_1": "vitakkādīnaṁ vasena catūhi jhānehi sammāsamādhi vibhatto, tathāpi vāyāmo viya anuppannākusalānuppādanādicatuvāyāmakiccaṁ,",
  "tika-s0101t6:22_2": "sati viya ca asubhāsukhāniccānattesu kāyādīsu subhādisaññāpahānacatusatikiccaṁ eko",
  "tika-s0101t6:22_3": "samādhi catukkajjhānasamādhikiccaṁ na sādhetīti pubbabhāgepi paṭhamajjhānasamādhi",
  "tika-s0101t6:22_4": "paṭhamajjhānasamādhi eva maggakkhaṇepi, tathā pubbabhāgepi catutthajjhānasamādhi",
  "tika-s0101t6:22_5": "catutthajjhānasamādhi eva maggakkhaṇepīti attho.",
  "tika-s0101t6:23_0": "Tasmāti paññāpajjotattā avijjandhakāraṁ vidhamitvā paññāsatthattā kilesacore ghātento.",
  "tika-s0101t6:23_1": "Bahukārattāti yvāyaṁ anādimati saṁsāre iminā kadācipi asamugghāṭitapubbo kilesagaṇo",
  "tika-s0101t6:23_2": "tassa samugghāṭako ariyamaggo. Tattha cāyaṁ sammādiṭṭhi pariññābhisamayādivasena",
  "tika-s0101t6:23_3": "pavattiyā pubbaṅgamā hotīti bahukārā, tasmā bahukārattā.",
  "tika-s0101t6:24_0": "Tassāti sammādiṭṭhiyā. “Bahukāro”ti vatvā taṁ bahukārataṁ upamāya vibhāvetuṁ “yathā",
  "tika-s0101t6:24_1": "hī”tiādi vuttaṁ. “Ayaṁ” tambakaṁsādimayattā kūṭo. Ayaṁ samasāratāya mahāsāratāya",
  "tika-s0101t6:24_2": "cheko. Evanti yathā heraññikassa cakkhunā disvā kahāpaṇavibhāgajānane karaṇantaraṁ",
  "tika-s0101t6:24_3": "bahukāraṁ yadidaṁ hattho, evaṁ yogāvacarassa paññāya oloketvā dhammavibhāgajānane",
  "tika-s0101t6:24_4": "dhammantaraṁ bahukāraṁ yadidaṁ vitakko vitakketvā tadavabodhato, tasmā sammāsaṅkappo",
  "tika-s0101t6:24_5": "sammādiṭṭhiyā bahukāroti adhippāyo. Dutiyaupamāyaṁ evanti yathā tacchako parena parivattetvā",
  "tika-s0101t6:24_6": "parivattetvā dinnaṁ dabbasambhāraṁ vāsiyā tacchetvā gehakaraṇakamme upaneti, evaṁ",
  "tika-s0101t6:24_7": "yogāvacaro vitakkena lakkhaṇādito vitakketvā dinnadhamme yāthāvato paricchinditvā",
  "tika-s0101t6:24_8": "pariññābhisamayādikamme upanetīti yojanā. Vacībhedassa upakārako vitakko sāvajjānavajjavacībhedanivattanapavattanakarāya",
  "tika-s0101t6:24_9": "sammāvācāyapi upakārako evāti “svāya”ntiādi vuttaṁ.",
  "tika-s0101t6:25_0": "Vacībhedassa niyāmikā vācā kāyikakiriyāniyāmakassa kammantassa upakārikā. Tadubhayānantaranti",
  "tika-s0101t6:25_1": "duccaritadvayapahāyakassa sucaritadvayapāripūrihetubhūtassa sammāvācāsammākammantadvayassa",
  "tika-s0101t6:25_2": "anantaraṁ. Idaṁ vīriyanti catubbidhaṁ sammappadhānavīriyaṁ. Indriyasamatādayo samādhissa",
  "tika-s0101t6:25_3": "upakāradhammā. Tabbipariyāyato apakāradhammā veditabbā. Gatiyoti nipphattiyo, kiccādisabhāve",
  "tika-s0101t6:25_4": "vā. Samannesitvāti upadhāretvā.",
  "tika-s0101t6:26": "Dvepabbajitavatthuvaṇṇanā",
  "tika-s0101t6:27_0": "376-7.“Kasmā āraddha”nti anusandhikāraṇaṁ pucchitvā taṁ vibhāvetuṁ “ayaṁ kirā”tiādi",
  "tika-s0101t6:27_1": "vuttaṁ, tena ajjhāsayānusandhivasena upari desanā pavattāti dasseti. Tenāti tathāladdhikattā.",
  "tika-s0101t6:27_2": "Assāti licchavīrañño. Desanāyāti saṇhasukhumāyaṁ suññatapaṭisaṁyuttāyaṁ yathādesitadesanāyaṁ.",
  "tika-s0101t6:27_3": "Nādhimuccatīti na saddahati na pasīdati. Tantidhammaṁ nāma kathentoti yesaṁ atthāya",
  "tika-s0101t6:27_4": "dhammo kathīyati, tasmiṁ tesaṁ asatipi maggapaṭivedhe kevalaṁ sāsane tantidhammaṁ",
  "tika-s0101t6:27_5": "katvā kathento. Evarūpassāti sammāsambuddhattā aviparītadhammadesanatāya evaṁpākaṭadhammakāyassa",
  "tika-s0101t6:27_6": "satthu. Yuttaṁnu kho etaṁ assāti assa paṭhamajjhānādisamadhigamena samāhitacittassa",
  "tika-s0101t6:27_7": "kulaputtassa etaṁ “taṁ jīva”ntiādinā ucchedādigāhagahaṇaṁ api nu yuttanti pucchati.",
  "tika-s0101t6:27_8": "Laddhiyā pana jhānādhigamamattena na tāva vivecitattā “tehi yutta”nti vuttaṁ taṁ",
  "tika-s0101t6:27_9": "vādaṁ paṭikkhipitvāti jhānalābhinopi taṁ gahaṇaṁ “ayuttamevā”ti taṁ ucchedavādaṁ",
  "tika-s0101t6:27_10": "sassatavādaṁ vā paṭikkhipitvā. Attamanā ahesunti yasmā khīṇāsavo vigatasammoho tiṇṇavicikiccho,",
  "tika-s0101t6:27_11": "“tasmā tassa tathā vattuṁ na yutta”nti uppannanicchayatāya taṁ mama vacanaṁ sutvā",
  "tika-s0101t6:27_12": "attamanā ahesunti attho. Sopi licchavī rājā te viya sañjātanicchayattā attamano ahosi.",
  "tika-s0101t6:27_13": "Yaṁ panettha atthato avibhattaṁ, taṁ suviññeyyameva.",
  "tika-s0101t6:28": "Mahālisuttavaṇṇanāya līnatthappakāsanā."
}