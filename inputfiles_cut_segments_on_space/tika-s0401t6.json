{
  "tika-s0401t6:0": "6. Accharāsaṅghātavaggavaṇṇanā",
  "tika-s0401t6:1_0": "51. Chaṭṭhassa paṭhame assutavāti ettha “sādhu paññāṇavā naro”tiādīsu atthitāmattassa",
  "tika-s0401t6:1_1": "bodhako vā-saddo. “Sīlavā hoti kalyāṇadhammo”tiādīsu pasaṁsāvisiṭṭhāya atthitāya.",
  "tika-s0401t6:1_2": "“Paññavā hoti udayatthagāminiyā paññāya samannāgato”tiādīsu atisayatthavisiṭṭhāya",
  "tika-s0401t6:1_3": "atthitāya, tasmā yassa pasatthaṁ atisayena vā sutaṁ atthi, so sutavā, saṁkilesaviddhaṁsanasamatthaṁ",
  "tika-s0401t6:1_4": "pariyattidhammassavanaṁ, taṁ sutvā tathattāya paṭipatti ca “sutavā”ti iminā padena",
  "tika-s0401t6:1_5": "pakāsitā. Sotabbayuttaṁ sutvā kattabbanipphattivasena suṇīti vā sutavā, tappaṭikkhepena",
  "tika-s0401t6:1_6": "na sutavāti assutavā.",
  "tika-s0401t6:2_0": "Ayañhi akāro “ahetukā dhammā, abhikkhuko āvāso”tiādīsu taṁsamāyoganivattiyaṁ diṭṭho.",
  "tika-s0401t6:2_1": "“Appaccayā dhammā”ti taṁsambandhibhāvanivattiyaṁ. Paccayuppannañhi paccayasambandhīti",
  "tika-s0401t6:2_2": "apaccayuppannattā ataṁsambandhitā ettha jotitā. “Anidassanā dhammā”ti taṁsabhāvanivattiyaṁ.",
  "tika-s0401t6:2_3": "Nidassanañhi ettha daṭṭhabbatā. Atha vā passatīti nidassanaṁ, cakkhuviññāṇaṁ. Taggahetabbatānivattiyaṁ,",
  "tika-s0401t6:2_4": "tathā “anāsavā dhammā”ti. “Appaṭighā dhammā anārammaṇā dhammā”ti taṁkiccanivattiyaṁ.",
  "tika-s0401t6:2_5": "“Arūpino dhammā acetasikādhammā”ti taṁsabhāvanivattiyaṁ. Tadaññatā hi idha pakāsitā.",
  "tika-s0401t6:2_6": "“Amanusso”ti tabbhāvamattanivattiyaṁ. Manussattamattaṁ natthi, aññaṁ taṁsadisanti.",
  "tika-s0401t6:2_7": "Sadisatā hi ettha sūcitā. “Assamaṇo samaṇapaṭiñño abrahmacārī brahmacāripaṭiñño”ti",
  "tika-s0401t6:2_8": "ca taṁsambhāvanīyaguṇanivattiyaṁ. Garahā hi idha ñāyati. “Kacci bhoto anāmayaṁ anudarā",
  "tika-s0401t6:2_9": "kaññā”ti ca tadanappabhāvanivattiyaṁ. “Anuppannā dhammā”ti taṁsadisabhāvanivattiyaṁ.",
  "tika-s0401t6:2_10": "Atītānañhi uppannapubbattā uppādidhammānañca paccayekadesasiddhiyā āraddhuppādabhāvato",
  "tika-s0401t6:2_11": "kālavinimuttassa ca vijjamānattā uppannānukūlatā, pageva paccuppannānanti tabbidhuratā",
  "tika-s0401t6:2_12": "hettha viññāyati. “Asekkhā dhammā”ti tadapariyosānanivattiyaṁ. Tanniṭṭhānañhettha",
  "tika-s0401t6:2_13": "pakāsitanti evaṁ anekesaṁ atthānaṁ jotako. Idha pana “arūpino dhammā, acetasikā dhammā”tiādīsu",
  "tika-s0401t6:2_14": "viya taṁsabhāvanivattiyaṁ daṭṭhabbo, aññattheti attho. Etenassa sutādiñāṇavirahaṁ",
  "tika-s0401t6:2_15": "dasseti. Tena vuttaṁ – “āgamādhigamābhāvā ñeyyo assutavā itī”ti.",
  "tika-s0401t6:3_0": "Idāni tassatthaṁ vivaranto “yo hī”tiādimāha. Tattha yasmā khandhadhātādikosallenapi",
  "tika-s0401t6:3_1": "upakkilesaupakkiliṭṭhānaṁ jānanahetubhūtaṁ bāhusaccaṁ hoti. Yathāha – “kittāvatā",
  "tika-s0401t6:3_2": "nu kho, bhante, bahussuto hoti? Yato kho, bhikkhu, khandhakusalo hoti. Dhātu…pe…",
  "tika-s0401t6:3_3": "āyatana…pe… paṭiccasamuppādakusalo hoti. Ettāvatā kho, bhikkhu, bahussuto hotī”ti.",
  "tika-s0401t6:3_4": "Tasmā “yassa ca khandhadhātuāyatanapaccayākārasatipaṭṭhānādīsū”tiādi vuttaṁ. Tattha",
  "tika-s0401t6:3_5": "vācuggatakaraṇaṁ uggaho. Atthaparipucchanaṁ puripucchā. Kusalehi saha codanāpariharaṇavasena",
  "tika-s0401t6:3_6": "vinicchayakaraṇaṁ vinicchayo. Ācariye pana payirupāsitvā atthadhammānaṁ āgamanaṁ",
  "tika-s0401t6:3_7": "sutamayañāṇavasena avabujjhanaṁ āgamo. Maggaphalanibbānānaṁ sacchikiriyā adhigamo.",
  "tika-s0401t6:4_0": "Bahūnaṁ nānappakārānaṁ sakkāyadiṭṭhādīnaṁ avihatattā tā janenti, tāhi vā janitāti",
  "tika-s0401t6:4_1": "puthujjanā. Avighātameva vā jana-saddo vadati. Puthu satthārānaṁ mukhullokikāti ettha",
  "tika-s0401t6:4_2": "puthū janā satthupaṭiññā etesanti puthujjanā. Sabbagatīhi avuṭṭhitāti ettha janetabbā,",
  "tika-s0401t6:4_3": "jāyanti vā ettha sattāti janā, gatiyo, tā puthū etesanti puthujjanā. Ito pare jāyanti",
  "tika-s0401t6:4_4": "etehīti janā, abhisaṅkhārādayo, te etesaṁ puthū vijjantīti puthujjanā. Abhisaṅkhārādiattho",
  "tika-s0401t6:4_5": "eva vā jana-saddo daṭṭhabbo. Oghā kāmoghādayo. Rāgaggiādayo santāpā. Te eva sabbepi",
  "tika-s0401t6:4_6": "vā kilesā pariḷāhā. Puthu pañcasu kāmaguṇesu rattāti ettha jāyatīti jano, rāgo gedhoti",
  "tika-s0401t6:4_7": "evamādiko, puthu jano etesanti puthujjanā. Puthūsu janā jātā rattāti evaṁ rāgādiattho",
  "tika-s0401t6:4_8": "eva vā jana-saddo daṭṭhabbo.",
  "tika-s0401t6:5_0": "Rattāti vatthaṁ viya raṅgajātena cittassa vipariṇāmakarena chandarāgena rattā sārattā.",
  "tika-s0401t6:5_1": "Giddhāti abhikaṅkhanasabhāvena abhigijjhanena giddhā gedhaṁ āpannā. Gadhitāti ganthitā",
  "tika-s0401t6:5_2": "viya dummocanīyabhāvena tattha paṭibaddhā. Mucchitāti kilesavasena visaññibhūtā viya",
  "tika-s0401t6:5_3": "anaññakiccā mohamāpannā. Ajjhopannāti anaññasādhāraṇe viya katvā gilitvā pariniṭṭhāpetvā",
  "tika-s0401t6:5_4": "ṭhitā. Laggāti vaṅkakaṇṭake viya āsattā, mahāpalipe yāva nāsikaggā palipannapuriso",
  "tika-s0401t6:5_5": "viya uddharituṁ asakkuṇeyyabhāvena nimuggā. Laggitāti makkaṭālepe ālaggabhāvena sammasito",
  "tika-s0401t6:5_6": "viya makkaṭo pañcannaṁ indriyānaṁ vasena ālaggitā. Palibuddhāti sambaddhā, upaddutā",
  "tika-s0401t6:5_7": "vā. Āvutāti āvaritā. Nivutāti nivāritā. Ovutāti paliguṇṭhitā, pariyonaddhā vā. Pihitāti",
  "tika-s0401t6:5_8": "pidahitā. Paṭicchannāti chāditā. Paṭikujjitāti heṭṭhāmukhajātā.",
  "tika-s0401t6:6_0": "“Assutavā”ti etena avijjandhatā vuttāti āha – “andhaputhujjano vutto”ti. Cittaṭṭhiti",
  "tika-s0401t6:6_1": "cittapariggaho natthīti yāya paṭipattiyā cittassa upakkilesaṁ tato vippamuttiñca",
  "tika-s0401t6:6_2": "yathāsabhāvato jāneyya, sā cittabhāvanā cittaṭṭhiti. Ekārammaṇe suṭṭhu samādhānavasena",
  "tika-s0401t6:6_3": "avaṭṭhitiṁ pādakaṁ katvā pavattitā sampayuttadhammehi nissayārammaṇehi ca saddhiṁ",
  "tika-s0401t6:6_4": "cittassa pariggahasaññitā vipassanābhāvanāpi natthi, yāya vuttamatthaṁ yathāsabhāvato jāneyya.",
  "tika-s0401t6:7_0": "52. Dutiye sutavāti padassa attho anantarasutte vuttoyeva. Ariyasāvakoti ettha catukkaṁ",
  "tika-s0401t6:7_1": "sambhavatīti taṁ dassetuṁ – “atthi ariyo”tiādi āraddhaṁ. Paccekaṁ saccāni buddhavantoti",
  "tika-s0401t6:7_2": "paccekabuddhā. Nanu sabbepi ariyā paccekameva saccāni paṭivijjhanti dhammassa paccattavedanīyabhāvato?",
  "tika-s0401t6:7_3": "Nayidamīdisaṁ paṭivedhaṁ sandhāya vuttaṁ. Yathā pana sāvakā aññesaṁ nissayena saccāni",
  "tika-s0401t6:7_4": "paṭivijjhanti paratoghosena vinā tesaṁ dassanamaggassa anuppajjanato. Yathā ca sammāsambuddhā",
  "tika-s0401t6:7_5": "aññesaṁ nissayabhāvena saccāni abhisambujjhanti, na evamete, ete pana aparaneyyā",
  "tika-s0401t6:7_6": "hutvā aparanāyakabhāvena saccāni paṭivijjhanti. Tena vuttaṁ – “paccekaṁ saccāni buddhavantoti paccekabuddhā”ti.",
  "tika-s0401t6:8_0": "Atthi sāvako na ariyoti ettha pothujjanikāya saddhāya ratanattaye abhippasanno saddhopi",
  "tika-s0401t6:8_1": "gahito eva. Gihī anāgataphaloti idaṁ pana nidassanamattaṁ daṭṭhabbaṁ. Yathāvuttapuggalo",
  "tika-s0401t6:8_2": "hi saraṇagamanato paṭṭhāya sotāpattiphalasacchikiriyāya paṭipannoicceva vattabbataṁ",
  "tika-s0401t6:8_3": "labhati. Svāyamattho dakkhiṇāvisuddhisuttena dīpetabbo. Sutavāti ettha vuttaattho",
  "tika-s0401t6:8_4": "nāma attahitaparahitappaṭipatti, tassa vasena sutasampanno. Yaṁ sandhāya vuttaṁ –",
  "tika-s0401t6:8_5": "“so ca hoti sutena upapanno, appampi ce sahitaṁ bhāsamāno”ti ca ādi. Ariyasāvakoti",
  "tika-s0401t6:8_6": "veditabboti ariyassa bhagavato dhammassavanakicce yuttappayuttabhāvato vuttaṁ. Upakkilesehi",
  "tika-s0401t6:8_7": "vippamutti anupakkiliṭṭhatā, tassā yathāsabhāvajānanaṁ daḷhatarāya eva cittabhāvanāya",
  "tika-s0401t6:8_8": "sati hoti, na aññathāti “balavavipassanā kathitā”ti vuttaṁ.",
  "tika-s0401t6:9_0": "53. Tatiye aggikkhandhopamasuttantaaṭṭhuppattiyanti aggikkhandhopamasutte desanāaṭṭhuppattiyaṁ.",
  "tika-s0401t6:9_1": "Taṁdesanāhetukañhi ekaccānaṁ bhikkhūnaṁ micchāpaṭipattiṁ nimittaṁ katvā bhagavā imaṁ",
  "tika-s0401t6:9_2": "suttaṁ desesi. Avijahitameva hoti sabbakālaṁ suppatiṭṭhitasatisampajaññattā. Yasmā",
  "tika-s0401t6:9_3": "buddhānaṁ rūpakāyo bāhirabbhantarehi malehi anupakkiliṭṭho sudhotajātimaṇisadiso,",
  "tika-s0401t6:9_4": "tasmā vuttaṁ – “upaṭṭhākānuggahatthaṁ sarīraphāsukatthañcā”ti. Vītināmetvāti phalasamāpattīhi",
  "tika-s0401t6:9_5": "vītināmetvā. Kālaparicchedavasena vivittāsane vītināmanaṁ vivekaninnatāya ceva paresaṁ",
  "tika-s0401t6:9_6": "diṭṭhānugatiāpajjanatthañca. Nivāsetvāti vihāranivāsanaparivattanavasena nivāsetvā.",
  "tika-s0401t6:9_7": "Kadāci ekakassa, kadāci bhikkhusaṅghaparivutassa, kadāci pakatiyā, kadāci pāṭihāriyehi",
  "tika-s0401t6:9_8": "vattamānehi ca gāmappaveso tathā tathā vinetabbapuggalavasena. Upasaṁharitvāti himavantādīsu",
  "tika-s0401t6:9_9": "pupphitarukkhādito ānetvā. Oṇatuṇṇatāya bhūmiyā satthu padanikkhepasamaye samabhāvāpatti,",
  "tika-s0401t6:9_10": "sukhasamphassavikasitapadumasampaṭicchanañca suppatiṭṭhitapādatāya nissandaphalaṁ,",
  "tika-s0401t6:9_11": "na iddhinimmānaṁ. Nidassanamattañcetaṁ sakkharākaṭhalakaṇṭakasaṅkukalalādiapagamo",
  "tika-s0401t6:9_12": "sucibhāvāpattīti evamādīnampi tadā labbhanato.",
  "tika-s0401t6:10_0": "Indakhīlassa anto ṭhapitamatteti idaṁ yāvadeva veneyyajanavinayatthāya satthu pāṭihāriyaṁ",
  "tika-s0401t6:10_1": "pavattanti katvā vuttaṁ. Dakkhiṇapādeti idaṁ buddhānaṁ sabbapadakkhiṇatāya. “Chabbaṇṇarasmiyo”ti",
  "tika-s0401t6:10_2": "vatvāpi “suvaṇṇarasapiñjarāni viyā”ti idaṁ buddhānaṁ sarīre pītābhāya yebhuyyatāya",
  "tika-s0401t6:10_3": "vuttaṁ. Madhurenākārena saddaṁ karonti daṭṭhabbasārassa diṭṭhatāya. Bheriādīnaṁ pana",
  "tika-s0401t6:10_4": "saddāyanaṁ dhammatāva. Paṭimānentīti “sudullabhaṁ idaṁ ajja amhehi labbhati, ye mayaṁ",
  "tika-s0401t6:10_5": "īdisena paṇītena āhārena bhagavantaṁ upaṭṭhahāmā”ti patītamānasā mānenti pūjenti.",
  "tika-s0401t6:10_6": "Tesaṁ santānāni oloketvāti tesaṁ tathā upaṭṭhākānaṁ puggalānaṁ atīte etarahi ca pavattacittasantānāni",
  "tika-s0401t6:10_7": "oloketvā. Arahatte patiṭṭhahantīti sambandho. Tatthāti vihāre. Gandhamaṇḍalamāḷeti",
  "tika-s0401t6:10_8": "catujjātiyagandhena kataparibhaṇḍe maṇḍalamāḷe.",
  "tika-s0401t6:11_0": "Dullabhā khaṇasampattīti satipi manussattappaṭilābhe patirūpadesavāsaindriyāvekallasaddhāpaṭilābhādayo",
  "tika-s0401t6:11_1": "guṇā dullabhāti attho. Cātumahārājika…pe… vasavattibhavanaṁ gacchantīti idaṁ tattha",
  "tika-s0401t6:11_2": "suññavimānāni sandhāya vuttaṁ. Bhagavā gandhakuṭiṁ pavisitvā pacchābhattaṁ tayo bhāge",
  "tika-s0401t6:11_3": "katvā paṭhamabhāge sace ākaṅkhati, dakkhiṇena passena sīhaseyyaṁ kappeti. Sace ākaṅkhati,",
  "tika-s0401t6:11_4": "buddhāciṇṇaphalasamāpattiṁ samāpajjati. Atha yathākālaparicchedaṁ tato vuṭṭhahitvā",
  "tika-s0401t6:11_5": "dutiyabhāge pacchimayāme tatiyakoṭṭhāse viya lokaṁ voloketi veneyyānaṁ ñāṇaparipākaṁ",
  "tika-s0401t6:11_6": "passituṁ. Tenāha – “sace ākaṅkhatī”tiādi.",
  "tika-s0401t6:12_0": "Kālayuttanti pattakallaṁ, “imissā velāya imassa evaṁ vattabba”nti taṁkālānurūpaṁ.",
  "tika-s0401t6:12_1": "Samayayuttanti tasseva vevacanaṁ, aṭṭhuppattianurūpaṁ vā. Samayayuttanti vā ariyasamayasaṁyuttaṁ.",
  "tika-s0401t6:12_2": "Desakālānurūpameva hi buddhā bhagavanto dhammaṁ desenti, desentā ca ariyasammataṁ",
  "tika-s0401t6:12_3": "paṭiccasamuppādanayaṁ dīpentāva desenti. Atha vā samayayuttanti hetūdāharaṇasahitaṁ.",
  "tika-s0401t6:12_4": "Kālena sāpadesañhi bhagavā dhammaṁ deseti, kālaṁ viditvā parisaṁ uyyojeti, na yāva",
  "tika-s0401t6:12_5": "samandhakārā dhammaṁ deseti.",
  "tika-s0401t6:13_0": "Utuṁ gaṇhāpeti, na pana malaṁ pakkhāletīti adhippāyo. Na hi bhagavato kāye rajojallaṁ",
  "tika-s0401t6:13_1": "upalimpatīti. Tato tatoti attano attano divāṭṭhānādito. Okāsaṁ labhamānāti purebhattapacchābhattapurimayāmesu",
  "tika-s0401t6:13_2": "okāsaṁ alabhitvā idāni majjhimayāme okāsaṁ labhamānā, bhagavatā vā katokāsatāya okāsaṁ",
  "tika-s0401t6:13_3": "labhamānā. Pacchābhattassa tīsu bhāgesu paṭhamabhāge sīhaseyyakappanaṁ ekantikaṁ",
  "tika-s0401t6:13_4": "na hotīti āha – “purebhattato paṭṭhāya nisajjāpīḷitassa sarīrassā”ti. Teneva hi tattha",
  "tika-s0401t6:13_5": "“sace ākaṅkhatī”ti tadā sīhaseyyakappanassa anibaddhatā vibhāvitā. Kilāsubhāvo parissamo.",
  "tika-s0401t6:13_6": "Sīhaseyyaṁ kappeti sarīrassa kilāsubhāvamocanatthanti yojetabbaṁ. Buddhacakkhunā",
  "tika-s0401t6:13_7": "lokaṁ voloketīti idaṁ pacchimayāme bhagavato bahulaṁ āciṇṇavasena vuttaṁ. Appekadā",
  "tika-s0401t6:13_8": "avasiṭṭhabalañāṇehi sabbaññutaññāṇeneva ca bhagavā tamatthaṁ sādhetīti.",
  "tika-s0401t6:14_0": "Imasmiṁyeva kicceti pacchimayāmakicce. Balavatā paccanutāpena saṁvaḍḍhamānena karajakāye",
  "tika-s0401t6:14_1": "mahāpariḷāho uppajjatīti āha – “nāmakāye santatte karajakāyo santatto”ti. Nidhānagatanti",
  "tika-s0401t6:14_2": "sannicitalohitaṁ sandhāya vuttaṁ. Uṇhaṁ lohitaṁ mukhato uggañchīti lohitaṁ uṇhaṁ",
  "tika-s0401t6:14_3": "hutvā mukhato uggañchi. Ṭhānanti bhikkhupaṭiññaṁ. Taṁ pāpaṁ vaḍḍhamānanti bhikkhupaṭiññāya",
  "tika-s0401t6:14_4": "avijahitattā tathā pavaḍḍhamānapāpaṁ. Antimavatthuajjhāpannānampi upāyena pavattiyamāno",
  "tika-s0401t6:14_5": "yonisomanasikāro sātthako hotiyevāti dassento “jātasaṁvegā”tiādimāha. Aho sallekhitanti",
  "tika-s0401t6:14_6": "aho ativiya sallekhena itaṁ pavattaṁ. Kāsāvapajjototi bhikkhūnaṁ bahubhāvato ito",
  "tika-s0401t6:14_7": "cito ca vicarantānaṁ tesaṁ kāsāvajutiyā pajjotito. Isivātaparivātoti sīlakkhandhādīnaṁ",
  "tika-s0401t6:14_8": "nibbānassa ca esanato isīnaṁ bhikkhūnaṁ guṇagandhena ceva guṇagandhavāsitena sarīragandhena",
  "tika-s0401t6:14_9": "ca parito samantato vāyito.",
  "tika-s0401t6:15_0": "Dhammasaṁvego uppajji anāvajjanena pubbe tassa atthassa asaṁviditattā. Dhammasaṁvegoti",
  "tika-s0401t6:15_1": "ca tādise atthe dhammatāvasena uppajjanakaṁ sahottappañāṇaṁ. Assāsaṭṭhānanti cittassāsakāraṇaṁ",
  "tika-s0401t6:15_2": "kammaṭṭhānaṁ. Sabbesaṁ kiccānaṁ pubbabhāgo sabbapubbabhāgo. “Sabbe sattā averā hontū”tiādinā",
  "tika-s0401t6:15_3": "hi cittassa paṭṭhānaṁ upaṭṭhānaṁ hitapharaṇaṁ. Itaraṁ ito thokaṁ mahantanti katvā",
  "tika-s0401t6:15_4": "idaṁ “cūḷaccharāsaṅghātasutta”nti vuttaṁ. Accharāsaṅghāto vuccati aṅguliphoṭanakkhaṇo",
  "tika-s0401t6:15_5": "akkhinimisakālo, yo ekassa akkharassa uccāraṇakkhaṇo. Tenāha – “dve aṅguliyo paharitvā",
  "tika-s0401t6:15_6": "saddakaraṇamatta”nti. Sabbasattānaṁ hitapharaṇacittanti sabbesampi sattānaṁ sammadeva",
  "tika-s0401t6:15_7": "hitesitavasena pavattacittaṁ. Āvajjento āsevatīti hitesitavasena āvajjento. Āvajjanena",
  "tika-s0401t6:15_8": "ābhujantopi āsevati nāma ñāṇavippayuttena. Jānantoti tathā ñāṇamattaṁ uppādentopi.",
  "tika-s0401t6:15_9": "Passantoti tathā ñāṇacakkhunā paccakkhato viya vipassantopi. Paccavekkhantoti tamatthaṁ",
  "tika-s0401t6:15_10": "pati pati avekkhantopi. Saddhāya adhimuccantotiādi pañcannaṁ indriyānaṁ vasena vuttaṁ.",
  "tika-s0401t6:15_11": "Abhiññeyyantiādi catusaccavasena vuttaṁ. Sabbameva cetaṁ vitthārato, sāmaññena āsevanadassanamevāti",
  "tika-s0401t6:15_12": "idhādhippetameva āsevanatthaṁ dassetuṁ – “idha panā”tiādi vuttaṁ.",
  "tika-s0401t6:16_0": "Arittajjhānoti avirahitajjhāno. Atucchajjhānoti jhānena atuccho. Cāgo vā vevacananti",
  "tika-s0401t6:16_1": "āha – “apariccattajjhāno”ti. Viharatīti padassa vibhaṅge āgatanayena atthaṁ dassento",
  "tika-s0401t6:16_2": "“viharatīti iriyatī”tiādimāha. Ayaṁ panettha saddattho – viharatīti ettha vi-saddo",
  "tika-s0401t6:16_3": "vicchedatthajotano. Haratīti neti, pavattetīti attho, vicchinditvā harati viharatīti",
  "tika-s0401t6:16_4": "vuttaṁ hoti. So hi ekaṁ iriyāpathabādhanaṁ aññena iriyāpathena vicchinditvā aparipatantaṁ",
  "tika-s0401t6:16_5": "attabhāvaṁ harati pavatteti, tasmā “viharatī”ti vuccati. Iriyatīti ṭhānanisajjādikiriyaṁ",
  "tika-s0401t6:16_6": "karonto pavattati. Pavattatīti ṭhānādisamaṅgī hutvā pavattati. Pāletīti ekaṁ iriyāpathabādhanaṁ",
  "tika-s0401t6:16_7": "iriyāpathantarehi rakkhanto pāleti. Yapeti yāpetīti tasseva vevacanaṁ. Ekañhi iriyāpathabādhanaṁ",
  "tika-s0401t6:16_8": "aññena iriyāpathena vicchinditvā aparipatantaṁ attabhāvaṁ pālento yapeti yāpetīti",
  "tika-s0401t6:16_9": "vuccati. Caratīti ṭhānanisajjādīsu aññatarasamaṅgī hutvā pavattati. Iminā padenāti",
  "tika-s0401t6:16_10": "“viharatī”ti iminā padena.",
  "tika-s0401t6:17_0": "Iriyāpathavihāroti ettha iriyanaṁ pavattanaṁ iriyā, kāyappayogo kāyikakiriyā. Tassā",
  "tika-s0401t6:17_1": "pavattanūpāyabhāvato iriyāya patho iriyāpatho, ṭhānanisajjādi. Na hi ṭhānanisajjādīhi",
  "tika-s0401t6:17_2": "avatthāhi vinā kiñci kāyikakiriyaṁ pavattetuṁ sakkā. Ṭhānasamaṅgī vā hi kāyena kiñci",
  "tika-s0401t6:17_3": "kareyya, gamanādīsu aññatarasamaṅgī vā. Viharaṇaṁ, viharati etenāti vā vihāro, iriyāpathova",
  "tika-s0401t6:17_4": "vihāro iriyāpathavihāro, so ca atthato ṭhānanisajjādiākārappavatto catusantatirūpappabandho",
  "tika-s0401t6:17_5": "eva. Ovādānusāsanīnaṁ ekānekavārādivisiṭṭhoyeva bhedo, na pana paramatthato tesaṁ",
  "tika-s0401t6:17_6": "nānākaraṇanti dassetuṁ – “paramatthato panā”tiādimāha. Tattha ese eke ekaṭṭhetiādīsu",
  "tika-s0401t6:17_7": "eso eko ekatthotiādinā attho veditabbo.",
  "tika-s0401t6:18_0": "Raṭṭhassa, raṭṭhato vā laddho piṇḍo raṭṭhapiṇḍo. Tenāha – “ñātiparivaṭṭaṁ pahāyā”tiādi.",
  "tika-s0401t6:18_1": "Tattha “amhākamete”ti viññāyantīti ñātī, pitāmahapituputtādivasena parivaṭṭanaṭṭhena",
  "tika-s0401t6:18_2": "parivaṭṭo, ñātiyeva parivaṭṭo ñātiparivaṭṭo. Theyyaparibhogo nāma anarahassa paribhogo.",
  "tika-s0401t6:18_3": "Bhagavatā hi attano sāsane sīlavato paccayā anuññātā, na dussīlassa. Dāyakānampi",
  "tika-s0401t6:18_4": "sīlavato eva pariccāgo, na dussīlassa attano kārānaṁ mahapphalabhāvassa paccāsīsanato.",
  "tika-s0401t6:18_5": "Iti satthārā ananuññātattā dāyakehi ca apariccattattā saṅghamajjhepi nisīditvā paribhuñjantassa",
  "tika-s0401t6:18_6": "dussīlassa paribhogo theyyāya paribhogo theyyaparibhogo. Iṇavasena paribhogo iṇaparibhogo",
  "tika-s0401t6:18_7": "paṭiggāhakato dakkhiṇāvisuddhiyā abhāvato iṇaṁ gahetvā paribhogo viyāti attho.",
  "tika-s0401t6:19_0": "Dātabbaṭṭhena dāyaṁ, taṁ ādiyantīti dāyādā, puttānametaṁ adhivacanaṁ, tesaṁ bhāvo",
  "tika-s0401t6:19_1": "dāyajjaṁ, dāyajjavasena paribhogo dāyajjaparibhogo, puttabhāvena paribhogoti vuttaṁ",
  "tika-s0401t6:19_2": "hoti. Sekkhā hi bhikkhū bhagavato orasaputtā, te pitu santakānaṁ dāyādā hutvā te",
  "tika-s0401t6:19_3": "paccaye paribhuñjanti. Kiṁ pana te bhagavato paccaye paribhuñjanti, udāhu gihīnanti?",
  "tika-s0401t6:19_4": "Gihīhi dinnāpi bhagavatā anuññātattā bhagavato santakā ananuññātesu sabbena sabbaṁ",
  "tika-s0401t6:19_5": "paribhogābhāvato, anuññātesuyeva ca paribhogasambhavato. Dhammadāyādasuttañcettha sādhakaṁ.",
  "tika-s0401t6:20_0": "Vītarāgā eva taṇhāya dāsabyaṁ atītattā sāmino hutvā paribhuñjantīti āha – “khīṇāsavassa",
  "tika-s0401t6:20_1": "paribhogo sāmiparibhogo nāmā”ti. Avītarāgānañhi taṇhāparavasatāya paccayaparibhoge",
  "tika-s0401t6:20_2": "sāmibhāvo natthi, tadabhāvena vītarāgānaṁ tattha sāmibhāvo yathāruciparibhogasambhavato.",
  "tika-s0401t6:20_3": "Tathā hi te paṭikūlampi appaṭikūlākārena, appaṭikūlampi paṭikūlākārena, tadubhayampi",
  "tika-s0401t6:20_4": "vajjetvā ajjhupekkhanākārena paccaye paribhuñjanti, dāyakānañca manorathaṁ pūrenti.",
  "tika-s0401t6:20_5": "Yo panāyaṁ sīlavato paccavekkhitaparibhogo, so iṇaparibhogassa paccanīkattā āṇaṇyaparibhogo",
  "tika-s0401t6:20_6": "nāma hoti. Yathā hi iṇāyiko attano ruciyā icchitaṁ desaṁ gantuṁ na labhati, evaṁ",
  "tika-s0401t6:20_7": "iṇaparibhogayutto lokato nissarituṁ na labhatīti tappaṭipakkhattā sīlavato paccavekkhitaparibhogo",
  "tika-s0401t6:20_8": "“āṇaṇyaparibhogo”ti vuccati, tasmā nippariyāyato catuparibhogavinimutto visuṁyevāyaṁ",
  "tika-s0401t6:20_9": "paribhogoti veditabbo. So idha visuṁ na vutto, dāyajjaparibhogeyeva vā saṅgahaṁ gacchati.",
  "tika-s0401t6:20_10": "Sīlavāpi hi imāya sikkhāya samannāgatattā “sekho”tveva vuccati. Imesu paribhogesu",
  "tika-s0401t6:20_11": "sāmiparibhogo dāyajjaparibhogo ca ariyānaṁ puthujjanānañca vaṭṭati, iṇaparibhogo",
  "tika-s0401t6:20_12": "na vaṭṭati. Theyyaparibhoge kathāyeva natthi. Kathaṁ panettha sāmiparibhogo dāyajjaparibhogo",
  "tika-s0401t6:20_13": "ca puthujjanānaṁ sambhavati? Upacāravasena. Yo hi puthujjanassapi sallekhappaṭipattiyaṁ",
  "tika-s0401t6:20_14": "ṭhitassa paccayagedhaṁ pahāya tattha anupalittena cittena paribhogo, so sāmiparibhogo",
  "tika-s0401t6:20_15": "viya hoti. Sīlavato pana paccavekkhitaparibhogo dāyajjaparibhogo viya hoti dāyakānaṁ",
  "tika-s0401t6:20_16": "manorathassa avirādhanato. Kalyāṇaputhujjanassa paribhoge vattabbameva natthi tassa",
  "tika-s0401t6:20_17": "sekkhasaṅgahato. Sekkhasuttaṁ hetassa atthassa sādhakaṁ.",
  "tika-s0401t6:21_0": "Imassa bhikkhunoti accharāsaṅghātamattampi kālaṁ mettacittaṁ āsevantassa bhikkhuno.",
  "tika-s0401t6:21_1": "Amogho raṭṭhapiṇḍaparibhogoti “ayaṁ pabbajito samaṇo bhikkhūti āmisaṁ dentānaṁ tāya",
  "tika-s0401t6:21_2": "mettāsevanāya attano santāne dosamalassa vā tadekaṭṭhānañca pāpadhammānaṁ pabbājanato",
  "tika-s0401t6:21_3": "vūpasamanato saṁsāre ca bhayassa sammāva ikkhaṇato ajjhāsayassa avisaṁvādanenassa",
  "tika-s0401t6:21_4": "amogho raṭṭhapiṇḍaparibhogo. Mahaṭṭhiyanti mahatthikaṁ mahāpayojanaṁ. Mahapphalanti",
  "tika-s0401t6:21_5": "vipulapphalaṁ. Mahānisaṁsanti mahānissandapphalaṁ. Mahājutikanti mahānubhāvaṁ. Mahāvipphāranti",
  "tika-s0401t6:21_6": "mahāvitthāraṁ. Ettha ca paṭhamaṁ kāraṇaṁ mettāsevanāya tassa bhikkhuno sāmiādibhāvena",
  "tika-s0401t6:21_7": "raṭṭhapiṇḍaparibhogārahatā, dutiyaṁ parehi dinnassa dānassa mahaṭṭhiyabhāvakaraṇaṁ.",
  "tika-s0401t6:21_8": "Ko pana vādoti mettāya āsevanamattampi evaṁmahānubhāvaṁ, ko pana vādo bahulīkāre,",
  "tika-s0401t6:21_9": "ettha vattabbameva natthī”ti attho.",
  "tika-s0401t6:22": "54. Catutthe uppādeti vaḍḍhetīti ettha bhāvanāsaddassa uppādanavaḍḍhanatthatā pubbe vuttā eva.",
  "tika-s0401t6:23_0": "55. Pañcame imesu dvīsūti catutthapañcamesu. “Tatiye vuttanayeneva veditabba”nti",
  "tika-s0401t6:23_1": "vatvā tathā veditabbataṁ dassetuṁ – “yo hi āsevatī”tiādi vuttaṁ. Tena āsevanābhāvanāmanasikārānaṁ",
  "tika-s0401t6:23_2": "atthavisesābhāvamāha. Yadi evaṁ suttantassa desanā kathanti āha – “sammāsambuddho",
  "tika-s0401t6:23_3": "panā”tiādi. Yāya dhammadhātuyāti sabbaññutaññāṇamāha. Tena hi dhammānaṁ ākārabhedaṁ",
  "tika-s0401t6:23_4": "ñatvā tadanurūpaṁ ekampi dhammaṁ tathā vibhajitvā bhagavā dasseti. Tīhi koṭṭhāsehīti",
  "tika-s0401t6:23_5": "āsevanābhāvanāmanasikārabhāgehi. Mettā hi sabbavatthuno mettāyanavasena ānītā sevanā",
  "tika-s0401t6:23_6": "āsevanā, tassā vaḍḍhanā bhāvanā, avissajjetvā manasi ṭhapanaṁ manasikāro.",
  "tika-s0401t6:24_0": "56. Chaṭṭhe aniyamitavacanaṁ “ime nāmā”ti niyametvā avuttattā. Niyamitavacanaṁ “akusalā”ti",
  "tika-s0401t6:24_1": "sarūpeneva vuttattā. Asesato pariyādinnā honti appakassapi akusalabhāgassa aggahitassa",
  "tika-s0401t6:24_2": "abhāvato. Akusalaṁ bhajantīti akusalabhāgiyā. Akusalapakkhe bhavāti akusalapakkhikā.",
  "tika-s0401t6:24_3": "Tenāha – “akusalāyevā”tiādi. Paṭhamataraṁ gacchatīti paṭhamataraṁ pavattati, paṭhamo",
  "tika-s0401t6:24_4": "padhāno hutvā vattatīti attho. Ekuppādādivasena hi ekajjhaṁ pavattamānesu catūsu",
  "tika-s0401t6:24_5": "arūpakkhandhesu ayameva paṭhamaṁ uppajjatīti idaṁ natthi, lokuttaramaggesu viya pana",
  "tika-s0401t6:24_6": "paññindriyassa, lokiyadhammesu manindriyassa puretarassa bhāvo sātisayoti “sabbete",
  "tika-s0401t6:24_7": "manopubbaṅgamā”ti vuttaṁ. Tathā hi abhidhammepi “yasmiṁ samaye kāmāvacaraṁ kusalaṁ",
  "tika-s0401t6:24_8": "cittaṁ uppannaṁ hotī”ti cittaṁ pubbaṅgamaṁ jeṭṭhaṁ katvā desanā pavattā. Suttesupi",
  "tika-s0401t6:24_9": "vuttaṁ – “manopubbaṅgamā dhammā, chadvārādhipati rājā”ti. Tenāha – “ete hī”tiādi.",
  "tika-s0401t6:24_10": "Tesaṁ mano uppādakoti ca yadaggena mano sampayuttadhammānaṁ jeṭṭhako hutvā pavattati,",
  "tika-s0401t6:24_11": "tadaggena te attānaṁ anuvattāpento te tathā uppādento nāma hotīti katvā vuttaṁ. Aṭṭhakathāyaṁ",
  "tika-s0401t6:24_12": "pana cittassa jeṭṭhakabhāvameva sandhāya rājagamanaññāyena sahuppattipi paṭhamuppatti",
  "tika-s0401t6:24_13": "viya katvā vuttāti ayamattho dassito. Anvadevāti eteneva cittassa khaṇavasena paṭhamuppattiyā",
  "tika-s0401t6:24_14": "abhāvo dīpitoti daṭṭhabbo. Tenevāha – “ekatoyevāti attho”ti.",
  "tika-s0401t6:25": "57. Sattame catubhūmakāpi kusalā dhammā kathitāti “ye keci kusalā dhammā”ti anavasesapariyādānato vuttaṁ.",
  "tika-s0401t6:26_0": "58. Aṭṭhame idanti liṅgavipallāsena niddeso, nipātapadaṁ vā etaṁ “yadida”ntiādīsu",
  "tika-s0401t6:26_1": "viyāti āha – “ayaṁ pamādoti attho”ti. Pamajjanākāroti pamādāpatti. Cittassa vossaggoti",
  "tika-s0401t6:26_2": "imesu ettakesu ṭhānesu satiyā aniggaṇhitvā cittassa vossajjanaṁ sativiraho. Vossaggānuppadānanti",
  "tika-s0401t6:26_3": "vossaggassa anu anu padānaṁ punappunaṁ vissajjanaṁ. Asakkaccakiriyatāti etesaṁ dānādīnaṁ",
  "tika-s0401t6:26_4": "kusaladhammānaṁ pavattane puggalassa vā deyyadhammassa vā asakkaccakiriyā. Satatabhāvo",
  "tika-s0401t6:26_5": "sātaccaṁ, sātaccena kiriyā sātaccakiriyā, sāyeva sātaccakiriyatā, na sātaccakiriyatā",
  "tika-s0401t6:26_6": "asātaccakiriyatā. Anaṭṭhitakiriyatāti aniṭṭhitakiriyatā nirantaraṁ na anuṭṭhitakiriyatā",
  "tika-s0401t6:26_7": "ca. Olīnavuttitāti nirantarakaraṇasaṅkhātassa vipphārassa abhāvena olīnavuttitā.",
  "tika-s0401t6:26_8": "Nikkhittachandatāti kusalakiriyāya vīriyachandassa nikkhittabhāvo. Nikkhittadhuratāti",
  "tika-s0401t6:26_9": "vīriyadhurassa oropanaṁ, osakkitamānasatāti attho. Anadhiṭṭhānanti kusalakaraṇe appatiṭṭhitabhāvo.",
  "tika-s0401t6:26_10": "Ananuyogoti ananuyuñjanaṁ. Kusaladhammesu āsevanādīnaṁ abhāvo anāsevanādayo. Pamādoti",
  "tika-s0401t6:26_11": "sarūpaniddeso. Pamajjanāti ākāraniddeso. Pamajjitattanti bhāvaniddeso. Parihāyantīti",
  "tika-s0401t6:26_12": "iminā pamādassa sāvajjataṁ dasseti. Tayidaṁ lokiyānaṁ vasena, na lokuttarānanti āha",
  "tika-s0401t6:26_13": "– “uppannā…pe… ida”ntiādi.",
  "tika-s0401t6:27_0": "59. Navame na pamajjati etenāti appamādo, pamādassa paṭipakkho satiyā avippavāso.",
  "tika-s0401t6:27_1": "Atthato niccaṁ upaṭṭhitāya satiyā etaṁ nāmaṁ. Pamādo pana satiyā satisampajaññassa",
  "tika-s0401t6:27_2": "vā paṭipakkhabhūto akusalacittuppādo daṭṭhabbo. Tenāha – “pamādassa paṭipakkhavasena",
  "tika-s0401t6:27_3": "vitthārato veditabbo”ti.",
  "tika-s0401t6:28": "60. Dasame kucchitaṁ sīdatīti kusīto da-kārassa ta-kāraṁ katvā, tassa bhāvo kosajjaṁ, ālasiyanti attho.",
  "tika-s0401t6:29": "Accharāsaṅghātavaggavaṇṇanā niṭṭhitā."
}