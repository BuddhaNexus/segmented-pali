{
  "mil6.2.8:0.1": "Milindapañha ",
  "mil6.2.8:0.2": "Anumānapañha ",
  "mil6.2.8:0.3": "Nippapañcavagga ",
  "mil6.2.8:0.4": "8 Anavasesasikkhāpadapañha ",
  "mil6.2.8:1.1": "“Bhante nāgasena, ye te ahesuṁ tikicchakānaṁ pubbakā ācariyā seyyathidaṁ—",
  "mil6.2.8:1.2_0": "nārado dhammantarī aṅgiraso kapilo kaṇḍaraggi sāmo atulo pubbakaccāyano, sabbepete",
  "mil6.2.8:1.2_1": "ācariyā sakiṁyeva roguppattiñca nidānañca sabhāvañca samuṭṭhānañca tikicchañca kiriyañca",
  "mil6.2.8:1.2_2": "siddhāsiddhañca sabbaṁ taṁ niravasesaṁ jānitvā ‘imasmiṁ kāye ettakā rogā uppajjissantī’ti",
  "mil6.2.8:1.2_3": "ekappahārena kalāpaggāhaṁ karitvā suttaṁ bandhiṁsu, asabbaññuno ete sabbe, kissa",
  "mil6.2.8:1.2_4": "pana tathāgato sabbaññū samāno anāgataṁ kiriyaṁ buddhañāṇena jānitvā ‘ettake nāma",
  "mil6.2.8:1.2_5": "vatthusmiṁ ettakaṁ nāma sikkhāpadaṁ paññapetabbaṁ bhavissatī’ti paricchinditvā anavasesato",
  "mil6.2.8:1.2_6": "sikkhāpadaṁ na paññapesi, uppannuppanne vatthusmiṁ ayase pākaṭe dose vitthārike puthugate",
  "mil6.2.8:1.2_7": "ujjhāyantesu manussesu tasmiṁ tasmiṁ kāle sāvakānaṁ sikkhāpadaṁ paññapesī”ti?",
  "mil6.2.8:2.1_0": "“Ñātametaṁ, mahārāja, tathāgatassa ‘imasmiṁ samaye imesu manussesu sādhikaṁ diyaḍḍhasikkhāpadasataṁ",
  "mil6.2.8:2.1_1": "paññapetabbaṁ bhavissatī’ti, api ca tathāgatassa evaṁ ahosi ‘sace kho ahaṁ sādhikaṁ",
  "mil6.2.8:2.1_2": "diyaḍḍhasikkhāpadasataṁ ekappahāraṁ paññapessāmi, mahājano santāsamāpajjissati “bahukaṁ",
  "mil6.2.8:2.1_3": "idha rakkhitabbaṁ, dukkaraṁ vata bho samaṇassa gotamassa sāsane pabbajitun”ti, pabbajitukāmāpi",
  "mil6.2.8:2.1_4": "na pabbajissanti, vacanañca me na saddahissanti, asaddahantā te manussā apāyagāmino",
  "mil6.2.8:2.1_5": "bhavissanti uppannuppanne vatthusmiṁ dhammadesanāya viññāpetvā pākaṭe dose sikkhāpadaṁ paññapessāmī’”ti.",
  "mil6.2.8:3.1_0": "“Acchariyaṁ, bhante nāgasena, buddhānaṁ, abbhutaṁ, bhante nāgasena, buddhānaṁ, yāva",
  "mil6.2.8:3.1_1": "mahantaṁ tathāgatassa sabbaññutañāṇaṁ, evametaṁ, bhante nāgasena, suniddiṭṭho eso",
  "mil6.2.8:3.1_2": "attho tathāgatena, ‘bahukaṁ idha sikkhitabban’ti sutvā sattānaṁ santāso uppajjeyya,",
  "mil6.2.8:3.1_3": "ekopi jinasāsane na pabbajeyya, evametaṁ tathā sampaṭicchāmī”ti.",
  "mil6.2.8:4.1": "Anavasesasikkhāpadapañho aṭṭhamo. "
}