{
  "atk-s0303a:0": "Namo tassa bhagavato arahato sammāsambuddhassa",
  "atk-s0303a:1": "Saṃyuttanikāye",
  "atk-s0303a:2": "1. Nakulapituvaggo",
  "atk-s0303a:3": "1. Nakulapitusuttavaṇṇanā",
  "atk-s0303a:4_0": "1. Khandhiyavaggassa paṭhame bhaggesūti evaṃnāmake janapade. Susumāragireti susumāragiranagare.",
  "atk-s0303a:4_1": "Tasmiṃ kira māpiyamāne susumāro saddamakāsi, tenassa “susumāragira”ntveva nāmaṃ akaṃsu.",
  "atk-s0303a:4_2": "Bhesakaḷāvaneti bhesakaḷāya nāma yakkhiniyā adhivutthattā evaṃladdhanāme vane. Tadeva",
  "atk-s0303a:4_3": "migagaṇassa abhayatthāya dinnattā migadāyoti vuccati. Bhagavā tasmiṃ janapade taṃ",
  "atk-s0303a:4_4": "nagaraṃ nissāya tasmiṃ vanasaṇḍe viharati. Nakulapitāti nakulassa nāma dārakassa pitā.",
  "atk-s0303a:5_0": "Jiṇṇoti jarājiṇṇo. Vuḍḍhoti vayovuḍḍho. Mahallakoti jātimahallako. Addhagatoti tiyaddhagato.",
  "atk-s0303a:5_1": "Vayoanuppattoti tesu tīsu addhesu pacchimavayaṃ anuppatto. Āturakāyoti gilānakāyo.",
  "atk-s0303a:5_2": "Idañhi sarīraṃ suvaṇṇavaṇṇampi niccapaggharaṇaṭṭhena āturaṃyeva nāma. Visesena panassa",
  "atk-s0303a:5_3": "jarāturatā byādhāturatā maraṇāturatāti tisso āturatā honti. Tāsu kiñcāpi eso mahallakattā",
  "atk-s0303a:5_4": "jarāturova, abhiṇharogatāya panassa byādhāturatā idha adhippetā. Abhikkhaṇātaṅkoti",
  "atk-s0303a:5_5": "abhiṇharogo nirantararogo. Aniccadassāvīti tāya āturatāya icchiticchitakkhaṇe āgantuṃ",
  "atk-s0303a:5_6": "asakkonto kadācideva daṭṭhuṃ labhāmi, na sabbakālanti attho. Manobhāvanīyānanti manavaḍḍhakānaṃ.",
  "atk-s0303a:5_7": "Yesu hi diṭṭhesu kusalavasena cittaṃ vaḍḍhati, te sāriputtamoggallānādayo mahātherā",
  "atk-s0303a:5_8": "manobhāvanīyā nāma. Anusāsatūti punappunaṃ sāsatu. Purimañhi vacanaṃ ovādo nāma,",
  "atk-s0303a:5_9": "aparāparaṃ anusāsanī nāma. Otiṇṇe vā vatthusmiṃ vacanaṃ ovādo nāma, anotiṇṇe tantivasena",
  "atk-s0303a:5_10": "vā paveṇivasena vā vuttaṃ anusāsanī nāma. Apica ovādoti vā anusāsanīti vā atthato",
  "atk-s0303a:5_11": "ekameva, byañjanamattameva nānaṃ.",
  "atk-s0303a:6_0": "Āturo hāyanti āturo hi ayaṃ, suvaṇṇavaṇṇo piyaṅgusāmopi samāno niccapaggharaṇaṭṭhena",
  "atk-s0303a:6_1": "āturoyeva. Aṇḍabhūtoti aṇḍaṃ viya bhūto dubbalo. Yathā kukkuṭaṇḍaṃ vā mayūraṇḍaṃ",
  "atk-s0303a:6_2": "vā geṇḍukaṃ viya gahetvā khipantena vā paharantena vā na sakkā kīḷituṃ, tāvadeva",
  "atk-s0303a:6_3": "bhijjati, evamayampi kāyo kaṇṭakepi khāṇukepi pakkhalitassa bhijjatīti aṇḍaṃ viya",
  "atk-s0303a:6_4": "bhūtoti aṇḍabhūto. Pariyonaddhoti sukhumena chavimattena pariyonaddho. Aṇḍañhi sāratacena",
  "atk-s0303a:6_5": "pariyonaddhaṃ, tena ḍaṃsamakasādayo nilīyitvāpi chaviṃ chinditvā yūsaṃ paggharāpetuṃ",
  "atk-s0303a:6_6": "na sakkonti. Imasmiṃ pana chaviṃ chinditvā yaṃ icchanti, taṃ karonti. Evaṃ sukhumāya",
  "atk-s0303a:6_7": "chaviyā pariyonaddho. Kimaññatra bālyāti bālabhāvato aññaṃ kimatthi? Bāloyeva ayanti",
  "atk-s0303a:6_8": "attho. Tasmāti yasmā ayaṃ kāyo evarūpo, tasmā.",
  "atk-s0303a:7_0": "Tenupasaṅkamīti rañño cakkavattissa upaṭṭhānaṃ gantvā anantaraṃ pariṇāyakaratanassa",
  "atk-s0303a:7_1": "upaṭṭhānaṃ gacchanto rājapuriso viya, saddhammacakkavattissa bhagavato upaṭṭhānaṃ",
  "atk-s0303a:7_2": "gantvā, anantaraṃ dhammasenāpatissa apacitiṃ kātukāmo yenāyasmā sāriputto, tenupasaṅkami.",
  "atk-s0303a:7_3": "Vippasannānīti suṭṭhu pasannāni. Indriyānīti manacchaṭṭhāni indriyāni. Parisuddhoti",
  "atk-s0303a:7_4": "niddoso. Pariyodātoti tasseva vevacanaṃ. Nirupakkilesatāyeva hi esa pariyodātoti",
  "atk-s0303a:7_5": "vutto, na setabhāvena. Etassa ca pariyodātataṃ disvāva indriyānaṃ vippasannataṃ aññāsi.",
  "atk-s0303a:7_6": "Nayaggāhapaññā kiresā therassa.",
  "atk-s0303a:8_0": "Kathañhi no siyāti kena kāraṇena na laddhā bhavissati? Laddhāyevāti attho. Iminā",
  "atk-s0303a:8_1": "kiṃ dīpeti? Satthuvissāsikabhāvaṃ. Ayaṃ kira satthu diṭṭhakālato paṭṭhāya pitipemaṃ,",
  "atk-s0303a:8_2": "upāsikā cassa mātipemaṃ paṭilabhati. Ubhopi “mama putto”ti satthāraṃ vadanti. Bhavantaragato",
  "atk-s0303a:8_3": "hi nesaṃ sineho. Sā kira upāsikā pañca jātisatāni tathāgatassa mātāva, so ca, gahapati,",
  "atk-s0303a:8_4": "pitāva ahosi. Puna pañca jātisatāni upāsikā mahāmātā, upāsako mahāpitā, tathā cūḷāmātā",
  "atk-s0303a:8_5": "cūḷapitāti. Evaṃ satthā diyaḍḍhaattabhāvasahassaṃ tesaṃyeva hatthe vaḍḍhito. Teneva",
  "atk-s0303a:8_6": "te yaṃ neva puttassa, na pitu santike kathetuṃ sakkā, taṃ satthu santike nisinnā",
  "atk-s0303a:8_7": "kathenti. Imināyeva ca kāraṇena bhagavā “etadaggaṃ, bhikkhave, mama sāvakānaṃ upāsakānaṃ",
  "atk-s0303a:8_8": "vissāsikānaṃ yadidaṃ nakulapitā gahapati, yadidaṃ nakulamātā gahapatānī”ti te etadagge",
  "atk-s0303a:8_9": "ṭhapesi. Iti so imaṃ vissāsikabhāvaṃ pakāsento kathañhi no siyāti āha. Amatena abhisittoti",
  "atk-s0303a:8_10": "nassidha aññaṃ kiñci jhānaṃ vā vipassanā vā maggo vā phalaṃ vā “amatābhiseko”ti daṭṭhabbo,",
  "atk-s0303a:8_11": "madhuradhammadesanāyeva pana “amatābhiseko”ti veditabbo. Dūratopīti tiroraṭṭhāpi tirojanapadāpi.",
  "atk-s0303a:9_0": "Assutavā puthujjanoti idaṃ vuttatthameva. Ariyānaṃ adassāvītiādīsu ariyāti ārakattā",
  "atk-s0303a:9_1": "kilesehi, anaye na iriyanato, aye iriyanato, sadevakena ca lokena araṇīyato buddhā",
  "atk-s0303a:9_2": "ca paccekabuddhā ca buddhasāvakā ca vuccanti. Buddhā eva vā idha ariyā. Yathāha –",
  "atk-s0303a:9_3": "“sadevake, bhikkhave, loke…pe… tathāgato ariyo”ti vuccatīti. Sappurisānanti ettha",
  "atk-s0303a:9_4": "pana paccekabuddhā tathāgatasāvakā ca sappurisāti veditabbā. Te hi lokuttaraguṇayogena",
  "atk-s0303a:9_5": "sobhanā purisāti sappurisā. Sabbeva vā ete dvedhāpi vuttā. Buddhāpi hi ariyā ca sappurisā",
  "atk-s0303a:9_6": "ca, paccekabuddhā buddhasāvakāpi. Yathāha –",
  "atk-s0303a:10": "“Yo ve kataññū katavedi dhīro,",
  "atk-s0303a:11": "Kalyāṇamitto daḷhabhatti ca hoti;",
  "atk-s0303a:12": "Dukhitassa sakkacca karoti kiccaṃ,",
  "atk-s0303a:13": "Tathāvidhaṃ sappurisaṃ vadantī”ti. ;",
  "atk-s0303a:14_0": "“Kalyāṇamitto daḷhabhatti ca hotī”ti ettāvatā hi buddhasāvako vutto, kataññutādīhi",
  "atk-s0303a:14_1": "paccekabuddhabuddhāti. Idāni yo tesaṃ ariyānaṃ adassanasīlo, na ca dassane sādhukārī,",
  "atk-s0303a:14_2": "so “ariyānaṃ adassāvī”ti veditabbo. So ca cakkhunā adassāvī, ñāṇena adassāvīti duvidho.",
  "atk-s0303a:14_3": "Tesu ñāṇena adassāvī idha adhippeto. Maṃsacakkhunā hi dibbacakkhunā vā ariyā diṭṭhāpi",
  "atk-s0303a:14_4": "adiṭṭhāva honti tesaṃ cakkhūnaṃ vaṇṇamattaggahaṇato na ariyabhāvagocarato. Soṇasiṅgālādayopi",
  "atk-s0303a:14_5": "cakkhunā ariye passanti, na cete ariyānaṃ dassāvino nāma.",
  "atk-s0303a:15_0": "Tatridaṃ vatthu – cittalapabbatavāsino kira khīṇāsavattherassa upaṭṭhāko vuḍḍhapabbajito",
  "atk-s0303a:15_1": "ekadivasaṃ therena saddhiṃ piṇḍāya caritvā, therassa pattacīvaraṃ gahetvā, piṭṭhito",
  "atk-s0303a:15_2": "āgacchanto theraṃ pucchi – “ariyā nāma, bhante, kīdisā”ti? Thero āha – “idhekacco",
  "atk-s0303a:15_3": "mahallako ariyānaṃ pattacīvaraṃ gahetvā vattapaṭivattaṃ katvā sahacarantopi neva",
  "atk-s0303a:15_4": "ariye jānāti, evaṃ dujjānāvuso, ariyā”ti. Evaṃ vuttepi so neva aññāsi. Tasmā na cakkhunā",
  "atk-s0303a:15_5": "dassanaṃ dassanaṃ, ñāṇena dassanameva dassanaṃ. Yathāha – “kiṃ te, vakkali, iminā",
  "atk-s0303a:15_6": "pūtikāyena diṭṭhena? Yo kho, vakkali, dhammaṃ passati, so maṃ passati. Yo maṃ passati,",
  "atk-s0303a:15_7": "so dhammaṃ passatī”ti. Tasmā cakkhunā passantopi ñāṇena ariyehi diṭṭhaṃ aniccādilakkhaṇaṃ",
  "atk-s0303a:15_8": "apassanto, ariyādhigatañca dhammaṃ anadhigacchanto ariyakaradhammānaṃ ariyabhāvassa",
  "atk-s0303a:15_9": "ca adiṭṭhattā “ariyānaṃ adassāvī”ti veditabbo.",
  "atk-s0303a:16": "Ariyadhammassa akovidoti, satipaṭṭhānādibhede ariyadhamme akusalo. Ariyadhamme avinītoti ettha pana –",
  "atk-s0303a:17": "“Duvidho vinayo nāma, ekamekettha pañcadhā;",
  "atk-s0303a:18": "Abhāvato tassa ayaṃ, avinītoti vuccati”.",
  "atk-s0303a:19_0": "Ayañhi saṃvaravinayo pahānavinayoti duvidho vinayo. Ettha ca duvidhepi vinaye ekameko",
  "atk-s0303a:19_1": "vinayo pañcadhā bhijjati. Saṃvaravinayopi hi sīlasaṃvaro satisaṃvaro ñāṇasaṃvaro",
  "atk-s0303a:19_2": "khantisaṃvaro vīriyasaṃvaroti pañcavidho. Pahānavinayopi tadaṅgappahānaṃ, vikkhambhanappahānaṃ",
  "atk-s0303a:19_3": "samucchedappahānaṃ paṭippassaddhippahānaṃ nissaraṇappahānanti pañcavidho.",
  "atk-s0303a:20": "Tattha “iminā pātimokkhasaṃvarena upeto hoti samupeto”ti ayaṃ sīlasaṃvaro. “Rakkhati cakkhundriyaṃ, cakkhundriye saṃvaraṃ āpajjatī”ti ayaṃ satisaṃvaro.",
  "atk-s0303a:21": "“Yāni sotāni lokasmiṃ, (ajitāti bhagavā)",
  "atk-s0303a:22": "Sati tesaṃ nivāraṇaṃ;",
  "atk-s0303a:23": "Sotānaṃ saṃvaraṃ brūmi,",
  "atk-s0303a:24": "Paññāyete pidhīyare”ti. –",
  "atk-s0303a:25_0": "Ayaṃ ñāṇasaṃvaro. “Khamo hoti sītassa uṇhassā”ti ayaṃ khantisaṃvaro. “Uppannaṃ kāmavitakkaṃ",
  "atk-s0303a:25_1": "nādhivāsetī”ti ayaṃ vīriyasaṃvaro. Sabbopi cāyaṃ saṃvaro yathāsakaṃ saṃvaritabbānaṃ",
  "atk-s0303a:25_2": "vinetabbānañca kāyaduccaritādīnaṃ saṃvaraṇato “saṃvaro” vinayanato “vinayo”ti vuccati.",
  "atk-s0303a:25_3": "Evaṃ tāva saṃvaravinayo pañcadhā bhijjatīti veditabbo.",
  "atk-s0303a:26_0": "Tathā yaṃ nāmarūpaparicchedādīsu vipassanāñāṇesu paṭipakkhabhāvato dīpālokeneva tamassa,",
  "atk-s0303a:26_1": "tena tena vipassanāñāṇena tassa tassa anatthassa pahānaṃ. Seyyathidaṃ – nāmarūpavavatthānena",
  "atk-s0303a:26_2": "sakkāyadiṭṭhiyā, paccayapariggahena ahetuvisamahetudiṭṭhīnaṃ, tasseva aparabhāgena",
  "atk-s0303a:26_3": "kaṅkhāvitaraṇena kathaṃkathībhāvassa, kalāpasammasanena “ahaṃ mamā”ti gāhassa, maggāmaggavavatthānena",
  "atk-s0303a:26_4": "amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā,",
  "atk-s0303a:26_5": "bhayadassanena sabhaye abhayasaññāya, ādīnavadassanena assādasaññāya, nibbidānupassanāya",
  "atk-s0303a:26_6": "abhiratisaññāya, muccitukamyatāñāṇena amuccitukāmatāya. Upekkhāñāṇena anupekkhāya,",
  "atk-s0303a:26_7": "anulomena dhammaṭṭhitiyaṃ nibbāne ca paṭilomabhāvassa, gotrabhunā saṅkhāranimittagāhassa",
  "atk-s0303a:26_8": "pahānaṃ, etaṃ tadaṅgappahānaṃ nāma.",
  "atk-s0303a:27_0": "Yaṃ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe",
  "atk-s0303a:27_1": "sevālassa, tesaṃ tesaṃ nīvaraṇādidhammānaṃ pahānaṃ, etaṃ vikkhambhanappahānaṃ nāma.",
  "atk-s0303a:27_2": "Yaṃ catunnaṃ ariyamaggānaṃ bhāvitattā taṃtaṃmaggavato attano santāne “diṭṭhigatānaṃ",
  "atk-s0303a:27_3": "pahānāyā”tiādinā nayena vuttassa samudayapakkhikassa kilesagaṇassa accantaṃ appavattibhāvena",
  "atk-s0303a:27_4": "pahānaṃ, idaṃ samucchedappahānaṃ nāma. Yaṃ pana phalakkhaṇe paṭippassaddhattaṃ kilesānaṃ,",
  "atk-s0303a:27_5": "etaṃ paṭippassaddhippahānaṃ nāma.",
  "atk-s0303a:28_0": "Yaṃ sabbasaṅkhatanissaṭattā pahīnasabbasaṅkhataṃ nibbānaṃ, etaṃ nissaraṇappahānaṃ",
  "atk-s0303a:28_1": "nāma. Sabbampi cetaṃ pahānaṃ yasmā cāgaṭṭhena pahānaṃ, vinayaṭṭhena vinayo, tasmā",
  "atk-s0303a:28_2": "“pahānavinayo”ti vuccati. Taṃtaṃpahānavato vā tassa tassa vinayassa sambhavatopetaṃ",
  "atk-s0303a:28_3": "“pahānavinayo”ti vuccati. Evaṃ pahānavinayopi pañcadhā bhijjatīti veditabbo.",
  "atk-s0303a:29_0": "Evamayaṃ saṅkhepato duvidho, bhedato ca dasavidho vinayo bhinnasaṃvarattā pahātabbassa",
  "atk-s0303a:29_1": "ca appahīnattā yasmā etassa assutavato puthujjanassa natthi, tasmā abhāvato tassa",
  "atk-s0303a:29_2": "ayaṃ “avinīto”ti vuccatīti. Esa nayo sappurisānaṃ adassāvī sappurisadhammassa akovido",
  "atk-s0303a:29_3": "sappurisadhamme avinītoti etthāpi. Ninnānākaraṇañhi etaṃ atthato. Yathāha –",
  "atk-s0303a:30_0": "“Yeva te ariyā, teva te sappurisā. Yeva te sappurisā, teva te ariyā. Yo eva so ariyānaṃ",
  "atk-s0303a:30_1": "dhammo, so eva so sappurisānaṃ dhammo. Yo eva so sappurisānaṃ dhammo, so eva so ariyānaṃ",
  "atk-s0303a:30_2": "dhammo. Yeva te ariyavinayā, teva te sappurisavinayā. Yeva te sappurisavinayā, teva",
  "atk-s0303a:30_3": "te ariyavinayā. Ariyeti vā sappuriseti vā, ariyadhammeti vā sappurisadhammeti vā,",
  "atk-s0303a:30_4": "ariyavinayeti vā sappurisavinayeti vā esese eke ekaṭṭhe same samabhāge tajjāte taññevā”ti.",
  "atk-s0303a:31_0": "Rūpaṃ attato samanupassatīti idhekacco rūpaṃ attato samanupassati, “yaṃ rūpaṃ, so",
  "atk-s0303a:31_1": "ahaṃ, yo ahaṃ, taṃ rūpa”nti rūpañca attañca advayaṃ samanupassati. Seyyathāpi nāma",
  "atk-s0303a:31_2": "telappadīpassa jhāyato yā acci, so vaṇṇo. Yo vaṇṇo, sā accīti acciñca vaṇṇañca advayaṃ",
  "atk-s0303a:31_3": "samanupassati, evameva idhekacco rūpaṃ attato samanupassati…pe… advayaṃ samanupassatīti",
  "atk-s0303a:31_4": "evaṃ rūpaṃ “attā”ti diṭṭhipassanāya passati. Rūpavantaṃ vā attānanti arūpaṃ “attā”ti",
  "atk-s0303a:31_5": "gahetvā chāyāvantaṃ rukkhaṃ viya taṃ rūpavantaṃ samanupassati. Attani vā rūpanti",
  "atk-s0303a:31_6": "arūpameva “attā”ti gahetvā pupphasmiṃ gandhaṃ viya attani rūpaṃ samanupassati. Rūpasmiṃ",
  "atk-s0303a:31_7": "vā attānanti arūpameva “attā”ti gahetvā karaṇḍake maṇiṃ viya taṃ attānaṃ rūpasmiṃ",
  "atk-s0303a:31_8": "samanupassati. Pariyuṭṭhaṭṭhāyīti pariyuṭṭhānākārena abhibhavanākārena ṭhito, “ahaṃ",
  "atk-s0303a:31_9": "rūpaṃ, mama rūpa”nti evaṃ taṇhādiṭṭhīhi gilitvā pariniṭṭhapetvā gaṇhanako nāma hotīti",
  "atk-s0303a:31_10": "attho. Tassa taṃ rūpanti tassa taṃ evaṃ gahitaṃ rūpaṃ. Vedanādīsupi eseva nayo.",
  "atk-s0303a:32_0": "Tattha “rūpaṃ attato samanupassatī”ti suddharūpameva attāti kathitaṃ. “Rūpavantaṃ",
  "atk-s0303a:32_1": "vā attānaṃ, attani vā rūpaṃ, rūpasmiṃ vā attānaṃ, vedanaṃ attato…pe… saññaṃ… saṅkhāre…",
  "atk-s0303a:32_2": "viññāṇaṃ attato samanupassatī”ti imesu sattasu ṭhānesu arūpaṃ attāti kathitaṃ. “Vedanāvantaṃ",
  "atk-s0303a:32_3": "vā attānaṃ, attani vā vedanaṃ, vedanāya vā attāna”nti evaṃ catūsu khandhesu tiṇṇaṃ",
  "atk-s0303a:32_4": "tiṇṇaṃ vasena dvādasasu ṭhānesu rūpārūpamissako attā kathito. Tattha “rūpaṃ attato",
  "atk-s0303a:32_5": "samanupassati, vedanaṃ… saññaṃ… saṅkhāre… viññāṇaṃ attato samanupassatī”ti imesu",
  "atk-s0303a:32_6": "pañcasu ṭhānesu ucchedadiṭṭhi kathitā, avasesesu sassatadiṭṭhīti evamettha pannarasa",
  "atk-s0303a:32_7": "bhavadiṭṭhiyo pañca vibhavadiṭṭhiyo honti, tā sabbāpi maggāvaraṇā, na saggāvaraṇā,",
  "atk-s0303a:32_8": "paṭhamamaggavajjhāti veditabbā.",
  "atk-s0303a:33_0": "Evaṃ kho, gahapati, āturakāyo ceva hoti āturacitto cāti kāyo nāma buddhānampi āturoyeva.",
  "atk-s0303a:33_1": "Cittaṃ pana rāgadosamohānugataṃ āturaṃ nāma, taṃ idha dassitaṃ. No ca āturacittoti",
  "atk-s0303a:33_2": "idha nikkilesatāya cittassa anāturabhāvo dassito. Iti imasmiṃ sutte lokiyamahājano",
  "atk-s0303a:33_3": "āturakāyo ceva āturacitto cāti dassito, khīṇāsavā āturakāyā anāturacittā, satta sekhā",
  "atk-s0303a:33_4": "neva āturacittā, na anāturacittāti veditabbā. Bhajamānā pana anāturacittataṃyeva",
  "atk-s0303a:33_5": "bhajantīti. Paṭhamaṃ.",
  "atk-s0303a:34": "2. Devadahasuttavaṇṇanā",
  "atk-s0303a:35_0": "2. Dutiye devadahanti devā vuccanti rājāno, tesaṃ maṅgaladaho, sayaṃjāto vā so dahoti,",
  "atk-s0303a:35_1": "tasmā “devadaho”ti vutto. Tassa avidūre nigamo devadahantveva napuṃsakaliṅgavasena",
  "atk-s0303a:35_2": "saṅkhaṃ gato. Pacchābhūmagamikāti pacchābhūmaṃ aparadisāyaṃ niviṭṭhaṃ janapadaṃ gantukāmā.",
  "atk-s0303a:35_3": "Nivāsanti temāsaṃ vassāvāsaṃ. Apalokitoti āpucchito. Apalokethāti āpucchatha. Kasmā",
  "atk-s0303a:35_4": "theraṃ āpucchāpeti? Te sabhāre kātukāmatāya. Yo hi ekavihāre vasantopi santikaṃ na",
  "atk-s0303a:35_5": "gacchati pakkamanto anāpucchā pakkamati, ayaṃ nibbhāro nāma. Yo ekavihāre vasantopi",
  "atk-s0303a:35_6": "āgantvā passati, pakkamanto āpucchati, ayaṃ sabhāro nāma. Imepi bhikkhū bhagavā “evamime",
  "atk-s0303a:35_7": "sīlādīhi vaḍḍhissantī”ti sabhāre kātukāmo āpucchāpeti.",
  "atk-s0303a:36_0": "Paṇḍitoti dhātukosallādinā catubbidhena paṇḍiccena samannāgato. Anuggāhakoti āmisānuggahena",
  "atk-s0303a:36_1": "ca dhammānuggahena cāti dvīhipi anuggahehi anuggāhako. Thero kira aññe bhikkhū viya",
  "atk-s0303a:36_2": "pātova piṇḍāya agantvā sabbabhikkhūsu gatesu sakalaṃ saṅghārāmaṃ anuvicaranto asammaṭṭhaṭṭhānaṃ",
  "atk-s0303a:36_3": "sammajjati, achaḍḍitaṃ kacavaraṃ chaḍḍeti, saṅghārāme dunnikkhittāni mañcapīṭhadārubhaṇḍamattikābhaṇḍāni",
  "atk-s0303a:36_4": "paṭisāmeti. Kiṃ kāraṇā? “Mā aññatitthiyā vihāraṃ paviṭṭhā disvā paribhavaṃ akaṃsū”ti.",
  "atk-s0303a:36_5": "Tato gilānasālaṃ gantvā gilāne assāsetvā “kenattho”ti pucchitvā yena attho hoti,",
  "atk-s0303a:36_6": "tadatthaṃ tesaṃ daharasāmaṇere ādāya bhikkhācāravattena vā sabhāgaṭṭhāne vā bhesajjaṃ",
  "atk-s0303a:36_7": "pariyesitvā tesaṃ datvā, “gilānupaṭṭhānaṃ nāma buddhapaccekabuddhehi vaṇṇitaṃ, gacchatha",
  "atk-s0303a:36_8": "sappurisā appamattā hothā”ti te pesetvā sayaṃ piṇḍāya caritvā upaṭṭhākakule vā bhattakiccaṃ",
  "atk-s0303a:36_9": "katvā vihāraṃ gacchati. Idaṃ tāvassa nibaddhavāsaṭṭhāne āciṇṇaṃ.",
  "atk-s0303a:37_0": "Bhagavati pana cārikaṃ caramāne “ahaṃ aggasāvako”ti upāhanaṃ āruyha chattaṃ gahetvā",
  "atk-s0303a:37_1": "purato purato na gacchati. Ye pana tattha mahallakā vā ābādhikā vā atidaharā vā,",
  "atk-s0303a:37_2": "tesaṃ rujjanaṭṭhānāni telena makkhāpetvā pattacīvaraṃ attano daharasāmaṇerehi gāhāpetvā",
  "atk-s0303a:37_3": "taṃdivasaṃ vā dutiyadivasaṃ vā te gaṇhitvāva gacchati. Ekadivasañhi taññeva āyasmantaṃ",
  "atk-s0303a:37_4": "ativikāle sampattattā senāsanaṃ alabhitvā, cīvarakuṭiyaṃ nisinnaṃ disvā, satthā punadivase",
  "atk-s0303a:37_5": "bhikkhusaṅghaṃ sannipātāpetvā, hatthivānaratittiravatthuṃ kathetvā, “yathāvuḍḍhaṃ",
  "atk-s0303a:37_6": "senāsanaṃ dātabba”nti sikkhāpadaṃ paññāpesi. Evaṃ tāvesa āmisānuggahena anuggaṇhāti.",
  "atk-s0303a:37_7": "Ovadanto panesa satavārampi sahassavārampi tāva ovadati, yāva so puggalo sotāpattiphale",
  "atk-s0303a:37_8": "patiṭṭhāti, atha naṃ vissajjetvā aññaṃ ovadati. Iminā nayena ovadato cassa ovāde",
  "atk-s0303a:37_9": "ṭhatvā arahattaṃ pattā gaṇanapathaṃ atikkantā. Evaṃ dhammānuggahena anuggaṇhāti.",
  "atk-s0303a:38_0": "Paccassosunti te bhikkhū “amhākaṃ neva upajjhāyo, na ācariyo na sandiṭṭhasambhatto.",
  "atk-s0303a:38_1": "Kiṃ tassa santike karissāmā”ti? Tuṇhībhāvaṃ anāpajjitvā “evaṃ, bhante”ti satthu vacanaṃ",
  "atk-s0303a:38_2": "sampaṭicchiṃsu. Eḷagalāgumbeti gacchamaṇḍapake. So kira eḷagalāgumbo dhuvasalilaṭṭhāne",
  "atk-s0303a:38_3": "jāto. Athettha catūhi pādehi maṇḍapaṃ katvā tassa upari taṃ gumbaṃ āropesuṃ, so taṃ",
  "atk-s0303a:38_4": "maṇḍapaṃ chādesi. Athassa heṭṭhā iṭṭhakāhi paricinitvā vālikaṃ okiritvā āsanaṃ paññāpayiṃsu.",
  "atk-s0303a:38_5": "Sītalaṃ divāṭṭhānaṃ udakavāto vāyati. Thero tasmiṃ nisīdi. Taṃ sandhāya vuttaṃ “eḷagalāgumbe”ti.",
  "atk-s0303a:39_0": "Nānāverajjagatanti ekassa rañño rajjato nānāvidhaṃ rajjagataṃ. Virajjanti aññaṃ rajjaṃ.",
  "atk-s0303a:39_1": "Yathā hi sadesato añño videso, evaṃ nivuttharajjato aññaṃ rajjaṃ virajjaṃ nāma, taṃ",
  "atk-s0303a:39_2": "verajjanti vuttaṃ. Khattiyapaṇḍitāti bimbisārakosalarājādayo paṇḍitarājāno. Brāhmaṇapaṇḍitāti",
  "atk-s0303a:39_3": "caṅkītārukkhādayo paṇḍitabrāhmaṇā. Gahapatipaṇḍitāti cittasudattādayo paṇḍitagahapatayo.",
  "atk-s0303a:39_4": "Samaṇapaṇḍitāti sabhiyapilotikādayo paṇḍitaparibbājakā. Vīmaṃsakāti atthagavesino.",
  "atk-s0303a:39_5": "Kiṃvādīti kiṃ attano dassanaṃ vadati, kiṃ laddhikoti attho. Kimakkhāyīti kiṃ sāvakānaṃ",
  "atk-s0303a:39_6": "ovādānusāsaniṃ ācikkhati? Dhammassa cānudhammanti bhagavatā vuttabyākaraṇassa anubyākaraṇaṃ.",
  "atk-s0303a:39_7": "Sahadhammikoti sakāraṇo. Vādānuvādoti bhagavatā vuttavādassa anuvādo. “Vādānupāto”tipi",
  "atk-s0303a:39_8": "pāṭho, satthu vādassa anupāto anupatanaṃ, anugamananti attho. Imināpi vādaṃ anugato",
  "atk-s0303a:39_9": "vādoyeva dīpito hoti.",
  "atk-s0303a:40_0": "Avigatarāgassātiādīsu taṇhāvaseneva attho veditabbo. Taṇhā hi rajjanato rāgo, chandiyanato",
  "atk-s0303a:40_1": "chando, piyāyanaṭṭhena pemaṃ, pivitukāmaṭṭhena pipāsā, anudahanaṭṭhena pariḷāhoti",
  "atk-s0303a:40_2": "vuccati. Akusale cāvuso, dhammetiādi kasmā āraddhaṃ? Pañcasu khandhesu avītarāgassa",
  "atk-s0303a:40_3": "ādīnavaṃ, vītarāgassa ca ānisaṃsaṃ dassetuṃ. Tatra avighātoti niddukkho. Anupāyāsoti",
  "atk-s0303a:40_4": "nirupatāpo. Apariḷāhoti niddāho. Evaṃ sabbattha attho veditabbo. Dutiyaṃ.",
  "atk-s0303a:41": "3. Hāliddikānisuttavaṇṇanā",
  "atk-s0303a:42_0": "3. Tatiye avantīsūti avantidakkhiṇāpathasaṅkhāte avantiraṭṭhe. Kuraraghareti evaṃnāmake",
  "atk-s0303a:42_1": "nagare. Papāteti ekato papāte. Tassa kira pabbatassa ekaṃ passaṃ chinditvā pātitaṃ",
  "atk-s0303a:42_2": "viya ahosi. “Pavatte”tipi pāṭho, nānātitthiyānaṃ laddhipavattaṭṭhāneti attho. Iti",
  "atk-s0303a:42_3": "thero tasmiṃ raṭṭhe taṃ nagaraṃ nissāya tasmiṃ pabbate viharati. Hāliddikānīti evaṃnāmako.",
  "atk-s0303a:42_4": "Aṭṭhakavaggiye māgaṇḍiyapañheti aṭṭhakavaggikamhi māgaṇḍiyapañho nāma atthi, tasmiṃ",
  "atk-s0303a:42_5": "pañhe. Rūpadhātūti rūpakkhandho adhippeto. Rūpadhāturāgavinibaddhanti rūpadhātumhi",
  "atk-s0303a:42_6": "rāgena vinibaddhaṃ. Viññāṇanti kammaviññāṇaṃ. Okasārīti gehasārī ālayasārī.",
  "atk-s0303a:43_0": "Kasmā panettha “viññāṇadhātu kho, gahapatī”ti na vuttanti? Sammohavighātatthaṃ. “Oko”ti",
  "atk-s0303a:43_1": "hi atthato paccayo vuccati, purejātañca kammaviññāṇaṃ pacchājātassa kammaviññāṇassapi",
  "atk-s0303a:43_2": "vipākaviññāṇassapi vipākaviññāṇañca vipākaviññāṇassapi kammaviññāṇassapi paccayo",
  "atk-s0303a:43_3": "hoti, tasmā “kataraṃ nu kho idha viññāṇa”nti? Sammoho bhaveyya, tassa vighātatthaṃ",
  "atk-s0303a:43_4": "taṃ agahetvā asambhinnāva desanā katā. Apica ārammaṇavasena catasso abhisaṅkhāraviññāṇaṭṭhitiyo",
  "atk-s0303a:43_5": "vuttāti tā dassetumpi idha viññāṇaṃ na gahitaṃ.",
  "atk-s0303a:44_0": "Upayupādānāti taṇhūpayadiṭṭhūpayavasena dve upayā, kāmupādānādīni cattāri upādānāni",
  "atk-s0303a:44_1": "ca. Cetaso adhiṭṭhānābhinivesānusayāti akusalacittassa adhiṭṭhānabhūtā ceva abhinivesabhūtā",
  "atk-s0303a:44_2": "ca anusayabhūtā ca. Tathāgatassāti sammāsambuddhassa. Sabbesampi hi khīṇāsavānaṃ",
  "atk-s0303a:44_3": "ete pahīnāva, satthu pana khīṇāsavabhāvo loke atipākaṭoti uparimakoṭiyā evaṃ vuttaṃ.",
  "atk-s0303a:44_4": "Viññāṇadhātuyāti idha viññāṇaṃ kasmā gahitaṃ? Kilesappahānadassanatthaṃ. Kilesā hi",
  "atk-s0303a:44_5": "na kevalaṃ catūsuyeva khandhesu pahīnā pahīyanti, pañcasupi pahīyantiyevāti kilesappahānadassanatthaṃ",
  "atk-s0303a:44_6": "gahitaṃ. Evaṃ kho, gahapati, anokasārī hotīti evaṃ kammaviññāṇena okaṃ asarantena",
  "atk-s0303a:44_7": "anokasārī nāma hoti.",
  "atk-s0303a:45_0": "Rūpanimittaniketavisāravinibandhāti rūpameva kilesānaṃ paccayaṭṭhena nimittaṃ, ārammaṇakiriyasaṅkhātanivāsanaṭṭhānaṭṭhena",
  "atk-s0303a:45_1": "niketanti rūpanimittaniketaṃ. Visāro ca vinibandho ca visāravinibandhā. Ubhayenapi",
  "atk-s0303a:45_2": "hi kilesānaṃ patthaṭabhāvo ca vinibandhanabhāvo ca vutto, rūpanimittanikete visāravinibandhāti",
  "atk-s0303a:45_3": "rūpanimittaniketavisāravinibandhā, tasmā rūpanimittaniketamhi uppannena kilesavisārena",
  "atk-s0303a:45_4": "ceva kilesabandhanena cāti attho. Niketasārīti vuccatīti ārammaṇakaraṇavasena nivāsanaṭṭhānaṃ",
  "atk-s0303a:45_5": "sārīti vuccati. Pahīnāti te rūpanimittaniketakilesavisāravinibandhā pahīnā.",
  "atk-s0303a:46_0": "Kasmā panettha pañcakkhandhā “okā”ti vuttā, cha ārammaṇāni “niketa”nti? Chandarāgassa",
  "atk-s0303a:46_1": "balavadubbalatāya. Samānepi hi etesaṃ ālayaṭṭhena visayabhāve okoti niccanivāsanaṭṭhānagehameva",
  "atk-s0303a:46_2": "vuccati, niketanti “ajja asukaṭṭhāne kīḷissāmā”ti katasaṅketaṭṭhānaṃ nivāsaṭṭhānaṃ",
  "atk-s0303a:46_3": "uyyānādi. Tattha yathā puttadāradhanadhaññapuṇṇagehe chandarāgo balavā hoti, evaṃ",
  "atk-s0303a:46_4": "ajjhattikesu khandhesu. Yathā pana uyyānaṭṭhānādīsu tato dubbalataro hoti, evaṃ bāhiresu",
  "atk-s0303a:46_5": "chasu ārammaṇesūti chandarāgassa balavadubbalatāya evaṃ desanā katāti veditabbo.",
  "atk-s0303a:47_0": "Sukhitesu sukhitoti upaṭṭhākesu dhanadhaññalābhādivasena sukhitesu “idānāhaṃ manāpaṃ",
  "atk-s0303a:47_1": "bhojanaṃ labhissāmī”ti gehasitasukhena sukhito hoti, tehi pattasampattiṃ anubhavamāno",
  "atk-s0303a:47_2": "viya carati. Dukkhitesu dukkhitoti tesaṃ kenacideva kāraṇena dukkhe uppanne sayaṃ",
  "atk-s0303a:47_3": "dviguṇena dukkhena dukkhito hoti. Kiccakaraṇīyesūti kiccasaṅkhātesu karaṇīyesu. Tesu",
  "atk-s0303a:47_4": "yogaṃ āpajjatīti upayogaṃ sayaṃ tesaṃ kiccānaṃ kattabbataṃ āpajjati. Kāmesūti vatthukāmesu.",
  "atk-s0303a:47_5": "Evaṃ kho, gahapati, kāmehi aritto hotīti evaṃ kilesakāmehi aritto hoti anto kāmānaṃ",
  "atk-s0303a:47_6": "bhāvena atuccho. Sukkapakkho tesaṃ abhāvena ritto tucchoti veditabbo.",
  "atk-s0303a:48_0": "Purakkharānoti vaṭṭaṃ purato kurumāno. Evaṃrūpo siyantiādīsu dīgharassakāḷodātādīsu",
  "atk-s0303a:48_1": "rūpesu “evaṃrūpo nāma bhaveyya”nti pattheti. Sukhādīsu vedanāsu evaṃvedano nāma;",
  "atk-s0303a:48_2": "nīlasaññādīsu saññāsu evaṃ sañño nāma; puññābhisaṅkhārādīsu saṅkhāresu evaṃsaṅkhāro",
  "atk-s0303a:48_3": "nāma; cakkhuviññāṇādīsu viññāṇesu “evaṃ viññāṇo nāma bhaveyya”nti pattheti.",
  "atk-s0303a:49_0": "Apurakkharānoti vaṭṭaṃ purato akurumāno. Sahitaṃ me, asahitaṃ teti tuyhaṃ vacanaṃ",
  "atk-s0303a:49_1": "asahitaṃ asiliṭṭhaṃ, mayhaṃ sahitaṃ siliṭṭhaṃ madhurapānasadisaṃ. Adhiciṇṇaṃ te viparāvattanti",
  "atk-s0303a:49_2": "yaṃ tuyhaṃ dīghena kālena paricitaṃ suppaguṇaṃ, taṃ mama vādaṃ āgamma sabbaṃ khaṇena",
  "atk-s0303a:49_3": "viparāvattaṃ nivattaṃ. Āropito te vādoti tuyhaṃ doso mayā āropito. Cara vādappamokkhāyāti",
  "atk-s0303a:49_4": "taṃ taṃ ācariyaṃ upasaṅkamitvā uttari pariyesanto imassa vādassa mokkhāya cara āhiṇḍāhi.",
  "atk-s0303a:49_5": "Nibbeṭhehi vā sace pahosīti atha sayameva pahosi, idheva nibbeṭhehīti. Tatiyaṃ.",
  "atk-s0303a:50": "4. Dutiyahāliddikānisuttavaṇṇanā",
  "atk-s0303a:51_0": "4. Catutthe sakkapañheti cūḷasakkapañhe, mahāsakkapañhepetaṃ vuttameva. Taṇhāsaṅkhayavimuttāti",
  "atk-s0303a:51_1": "taṇhāsaṅkhaye nibbāne tadārammaṇāya phalavimuttiyā vimuttā. Accantaniṭṭhāti antaṃ",
  "atk-s0303a:51_2": "atikkantaniṭṭhā satataniṭṭhā. Sesapadesupi eseva nayo. Catutthaṃ.",
  "atk-s0303a:52": "5. Samādhisuttavaṇṇanā",
  "atk-s0303a:53_0": "5. Pañcame samādhinti idaṃ bhagavā te bhikkhū cittekaggatāya parihāyante disvā, “cittekaggataṃ",
  "atk-s0303a:53_1": "labhantānaṃ imesaṃ kammaṭṭhānaṃ phātiṃ gamissatī”ti ñatvā āha. Abhinandatīti pattheti.",
  "atk-s0303a:53_2": "Abhivadatīti tāya abhinandanāya “aho piyaṃ iṭṭhaṃ kantaṃ manāpa”nti vadati. Vācaṃ",
  "atk-s0303a:53_3": "abhinandantopi ca taṃ ārammaṇaṃ nissāya evaṃ lobhaṃ uppādento abhivadatiyeva nāma.",
  "atk-s0303a:53_4": "Ajjhosāya tiṭṭhatīti gilitvā pariniṭṭhapetvā gaṇhāti. Yā rūpe nandīti yā sā rūpe",
  "atk-s0303a:53_5": "balavapatthanāsaṅkhātā nandī. Tadupādānanti taṃ gahaṇaṭṭhena upādānaṃ. Nābhinandatīti",
  "atk-s0303a:53_6": "na pattheti. Nābhivadatīti patthanāvasena na “iṭṭhaṃ kanta”nti vadati. Vipassanācittena",
  "atk-s0303a:53_7": "cetasā “aniccaṃ dukkha”nti vacībhedaṃ karontopi nābhivadatiyeva. Pañcamaṃ.",
  "atk-s0303a:54": "6. Paṭisallāṇasuttavaṇṇanā",
  "atk-s0303a:55": "6. Chaṭṭhe paṭisallāṇeti idaṃ bhagavā te bhikkhū kāyavivekena parihāyante disvā “kāyavivekaṃ labhantānaṃ imesaṃ kammaṭṭhānaṃ phātiṃ gamissatī”ti ñatvā āha. Chaṭṭhaṃ.",
  "atk-s0303a:56": "7. Upādāparitassanāsuttavaṇṇanā",
  "atk-s0303a:57_0": "7. Sattame upādāparitassananti gahaṇena uppannaṃ paritassanaṃ. Anupādāaparitassananti",
  "atk-s0303a:57_1": "aggahaṇena aparitassanaṃ. Rūpavipariṇāmānuparivattiviññāṇaṃ hotīti “mama rūpaṃ vipariṇata”nti",
  "atk-s0303a:57_2": "vā “ahu vata metaṃ, dāni vata me natthī”ti vā ādinā nayena kammaviññāṇaṃ rūpassa",
  "atk-s0303a:57_3": "bhedānuparivatti hoti. Vipariṇāmānuparivattijāti vipariṇāmassa anuparivattito vipariṇāmārammaṇacittato",
  "atk-s0303a:57_4": "jātā. Paritassanā dhammasamuppādāti taṇhāparitassanā ca akusaladhammasamuppādā ca.",
  "atk-s0303a:57_5": "Cittanti kusalacittaṃ. Pariyādāya tiṭṭhantīti pariyādiyitvā tiṭṭhanti. Uttāsavāti",
  "atk-s0303a:57_6": "sauttāso. Vighātavāti savighāto sadukkho. Apekkhavāti sālayo. Upādāya ca paritassatīti",
  "atk-s0303a:57_7": "gaṇhitvā paritassako nāma hoti. Na rūpavipariṇāmānuparivattīti khīṇāsavassa kammaviññāṇameva",
  "atk-s0303a:57_8": "natthi, tasmā rūpabhedānuparivatti na hotīti vattuṃ vaṭṭati. Sattamaṃ.",
  "atk-s0303a:58": "8. Dutiyaupādāparitassanāsuttavaṇṇanā",
  "atk-s0303a:59": "8. Aṭṭhame taṇhāmānadiṭṭhivasena desanā katā. Iti paṭipāṭiyā catūsu suttesu vaṭṭavivaṭṭameva kathitaṃ. Aṭṭhamaṃ.",
  "atk-s0303a:60": "9. Kālattayaaniccasuttavaṇṇanā",
  "atk-s0303a:61_0": "9. Navame ko pana vādo paccuppannassāti paccuppannamhi kathāva kā, aniccameva taṃ.",
  "atk-s0303a:61_1": "Te kira bhikkhū atītānāgataṃ aniccanti sallakkhetvā paccuppanne kilamiṃsu, atha nesaṃ",
  "atk-s0303a:61_2": "ito atītānāgatepi “paccuppannaṃ anicca”nti vuccamāne bujjhissantīti ajjhāsayaṃ viditvā",
  "atk-s0303a:61_3": "satthā puggalajjhāsayena imaṃ desanaṃ desesi. Navamaṃ.",
  "atk-s0303a:62": "10-11. Kālattayadukkhasuttādivaṇṇanā",
  "atk-s0303a:63": "10-11. Dasamekādasamāni dukkhaṃ anattāti padehi visesetvā tathārūpeneva puggalajjhāsayena kathitānīti. Dasamekādasamāni.",
  "atk-s0303a:64": "Nakulapituvaggo paṭhamo.",
  "atk-s0303a:65": "2. Aniccavaggo",
  "atk-s0303a:66": "1-10. Aniccasuttādivaṇṇanā",
  "atk-s0303a:67": "12-21. Aniccavagge pariyosānasuttaṃ pucchāvasikaṃ, sesāni tathā tathā bujjhanakānañca vasena desitānīti. Paṭhamādīni.",
  "atk-s0303a:68": "Aniccavaggo dutiyo.",
  "atk-s0303a:69": "3. Bhāravaggo",
  "atk-s0303a:70": "1. Bhārasuttavaṇṇanā",
  "atk-s0303a:71_0": "22. Bhāravaggassa paṭhame pañcupādānakkhandhātissa vacanīyanti pañcupādānakkhandhā",
  "atk-s0303a:71_1": "iti assa vacanīyaṃ, evaṃ vattabbaṃ bhaveyyāti attho. Ayaṃ vuccati, bhikkhave, bhāroti",
  "atk-s0303a:71_2": "ye ime pañcupādānakkhandhā, ayaṃ bhāroti vuccati. Kenaṭṭhenāti? Parihārabhāriyaṭṭhena.",
  "atk-s0303a:71_3": "Etesañhi ṭhāpanagamananisīdāpananipajjāpananhāpanamaṇḍanakhādāpanabhuñjāpanādiparihāro",
  "atk-s0303a:71_4": "bhāriyoti parihārabhāriyaṭṭhena bhāroti vuccati. Evaṃnāmoti tisso dattotiādināmo.",
  "atk-s0303a:71_5": "Evaṃgottoti kaṇhāyano vacchāyanotiādigotto. Iti vohāramattasiddhaṃ puggalaṃ “bhārahāro”ti",
  "atk-s0303a:71_6": "katvā dasseti. Puggalo hi paṭisandhikkhaṇeyeva khandhabhāraṃ ukkhipitvā dasapi vassāni",
  "atk-s0303a:71_7": "vīsatipi vassasatampīti yāvajīvaṃ imaṃ khandhabhāraṃ nhāpento bhojento mudusamphassamañcapīṭhesu",
  "atk-s0303a:71_8": "nisīdāpento nipajjāpento pariharitvā cutikkhaṇe chaḍḍetvā puna paṭisandhikkhaṇe aparaṃ",
  "atk-s0303a:71_9": "khandhabhāraṃ ādiyati, tasmā bhārahāroti jāto.",
  "atk-s0303a:72_0": "Ponobhavikāti punabbhavanibbattikā. Nandīrāgasahagatāti nandirāgena saha ekattameva",
  "atk-s0303a:72_1": "gatā. Tabbhāvasahagatañhi idha adhippetaṃ. Tatra tatrābhinandinīti upapattiṭṭhāne",
  "atk-s0303a:72_2": "vā rūpādīsu vā ārammaṇesu tattha tattha abhinandanasīlāva. Kāmataṇhādīsu pañcakāmaguṇiko",
  "atk-s0303a:72_3": "rāgo kāmataṇhā nāma, rūpārūpabhavarāgo jhānanikanti sassatadiṭṭhisahagato rāgoti",
  "atk-s0303a:72_4": "ayaṃ bhavataṇhā nāma, ucchedadiṭṭhisahagato rāgo vibhavataṇhā nāma. Bhārādānanti",
  "atk-s0303a:72_5": "bhāragahaṇaṃ. Taṇhāya hi esa bhāraṃ ādiyati. Asesavirāganirodhotiādi sabbaṃ nibbānasseva",
  "atk-s0303a:72_6": "vevacanaṃ. Tañhi āgamma taṇhā asesato virajjati nirujjhati cajiyati paṭinissajjiyati",
  "atk-s0303a:72_7": "vimuccati, natthi cettha kāmālayo vā diṭṭhālayo vāti nibbānaṃ etāni nāmāni labhati.",
  "atk-s0303a:72_8": "Samūlaṃ taṇhanti taṇhāya avijjā mūlaṃ nāma. Abbuyhāti arahattamaggena taṃ samūlakaṃ",
  "atk-s0303a:72_9": "uddharitvā. Nicchāto parinibbutoti nittaṇho parinibbuto nāmāti vattuṃ vaṭṭatīti. Paṭhamaṃ.",
  "atk-s0303a:73": "2. Pariññasuttavaṇṇanā",
  "atk-s0303a:74_0": "23. Dutiye pariññeyyeti parijānitabbe, samatikkamitabbeti attho. Pariññanti accantapariññaṃ,",
  "atk-s0303a:74_1": "samatikkamanti attho. Rāgakkhayotiādi nibbānassa nāmaṃ. Tañhi accantapariññā nāma. Dutiyaṃ.",
  "atk-s0303a:75": "3. Abhijānasuttavaṇṇanā",
  "atk-s0303a:76": "24. Tatiye abhijānanti abhijānanto. Iminā ñātapariññā kathitā, dutiyapadena tīraṇapariññā, tatiyacatutthehi pahānapariññāti imasmiṃ sutte tisso pariññā kathitāti. Tatiyaṃ.",
  "atk-s0303a:77": "4-9. Chandarāgasuttādivaṇṇanā",
  "atk-s0303a:78": "25-30. Catutthādīni dhātusaṃyutte vuttanayeneva veditabbāni. Paṭipāṭiyā panettha pañcamachaṭṭhasattamesu cattāri saccāni kathitāni, aṭṭhamanavamesu vaṭṭavivaṭṭaṃ. Catutthādīni.",
  "atk-s0303a:79": "10. Aghamūlasuttavaṇṇanā",
  "atk-s0303a:80": "31. Dasame aghanti dukkhaṃ. Evamettha dukkhalakkhaṇameva kathitaṃ. Dasamaṃ.",
  "atk-s0303a:81": "11. Pabhaṅgusuttavaṇṇanā",
  "atk-s0303a:82": "32. Ekādasame pabhaṅgunti pabhijjanasabhāvaṃ. Evamidha aniccalakkhaṇameva kathitanti. Ekādasamaṃ.",
  "atk-s0303a:83": "Bhāravaggo tatiyo.",
  "atk-s0303a:84": "4. Natumhākavaggo",
  "atk-s0303a:85": "1. Natumhākasuttavaṇṇanā",
  "atk-s0303a:86_0": "33. Natumhākavaggassa paṭhame pajahathāti chandarāgappahānena pajahatha. Tiṇādīsu",
  "atk-s0303a:86_1": "tiṇaṃ nāma antopheggu bahisāraṃ tālanāḷikerādi. Kaṭṭhaṃ nāma antosāraṃ bahipheggu",
  "atk-s0303a:86_2": "khadirasālasākapanasādi. Sākhā nāma rukkhassa bāhā viya nikkhantā. Palāsaṃ nāma tālanāḷikerapaṇṇādi. Paṭhamaṃ.",
  "atk-s0303a:87": "2. Dutiyanatumhākasuttavaṇṇanā",
  "atk-s0303a:88": "34. Dutiyaṃ vinā upamāya bujjhanakānaṃ ajjhāsayena vuttaṃ. Dutiyaṃ.",
  "atk-s0303a:89": "3. Aññatarabhikkhusuttavaṇṇanā",
  "atk-s0303a:90_0": "35. Tatiye rūpañce, bhante, anusetīti yadi rūpaṃ anuseti. Tena saṅkhaṃ gacchatīti",
  "atk-s0303a:90_1": "kāmarāgādīsu yena anusayena taṃ rūpaṃ anuseti, teneva anusayena “ratto duṭṭho mūḷho”ti",
  "atk-s0303a:90_2": "paṇṇattiṃ gacchati. Na tena saṅkhaṃ gacchatīti tena abhūtena anusayena “ratto duṭṭho",
  "atk-s0303a:90_3": "mūḷho”ti saṅkhaṃ na gacchatīti. Tatiyaṃ.",
  "atk-s0303a:91": "4. Dutiyaaññatarabhikkhusuttavaṇṇanā",
  "atk-s0303a:92_0": "36. Catutthe taṃ anumīyatīti taṃ anusayitaṃ rūpaṃ marantena anusayena anumarati.",
  "atk-s0303a:92_1": "Na hi ārammaṇe bhijjamāne tadārammaṇā dhammā tiṭṭhanti. Yaṃ anumīyatīti yaṃ rūpaṃ",
  "atk-s0303a:92_2": "yena anusayena anumarati. Tena saṅkhaṃ gacchatīti tena anusayena “ratto duṭṭho mūḷho”ti",
  "atk-s0303a:92_3": "saṅkhaṃ gacchati. Atha vā yanti karaṇavacanametaṃ, yena anusayena anumīyati, tena",
  "atk-s0303a:92_4": "“ratto duṭṭho mūḷho”ti saṅkhaṃ gacchatīti attho. Catutthaṃ.",
  "atk-s0303a:93": "5-6. Ānandasuttādivaṇṇanā",
  "atk-s0303a:94": "37-38. Pañcame ṭhitassa aññathattaṃ paññāyatīti dharamānassa jīvamānassa jarā paññāyati. Ṭhitīti hi jīvitindriyasaṅkhātāya anupālanāya nāmaṃ. Aññathattanti jarāya. Tenāhu porāṇā –",
  "atk-s0303a:95": "“Uppādo jāti akkhāto, bhaṅgo vutto vayoti ca;",
  "atk-s0303a:96": "Aññathattaṃ jarā vuttā, ṭhitī ca anupālanā”ti.",
  "atk-s0303a:97": "Evaṃ ekekassa khandhassa uppādajarābhaṅgasaṅkhātāni tīṇi lakkhaṇāni honti yāni sandhāya vuttaṃ “tīṇimāni, bhikkhave, saṅkhatassa saṅkhatalakkhaṇānī”ti.",
  "atk-s0303a:98_0": "Tattha saṅkhataṃ nāma paccayanibbatto yo koci saṅkhāro. Saṅkhāro ca na lakkhaṇaṃ,",
  "atk-s0303a:98_1": "lakkhaṇaṃ na saṅkhāro, na ca saṅkhārena vinā lakkhaṇaṃ paññāpetuṃ sakkā, nāpi lakkhaṇaṃ",
  "atk-s0303a:98_2": "vinā saṅkhāro, lakkhaṇena pana saṅkhāro pākaṭo hoti. Yathā hi na ca gāvīyeva lakkhaṇaṃ,",
  "atk-s0303a:98_3": "lakkhaṇameva na gāvī, nāpi gāviṃ muñcitvā lakkhaṇaṃ paññāpetuṃ sakkā, nāpi lakkhaṇaṃ",
  "atk-s0303a:98_4": "muñcitvā gāviṃ, lakkhaṇena pana gāvī pākaṭā hoti, evaṃsampadamidaṃ veditabbaṃ.",
  "atk-s0303a:99_0": "Tattha saṅkhārānaṃ uppādakkhaṇe saṅkhāropi uppādalakkhaṇampi kālasaṅkhāto tassa khaṇopi",
  "atk-s0303a:99_1": "paññāyati. “Uppādopī”ti vutte saṅkhāropi jarālakkhaṇampi kālasaṅkhāto tassa khaṇopi",
  "atk-s0303a:99_2": "paññāyati. Bhaṅgakkhaṇe saṅkhāropi taṃlakkhaṇampi kālasaṅkhāto tassa khaṇopi paññāyati.",
  "atk-s0303a:99_3": "Apare pana vadanti “arūpadhammānaṃ jarākhaṇo nāma na sakkā paññāpetuṃ, sammāsambuddho",
  "atk-s0303a:99_4": "ca ‘vedanāya uppādo paññāyati, vayo paññāyati, ṭhitāya aññathattaṃ paññāyatī’ti vadanto",
  "atk-s0303a:99_5": "arūpadhammānampi tīṇi lakkhaṇāni paññāpeti, tāni atthikkhaṇaṃ upādāya labbhantī”ti vatvā –",
  "atk-s0303a:100": "“Atthitā sabbadhammānaṃ, ṭhiti nāma pavuccati;",
  "atk-s0303a:101": "Tasseva bhedo maraṇaṃ, sabbadā sabbapāṇina”nti. –",
  "atk-s0303a:102_0": "Imāya ācariyagāthāya tamatthaṃ sādhenti. Atha vā santativasena ṭhānaṃ ṭhitīti veditabbanti",
  "atk-s0303a:102_1": "ca vadanti. Yasmā pana sutte ayaṃ viseso natthi, tasmā ācariyamatiyā suttaṃ apaṭibāhetvā",
  "atk-s0303a:102_2": "suttameva pamāṇaṃ kattabbaṃ. Chaṭṭhaṃ uttānameva. Pañcamachaṭṭhāni.",
  "atk-s0303a:103": "7-10. Anudhammasuttādivaṇṇanā",
  "atk-s0303a:104_0": "39-42. Sattame dhammānudhammappaṭipannassāti navannaṃ lokuttaradhammānaṃ anulomadhammaṃ",
  "atk-s0303a:104_1": "pubbabhāgapaṭipadaṃ paṭipannassa. Ayamanudhammoti ayaṃ anulomadhammo hoti. Nibbidābahuloti",
  "atk-s0303a:104_2": "ukkaṇṭhanabahulo hutvā. Parijānātīti tīhi pariññāhi parijānāti. Parimuccatīti maggakkhaṇe",
  "atk-s0303a:104_3": "uppannāya pahānapariññāya parimuccati. Evaṃ imasmiṃ sutte maggova kathito hoti, tathā",
  "atk-s0303a:104_4": "ito paresu tīsu. Idha pana anupassanā aniyamitā, tesu niyamitā. Tasmā idhāpi sā tattha",
  "atk-s0303a:104_5": "niyamitavaseneva niyametabbā. Na hi sakkā tīsu aññataraṃ anupassanaṃ vinā nibbindituṃ",
  "atk-s0303a:104_6": "parijānituṃ vāti. Sattamādīni.",
  "atk-s0303a:105": "Natumhākavaggo catuttho.",
  "atk-s0303a:106": "5. Attadīpavaggo",
  "atk-s0303a:107": "1. Attadīpasuttavaṇṇanā",
  "atk-s0303a:108_0": "43. Attadīpavaggassa paṭhame attadīpāti attānaṃ dīpaṃ tāṇaṃ leṇaṃ gatiṃ parāyaṇaṃ",
  "atk-s0303a:108_1": "patiṭṭhaṃ katvā viharathāti attho. Attasaraṇāti idaṃ tasseva vevacanaṃ. Anaññasaraṇāti",
  "atk-s0303a:108_2": "idaṃ aññassa saraṇapaṭikkhepavacanaṃ. Na hi añño aññassa saraṇaṃ hoti aññassa vāyāmena",
  "atk-s0303a:108_3": "aññassa asijjhanato, vuttampi cetaṃ –",
  "atk-s0303a:109": "“Attā hi attano nātho,",
  "atk-s0303a:110": "Ko hi nātho paro siyā”ti. ;",
  "atk-s0303a:111_0": "Tenāha “anaññasaraṇā”ti. Ko panettha attā nāma? Lokiyalokuttaro dhammo. Tenevāha",
  "atk-s0303a:111_1": "– “dhammadīpā dhammasaraṇā anaññasaraṇā”ti. Yonīti kāraṇaṃ – “yoni hesā, bhūmija,",
  "atk-s0303a:111_2": "phalassa adhigamāyā”tiādīsu viya. Kiṃpahotikāti kiṃpabhutikā, kuto pabhavantīti attho?",
  "atk-s0303a:111_3": "Rūpassa tvevāti idaṃ tesaṃyeva sokādīnaṃ pahānadassanatthaṃ āraddhaṃ. Na paritassatīti",
  "atk-s0303a:111_4": "na gaṇhāti na gahati. Tadaṅganibbutoti tena vipassanaṅgena kilesānaṃ nibbutattā tadaṅganibbuto.",
  "atk-s0303a:111_5": "Imasmiṃ sutte vipassanāva kathitā. Paṭhamaṃ.",
  "atk-s0303a:112": "2. Paṭipadāsuttavaṇṇanā",
  "atk-s0303a:113_0": "44. Dutiye dukkhasamudayagāminī samanupassanāti yasmā sakkāyo dukkhaṃ, tassa ca samudayagāminī",
  "atk-s0303a:113_1": "paṭipadā nāma “rūpaṃ attato samanupassatī”ti evaṃ diṭṭhisamanupassanā vuttā, tasmā",
  "atk-s0303a:113_2": "dukkhasamudayagāminī samanupassanāti ayamettha attho hoti. Dukkhanirodhagāminī samanupassanāti",
  "atk-s0303a:113_3": "ettha saha vipassanāya catumaggañāṇaṃ “samanupassanā”ti vuttaṃ. Iti imasmiṃ sutte",
  "atk-s0303a:113_4": "vaṭṭavivaṭṭaṃ kathitaṃ. Dutiyaṃ.",
  "atk-s0303a:114": "3. Aniccasuttavaṇṇanā",
  "atk-s0303a:115_0": "45. Tatiye sammappaññāya daṭṭhabbanti saha vipassanāya maggapaññāya daṭṭhabbaṃ. Virajjati",
  "atk-s0303a:115_1": "vimuccatīti maggakkhaṇe virajjati, phalakkhaṇe vimuccati. Anupādāya āsavehīti anuppādanirodhena",
  "atk-s0303a:115_2": "niruddhehi āsavehi agahetvā iti vimuccati. Rūpadhātuyātiādi paccavekkhaṇadassanatthaṃ",
  "atk-s0303a:115_3": "vuttaṃ. Saha phalena paccavekkhaṇadassanatthantipi vadantiyeva. Ṭhitanti upari kattabbakiccābhāvena",
  "atk-s0303a:115_4": "ṭhitaṃ. Ṭhitattā santussitanti pattabbaṃ pattabhāvena santuṭṭhaṃ. Paccattaṃyeva parinibbāyatīti",
  "atk-s0303a:115_5": "sayameva parinibbāyati. Tatiyaṃ.",
  "atk-s0303a:116": "4. Dutiyaaniccasuttavaṇṇanā",
  "atk-s0303a:117_0": "46. Catutthe pubbantānudiṭṭhiyoti pubbantaṃ anugatā aṭṭhārasa diṭṭhiyo na honti.",
  "atk-s0303a:117_1": "Aparantānudiṭṭhiyoti aparantaṃ anugatā catucattālīsa diṭṭhiyo na honti. Thāmaso parāmāsoti",
  "atk-s0303a:117_2": "diṭṭhithāmaso ceva diṭṭhiparāmāso ca na hoti. Ettāvatā paṭhamamaggo dassito. Idāni",
  "atk-s0303a:117_3": "saha vipassanāya tayo magge ca phalāni ca dassetuṃ rūpasmintiādi āraddhaṃ. Atha vā",
  "atk-s0303a:117_4": "diṭṭhiyo nāma vipassanāya eva pahīnā, idaṃ pana upari saha vipassanāya cattāro magge",
  "atk-s0303a:117_5": "dassetuṃ āraddhaṃ. Catutthaṃ.",
  "atk-s0303a:118": "5. Samanupassanāsuttavaṇṇanā",
  "atk-s0303a:119_0": "47. Pañcame pañcupādānakkhandhe samanupassanti etesaṃ vā aññataranti paripuṇṇagāhavasena",
  "atk-s0303a:119_1": "pañcakkhandhe samanupassanti, aparipuṇṇagāhavasena etesaṃ aññataraṃ. Iti ayañceva",
  "atk-s0303a:119_2": "samanupassanāti iti ayañca diṭṭhisamanupassanā. Asmīti cassa avigataṃ hotīti yassa",
  "atk-s0303a:119_3": "ayaṃ samanupassanā atthi, tasmiṃ asmīti taṇhāmānadiṭṭhisaṅkhātaṃ papañcattayaṃ avigatameva",
  "atk-s0303a:119_4": "hoti. Pañcannaṃ indriyānaṃ avakkanti hotīti tasmiṃ kilesajāte sati kammakilesapaccayānaṃ",
  "atk-s0303a:119_5": "pañcannaṃ indriyānaṃ nibbatti hoti.",
  "atk-s0303a:120_0": "Atthi, bhikkhave, manoti idaṃ kammamanaṃ sandhāya vuttaṃ. Dhammāti ārammaṇaṃ. Avijjādhātūti",
  "atk-s0303a:120_1": "javanakkhaṇe avijjā. Avijjāsamphassajenāti avijjāsampayuttaphassato jātena. Apica",
  "atk-s0303a:120_2": "manoti bhavaṅgakkhaṇe vipākamanodhātu, āvajjanakkhaṇe kiriyamanodhātu. Dhammādayo",
  "atk-s0303a:120_3": "vuttappakārāva. Asmītipissa hotīti taṇhāmānadiṭṭhivasena asmīti evampissa hoti. Ito",
  "atk-s0303a:120_4": "paresu ayamahamasmīti rūpādīsu kiñcideva dhammaṃ gahetvā “ayaṃ ahamasmī”ti attadiṭṭhivasena",
  "atk-s0303a:120_5": "vuttaṃ. Bhavissanti sassatadiṭṭhivasena. Na bhavissanti ucchedadiṭṭhivasena. Rūpī",
  "atk-s0303a:120_6": "bhavissantiādīni sabbāni sassatameva bhajanti. Athetthāti atha tenevākārena ṭhitesu",
  "atk-s0303a:120_7": "etesu indriyesu. Avijjā pahīyatīti catūsu saccesu aññāṇabhūtā avijjā pahīyati. Vijjā",
  "atk-s0303a:120_8": "uppajjatīti arahattamaggavijjā uppajjati. Evamettha asmīti taṇhāmānadiṭṭhiyo. Kammassa",
  "atk-s0303a:120_9": "pañcannañca indriyānaṃ antare eko sandhi, vipākamanaṃ pañcindriyapakkhikaṃ katvā",
  "atk-s0303a:120_10": "pañcannañca indriyānaṃ kammassa ca antare eko sandhīti. Iti tayo papañcā atīto addhā,",
  "atk-s0303a:120_11": "indriyādīni paccuppanno addhā, tattha kammamanaṃ ādiṃ katvā anāgatassa paccayo dassitoti. Pañcamaṃ.",
  "atk-s0303a:121": "6. Khandhasuttavaṇṇanā",
  "atk-s0303a:122_0": "48. Chaṭṭhe rūpakkhandho kāmāvacaro, cattāro khandhā catubhūmakā. Sāsavanti āsavānaṃ",
  "atk-s0303a:122_1": "ārammaṇabhāvena paccayabhūtaṃ. Upādāniyanti tatheva ca upādānānaṃ paccayabhūtaṃ.",
  "atk-s0303a:122_2": "Vacanattho panettha – ārammaṇaṃ katvā pavattehi saha āsavehīti sāsavaṃ. Upādātabbanti",
  "atk-s0303a:122_3": "upādāniyaṃ. Idhāpi rūpakkhandho kāmāvacaro, avasesā tebhūmakā vipassanācāravasena",
  "atk-s0303a:122_4": "vuttā. Evamettha rūpaṃ rāsaṭṭhena khandhesu paviṭṭhaṃ, sāsavarāsaṭṭhena upādānakkhandhesu.",
  "atk-s0303a:122_5": "Vedanādayo sāsavāpi atthi, anāsavāpi atthi. Te rāsaṭṭhena sabbepi khandhesu paviṭṭhā,",
  "atk-s0303a:122_6": "tebhūmakā panettha sāsavaṭṭhena upādānakkhandhesu paviṭṭhāti. Chaṭṭhaṃ.",
  "atk-s0303a:123": "7-8. Soṇasuttādivaṇṇanā",
  "atk-s0303a:124_0": "49-50. Sattame seyyohamasmīti visiṭṭho uttamo ahamasmi. Kimaññatra yathābhūtassa",
  "atk-s0303a:124_1": "adassanāti yathābhūtassa adassanato aññaṃ kiṃ bhaveyya? Adassanaṃ aññāṇameva bhaveyyāti",
  "atk-s0303a:124_2": "attho. Idānissa te parivaṭṭaṃ vajirabhedadesanaṃ ārabhanto taṃ kiṃ maññasi soṇotiādimāha.",
  "atk-s0303a:124_3": "Aṭṭhamaṃ uttānameva. Sattamaaṭṭhamāni.",
  "atk-s0303a:125": "9-10. Nandikkhayasuttādivaṇṇanā",
  "atk-s0303a:126_0": "51-52. Navamadasamesu nandikkhayā rāgakkhayo, rāgakkhayā nandikkhayoti idaṃ nandīti",
  "atk-s0303a:126_1": "vā rāgoti vā imesaṃ atthato ninnānākaraṇatāya vuttaṃ. Nibbidānupassanāya vā nibbindanto",
  "atk-s0303a:126_2": "nandiṃ pajahati, virāgānupassanāya virajjanto rāgaṃ pajahati. Ettāvatā vipassanaṃ",
  "atk-s0303a:126_3": "niṭṭhapetvā “rāgakkhayā nandikkhayo”ti idha maggaṃ dassetvā “nandirāgakkhayā cittaṃ",
  "atk-s0303a:126_4": "vimutta”nti phalaṃ dassitanti. Navamadasamāni.",
  "atk-s0303a:127": "Attadīpavaggo pañcamo.",
  "atk-s0303a:128": "Mūlapaṇṇāsako samatto.",
  "atk-s0303a:129": "6. Upayavaggo",
  "atk-s0303a:130": "1. Upayasuttavaṇṇanā",
  "atk-s0303a:131_0": "53. Upayavaggassa paṭhame upayoti taṇhāmānadiṭṭhivasena pañcakkhandhe upagato. Viññāṇanti",
  "atk-s0303a:131_1": "kammaviññāṇaṃ. Āpajjeyyāti kammaṃ javāpetvā paṭisandhiākaḍḍhanasamatthatāya vuddhiādīni",
  "atk-s0303a:131_2": "āpajjeyya. Viññāṇupayanti padassa aggahaṇe kāraṇaṃ vuttameva. Vocchijjatārammaṇanti",
  "atk-s0303a:131_3": "paṭisandhiākaḍḍhanasamatthatāya abhāvena ārammaṇaṃ vocchijjati. Patiṭṭhā viññāṇassāti",
  "atk-s0303a:131_4": "kammaviññāṇassa patiṭṭhā na hoti. Tadappatiṭṭhitanti taṃ appatiṭṭhitaṃ. Anabhisaṅkhacca",
  "atk-s0303a:131_5": "vimuttanti paṭisandhiṃ anabhisaṅkharitvā vimuttaṃ. Paṭhamaṃ.",
  "atk-s0303a:132": "2. Bījasuttavaṇṇanā",
  "atk-s0303a:133_0": "54. Dutiye bījajātānīti bījāni. Mūlabījanti vacaṃ vacattaṃ haliddaṃ siṅgiveranti",
  "atk-s0303a:133_1": "evamādi. Khandhabījanti assattho nigrodhoti evamādi. Phalubījanti ucchu veḷu naḷoti",
  "atk-s0303a:133_2": "evamādi. Aggabījanti ajjukaṃ phaṇijjakanti evamādi. Bījabījanti sālivīhiādi pubbaṇṇañceva",
  "atk-s0303a:133_3": "muggamāsādi aparaṇṇañca. Akhaṇḍānīti abhinnāni. Bhinnakālato paṭṭhāya bījaṃ bījatthāya",
  "atk-s0303a:133_4": "na upakappati. Apūtikānīti udakatemanena apūtikāni. Pūtibījañhi bījatthāya na upakappati.",
  "atk-s0303a:133_5": "Avātātapahatānīti vātena ca ātapena ca na hatāni, nirojataṃ na pāpitāni. Nirojañhi",
  "atk-s0303a:133_6": "kasaṭaṃ bījaṃ bījatthāya na upakappati. Sārādānīti gahitasārāni patiṭṭhitasārāni.",
  "atk-s0303a:133_7": "Nissārañhi bījaṃ bījatthāya na upakappati. Sukhasayitānīti cattāro māse koṭṭhe pakkhittaniyāmeneva",
  "atk-s0303a:133_8": "sukhaṃ sayitāni. Pathavīti heṭṭhā patiṭṭhānapathavī. Āpoti uparisnehanaāpo. Catasso",
  "atk-s0303a:133_9": "viññāṇaṭṭhitiyoti kammaviññāṇassa ārammaṇabhūtā rūpādayo cattāro khandhā. Te hi ārammaṇavasena",
  "atk-s0303a:133_10": "patiṭṭhābhūtattā pathavīdhātusadisā. Nandirāgo sinehanaṭṭhena āpodhātusadiso. Viññāṇaṃ",
  "atk-s0303a:133_11": "sāhāranti sappaccayaṃ kammaviññāṇaṃ. Tañhi bījaṃ viya pathaviyaṃ ārammaṇapathaviyaṃ viruhati. Dutiyaṃ.",
  "atk-s0303a:134": "3. Udānasuttavaṇṇanā",
  "atk-s0303a:135_0": "55. Tatiye udānaṃ udānesīti balavasomanassasamuṭṭhānaṃ udānaṃ udāhari. Kiṃ nissāya",
  "atk-s0303a:135_1": "panesa bhagavato uppannoti. Sāsanassa niyyānikabhāvaṃ. Kathaṃ? Evaṃ kirassa ahosi,",
  "atk-s0303a:135_2": "“tayome upanissayā – dānūpanissayo sīlūpanissayo bhāvanūpanissayo cā”ti. Tesu dānasīlūpanissayā",
  "atk-s0303a:135_3": "dubbalā, bhāvanūpanissayo balavā. Dānasīlūpanissayā hi tayo magge ca phalāni ca pāpenti,",
  "atk-s0303a:135_4": "bhāvanūpanissayo arahattaṃ pāpeti. Iti dubbalūpanissaye patiṭṭhito bhikkhu ghaṭento",
  "atk-s0303a:135_5": "vāyamanto pañcorambhāgiyāni bandhanāni chetvā tīṇi maggaphalāni nibbatteti, “aho",
  "atk-s0303a:135_6": "sāsanaṃ niyyānika”nti āvajjentassa ayaṃ udapādi.",
  "atk-s0303a:136_0": "Tattha “dubbalūpanissaye ṭhatvā ghaṭamāno tīṇi maggaphalāni pāpuṇātī”ti imassatthassāvibhāvanatthaṃ",
  "atk-s0303a:136_1": "milakattherassa vatthu veditabbaṃ – so kira gihikāle pāṇātipātakammena jīvikaṃ kappento",
  "atk-s0303a:136_2": "araññe pāsasatañceva adūhalasatañca yojesi. Athekadivasaṃ aṅgārapakkamaṃsaṃ khāditvā",
  "atk-s0303a:136_3": "pāsaṭṭhānesu vicaranto pipāsābhibhūto ekassa araññavāsittherassa vihāraṃ gantvā therassa",
  "atk-s0303a:136_4": "caṅkamantassa avidūre ṭhitaṃ pānīyaghaṭaṃ vivari, hatthatemanamattampi udakaṃ nāddasa.",
  "atk-s0303a:136_5": "So kujjhitvā āha – “bhikkhu, bhikkhu tumhe gahapatikehi dinnaṃ bhuñjitvā bhuñjitvā",
  "atk-s0303a:136_6": "supatha, pānīyaghaṭe añjalimattampi udakaṃ na ṭhapetha, na yuttameta”nti. Thero “mayā",
  "atk-s0303a:136_7": "pānīyaghaṭo pūretvā ṭhapito, kiṃ nu kho eta”nti? Gantvā olokento paripuṇṇaghaṭaṃ",
  "atk-s0303a:136_8": "disvā pānīyasaṅkhaṃ pūretvā adāsi. So dvattisaṅkhapūraṃ pivitvā cintesi – “evaṃ pūritaghaṭo",
  "atk-s0303a:136_9": "nāma mama kammaṃ āgamma tattakapālo viya jāto. Kiṃ nu kho anāgate attabhāve bhavissatī”ti?",
  "atk-s0303a:136_10": "Saṃviggacitto dhanuṃ chaḍḍetvā, “pabbājetha maṃ, bhante”ti āha. Thero tacapañcakakammaṭṭhānaṃ",
  "atk-s0303a:136_11": "ācikkhitvā taṃ pabbājesi.",
  "atk-s0303a:137_0": "Tassa samaṇadhammaṃ karontassa bahūnaṃ migasūkarānaṃ māritaṭṭhānaṃ pāsaadūhalānañca",
  "atk-s0303a:137_1": "yojitaṭṭhānaṃ upaṭṭhāti. Taṃ anussarato sarīre dāho uppajjati, kūṭagoṇo viya kammaṭṭhānampi",
  "atk-s0303a:137_2": "vīthiṃ na paṭipajjati. So “kiṃ karissāmi bhikkhubhāvenā”ti? Anabhiratiyā pīḷito therassa",
  "atk-s0303a:137_3": "santikaṃ gantvā vanditvā āha – “na sakkomi, bhante, samaṇadhammaṃ kātu”nti. Atha",
  "atk-s0303a:137_4": "naṃ thero “hatthakammaṃ karohī”ti āha. So “sādhu, bhante”ti vatvā udumbarādayo allarukkhe",
  "atk-s0303a:137_5": "chinditvā mahantaṃ rāsiṃ katvā, “idāni kiṃ karomī”ti pucchi? Jhāpehi nanti. So catūsu",
  "atk-s0303a:137_6": "disāsu aggiṃ datvā jhāpetuṃ asakkonto, “bhante, na sakkomī”ti āha. Thero “tena hi",
  "atk-s0303a:137_7": "apehī”ti pathaviṃ dvidhā katvā avīcito khajjopanakamattaṃ aggiṃ nīharitvā tattha",
  "atk-s0303a:137_8": "pakkhipi. So tāva mahantaṃ rāsiṃ sukkhapaṇṇaṃ viya khaṇena jhāpesi. Athassa thero",
  "atk-s0303a:137_9": "avīciṃ dassetvā, “sace vibbhamissasi, ettha paccissasī”ti saṃvegaṃ janesi. So avīcidassanato",
  "atk-s0303a:137_10": "paṭṭhāya pavedhamāno “niyyānikaṃ, bhante, buddhasāsana”nti pucchi, āmāvusoti. Bhante,",
  "atk-s0303a:137_11": "buddhasāsanassa niyyānikatte sati milako attamokkhaṃ karissati, mā cintayitthāti.",
  "atk-s0303a:137_12": "Tato paṭṭhāya samaṇadhammaṃ karoti ghaṭeti, tassa vattapaṭivattaṃ pūreti, niddāya",
  "atk-s0303a:137_13": "bādhayamānāya tintaṃ palālaṃ sīse ṭhapetvā pāde soṇḍiyaṃ otāretvā nisīdati. So ekadivasaṃ",
  "atk-s0303a:137_14": "pānīyaṃ parissāvetvā ghaṭaṃ ūrumhi ṭhapetvā udakamaṇikānaṃ pacchedaṃ āgamayamāno",
  "atk-s0303a:137_15": "aṭṭhāsi. Atha kho thero sāmaṇerassa imaṃ uddesaṃ deti –",
  "atk-s0303a:138": "“Uṭṭhānavato satīmato,",
  "atk-s0303a:139": "Sucikammassa nisammakārino;",
  "atk-s0303a:140": "Saññatassa dhammajīvino,",
  "atk-s0303a:141": "Appamattassa yasobhivaḍḍhatī”ti. ;",
  "atk-s0303a:142_0": "So catuppadikampi taṃ gāthaṃ attaniyeva upanesi – “uṭṭhānavatā nāma mādisena bhavitabbaṃ.",
  "atk-s0303a:142_1": "Satimatāpi mādiseneva…pe… appamattenapi mādiseneva bhavitabba”nti. Evaṃ taṃ gāthaṃ",
  "atk-s0303a:142_2": "attani upanetvā tasmiṃyeva padavāre ṭhito pañcorambhāgiyāni saṃyojanāni chinditvā",
  "atk-s0303a:142_3": "anāgāmiphale patiṭṭhāya haṭṭhatuṭṭho –",
  "atk-s0303a:143": "“Allaṃ palālapuñjāhaṃ, sīsenādāya caṅkamiṃ;",
  "atk-s0303a:144": "Pattosmi tatiyaṃ ṭhānaṃ, ettha me natthi saṃsayo”ti. –",
  "atk-s0303a:145_0": "Imaṃ udānagāthaṃ āha. Evaṃ dubbalūpanissaye ṭhito ghaṭento vāyamanto pañcorambhāgiyāni",
  "atk-s0303a:145_1": "saṃyojanāni chinditvā tīṇi maggaphalāni nibbatteti. Tenāha bhagavā – “no cassaṃ,",
  "atk-s0303a:145_2": "no ca me siyā, nābhavissa, na me bhavissatīti evaṃ adhimuccamāno bhikkhu chindeyya",
  "atk-s0303a:145_3": "orambhāgiyāni saṃyojanānī”ti.",
  "atk-s0303a:146_0": "Tattha no cassaṃ, no ca me siyāti sace ahaṃ na bhaveyyaṃ, mama parikkhāropi na bhaveyya.",
  "atk-s0303a:146_1": "Sace vā pana me atīte kammābhisaṅkhāro nābhavissa, idaṃ me etarahi khandhapañcakaṃ",
  "atk-s0303a:146_2": "na bhaveyya. Nābhavissa, na me bhavissatīti idāni pana tathā parakkamissāmi, yathā",
  "atk-s0303a:146_3": "me āyatiṃ khandhābhinibbattako kammasaṅkhāro na bhavissati, tasmiṃ asati āyatiṃ paṭisandhi",
  "atk-s0303a:146_4": "nāma na me bhavissati. Evaṃ adhimuccamānoti evaṃ adhimuccanto bhikkhu dubbalūpanissaye",
  "atk-s0303a:146_5": "ṭhito pañcorambhāgiyāni saṃyojanāni chindeyya. Evaṃ vutteti evaṃ sāsanassa niyyānikabhāvaṃ",
  "atk-s0303a:146_6": "āvajjentena bhagavatā imasmiṃ udāne vutte. Rūpaṃ vibhavissatīti rūpaṃ bhijjissati.",
  "atk-s0303a:146_7": "Rūpassa vibhavāti vibhavadassanena sahavipassanena. Sahavipassanakā hi cattāro maggā",
  "atk-s0303a:146_8": "rūpādīnaṃ vibhavadassanaṃ nāma. Taṃ sandhāyetaṃ vuttaṃ. Evaṃ adhimuccamāno, bhante,",
  "atk-s0303a:146_9": "bhikkhu chindeyyāti, bhante, evaṃ adhimuccamāno bhikkhu chindeyyeva pañcorambhāgiyāni",
  "atk-s0303a:146_10": "saṃyojanāni. Kasmā na chindissatīti?",
  "atk-s0303a:147_0": "Idāni upari maggaphalaṃ pucchanto kathaṃ pana, bhantetiādimāha. Tattha anantarāti",
  "atk-s0303a:147_1": "dve anantarāni āsannānantarañca dūrānantarañca. Vipassanā maggassa āsannānantaraṃ",
  "atk-s0303a:147_2": "nāma, phalassa dūrānantaraṃ nāma. Taṃ sandhāya “kathaṃ pana, bhante, jānato kathaṃ",
  "atk-s0303a:147_3": "passato vipassanānantarā ‘āsavānaṃ khayo’ti saṅkhaṃ gataṃ arahattaphalaṃ hotī”ti",
  "atk-s0303a:147_4": "pucchati. Atasitāyeti atasitabbe abhāyitabbe ṭhānamhi. Tāsaṃ āpajjatīti bhayaṃ āpajjati.",
  "atk-s0303a:147_5": "Tāso hesoti yā esā “no cassaṃ, no ca me siyā”ti evaṃ pavattā dubbalavipassanā, sā",
  "atk-s0303a:147_6": "yasmā attasinehaṃ pariyādātuṃ na sakkoti, tasmā assutavato puthujjanassa tāso nāma",
  "atk-s0303a:147_7": "hoti. So hi “idānāhaṃ ucchijjissāmi, na dāni kiñci bhavissāmī”ti attānaṃ papāte patantaṃ",
  "atk-s0303a:147_8": "viya passati aññataro brāhmaṇo viya. Lohapāsādassa kira heṭṭhā tipiṭakacūḷanāgatthero",
  "atk-s0303a:147_9": "tilakkhaṇāhataṃ dhammaṃ parivatteti. Atha aññatarassa brāhmaṇassa ekamante ṭhatvā",
  "atk-s0303a:147_10": "dhammaṃ suṇantassa saṅkhārā suññato upaṭṭhahiṃsu. So papāte patanto viya hutvā vivaṭadvārena",
  "atk-s0303a:147_11": "tato palāyitvā gehaṃ pavisitvā, puttaṃ ure sayāpetvā, “tāta, sakyasamayaṃ āvajjento",
  "atk-s0303a:147_12": "manamhi naṭṭho”ti āha. Na heso bhikkhu tāsoti esā evaṃ pavattā balavavipassanā sutavato",
  "atk-s0303a:147_13": "ariyasāvakassa na tāso nāma hoti. Na hi tassa evaṃ hoti “ahaṃ ucchijjissāmī”ti vā",
  "atk-s0303a:147_14": "“vinassissāmī”ti vāti. Evaṃ pana hoti “saṅkhārāva uppajjanti, saṅkhārāva nirujjhantī”ti. Tatiyaṃ.",
  "atk-s0303a:148": "4. Upādānaparipavattasuttavaṇṇanā",
  "atk-s0303a:149_0": "56. Catutthe catuparivaṭṭanti ekekasmiṃ khandhe catunnaṃ parivaṭṭanavasena. Rūpaṃ",
  "atk-s0303a:149_1": "abbhaññāsinti rūpaṃ dukkhasaccanti abhiññāsiṃ. Evaṃ sabbapadesu catusaccavaseneva",
  "atk-s0303a:149_2": "attho veditabbo. Āhārasamudayāti ettha sacchandarāgo kabaḷīkārāhāro āhāro nāma. Paṭipannāti",
  "atk-s0303a:149_3": "sīlato paṭṭhāya yāva arahattamaggā paṭipannā honti. Gādhantīti patiṭṭhahanti. Ettāvatā",
  "atk-s0303a:149_4": "sekkhabhūmiṃ kathetvā idāni asekkhabhūmiṃ kathento ye ca kho keci, bhikkhavetiādimāha.",
  "atk-s0303a:149_5": "Suvimuttāti arahattaphalavimuttiyā suṭṭhu vimuttā. Kevalinoti sakalino katasabbakiccā.",
  "atk-s0303a:149_6": "Vaṭṭaṃ tesaṃ natthi paññāpanāyāti yena te avasiṭṭhena vaṭṭena paññāpeyyuṃ, taṃ nesaṃ",
  "atk-s0303a:149_7": "vaṭṭaṃ natthi paññāpanāya. Atha vā vaṭṭanti kāraṇaṃ, paññāpanāya kāraṇaṃ natthīti.",
  "atk-s0303a:149_8": "Ettāvatā asekkhabhūmivāro kathito. Catutthaṃ.",
  "atk-s0303a:150": "5. Sattaṭṭhānasuttavaṇṇanā",
  "atk-s0303a:151_0": "57. Pañcame sattaṭṭhānakusaloti sattasu okāsesu cheko. Vusitavāti vusitavāso. Uttamapurisoti",
  "atk-s0303a:151_1": "seṭṭhapuriso. Sesamettha vuttanayeneva veditabbaṃ. Idaṃ pana suttaṃ ussadanandiyañceva",
  "atk-s0303a:151_2": "palobhanīyañcāti veditabbaṃ. Yathā hi rājā vijitasaṅgāmo saṅgāme vijayino yodhe uccaṭṭhāne",
  "atk-s0303a:151_3": "ṭhapetvā tesaṃ sakkāraṃ karoti. Kiṃ kāraṇā? Etesaṃ sakkāraṃ disvā sesāpi sūrā bhavituṃ",
  "atk-s0303a:151_4": "maññissantīti, evameva bhagavā appameyyaṃ kālaṃ pāramiyo pūretvā mahābodhimaṇḍe kilesamāravijayaṃ",
  "atk-s0303a:151_5": "katvā sabbaññutaṃ patto sāvatthiyaṃ jetavanamahāvihāre nisīditvā imaṃ suttaṃ desento",
  "atk-s0303a:151_6": "khīṇāsave ukkhipitvā thomesi vaṇṇesi. Kiṃ kāraṇā? Evaṃ avasesā sekkhapuggalā arahattaphalaṃ",
  "atk-s0303a:151_7": "pattabbaṃ maññissantīti. Evametaṃ suttaṃ khīṇāsavānaṃ ukkhipitvā pasaṃsitattā ussadanandiyaṃ,",
  "atk-s0303a:151_8": "sekkhānaṃ palobhitattā palobhanīyanti veditabbaṃ.",
  "atk-s0303a:152_0": "Evaṃ kho, bhikkhave, bhikkhu sattaṭṭhānakusalo hotīti ettāvatā cettha maggaphalapaccavekkhaṇavasena",
  "atk-s0303a:152_1": "desanaṃ niṭṭhapetvāpi puna kathañca, bhikkhave, bhikkhu tividhūpaparikkhī hotīti",
  "atk-s0303a:152_2": "idaṃ “khīṇāsavo yasmiṃ ārammaṇe satatavihārena viharati, taṃ satto vā puggalo vā",
  "atk-s0303a:152_3": "na hoti, dhātuādimattameva pana hotī”ti evaṃ khīṇāsavassa satatavihārañca, “imesu",
  "atk-s0303a:152_4": "dhammesu kammaṃ katvā ayaṃ āgato”ti āgamanīyapaṭipadañca dassetuṃ vuttaṃ. Tattha",
  "atk-s0303a:152_5": "dhātuso upaparikkhatīti dhātusabhāvena passati oloketi. Sesapadadvayepi eseva nayo. Pañcamaṃ.",
  "atk-s0303a:153": "6. Sammāsambuddhasuttavaṇṇanā",
  "atk-s0303a:154_0": "58. Chaṭṭhe ko adhippayāsoti ko adhikapayogo. Anuppannassāti imañhi maggaṃ kassapasammāsambuddho",
  "atk-s0303a:154_1": "uppādesi, antarā añño satthā uppādetuṃ nāsakkhi, iti bhagavā anuppannassa maggassa",
  "atk-s0303a:154_2": "uppādetā nāma. Nagaropamasmiñhi avaḷañjanaṭṭhānesu purāṇamaggo jāto, idha avattamānaṭṭhena",
  "atk-s0303a:154_3": "anuppannamaggo nāma. Asañjātassāti tasseva vevacanaṃ. Anakkhātassāti akathitassa.",
  "atk-s0303a:154_4": "Maggaṃ jānātīti maggaññū. Maggaṃ viditaṃ pākaṭaṃ akāsīti maggavidū. Magge ca amagge",
  "atk-s0303a:154_5": "ca kovidoti maggakovido. Maggānugāti maggaṃ anugacchantā. Pacchā samannāgatāti ahaṃ",
  "atk-s0303a:154_6": "paṭhamaṃ gato, sāvakā pacchā samannāgatā. Chaṭṭhaṃ.",
  "atk-s0303a:155": "7. Anattalakkhaṇasuttavaṇṇanā",
  "atk-s0303a:156_0": "59. Sattame pañcavaggiyeti aññāsi koṇḍaññattherādike pañca jane purāṇupaṭṭhāke. Āmantesīti",
  "atk-s0303a:156_1": "āsāḷhipuṇṇamadivase dhammacakkappavattanato paṭṭhāya anukkamena sotāpattiphale patiṭṭhite",
  "atk-s0303a:156_2": "“idāni nesaṃ āsavakkhayāya dhammaṃ desessāmī”ti pañcamiyaṃ pakkhassa āmantesi. Etadavocāti",
  "atk-s0303a:156_3": "etaṃ “rūpaṃ, bhikkhave, anattā”tiādinayappavattaṃ anattalakkhaṇasuttaṃ avoca. Tattha",
  "atk-s0303a:156_4": "anattāti pubbe vuttehi catūhi kāraṇehi anattā. Taṃ kiṃ maññatha, bhikkhaveti idaṃ",
  "atk-s0303a:156_5": "kasmā āraddhaṃ? Ettakena ṭhānena anattalakkhaṇameva kathitaṃ, na aniccadukkhalakkhaṇāni,",
  "atk-s0303a:156_6": "idāni tāni dassetvā samodhānetvā tīṇipi lakkhaṇāni dassetuṃ idamāraddhanti veditabbaṃ.",
  "atk-s0303a:156_7": "Tasmāti yasmā ime pañcakkhandhā aniccā dukkhā anattā, tasmā. Yaṃkiñci rūpantiādīsu",
  "atk-s0303a:156_8": "vitthārakathā visuddhimagge paññābhāvanādhikāre khandhaniddese vuttāva. Sesaṃ sabbattha",
  "atk-s0303a:156_9": "vuttānusāreneva veditabbaṃ. Imasmiṃ pana sutte anattalakkhaṇameva kathitanti. Sattamaṃ.",
  "atk-s0303a:157": "8. Mahālisuttavaṇṇanā",
  "atk-s0303a:158": "60. Aṭṭhame ekantadukkhantiādīni dhātusaṃyutte vuttanayāneva. Aṭṭhamaṃ.",
  "atk-s0303a:159": "9. Ādittasuttavaṇṇanā",
  "atk-s0303a:160": "61. Navame ādittanti ekādasahi aggīhi ādittaṃ pajjalitaṃ. Iti dvīsupi imesu suttesu dukkhalakkhaṇameva kathitaṃ. Navamaṃ.",
  "atk-s0303a:161": "10. Niruttipathasuttavaṇṇanā",
  "atk-s0303a:162_0": "62. Dasame niruttiyova niruttipathā, atha vā niruttiyo ca tā niruttivasena viññātabbānaṃ",
  "atk-s0303a:162_1": "atthānaṃ pathattā pathā cāti niruttipathā. Sesapadadvayepi eseva nayo. Tīṇipi cetāni",
  "atk-s0303a:162_2": "aññamaññavevacanānevāti veditabbāni. Asaṃkiṇṇāti avijahitā, “ko imehi attho”ti vatvā",
  "atk-s0303a:162_3": "achaḍḍitā. Asaṃkiṇṇapubbāti atītepi na jahitapubbā. Na saṃkīyantīti etarahipi “kimetehī”ti",
  "atk-s0303a:162_4": "na chaḍḍīyanti. Na saṃkīyissantīti anāgatepi na chaḍḍīyissanti. Appaṭikuṭṭhāti appaṭibāhitā.",
  "atk-s0303a:162_5": "Atītanti attano sabhāvaṃ bhaṅgameva vā atikkantaṃ. Niruddhanti desantaraṃ asaṅkamitvā",
  "atk-s0303a:162_6": "tattheva niruddhaṃ vūpasantaṃ. Vipariṇatanti vipariṇāmaṃ gataṃ naṭṭhaṃ. Ajātanti",
  "atk-s0303a:162_7": "anuppannaṃ. Apātubhūtanti apākaṭībhūtaṃ.",
  "atk-s0303a:163_0": "Ukkalāti ukkalajanapadavāsino. Vassabhaññāti vasso ca bhañño ca. Dvepi hi te mūladiṭṭhigatikā.",
  "atk-s0303a:163_1": "Ahetukavādātiādīsu “natthi hetu natthi paccayo”ti gahitattā ahetukavādā. “Karoto",
  "atk-s0303a:163_2": "na karīyati pāpa”nti gahitattā akiriyavādā. “Natthi dinna”ntiādigahaṇato natthikavādā.",
  "atk-s0303a:163_3": "Tattha ime dve janā, tisso diṭṭhiyo, kiṃ ekekassa diyaḍḍhā hotīti? Na tathā, yathā",
  "atk-s0303a:163_4": "pana eko bhikkhu paṭipāṭiyā cattāripi jhānāni nibbatteti, evamettha ekeko tissopi",
  "atk-s0303a:163_5": "diṭṭhiyo nibbattesīti veditabbo. “Natthi hetu natthi paccayo”ti punappunaṃ āvajjentassa",
  "atk-s0303a:163_6": "āharantassa abhinandantassa assādentassa maggadassanaṃ viya hoti. So micchattaniyāmaṃ",
  "atk-s0303a:163_7": "okkamati, so ekantakāḷakoti vuccati. Yathā pana ahetukadiṭṭhiyaṃ, evaṃ “karoto na",
  "atk-s0303a:163_8": "karīyati pāpaṃ, natthi dinna”nti imesupi ṭhānesu micchattaniyāmaṃ okkamati.",
  "atk-s0303a:164_0": "Na garahitabbaṃ nappaṭikkositabbaṃ amaññiṃsūti ettha “yadetaṃ atītaṃ nāma, nayidaṃ",
  "atk-s0303a:164_1": "atītaṃ, idamassa anāgataṃ vā paccuppannaṃ vā”ti vadanto garahati nāma. Tattha dosaṃ",
  "atk-s0303a:164_2": "dassetvā “kiṃ iminā garahitenā”ti? Vadanto paṭikkosati nāma. Ime pana niruttipathe",
  "atk-s0303a:164_3": "tepi accantakāḷakā diṭṭhigatikā na garahitabbe na paṭikkositabbe maññiṃsu. Atītaṃ",
  "atk-s0303a:164_4": "pana atītameva, anāgataṃ anāgatameva, paccuppannaṃ paccuppannameva kathayiṃsu. Nindāghaṭṭanabyārosaupārambhabhayāti",
  "atk-s0303a:164_5": "viññūnaṃ santikā nindābhayena ca ghaṭṭanabhayena ca dosāropanabhayena ca upārambhabhayena",
  "atk-s0303a:164_6": "ca. Iti imasmiṃ sutte catubhūmikakhandhānaṃ paṇṇatti kathitāti. Dasamaṃ.",
  "atk-s0303a:165": "Upayavaggo chaṭṭho.",
  "atk-s0303a:166": "7. Arahantavaggo",
  "atk-s0303a:167": "1. Upādiyamānasuttavaṇṇanā",
  "atk-s0303a:168": "63. Arahantavaggassa paṭhame upādiyamānoti taṇhāmānadiṭṭhivasena gaṇhamāno. Baddho mārassāti mārassa pāsena baddho nāma. Mutto pāpimatoti pāpimato pāsena mutto nāma hoti. Paṭhamaṃ.",
  "atk-s0303a:169": "2. Maññamānasuttavaṇṇanā",
  "atk-s0303a:170": "64. Dutiye maññamānoti taṇhāmānadiṭṭhimaññanāhi maññamāno. Dutiyaṃ.",
  "atk-s0303a:171": "3. Abhinandamānasuttavaṇṇanā",
  "atk-s0303a:172": "65. Tatiye abhinandamānoti taṇhāmānadiṭṭhiabhinandanāhiyeva abhinandamāno. Tatiyaṃ.",
  "atk-s0303a:173": "4-5. Aniccasuttādivaṇṇanā",
  "atk-s0303a:174": "66-68. Catutthe chandoti taṇhāchando. Pañcamachaṭṭhesupi eseva nayo. Catutthādīni.",
  "atk-s0303a:175": "7. Anattaniyasuttavaṇṇanā",
  "atk-s0303a:176": "69. Sattame anattaniyanti na attano santakaṃ, attano parikkhārabhāvena suññatanti attho. Sattamaṃ.",
  "atk-s0303a:177": "8-10. Rajanīyasaṇṭhitasuttādivaṇṇanā",
  "atk-s0303a:178": "70-72. Aṭṭhame rajanīyasaṇṭhitanti rajanīyena ākārena saṇṭhitaṃ, rāgassa paccayabhāvena ṭhitanti attho. Navamadasamāni rāhulasaṃyutte vuttanayeneva veditabbānīti. Aṭṭhamādīni.",
  "atk-s0303a:179": "Arahantavaggo sattamo.",
  "atk-s0303a:180": "8. Khajjanīyavaggo",
  "atk-s0303a:181": "1-3. Assādasuttādivaṇṇanā",
  "atk-s0303a:182": "73-75. Khajjanīyavaggassa ādito tīsu suttesu catusaccameva kathitaṃ. Paṭhamādīni.",
  "atk-s0303a:183": "4. Arahantasuttavaṇṇanā",
  "atk-s0303a:184_0": "76. Catutthe yāvatā, bhikkhave, sattāvāsāti, bhikkhave, yattakā sattāvāsā nāma atthi.",
  "atk-s0303a:184_1": "Yāvatā bhavagganti yattakaṃ bhavaggaṃ nāma atthi. Ete aggā ete seṭṭhāti ete aggabhūtā",
  "atk-s0303a:184_2": "ceva seṭṭhabhūtā ca. Yadidaṃ arahantoti ye ime arahanto nāma. Idampi suttaṃ purimanayeneva",
  "atk-s0303a:184_3": "ussadanandiyañca palobhanīyañcāti veditabbaṃ.",
  "atk-s0303a:185_0": "Athāparaṃ etadavocāti tadatthaparidīpanāhi ceva visesatthaparidīpanāhi ca gāthāhi",
  "atk-s0303a:185_1": "etaṃ “sukhino vata arahanto”tiādivacanaṃ avoca. Tattha sukhinoti jhānasukhena maggasukhena",
  "atk-s0303a:185_2": "phalasukhena ca sukhitā. Taṇhā tesaṃ na vijjatīti tesaṃ apāyadukkhajanikā taṇhā na",
  "atk-s0303a:185_3": "vajjati. Evaṃ te imassapi taṇhāmūlakassa abhāvena sukhitāva. Asmimāno samucchinnoti",
  "atk-s0303a:185_4": "navavidho asmimāno arahattamaggena samucchinno. Mohajālaṃ padālitanti ñāṇena avijjājālaṃ phālitaṃ.",
  "atk-s0303a:186_0": "Anejanti ejāsaṅkhātāya taṇhāya pahānabhūtaṃ arahattaṃ. Anupalittāti taṇhādiṭṭhilepehi",
  "atk-s0303a:186_1": "alittā. Brahmabhūtāti seṭṭhabhūtā. Pariññāyāti tīhi pariññāhi parijānitvā. Sattasaddhammagocarāti",
  "atk-s0303a:186_2": "saddhā hirī ottappaṃ bāhusaccaṃ āraddhavīriyatā upaṭṭhitassatitā paññāti ime satta",
  "atk-s0303a:186_3": "saddhammā gocaro etesanti sattasaddhammagocarā.",
  "atk-s0303a:187_0": "Sattaratanasampannāti sattahi bojjhaṅgaratanehi samannāgatā. Anuvicarantīti lokiyamahājanāpi",
  "atk-s0303a:187_1": "anuvicarantiyeva. Idha pana khīṇāsavānaṃ nirāsaṅkacāro nāma gahito. Tenevāha “pahīnabhayabheravā”ti.",
  "atk-s0303a:187_2": "Tattha bhayaṃ bhayameva, bheravaṃ balavabhayaṃ. Dasahaṅgehi sampannāti asekkhehi",
  "atk-s0303a:187_3": "dasahi aṅgehi samannāgatā. Mahānāgāti catūhi kāraṇehi mahānāgā. Samāhitāti upacārappanāhi",
  "atk-s0303a:187_4": "samāhitā. Taṇhā tesaṃ na vijjatīti “ūno loko atitto taṇhādāsoti kho, mahārāja, tena",
  "atk-s0303a:187_5": "bhagavatā”ti evaṃ vuttā dāsakārikā taṇhāpi tesaṃ natthi. Iminā khīṇāsavānaṃ bhujissabhāvaṃ dasseti.",
  "atk-s0303a:188_0": "Asekhañāṇanti arahattaphalañāṇaṃ. Antimoyaṃ samussayoti pacchimo ayaṃ attabhāvo.",
  "atk-s0303a:188_1": "Yo sāro brahmacariyassāti sāro nāma phalaṃ. Tasmiṃ aparapaccayāti tasmiṃ ariyaphale,",
  "atk-s0303a:188_2": "na aññaṃ pattiyāyanti, paccakkhatova paṭivijjhitvā ṭhitā. Vidhāsu na vikampantīti",
  "atk-s0303a:188_3": "tīsu mānakoṭṭhāsesu na vikampanti. Dantabhūminti arahattaṃ. Vijitāvinoti rāgādayo vijetvā ṭhitā.",
  "atk-s0303a:189_0": "Uddhantiādīsu uddhaṃ vuccati kesamatthako, apācīnaṃ pādatalaṃ, tiriyaṃ vemajjhaṃ.",
  "atk-s0303a:189_1": "Uddhaṃ vā atītaṃ, apācīnaṃ anāgataṃ, tiriyaṃ paccuppannaṃ. Uddhaṃ vā vuccati devaloko,",
  "atk-s0303a:189_2": "apācīnaṃ apāyaloko, tiriyaṃ manussaloko. Nandī tesaṃ na vijjatīti etesu ṭhānesu saṅkhepato",
  "atk-s0303a:189_3": "vā atītānāgatapaccuppannesu khandhesu tesaṃ taṇhā natthi. Idha vaṭṭamūlakataṇhāya",
  "atk-s0303a:189_4": "abhāvo dassito. Buddhāti catunnaṃ saccānaṃ buddhattā buddhā.",
  "atk-s0303a:190_0": "Idaṃ panettha sīhanādasamodhānaṃ – “vimuttisukhenamhā sukhitā, dukkhajanikā no taṇhā",
  "atk-s0303a:190_1": "pahīnā, pañcakkhandhā pariññātā, dāsakārikataṇhā ceva vaṭṭamūlikataṇhā ca pahīnā,",
  "atk-s0303a:190_2": "anuttaramhā asadisā, catunnaṃ saccānaṃ buddhattā buddhā”ti bhavapiṭṭhe ṭhatvā abhītanādasaṅkhātaṃ",
  "atk-s0303a:190_3": "sīhanādaṃ nadanti khīṇāsavāti. Catutthaṃ.",
  "atk-s0303a:191": "5. Dutiyaarahantasuttavaṇṇanā",
  "atk-s0303a:192": "77. Pañcamaṃ vinā gāthāhi suddhikameva katvā kathiyamānaṃ bujjhanakānaṃ ajjhāsayena vuttaṃ. Pañcamaṃ.",
  "atk-s0303a:193": "6. Sīhasuttavaṇṇanā",
  "atk-s0303a:194_0": "78. Chaṭṭhe sīhoti cattāro sīhā – tiṇasīho, kāḷasīho, paṇḍusīho, kesarasīhoti. Tesu",
  "atk-s0303a:194_1": "tiṇasīho kapotavaṇṇagāvisadiso tiṇabhakkho ca hoti. Kāḷasīho kāḷagāvisadiso tiṇabhakkhoyeva.",
  "atk-s0303a:194_2": "Paṇḍusīho paṇḍupalāsavaṇṇagāvisadiso maṃsabhakkho. Kesarasīho lākhārasaparikammakateneva",
  "atk-s0303a:194_3": "mukhena agganaṅguṭṭhena catūhi ca pādapariyantehi samannāgato, matthakatopissa paṭṭhāya",
  "atk-s0303a:194_4": "lākhātūlikāya katvā viya tisso rājiyo piṭṭhimajjhena gantvā antarasatthimhi dakkhiṇāvattā",
  "atk-s0303a:194_5": "hutvā ṭhitā, khandhe panassa satasahassagghanikakambalaparikkhepo viya kesarabhāro",
  "atk-s0303a:194_6": "hoti, avasesaṭṭhānaṃ parisuddhaṃ sālipiṭṭhasaṅkhacuṇṇapicuvaṇṇaṃ hoti. Imesu catūsu",
  "atk-s0303a:194_7": "sīhesu ayaṃ kesarasīho idha adhippeto.",
  "atk-s0303a:195_0": "Migarājāti migagaṇassa rājā. Āsayāti vasanaṭṭhānato suvaṇṇaguhato vā rajatamaṇiphalikamanosilāguhato",
  "atk-s0303a:195_1": "vā nikkhamatīti vuttaṃ hoti. Nikkhamamāno panesa catūhi kāraṇehi nikkhamati andhakārapīḷito",
  "atk-s0303a:195_2": "vā ālokatthāya, uccārapassāvapīḷito vā tesaṃ vissajjanatthāya, jighacchāpīḷito vā",
  "atk-s0303a:195_3": "gocaratthāya, sambhavapīḷito vā assaddhammapaṭisevanatthāya. Idha pana gocaratthāya",
  "atk-s0303a:195_4": "nikkhantoti adhippeto.",
  "atk-s0303a:196_0": "Vijambhatīti suvaṇṇatale vā rajatamaṇiphalikamanosilātalānaṃ vā aññatarasmiṃ dve",
  "atk-s0303a:196_1": "pacchimapāde samaṃ patiṭṭhāpetvā purimapāde purato pasāretvā sarīrassa pacchābhāgaṃ",
  "atk-s0303a:196_2": "ākaḍḍhitvā purimabhāgaṃ abhiharitvā piṭṭhiṃ nāmetvā gīvaṃ ukkhipitvā asanisaddaṃ",
  "atk-s0303a:196_3": "karonto viya nāsapuṭāni pothetvā sarīralaggaṃ rajaṃ vidhunanto vijambhati. Vijambhanabhūmiyañca",
  "atk-s0303a:196_4": "pana taruṇavacchako viya aparāparaṃ javati. Javato panassa sarīraṃ andhakāre paribbhamantaṃ",
  "atk-s0303a:196_5": "alātaṃ viya khāyati.",
  "atk-s0303a:197_0": "Anuviloketīti kasmā anuviloketi? Parānuddayatāya. Tasmiṃ kira sīhanādaṃ nadante papātāvāṭādīsu",
  "atk-s0303a:197_1": "visamaṭṭhānesu carantā hatthigokaṇṇamahiṃsādayo pāṇā papātepi āvāṭepi patanti, tesaṃ",
  "atk-s0303a:197_2": "anuddayāya anuviloketi. Kiṃ panassa luddakammassa paramaṃsakhādino anuddayā nāma",
  "atk-s0303a:197_3": "atthīti? Āma atthi. Tathā hesa “kiṃ me bahūhi ghātitehī”ti? Attano gocaratthāyapi",
  "atk-s0303a:197_4": "khuddake pāṇe na gaṇhāti, evaṃ anuddayaṃ karoti. Vuttampicetaṃ – “māhaṃ kho khuddake",
  "atk-s0303a:197_5": "pāṇe visamagate saṅghātaṃ āpādesi”nti.",
  "atk-s0303a:198_0": "Sīhanādaṃ nadatīti tikkhattuṃ tāva abhītanādaṃ nadati. Evañca panassa vijambhanabhūmiyaṃ",
  "atk-s0303a:198_1": "ṭhatvā nadantassa saddo samantā tiyojanapadesaṃ ekaninnādaṃ karoti, tamassa ninnādaṃ",
  "atk-s0303a:198_2": "sutvā tiyojanabbhantaragatā dvipadacatuppadagaṇā yathāṭhāne ṭhātuṃ na sakkonti. Gocarāya",
  "atk-s0303a:198_3": "pakkamatīti āhāratthāya gacchati. Kathaṃ? So hi vijambhanabhūmiyaṃ ṭhatvā dakkhiṇato",
  "atk-s0303a:198_4": "vā vāmato vā uppatanto usabhamattaṃ ṭhānaṃ gaṇhāti, uddhaṃ uppatanto cattāripi aṭṭhapi",
  "atk-s0303a:198_5": "usabhāni uppatati, samaṭṭhāne ujukaṃ pakkhandanto soḷasausabhamattampi vīsatiusabhamattampi",
  "atk-s0303a:198_6": "ṭhānaṃ pakkhandati, thalā vā pabbatā vā pakkhandanto saṭṭhiusabhamattampi asītiusabhamattampi",
  "atk-s0303a:198_7": "ṭhānaṃ pakkhandati, antarāmagge rukkhaṃ vā pabbataṃ vā disvā taṃ pariharanto vāmato",
  "atk-s0303a:198_8": "vā dakkhiṇato vā, usabhamattampi apakkamati. Tatiyaṃ pana sīhanādaṃ naditvā teneva",
  "atk-s0303a:198_9": "saddhiṃ tiyojane ṭhāne paññāyati. Tiyojanaṃ gantvā nivattitvā ṭhito attanova nādassa",
  "atk-s0303a:198_10": "anunādaṃ suṇāti. Evaṃ sīghena javena pakkamatīti.",
  "atk-s0303a:199_0": "Yebhuyyenāti pāyena. Bhayaṃ saṃvegaṃ santāsanti sabbaṃ cittutrāsasseva nāmaṃ. Sīhassa",
  "atk-s0303a:199_1": "hi saddaṃ sutvā bahū sattā bhāyanti, appakā na bhāyanti. Ke pana teti? Samasīho hatthājānīyo",
  "atk-s0303a:199_2": "assājānīyo usabhājānīyo purisājānīyo khīṇāsavoti. Kasmā panete na bhāyantīti? Samasīho",
  "atk-s0303a:199_3": "nāma “jātigottakulasūrabhāvehi samānosmī”ti na bhāyati, hatthājānīyādayo attano sakkāyadiṭṭhibalavatāya",
  "atk-s0303a:199_4": "na bhāyanti, khīṇāsavo sakkāyadiṭṭhipahīnattā na bhāyati.",
  "atk-s0303a:200_0": "Bilāsayāti bile sayantā bilavāsino ahinakulagodhādayo. Dakāsayāti udakavāsino macchakacchapādayo.",
  "atk-s0303a:200_1": "Vanāsayāti vanavāsino hatthiassagokaṇṇamigādayo. Pavisantīti “idāni āgantvā gaṇhissatī”ti",
  "atk-s0303a:200_2": "maggaṃ olokentāva pavisanti. Daḷhehīti thirehi. Varattehīti cammarajjūhi. Mahiddhikotiādīsu",
  "atk-s0303a:200_3": "vijambhanabhūmiyaṃ ṭhatvā dakkhiṇapassādīhi usabhamattaṃ, ujukaṃ vīsatiusabhamattādilaṅghanavasena",
  "atk-s0303a:200_4": "mahiddhikatā, sesamigānaṃ adhipatibhāvena mahesakkhatā, samantā tiyojane saddaṃ sutvā",
  "atk-s0303a:200_5": "palāyantānaṃ vasena mahānubhāvatā veditabbā.",
  "atk-s0303a:201_0": "Evameva khoti bhagavā tesu tesu suttesu tathā tathā attānaṃ kathesi. “Sīhoti kho,",
  "atk-s0303a:201_1": "bhikkhave, tathāgatassetaṃ adhivacanaṃ arahato sammāsambuddhassā”ti imasmiṃ tāva",
  "atk-s0303a:201_2": "sutte sīhasadisaṃ attānaṃ kathesi. “Bhisakko sallakattoti kho, sunakkhatta, tathāgatassetaṃ",
  "atk-s0303a:201_3": "adhivacana”nti imasmiṃ vejjasadisaṃ. “Brāhmaṇoti, bhikkhave, tathāgatassetaṃ adhivacana”nti",
  "atk-s0303a:201_4": "imasmiṃ brāhmaṇasadisaṃ. “Puriso maggakusaloti kho, tissa, tathāgatassetaṃ adhivacana”nti",
  "atk-s0303a:201_5": "imasmiṃ maggadesakapurisasadisaṃ. “Rājāhamasmi selā”ti imasmiṃ rājasadisaṃ. “Sīhoti",
  "atk-s0303a:201_6": "kho tathāgatassetaṃ adhivacana”nti imasmiṃ pana sutte sīhasadisameva katvā attānaṃ kathento evamāha.",
  "atk-s0303a:202_0": "Tatrāyaṃ sadisatā – sīhassa kañcanaguhādīsu vasanakālo viya hi tathāgatassa dīpaṅkarapādamūle",
  "atk-s0303a:202_1": "katābhinīhārassa aparimitakālaṃ pāramiyo pūretvā pacchimabhave paṭisandhiggahaṇena",
  "atk-s0303a:202_2": "ceva mātukucchito nikkhamanena ca dasasahassilokadhātuṃ kampetvā vuddhimanvāya dibbasampattisadisaṃ",
  "atk-s0303a:202_3": "sampattiṃ anubhavamānassa tīsu pāsādesu nivāsakālo daṭṭhabbo. Sīhassa kañcanaguhādito",
  "atk-s0303a:202_4": "nikkhantakālo viya tathāgatassa ekūnatiṃse saṃvacchare vivaṭena dvārena kaṇḍakaṃ",
  "atk-s0303a:202_5": "āruyha channasahāyassa nikkhamitvā tīṇi rajjāni atikkamitvā anomānadītīre brahmunā",
  "atk-s0303a:202_6": "dinnāni kāsāyāni paridahitvā pabbajitassa sattame divase rājagahaṃ gantvā tattha",
  "atk-s0303a:202_7": "piṇḍāya caritvā paṇḍavagiripabbhāre katabhattakiccassa sammāsambodhiṃ patvā, paṭhamameva",
  "atk-s0303a:202_8": "magadharaṭṭhaṃ āgamanatthāya yāva rañño paṭiññādānakālo.",
  "atk-s0303a:203_0": "Sīhassa vijambhanakālo viya tathāgatassa dinnapaṭiññassa āḷārakālāmaupasaṅkamanaṃ",
  "atk-s0303a:203_1": "ādiṃ katvā yāva sujātāya dinnapāyāsassa ekūnapaṇṇāsāya piṇḍehi paribhuttakālo veditabbo.",
  "atk-s0303a:203_2": "Sīhassa kesaravidhunanaṃ viya sāyanhasamaye sottiyena dinnā aṭṭha tiṇamuṭṭhiyo gahetvā",
  "atk-s0303a:203_3": "dasasahassacakkavāḷadevatāhi thomiyamānassa gandhādīhi pūjiyamānassa tikkhattuṃ bodhiṃ",
  "atk-s0303a:203_4": "padakkhiṇaṃ katvā bodhimaṇḍaṃ āruyha cuddasahatthubbedhe ṭhāne tiṇasantharaṃ santharitvā",
  "atk-s0303a:203_5": "caturaṅgavīriyaṃ adhiṭṭhāya nisinnassa taṃkhaṇaṃyeva mārabalaṃ vidhamitvā tīsu yāmesu",
  "atk-s0303a:203_6": "tisso vijjā visodhetvā anulomapaṭilomaṃ paṭiccasamuppādamahāsamuddaṃ yamakañāṇamanthanena",
  "atk-s0303a:203_7": "manthentassa sabbaññutaññāṇe paṭividdhe tadanubhāvena dasasahassilokadhātukampanaṃ veditabbaṃ.",
  "atk-s0303a:204_0": "Sīhassa catuddisāvilokanaṃ viya paṭividdhasabbaññutaññāṇassa sattasattāhaṃ bodhimaṇḍe",
  "atk-s0303a:204_1": "viharitvā paribhuttamadhupiṇḍikāhārassa ajapālanigrodhamūle mahābrahmuno dhammadesanāyācanaṃ",
  "atk-s0303a:204_2": "paṭiggahetvā tattha viharantassa ekādasame divase “sve āsāḷhipuṇṇamā bhavissatī”ti",
  "atk-s0303a:204_3": "paccūsasamaye “kassa nu kho ahaṃ paṭhamaṃ dhammaṃ deseyya”nti? Āḷārudakānaṃ kālaṅkatabhāvaṃ",
  "atk-s0303a:204_4": "ñatvā dhammadesanatthāya pañcavaggiyānaṃ olokanaṃ daṭṭhabbaṃ. Sīhassa gocaratthāya",
  "atk-s0303a:204_5": "tiyojanaṃ gamanakālo viya attano pattacīvaramādāya “pañcavaggiyānaṃ dhammacakkaṃ",
  "atk-s0303a:204_6": "pavattessāmī”ti pacchābhatte ajapālanigrodhato vuṭṭhitassa aṭṭhārasayojanamaggaṃ gamanakālo.",
  "atk-s0303a:205_0": "Sīhanādakālo viya tathāgatassa aṭṭhārasayojanamaggaṃ gantvā pañcavaggiye saññāpetvā",
  "atk-s0303a:205_1": "acalapallaṅke nisinnassa dasahi cakkavāḷasahassehi sannipatitena devagaṇena parivutassa",
  "atk-s0303a:205_2": "“dveme, bhikkhave, antā pabbajitena na sevitabbā”tiādinā nayena dhammacakkappavattanakālo",
  "atk-s0303a:205_3": "veditabbo. Imasmiñca pana pade desiyamāne tathāgatasīhassa dhammaghoso heṭṭhā avīciṃ",
  "atk-s0303a:205_4": "upari bhavaggaṃ gahetvā dasasahassilokadhātuṃ paṭicchādesi. Sīhassa saddena khuddakapāṇānaṃ",
  "atk-s0303a:205_5": "santāsaṃ āpajjanakālo viya tathāgatassa tīṇi lakkhaṇāni dīpetvā cattāri saccāni soḷasahākārehi",
  "atk-s0303a:205_6": "saṭṭhiyā ca nayasahassehi vibhajitvā dhammaṃ kathentassa dīghāyukadevatānaṃ ñāṇasantāsassa",
  "atk-s0303a:205_7": "uppattikālo veditabbo.",
  "atk-s0303a:206_0": "Yadāti yasmiṃ kāle. Tathāgatoti aṭṭhahi kāraṇehi bhagavā tathāgato – tathā āgatoti",
  "atk-s0303a:206_1": "tathāgato, tathā gatoti tathāgato, tathalakkhaṇaṃ āgatoti tathāgato, tathadhamme",
  "atk-s0303a:206_2": "yāthāvato abhisambuddhoti tathāgato, tathadassitāya tathāgato, tathāvāditāya tathāgato,",
  "atk-s0303a:206_3": "tathākāritāya tathāgato. Abhibhavanaṭṭhena tathāgatoti. Tesaṃ vitthāro brahmajālavaṇṇanāyampi",
  "atk-s0303a:206_4": "mūlapariyāyavaṇṇanāyampi vuttoyeva. Loketi sattaloke. Uppajjatīti abhinīhārato paṭṭhāya",
  "atk-s0303a:206_5": "yāva bodhipallaṅkā vā arahattamaggañāṇā vā uppajjati nāma, arahattaphale pana patte",
  "atk-s0303a:206_6": "uppanno nāma. Arahaṃ sammāsambuddhotiādīni visuddhimagge buddhānussatiniddese vitthāritāni.",
  "atk-s0303a:207_0": "Iti rūpanti idaṃ rūpaṃ ettakaṃ rūpaṃ, na ito bhiyyo rūpaṃ atthīti. Ettāvatā sabhāvato",
  "atk-s0303a:207_1": "sarasato pariyantato paricchedato paricchindanato yāvatā cattāro ca mahābhūtā catunnañca",
  "atk-s0303a:207_2": "mahābhūtānaṃ upādāyarūpaṃ, taṃ sabbaṃ dassitaṃ hoti. Iti rūpassa samudayoti ayaṃ",
  "atk-s0303a:207_3": "rūpassa samudayo nāma. Ettāvatā hi “āhārasamudayo rūpasamudayo”tiādi sabbaṃ dassitaṃ",
  "atk-s0303a:207_4": "hoti. Iti rūpassa atthaṅgamoti ayaṃ rūpassa atthaṅgamo. Imināpi “āhāranirodhā rūpanirodho”tiādi",
  "atk-s0303a:207_5": "sabbaṃ dassitaṃ hoti. Iti vedanātiādīsupi eseva nayo.",
  "atk-s0303a:208_0": "Vaṇṇavantoti sarīravaṇṇena vaṇṇavanto. Dhammadesanaṃ sutvāti imaṃ pañcasu khandhesu",
  "atk-s0303a:208_1": "paṇṇāsalakkhaṇapaṭimaṇḍitaṃ tathāgatassa dhammadesanaṃ sutvā. Yebhuyyenāti idha ke",
  "atk-s0303a:208_2": "ṭhapeti? Ariyasāvake deve. Tesañhi khīṇāsavattā cittutrāsabhayampi na uppajjati,",
  "atk-s0303a:208_3": "saṃviggassa yoniso padhānena pattabbaṃ pattatāya ñāṇasaṃvegopi. Itaresaṃ pana devānaṃ",
  "atk-s0303a:208_4": "“tāso heso bhikkhū”ti aniccataṃ manasikarontānaṃ cittutrāsabhayampi, balavavipassanākāle",
  "atk-s0303a:208_5": "ñāṇabhayampi uppajjati. Bhoti dhammālapanamattametaṃ. Sakkāyapariyāpannāti pañcakkhandhapariyāpannā.",
  "atk-s0303a:208_6": "Iti tesaṃ sammāsambuddhe vaṭṭadosaṃ dassetvā tilakkhaṇāhataṃ katvā dhammaṃ desente",
  "atk-s0303a:208_7": "ñāṇabhayaṃ nāma okkamati.",
  "atk-s0303a:209_0": "Abhiññāyāti jānitvā. Dhammacakkanti paṭivedhañāṇampi desanāñāṇampi. Paṭivedhañāṇaṃ",
  "atk-s0303a:209_1": "nāma yena ñāṇena bodhipallaṅke nisinno cattāri saccāni soḷasahākārehi saṭṭhiyā ca",
  "atk-s0303a:209_2": "nayasahassehi paṭivijjhi. Desanāñāṇaṃ nāma yena ñāṇena tiparivaṭṭaṃ dvādasākāraṃ",
  "atk-s0303a:209_3": "dhammacakkaṃ pavattesi. Ubhayampi taṃ dasabalassa ure jātañāṇameva. Tesu idha desanāñāṇaṃ",
  "atk-s0303a:209_4": "gahetabbaṃ. Taṃ panesa yāva aṭṭhārasahi brahmakoṭīhi saddhiṃ aññāsikoṇḍaññattherassa",
  "atk-s0303a:209_5": "sotāpattiphalaṃ uppajjati, tāva pavatteti nāma. Tasmiṃ uppanne pavattitaṃ nāma hotīti",
  "atk-s0303a:209_6": "veditabbaṃ. Appaṭipuggaloti sadisapuggalarahito. Yasassinoti parivārasampannā. Tādinoti",
  "atk-s0303a:209_7": "lābhālābhādīhi ekasadisassa. Chaṭṭhaṃ.",
  "atk-s0303a:210": "7. Khajjanīyasuttavaṇṇanā",
  "atk-s0303a:211_0": "79. Sattame pubbenivāsanti na idaṃ abhiññāvasena anussaraṇaṃ sandhāya vuttaṃ, vipassanāvasena",
  "atk-s0303a:211_1": "pana pubbenivāsaṃ anussarante samaṇabrāhmaṇe sandhāyetaṃ vuttaṃ. Tenevāha – “sabbete",
  "atk-s0303a:211_2": "pañcupādānakkhandhe anussaranti, etesaṃ vā aññatara”nti. Abhiññāvasena hi samanussarantassa",
  "atk-s0303a:211_3": "khandhāpi upādānakkhandhāpi khandhapaṭibaddhāpi paṇṇattipi ārammaṇaṃ hotiyeva. Rūpaṃyeva",
  "atk-s0303a:211_4": "anussaratīti evañhi anussaranto na aññaṃ kiñci sattaṃ vā puggalaṃ vā anussarati,",
  "atk-s0303a:211_5": "atīte pana niruddhaṃ rūpakkhandhameva anussarati. Vedanādīsupi eseva nayoti. Suññatāpabbaṃ niṭṭhitaṃ.",
  "atk-s0303a:212_0": "Idāni suññatāya lakkhaṇaṃ dassetuṃ kiñca, bhikkhave, rūpaṃ vadethātiādimāha. Yathā",
  "atk-s0303a:212_1": "hi naṭṭhaṃ goṇaṃ pariyesamāno puriso gogaṇe caramāne rattaṃ vā kāḷaṃ vā balībaddaṃ",
  "atk-s0303a:212_2": "disvāpi na ettakeneva “ayaṃ mayhaṃ goṇo”ti sanniṭṭhānaṃ kātuṃ sakkoti. Kasmā? Aññesampi",
  "atk-s0303a:212_3": "tādisānaṃ atthitāya. Sarīrapadese panassa sattisūlādilakkhaṇaṃ disvā “ayaṃ mayhaṃ",
  "atk-s0303a:212_4": "santako”ti sanniṭṭhānaṃ hoti, evameva suññatāya kathitāyapi yāva suññatālakkhaṇaṃ",
  "atk-s0303a:212_5": "na kathīyati, tāva sā akathitāva hoti, lakkhaṇe pana kathite kathitā nāma hoti. Goṇo",
  "atk-s0303a:212_6": "viya hi suññatā, goṇalakkhaṇaṃ viya suññatālakkhaṇaṃ. Yathā goṇalakkhaṇe asallakkhite",
  "atk-s0303a:212_7": "goṇo na suṭṭhu sallakkhito hoti, tasmiṃ pana sallakkhite so sallakkhito nāma hoti,",
  "atk-s0303a:212_8": "evameva suññatālakkhaṇe akathite suññatā akathitāva hoti, tasmiṃ pana kathite sā",
  "atk-s0303a:212_9": "kathitā nāma hotīti suññatālakkhaṇaṃ dassetuṃ kiñca, bhikkhave, rūpaṃ vadethātiādimāha.",
  "atk-s0303a:213_0": "Tattha kiñcāti kāraṇapucchā, kena kāraṇena rūpaṃ vadetha, kena kāraṇenetaṃ rūpaṃ",
  "atk-s0303a:213_1": "nāmāti attho. Ruppatīti khoti ettha itīti kāraṇuddeso, yasmā ruppati, tasmā rūpanti",
  "atk-s0303a:213_2": "vuccatīti attho. Ruppatīti kuppati ghaṭṭīyati pīḷīyati, bhijjatīti attho. Sītenapi",
  "atk-s0303a:213_3": "ruppatītiādīsu sītena tāva ruppanaṃ lokantarikaniraye pākaṭaṃ. Tiṇṇaṃ tiṇṇañhi cakkavāḷānaṃ",
  "atk-s0303a:213_4": "antare ekeko lokantarikanirayo nāma hoti aṭṭhayojanasahassappamāṇo. Yassa neva heṭṭhā",
  "atk-s0303a:213_5": "pathavī atthi, na upari candimasūriyadīpamaṇiāloko, niccandhakāro. Tattha nibbattasattānaṃ",
  "atk-s0303a:213_6": "tigāvuto attabhāvo hoti, te vagguliyo viya pabbatapāde dīghaputhulehi nakhehi laggitvā",
  "atk-s0303a:213_7": "avaṃsirā olambanti. Yadā saṃsappantā aññamaññassa hatthapāsāgatā honti, atha “bhakkho",
  "atk-s0303a:213_8": "no laddho”ti? Maññamānā tattha byāvaṭā viparivattitvā lokasandhārake udake patanti,",
  "atk-s0303a:213_9": "vāte paharantepi madhukaphalāni viya chijjitvā udake patanti, patitamattāva accantakhāre",
  "atk-s0303a:213_10": "udake tattatele patitapiṭṭhapiṇḍi viya paṭapaṭāyamānā vilīyanti. Evaṃ sītena ruppanaṃ",
  "atk-s0303a:213_11": "lokantarikaniraye pākaṭaṃ. Mahiṃsakaraṭṭhādīsupi himapātasītalesu padesesu etaṃ pākaṭameva.",
  "atk-s0303a:213_12": "Tattha hi sattā sītena bhinnasarīrā jīvitakkhayampi pāpuṇanti.",
  "atk-s0303a:214_0": "Uṇhena ruppanaṃ avīcimahāniraye pākaṭaṃ hoti. Jighacchāya ruppanaṃ pettivisaye ceva",
  "atk-s0303a:214_1": "dubbhikkhakāle ca pākaṭaṃ. Pipāsāya ruppanaṃ kālakañjikādīsu pākaṭaṃ. Eko kira kālakañjikaasuro",
  "atk-s0303a:214_2": "pipāsaṃ adhivāsetuṃ asakkonto yojanagambhīravitthāraṃ mahāgaṅgaṃ otari, tassa gatagataṭṭhāne",
  "atk-s0303a:214_3": "udakaṃ chijjati, dhūmo uggacchati, tatte piṭṭhipāsāṇe caṅkamanakālo viya hoti. Tassa",
  "atk-s0303a:214_4": "udakasaddaṃ sutvā ito cito ca vicarantasseva ratti vibhāyi. Atha naṃ pātova bhikkhācāraṃ",
  "atk-s0303a:214_5": "gacchantā tiṃsamattā piṇḍacārikabhikkhū disvā “ko nāma tvaṃ sappurisā”ti? Pucchiṃsu.",
  "atk-s0303a:214_6": "“Petohamasmi, bhante”ti. “Kiṃ pariyesasī”ti? “Pānīyaṃ, bhante”ti. “Ayaṃ gaṅgā paripuṇṇā,",
  "atk-s0303a:214_7": "kiṃ tvaṃ na passasī”ti? “Na upakappati, bhante”ti. Tena hi gaṅgāpiṭṭhe nipajja, mukhe",
  "atk-s0303a:214_8": "te pānīyaṃ āsiñcissāmā”ti. So vālikāpuḷine uttāno nipajji. Bhikkhū tiṃsamatte patte",
  "atk-s0303a:214_9": "nīharitvā udakaṃ āharitvā tassa mukhe āsiñciṃsu. Tesaṃ tathā karontānaṃyeva velā",
  "atk-s0303a:214_10": "upakaṭṭhā jātā. Tato “bhikkhācārakālo amhākaṃ sappurisa, kacci te assādamattā laddhā”ti",
  "atk-s0303a:214_11": "āhaṃsu. Peto “sace me, bhante, tiṃsamattānaṃ ayyānaṃ tiṃsapattehi āsittaudakato aḍḍhapasatamattampi",
  "atk-s0303a:214_12": "paragalaṃ gataṃ, petattabhāvato mokkho mā hotū”ti āha. Evaṃ pipāsāya ruppanaṃ pettivisaye pākaṭaṃ.",
  "atk-s0303a:215_0": "Ḍaṃsādīhi ruppanaṃ ḍaṃsamakkhikādibahulesu padesesu pākaṭaṃ. Ettha ca ḍaṃsāti piṅgalamakkhikā.",
  "atk-s0303a:215_1": "Makasāti makasāva. Vātāti kucchivātapiṭṭhivātādivasena veditabbā. Sarīrasmiñhi vātarogo",
  "atk-s0303a:215_2": "uppajjitvā hatthapādapiṭṭhiādīni bhindati, kāṇaṃ karoti, khujjaṃ karoti, pīṭhasappiṃ",
  "atk-s0303a:215_3": "karoti. Ātapoti sūriyātapo. Tena ruppanaṃ marukantārādīsu pākaṭaṃ. Ekā kira itthī",
  "atk-s0303a:215_4": "marukantāre rattiṃ satthato ohīnā divā sūriye uggacchante vālikāya tappamānāya pāde",
  "atk-s0303a:215_5": "ṭhapetuṃ asakkontī sīsato pacchiṃ otāretvā akkami. Kamena pacchiyā uṇhābhitattāya",
  "atk-s0303a:215_6": "ṭhātuṃ asakkontī tassā upari sāṭakaṃ ṭhapetvā akkami. Tasmimpi santatte attano aṅkena",
  "atk-s0303a:215_7": "gahitaputtakaṃ adhomukhaṃ nipajjāpetvā kandantaṃyeva akkamitvā saddhiṃ tena tasmiṃyeva",
  "atk-s0303a:215_8": "ṭhāne uṇhābhitattā kālamakāsi.",
  "atk-s0303a:216_0": "Sarīsapāti ye keci dīghajātikā sarantā gacchanti. Tesaṃ samphassena ruppanaṃ āsīvisadaṭṭhakādīnaṃ",
  "atk-s0303a:216_1": "vasena veditabbaṃ. Iti bhagavatā yāni imāni sāmaññapaccattavasena dhammānaṃ dve lakkhaṇāni,",
  "atk-s0303a:216_2": "tesu rūpakkhandhassa tāva paccattalakkhaṇaṃ dassitaṃ. Rūpakkhandhasseva hi etaṃ,",
  "atk-s0303a:216_3": "na vedanādīnaṃ, tasmā paccattalakkhaṇanti vuccati. Aniccadukkhānattalakkhaṇaṃ pana",
  "atk-s0303a:216_4": "vedanādīnampi hoti, tasmā taṃ sāmaññalakkhaṇanti vuccati.",
  "atk-s0303a:217_0": "Kiñca, bhikkhave, vedanaṃ vadethātiādīsu purimasadisaṃ vuttanayeneva veditabbaṃ.",
  "atk-s0303a:217_1": "Yaṃ pana purimena asadisaṃ, tassāyaṃ vibhāvanā – sukhampi vedayatīti sukhaṃ ārammaṇaṃ",
  "atk-s0303a:217_2": "vedeti anubhavati. Parato padadvayepi eseva nayo. Kathaṃ panetaṃ ārammaṇaṃ sukhaṃ",
  "atk-s0303a:217_3": "dukkhaṃ adukkhamasukhaṃ nāma jātanti? Sukhādīnaṃ paccayato. Svāyamattho “yasmā ca",
  "atk-s0303a:217_4": "kho, mahāli, rūpaṃ sukhaṃ sukhānupatitaṃ sukhāvakkanta”nti imasmiṃ mahālisutte āgatoyeva.",
  "atk-s0303a:217_5": "Vedayatīti ettha ca vedanāva vedayati, na añño satto vā puggalo vā. Vedanā hi vedayitalakkhaṇā,",
  "atk-s0303a:217_6": "tasmā vatthārammaṇaṃ paṭicca vedanāva vedayatīti. Evamidha bhagavā vedanāyapi paccattalakkhaṇameva bhājetvā dassesi.",
  "atk-s0303a:218_0": "Nīlampi sañjānātīti nīlapupphe vā vatthe vā parikammaṃ katvā upacāraṃ vā appanaṃ",
  "atk-s0303a:218_1": "vā pāpento sañjānāti. Ayañhi saññā nāma parikammasaññāpi upacārasaññāpi appanāsaññāpi",
  "atk-s0303a:218_2": "vaṭṭati, nīlaṃ nīlanti uppajjanasaññāpi vaṭṭatiyeva. Pītakādīsupi eseva nayo. Idhāpi",
  "atk-s0303a:218_3": "bhagavā sañjānanalakkhaṇāya saññāya paccattalakkhaṇameva bhājetvā dassesi.",
  "atk-s0303a:219_0": "Rūpaṃ rūpattāya saṅkhatamabhisaṅkharontīti yathā yāgumeva yāguttāya, pūvameva pūvattāya",
  "atk-s0303a:219_1": "pacati nāma, evaṃ paccayehi samāgantvā katabhāvena saṅkhatanti laddhanāmaṃ rūpameva",
  "atk-s0303a:219_2": "rūpattāya yathā abhisaṅkhataṃ rūpaṃ nāma hoti, tathattāya rūpabhāvāya abhisaṅkharoti",
  "atk-s0303a:219_3": "āyūhati sampiṇḍeti, nipphādetīti attho. Vedanādīsupi eseva nayo. Ayaṃ panettha saṅkhepo",
  "atk-s0303a:219_4": "– attanā saha jāyamānaṃ rūpaṃ sampayutte ca vedanādayo dhamme abhisaṅkharoti nibbattetīti.",
  "atk-s0303a:219_5": "Idhāpi bhagavā cetayitalakkhaṇassa saṅkhārassa paccattalakkhaṇameva bhājetvā dassesi.",
  "atk-s0303a:220_0": "Ambilampi vijānātīti ambaambāṭakamātuluṅgādiambilaṃ “ambila”nti vijānāti. Eseva nayo",
  "atk-s0303a:220_1": "sabbapadesu. Api cettha tittakanti nimbapaṭolādinānappakāraṃ kaṭukanti pippalimaricādinānappakāraṃ.",
  "atk-s0303a:220_2": "Madhuranti sappiphāṇitādinānappakāraṃ. Khārikanti vātiṅgaṇanāḷikera caturassavallivettaṅkurādinānappakāraṃ.",
  "atk-s0303a:220_3": "Akhārikanti yaṃ vā taṃ vā phalajātaṃ kārapaṇṇādimissakapaṇṇaṃ. Loṇikanti loṇayāguloṇamacchaloṇabhattādinānappakāraṃ.",
  "atk-s0303a:220_4": "Aloṇikantialoṇayāgualoṇamacchaaloṇabhattādinānappakāraṃ. Tasmā viññāṇanti vuccatīti",
  "atk-s0303a:220_5": "yasmā imaṃ ambilādibhedaṃ aññamaññavisiṭṭhena ambilādibhāvena jānāti, tasmā viññāṇanti",
  "atk-s0303a:220_6": "vuccatīti. Evamidhāpi bhagavā vijānanalakkhaṇassa viññāṇassa paccattalakkhaṇameva bhājetvā dassesi.",
  "atk-s0303a:221_0": "Yasmā pana ārammaṇassa ākārasaṇṭhānagahaṇavasena saññā pākaṭā hoti, tasmā sā cakkhudvāre",
  "atk-s0303a:221_1": "vibhattā. Yasmā vināpi ākārasaṇṭhānā ārammaṇassa paccattabhedagahaṇavasena viññāṇaṃ",
  "atk-s0303a:221_2": "pākaṭaṃ hoti, tasmā taṃ jivhādvāre vibhattaṃ. Imesaṃ pana saññāviññāṇapaññānaṃ asammohato",
  "atk-s0303a:221_3": "sabhāvasallakkhaṇatthaṃ sañjānāti, vijānāti, pajānātīti ettha visesā veditabbā. Tattha",
  "atk-s0303a:221_4": "upasaggamattameva viseso, jānātīti padaṃ pana aviseso. Tassapi jānanaṭṭhena viseso",
  "atk-s0303a:221_5": "veditabbo. Saññā hi nīlādivasena ārammaṇasañjānanamattameva, aniccaṃ dukkhamanattāti",
  "atk-s0303a:221_6": "lakkhaṇapaṭivedhaṃ pāpetuṃ na sakkoti. Viññāṇaṃ nīlādivasena ārammaṇañceva jānāti,",
  "atk-s0303a:221_7": "aniccādivasena lakkhaṇapaṭivedhañca pāpeti, ussakkitvā pana maggapātubhāvaṃ pāpetuṃ",
  "atk-s0303a:221_8": "na sakkoti. Paññā nīlādivasena ārammaṇampi jānāti, aniccādivasena lakkhaṇapaṭivedhampi",
  "atk-s0303a:221_9": "pāpeti, ussakkitvā maggapātubhāvampi pāpeti.",
  "atk-s0303a:222_0": "Yathā hi heraññikaphalake kahāpaṇarāsimhi kate ajātabuddhidārako gāmikapuriso mahāheraññikoti",
  "atk-s0303a:222_1": "tīsu janesu oloketvā ṭhitesu ajātabuddhidārako kahāpaṇānaṃ cittavicittacaturassamaṇḍalādibhāvameva",
  "atk-s0303a:222_2": "jānāti, “idaṃ manussānaṃ upabhogaparibhogaṃ ratanasammata”nti na jānāti. Gāmikapuriso",
  "atk-s0303a:222_3": "cittādibhāvañca jānāti, manussānaṃ upabhogaparibhogaratanasammatabhāvañca, “ayaṃ",
  "atk-s0303a:222_4": "kūṭo, ayaṃ cheko, ayaṃ karaṭo, ayaṃ saṇho”ti na jānāti. Mahāheraññiko cittādibhāvampi",
  "atk-s0303a:222_5": "ratanasammatabhāvampi kūṭādibhāvampi jānāti. Jānanto ca pana rūpaṃ disvāpi saddaṃ",
  "atk-s0303a:222_6": "sutvāpi gandhaṃ ghāyitvāpi rasaṃ sāyitvāpi hatthena garulahubhāvaṃ upadhāretvāpi",
  "atk-s0303a:222_7": "“asukagāme kato”tipi jānāti, “asukanigame asukanagare asukapabbatacchāyāya asukanadītīre",
  "atk-s0303a:222_8": "kato”tipi, “asukācariyena kato”tipi jānāti. Evameva saññā ajātabuddhidārakassa kahāpaṇadassanaṃ",
  "atk-s0303a:222_9": "viya nīlādivasena ārammaṇamattameva jānāti. Viññāṇaṃ gāmikapurisassa kahāpaṇadassanaṃ",
  "atk-s0303a:222_10": "viya nīlādivasena ārammaṇampi jānāti, aniccādivasena lakkhaṇapaṭivedhampi pāpeti.",
  "atk-s0303a:222_11": "Paññā mahāheraññikassa kahāpaṇadassanaṃ viya nīlādivasena ārammaṇampi jānāti, aniccādivasena",
  "atk-s0303a:222_12": "lakkhaṇapaṭivedhampi pāpeti, ussakkitvā maggapātubhāvampi pāpeti.",
  "atk-s0303a:223": "So pana nesaṃ viseso duppaṭivijjho. Tenāha āyasmā nāgaseno –",
  "atk-s0303a:224_0": "“Dukkaraṃ, mahārāja, bhagavatā katanti. Kiṃ, bhante nāgasena, bhagavatā dukkaraṃ",
  "atk-s0303a:224_1": "katanti? Dukkaraṃ, mahārāja, bhagavatā kataṃ, imesaṃ arūpīnaṃ cittacetasikānaṃ dhammānaṃ",
  "atk-s0303a:224_2": "ekārammaṇe vattamānānaṃ vavatthānaṃ akkhātaṃ ‘ayaṃ phasso, ayaṃ vedanā, ayaṃ saññā,",
  "atk-s0303a:224_3": "ayaṃ cetanā, idaṃ citta”’nti.",
  "atk-s0303a:225_0": "Yathā hi tilatelaṃ sāsapatelaṃ madhukatelaṃ eraṇḍakatelaṃ vasātelanti imāni pañca",
  "atk-s0303a:225_1": "telāni ekacāṭiyaṃ pakkhipitvā divasaṃ yamakamanthe hi manthetvā tato “idaṃ tilatelaṃ,",
  "atk-s0303a:225_2": "idaṃ sāsapatela”nti ekekassa pāṭiyekkaṃ uddharaṇaṃ nāma dukkaraṃ, idaṃ tato dukkarataraṃ.",
  "atk-s0303a:225_3": "Bhagavā pana sabbaññutaññāṇassa suppaṭividdhattā dhammissaro dhammarājā imesaṃ arūpīnaṃ",
  "atk-s0303a:225_4": "dhammānaṃ ekārammaṇe vattamānānaṃ vavatthānaṃ akāsi. Pañcannaṃ mahānadīnaṃ samuddaṃ",
  "atk-s0303a:225_5": "paviṭṭhaṭṭhāne “idaṃ gaṅgāya udakaṃ, idaṃ yamunāyā”ti evaṃ pāṭiyekkaṃ udakuddharaṇenāpi",
  "atk-s0303a:225_6": "ayamattho veditabbo.",
  "atk-s0303a:226_0": "Iti paṭhamapabbena suññataṃ, dutiyena suññatālakkhaṇanti dvīhi pabbehi anattalakkhaṇaṃ",
  "atk-s0303a:226_1": "kathetvā idāni dukkhalakkhaṇaṃ dassetuṃ tatra, bhikkhavetiādimāha. Tattha khajjāmīti",
  "atk-s0303a:226_2": "na rūpaṃ sunakho viya maṃsaṃ luñcitvā luñcitvā khādati, yathā pana kiliṭṭhavatthanivattho",
  "atk-s0303a:226_3": "tatonidānaṃ pīḷaṃ sandhāya “khādati maṃ vattha”nti bhaṇati, evamidampi pīḷaṃ uppādentaṃ",
  "atk-s0303a:226_4": "khādati nāmāti veditabbaṃ. Paṭipanno hotīti sīlaṃ ādiṃ katvā yāva arahattamaggā paṭipanno",
  "atk-s0303a:226_5": "hoti. Yo panettha balavañāṇo tikkhabuddhi ñāṇuttaro yogāvacaro padhānabhūmiyaṃ vāyamanto",
  "atk-s0303a:226_6": "khāṇunā vā kaṇṭakena vā viddho āvudhena vā pahaṭo byagghādīhi vā gahetvā khajjamāno",
  "atk-s0303a:226_7": "taṃ vedanaṃ abbohārikaṃ katvā mūlakammaṭṭhānaṃ sammasanto arahattameva gaṇhāti, ayaṃ",
  "atk-s0303a:226_8": "vedanāya nibbidāya virāgāya nirodhāya paṭipanno nāma vuccati pītamallatthero viya",
  "atk-s0303a:226_9": "kuṭumbiyaputtamahātissatthero viya vattaniaṭaviyaṃ tiṃsamattānaṃ bhikkhūnaṃ aññataro",
  "atk-s0303a:226_10": "byagghamukhe nipannabhikkhu viya kaṇṭakena viddhatthero viya ca.",
  "atk-s0303a:227_0": "Dvādasasu kira bhikkhūsu ghaṇṭiṃ paharitvā araññe padhānamanuyuñjantesu eko sūriye",
  "atk-s0303a:227_1": "atthaṅgatamatteyeva ghaṇṭiṃ paharitvā caṅkamaṃ oruyha caṅkamanto tiriyaṃ nimmathento",
  "atk-s0303a:227_2": "tiṇapaṭicchannaṃ kaṇṭakaṃ akkami. Kaṇṭako piṭṭhipādena nikkhanto. Tattaphālena vinividdhakālo",
  "atk-s0303a:227_3": "viya vedanā vattati. Thero cintesi – “kiṃ imaṃ kaṇṭakaṃ uddharāmi, udāhu pakatiyā",
  "atk-s0303a:227_4": "vijjhitvā ṭhitakaṇṭaka”nti? Tassa evamahosi – “iminā kaṇṭakena viddhattā nirayādīsu",
  "atk-s0303a:227_5": "bhayaṃ nāma natthi, pakatiyā vijjhitvā ṭhitakaṇṭakaṃyevā”ti. So taṃ vedanaṃ abbohārikaṃ",
  "atk-s0303a:227_6": "katvā sabbarattiṃ caṅkamitvā vibhātāya rattiyā aññassa saññaṃ adāsi. So āgantvā “kiṃ,",
  "atk-s0303a:227_7": "bhante”ti pucchi? “Kaṇṭakenamhi, āvuso, viddho”ti. “Kāya velāya, bhante”ti? “Sāyameva,",
  "atk-s0303a:227_8": "āvuso”ti. “Kasmā na amhe pakkosittha, kaṇṭakaṃ uddharitvā tattha telampi siñceyyāmā”ti?",
  "atk-s0303a:227_9": "“Pakatiyā vijjhitvā ṭhitakaṇṭakameva uddharituṃ vāyamimhā, āvuso”ti. “Sakkuṇittha,",
  "atk-s0303a:227_10": "bhante, uddharitu”nti. “Ekadesamattena me, āvuso, uddhaṭo”ti. Sesavatthūni dīghamajjhimaṭṭhakathāsu",
  "atk-s0303a:227_11": "satipaṭṭhānasuttaniddese vitthāritāneva.",
  "atk-s0303a:228_0": "Taṃ kiṃ maññatha, bhikkhaveti kasmā āraddhaṃ? Imasmiṃ pabbe dukkhalakkhaṇameva kathitaṃ,",
  "atk-s0303a:228_1": "na aniccalakkhaṇaṃ. Taṃ dassetuṃ idamāraddhaṃ. Tīṇi lakkhaṇāni samodhānetvā dassetumpi",
  "atk-s0303a:228_2": "āraddhameva. Apacināti no ācinātīti vaṭṭaṃ vināseti, neva cināti. Pajahati na upādiyatīti",
  "atk-s0303a:228_3": "tadeva vissajjeti, na gaṇhāti. Visineti na ussinetīti vikirati na sampiṇḍeti. Vidhūpeti",
  "atk-s0303a:228_4": "na sandhūpetīti nibbāpeti na jālāpeti.",
  "atk-s0303a:229_0": "Evaṃ passaṃ, bhikkhaveti idaṃ kasmā āraddhaṃ? Vaṭṭaṃ vināsetvā ṭhitaṃ mahākhīṇāsavaṃ",
  "atk-s0303a:229_1": "dassessāmīti āraddhaṃ. Ettakena vā ṭhānena vipassanā kathitā, idāni saha vipassanāya",
  "atk-s0303a:229_2": "cattāro magge dassetuṃ idaṃ āraddhaṃ. Atha vā ettakena ṭhānena paṭhamamaggo kathito,",
  "atk-s0303a:229_3": "idāni saha vipassanāya tayo magge dassetuṃ idamāraddhaṃ. Ettakena vā ṭhānena tīṇi",
  "atk-s0303a:229_4": "maggāni kathitāni, idāni saha vipassanāya arahattamaggaṃ dassetumpi idaṃ āraddhameva.",
  "atk-s0303a:230": "Sapajāpatikāti saddhiṃ pajāpatinā devarājena. Ārakāva namassantīti dūratova namassanti, dūrepi ṭhitaṃ namassantiyeva āyasmantaṃ nītattheraṃ viya.",
  "atk-s0303a:231_0": "Thero kira pupphacchaḍḍakakulato nikkhamma pabbajito, khuraggeyeva arahattaṃ patvā",
  "atk-s0303a:231_1": "cintesi – “ahaṃ ajjeva pabbajito ajjeva me pabbajitakiccaṃ matthakaṃ pattaṃ, catupaccayasantosabhāvanārāmamaṇḍitaṃ",
  "atk-s0303a:231_2": "mahāariyavaṃsapaṭipadaṃ pūressāmī”ti. So paṃsukūlatthāya sāvatthiṃ pavisitvā coḷakaṃ",
  "atk-s0303a:231_3": "pariyesanto vicari. Atheko mahābrahmā samāpattito vuṭṭhāya manussapathaṃ olokento",
  "atk-s0303a:231_4": "theraṃ disvā – “ajjeva pabbajitvā ajjeva khuragge arahattaṃ patvā mahāariyavaṃsapaṭipadaṃ",
  "atk-s0303a:231_5": "pūretuṃ coḷakaṃ pariyesatī”ti añjaliṃ paggayha namassamāno aṭṭhāsi. Tamañño mahābrahmā",
  "atk-s0303a:231_6": "disvā “kaṃ namassasī”ti? Pucchi. Nītattheraṃ namassāmīti. Kiṃ kāraṇāti? Ajjeva pabbajitvā",
  "atk-s0303a:231_7": "ajjeva khuragge arahattaṃ patvā mahāariyavaṃsapaṭipadaṃ pūretuṃ coḷakaṃ pariyesatīti.",
  "atk-s0303a:231_8": "Sopi naṃ namassamāno aṭṭhāsi. Athañño, athaññoti sattasatā mahābrahmāno namassamānā",
  "atk-s0303a:231_9": "aṭṭhaṃsu. Tena vuttaṃ –",
  "atk-s0303a:232": "“Tā devatā sattasatā uḷārā,",
  "atk-s0303a:233": "Brahmā vimānā abhinikkhamitvā;",
  "atk-s0303a:234": "Nītaṃ namassanti pasannacittā,",
  "atk-s0303a:235": "‘Khīṇāsavo gaṇhati paṃsukūlaṃ”’.",
  "atk-s0303a:236": "“Tā devatā sattasatā uḷārā,",
  "atk-s0303a:237": "Brahmā vimānā abhinikkhamitvā;",
  "atk-s0303a:238": "Nītaṃ namassanti pasannacittā,",
  "atk-s0303a:239": "‘Khīṇāsavo kayirati paṃsukūlaṃ”’.",
  "atk-s0303a:240": "“‘Khīṇāsavo dhovati paṃsukūlaṃ’;",
  "atk-s0303a:241": "‘Khīṇāsavo rajati paṃsukūlaṃ’;",
  "atk-s0303a:242": "‘Khīṇāsavo pārupati paṃsakūla”’nti.",
  "atk-s0303a:243": "Iti bhagavā imasmiṃ sutte desanaṃ tīhi bhavehi vinivattetvā arahattassa kūṭaṃ gaṇhi. Desanāpariyosāne pañcasatā bhikkhū arahatte patiṭṭhahiṃsu. Sattamaṃ.",
  "atk-s0303a:244": "8. Piṇḍolyasuttavaṇṇanā",
  "atk-s0303a:245_0": "80. Aṭṭhame kismiñcideva pakaraṇeti kismiñcideva kāraṇe. Paṇāmetvāti nīharitvā. Kismiṃ",
  "atk-s0303a:245_1": "pana kāraṇe ete bhagavatā paṇāmitāti? Ekasmiñhi antovasse bhagavā sāvatthiyaṃ vasitvā",
  "atk-s0303a:245_2": "vutthavasso pavāretvā mahābhikkhusaṅghaparivāro sāvatthito nikkhamitvā janapadacārikaṃ",
  "atk-s0303a:245_3": "caranto kapilavatthuṃ patvā nigrodhārāmaṃ pāvisi. Sakyarājāno “satthā āgato”ti sutvā",
  "atk-s0303a:245_4": "pacchābhatte kappiyāni telamadhuphāṇitādīni ceva pānakāni ca kājasatehi gāhāpetvā",
  "atk-s0303a:245_5": "vihāraṃ gantvā saṅghassa niyyātetvā satthāraṃ vanditvā paṭisanthāraṃ karontā ekamante",
  "atk-s0303a:245_6": "nisīdiṃsu. Satthā tesaṃ madhuradhammakathaṃ kathento nisīdi. Tasmiṃ khaṇe ekacce",
  "atk-s0303a:245_7": "bhikkhū senāsanaṃ paṭijagganti, ekacce mañcapīṭhādīni paññāpenti, sāmaṇerā appaharitaṃ",
  "atk-s0303a:245_8": "karonti. Bhājanīyaṭṭhāne sampattabhikkhūpi atthi, asampattabhikkhūpi atthi. Sampattā",
  "atk-s0303a:245_9": "asampattānaṃ lābhaṃ gaṇhantā, “amhākaṃ detha, amhākaṃ ācariyassa detha upajjhāyassa",
  "atk-s0303a:245_10": "dethā”ti kathentā mahāsaddamakaṃsu. Satthā sutvā theraṃ pucchi “ke pana te, ānanda,",
  "atk-s0303a:245_11": "uccāsaddā mahāsaddā kevaṭṭā maññe macchavilope”ti? Thero etamatthaṃ ārocesi. Satthā",
  "atk-s0303a:245_12": "sutvā “āmisahetu, ānanda, bhikkhū mahāsaddaṃ karontī”ti āha. “Āma, bhante”ti. “Ananucchavikaṃ,",
  "atk-s0303a:245_13": "ānanda, appatirūpaṃ. Na hi mayā kappasatasahassādhikāni cattāri asaṅkhyeyyāni cīvarādihetu",
  "atk-s0303a:245_14": "pāramiyo pūritā, nāpi ime bhikkhū cīvarādihetu agārasmā anagāriyaṃ pabbajitā, arahattahetu",
  "atk-s0303a:245_15": "pabbajitvā anatthaṃ atthasadisaṃ asāraṃ sārasadisaṃ karonti, gacchānanda, te bhikkhū paṇāmehī”ti.",
  "atk-s0303a:246_0": "Pubbaṇhasamayanti dutiyadivase pubbaṇhasamayaṃ. Beluvalaṭṭhikāya mūleti taruṇabeluvarukkhamūle.",
  "atk-s0303a:246_1": "Pabāḷhoti pabāhito. Pavāḷhotipi pāṭho, pavāhitoti attho. Ubhayampi nīhaṭabhāvameva",
  "atk-s0303a:246_2": "dīpeti. Siyā aññathattanti pasādaññathattaṃ vā bhāvaññathattaṃ vā bhaveyya. Kathaṃ?",
  "atk-s0303a:246_3": "“Sammāsambuddhena mayaṃ lahuke kāraṇe paṇāmitā”ti pasādaṃ mandaṃ karontānaṃ pasādaññathattaṃ",
  "atk-s0303a:246_4": "nāma hoti. Saliṅgeneva titthāyatanaṃ pakkamantānaṃ bhāvaññathattaṃ nāma. Siyā vipariṇāmoti",
  "atk-s0303a:246_5": "ettha pana “mayaṃ satthu ajjhāsayaṃ gaṇhituṃ sakkhissāmāti pabbajitā, naṃ gahetuṃ",
  "atk-s0303a:246_6": "asakkontānaṃ kiṃ amhākaṃ pabbajjāyā”ti? Sikkhaṃ paccakkhāya hīnāyāvattanaṃ vipariṇāmoti",
  "atk-s0303a:246_7": "veditabbo. Vacchassāti khīrūpakavacchassa. Aññathattanti milāyanaaññathattaṃ. Khīrūpako",
  "atk-s0303a:246_8": "hi vaccho mātu adassanena khīraṃ alabhanto milāyati kampati pavedhati. Vipariṇāmoti",
  "atk-s0303a:246_9": "maraṇaṃ. So hi khīraṃ alabhamāno khīrapipāsāya sussanto patitvā marati.",
  "atk-s0303a:247_0": "Bījānaṃ taruṇānanti udakena anuggahetabbānaṃ virūḷhabījānaṃ. Aññathattanti milāyanaññathattameva.",
  "atk-s0303a:247_1": "Tāni hi udakaṃ alabhantāni milāyanti. Vipariṇāmoti vināso. Tāni hi udakaṃ alabhantāni",
  "atk-s0303a:247_2": "sukkhitvā vinassanti, palālameva honti. Anuggahitoti āmisānuggahena ceva dhammānuggahena",
  "atk-s0303a:247_3": "ca anuggahito. Anuggaṇheyyanti dvīhipi etehi anuggahehi anuggaṇheyyaṃ. Acirapabbajitā",
  "atk-s0303a:247_4": "hi sāmaṇerā ceva daharabhikkhū ca cīvarādipaccayavekalle vā sati gelaññe vā satthārā",
  "atk-s0303a:247_5": "vā ācariyupajjhāyehi vā āmisānuggahena ananuggahitā kilamantā na sakkonti sajjhāyaṃ",
  "atk-s0303a:247_6": "vā manasikāraṃ vā kātuṃ, dhammānuggahena ananuggahitā uddesena ceva ovādānusāsaniyā",
  "atk-s0303a:247_7": "ca parihāyamānā na sakkonti akusalaṃ parivajjetvā kusalaṃ bhāvetuṃ. Imehi pana dvīhi",
  "atk-s0303a:247_8": "anuggahehi anuggahitā kāyena akilamantā sajjhāyamanasikāre pavattitvā yathānusiṭṭhaṃ",
  "atk-s0303a:247_9": "paṭipajjamānā aparabhāge taṃ anuggahaṃ alabhantāpi teneva purimānuggahena laddhabalā",
  "atk-s0303a:247_10": "sāsane patiṭṭhahanti, tasmā bhagavato evaṃ parivitakko udapādi.",
  "atk-s0303a:248_0": "Bhagavato purato pāturahosīti satthu cittaṃ ñatvā – “ime bhikkhū bhagavatā paṇāmitā,",
  "atk-s0303a:248_1": "idāni nesaṃ anuggahaṃ kātukāmo evaṃ cintesi, kāraṇaṃ bhagavā cintesi, ahamettha ussāhaṃ",
  "atk-s0303a:248_2": "janessāmī”ti purato pākaṭo ahosi. Santettha bhikkhūti idaṃ so mahābrahmā yathā nāma",
  "atk-s0303a:248_3": "byatto sūdo yadeva ambilaggādīsu rasajātaṃ rañño ruccati, taṃ abhisaṅkhārena sādutaraṃ",
  "atk-s0303a:248_4": "katvā punadivase upanāmeti, evameva attano byattatāya bhagavatā āhaṭaupamaṃyeva evametaṃ",
  "atk-s0303a:248_5": "bhagavātiādivacanehi abhisaṅkharitvā bhagavantaṃ yācanto bhikkhusaṅghassa anuggahakaraṇatthaṃ",
  "atk-s0303a:248_6": "vadati. Tattha abhinandatūti “mama santikaṃ bhikkhusaṅgho āgacchatū”ti. Evamassa",
  "atk-s0303a:248_7": "āgamanaṃ sampiyāyamāno abhinandatu. Abhivadatūti āgatassa ca ovādānusāsaniṃ dadanto abhivadatu.",
  "atk-s0303a:249_0": "Paṭisallānāti ekībhāvā. Iddhābhisaṅkhāraṃ abhisaṅkhāsīti iddhiṃ akāsi. Ekadvīhikāyāti",
  "atk-s0303a:249_1": "ekeko ceva dve dve ca hutvā. Sārajjamānarūpāti ottappamānasabhāvā bhāyamānā. Kasmā",
  "atk-s0303a:249_2": "pana bhagavā tesaṃ tathā upasaṅkamanāya iddhimakāsīti? Hitapatthanāya. Yadi hi te",
  "atk-s0303a:249_3": "vaggavaggā hutvā āgaccheyyuṃ, “bhagavā bhikkhusaṅghaṃ paṇāmetvā araññaṃ paviṭṭho",
  "atk-s0303a:249_4": "ekadivasampi tattha vasituṃ nāsakkhi, vegeneva āgato”ti keḷimpi kareyyuṃ. Atha nesaṃ",
  "atk-s0303a:249_5": "neva buddhagāravaṃ paccupaṭṭhaheyya, na dhammadesanaṃ sampaṭicchituṃ samatthā bhaveyyuṃ.",
  "atk-s0303a:249_6": "Sabhayānaṃ pana sasārajjānaṃ ekadvīhikāya āgacchantānaṃ buddhagāravañceva paccupaṭṭhitaṃ",
  "atk-s0303a:249_7": "bhavissati, dhammadesanañca sampaṭicchituṃ sakkhissantīti cintetvā tesaṃ hitapatthanāya",
  "atk-s0303a:249_8": "tathārūpaṃ iddhiṃ akāsi.",
  "atk-s0303a:250_0": "Nisīdiṃsūti tesu hi sārajjamānarūpesu āgacchantesu eko bhikkhu “mamaṃyeva satthā",
  "atk-s0303a:250_1": "oloketi, maṃyeva maññe niggaṇhitukāmo”ti saṇikaṃ āgantvā vanditvā nisīdi, athañño",
  "atk-s0303a:250_2": "athaññoti evaṃ pañcabhikkhusatāni nisīdiṃsu. Evaṃ nisinnaṃ pana bhikkhusaṅghaṃ sīdantare",
  "atk-s0303a:250_3": "sannisinnaṃ mahāsamuddaṃ viya nivāte padīpaṃ viya ca niccalaṃ disvā satthā cintesi",
  "atk-s0303a:250_4": "– “imesaṃ bhikkhūnaṃ kīdisī dhammadesanā vaṭṭatī”ti? Athassa etadahosi – “ime āhārahetu",
  "atk-s0303a:250_5": "paṇāmitā, piṇḍiyālopadhammadesanāva nesaṃ sappāyā, taṃ dassetvā matthake tiparivaṭṭadesanaṃ",
  "atk-s0303a:250_6": "desessāmi, desanāpariyosāne sabbe arahattaṃ pāpuṇissantī”ti. Atha nesaṃ taṃ dhammadesanaṃ",
  "atk-s0303a:250_7": "desento antamidaṃ, bhikkhavetiādimāha.",
  "atk-s0303a:251_0": "Tattha antanti pacchimaṃ lāmakaṃ. Yadidaṃ piṇḍolyanti yaṃ evaṃ piṇḍapariyesanena",
  "atk-s0303a:251_1": "jīvikaṃ kappentassa jīvitaṃ. Ayaṃ panettha padattho – piṇḍāya ulatīti piṇḍolo, piṇḍolassa",
  "atk-s0303a:251_2": "kammaṃ piṇḍolyaṃ, piṇḍapariyesanena nipphāditajīvitanti attho. Abhisāpoti akkoso.",
  "atk-s0303a:251_3": "Kupitā hi manussā attano paccatthikaṃ “cīvaraṃ nivāsetvā kapālaṃ gahetvā piṇḍaṃ pariyesamāno",
  "atk-s0303a:251_4": "carissatī”ti akkosanti. Atha vā pana “kiṃ tuyhaṃ akātabbaṃ atthi, yo tvaṃ evaṃ balavā",
  "atk-s0303a:251_5": "vīriyasampannopi hirottappaṃ pahāya kapaṇo viya piṇḍolo vicarasi pattapāṇī”ti? Evampi",
  "atk-s0303a:251_6": "akkosantiyeva. Tañca kho etanti evaṃ taṃ abhisāpaṃ samānampi piṇḍolyaṃ. Kulaputtā",
  "atk-s0303a:251_7": "upenti atthavasikāti mama sāsane jātikulaputtā ca ācārakulaputtā ca atthavasikā kāraṇavasikā",
  "atk-s0303a:251_8": "hutvā kāraṇavasaṃ paṭicca upenti.",
  "atk-s0303a:252_0": "Rājābhinītātiādīsu ye rañño santakaṃ khāditvā raññā bandhanāgāre bandhāpitā palāyitvā",
  "atk-s0303a:252_1": "pabbajanti, te rājābhinītā nāma. Te hi raññā bandhanaṃ abhinītattā rājābhinītā nāma.",
  "atk-s0303a:252_2": "Ye pana corehi aṭaviyaṃ gahetvā ekaccesu māriyamānesu ekacce “mayaṃ sāmi tumhehi",
  "atk-s0303a:252_3": "vissaṭṭhā gehaṃ anajjhāvasitvā pabbajissāma, tattha yaṃ yaṃ buddhapūjādipuññaṃ karissāma,",
  "atk-s0303a:252_4": "tato tumhākaṃ pattiṃ dassāmā”ti tehi vissaṭṭhā pabbajanti, te corābhinītā nāma. Tepi",
  "atk-s0303a:252_5": "hi corehi māretabbataṃ abhinītāti corābhinītā nāma. Ye pana iṇaṃ gahetvā paṭidātuṃ",
  "atk-s0303a:252_6": "asakkontā palāyitvā pabbajanti, te iṇaṭṭā nāma, iṇapīḷitāti attho. Iṇaṭṭhātipi pāṭho,",
  "atk-s0303a:252_7": "iṇe ṭhitāti attho. Ye rājacorachātakarogabhayānaṃ aññatarena abhibhūtā upaddutā pabbajanti,",
  "atk-s0303a:252_8": "te bhayaṭṭā nāma, bhayapīḷitāti attho. Bhayaṭṭhātipi pāṭho, bhaye ṭhitāti attho.",
  "atk-s0303a:252_9": "Ājīvikāpakatāti ājīvikāya upaddutā abhibhūtā, puttadāraṃ posetuṃ asakkontāti attho.",
  "atk-s0303a:252_10": "Otiṇṇāmhāti anto anupaviṭṭhā.",
  "atk-s0303a:253_0": "So ca hoti abhijjhālūti idaṃ so kulaputto “dukkhassa antaṃ karissāmī”tiādivasena",
  "atk-s0303a:253_1": "cittaṃ uppādetvā pabbajito, aparabhāge, taṃ pabbajjaṃ tathārūpaṃ kātuṃ na sakkoti,",
  "atk-s0303a:253_2": "taṃ dassetuṃ vuttaṃ. Tattha abhijjhālūti parabhaṇḍānaṃ abhijjhāyitā. Tibbasārāgoti",
  "atk-s0303a:253_3": "bahalarāgo. Byāpannacittoti pūtibhāvena vipannacitto. Paduṭṭhamanasaṅkappoti tikhiṇasiṅgo",
  "atk-s0303a:253_4": "viya goṇo duṭṭhacitto. Muṭṭhassatīti bhattanikkhittakāko viya naṭṭhassati, idha kataṃ",
  "atk-s0303a:253_5": "ettha nassati. Asampajānoti nippañño. Khandhādiparicchedarahito. Asamāhitoti caṇḍasote",
  "atk-s0303a:253_6": "baddhanāvā viya upacārappanābhāvena asaṇṭhito. Vibbhantacittoti bandhāruḷhamago viya",
  "atk-s0303a:253_7": "santamano. Pākatindriyoti yathā gihī puttadhītaro olokento asaṃvutindriyo hoti, evaṃ asaṃvutindriyo.",
  "atk-s0303a:254_0": "Chavālātanti chavānaṃ daḍḍhaṭṭhāne alātaṃ. Ubhatopadittaṃ majjhe gūthagatanti pamāṇena",
  "atk-s0303a:254_1": "aṭṭhaṅgulamattaṃ dvīsu ṭhānesu ādittaṃ majjhe gūthamakkhitaṃ. Neva gāmeti sace hi",
  "atk-s0303a:254_2": "taṃ yuganaṅgalagopānasipakkhapāsakādīnaṃ atthāya upanetuṃ sakkā assa, gāme kaṭṭhatthaṃ",
  "atk-s0303a:254_3": "phareyya. Sace khettakuṭiyaṃ kaṭṭhattharamañcakādīnaṃ atthāya upanetuṃ sakkā, araññe",
  "atk-s0303a:254_4": "kaṭṭhatthaṃ phareyya. Yasmā pana ubhayathāpi na sakkā, tasmā evaṃ vuttaṃ. Gihibhogā",
  "atk-s0303a:254_5": "ca parihīnoti yo agāre vasantehi gihīhi dāyajje bhājiyamāne bhogo laddhabbo assa,",
  "atk-s0303a:254_6": "tato ca parihīno. Sāmaññatthañcāti ācariyupajjhāyānaṃ ovāde ṭhatvā pariyattipaṭivedhavasena",
  "atk-s0303a:254_7": "pattabbaṃ sāmaññatthañca. Imañca pana upamaṃ satthā na dussīlassa vasena āhari, parisuddhasīlassa",
  "atk-s0303a:254_8": "pana alasassa abhijjhādīhi dosehi upahatassa puggalassa imaṃ upamaṃ āhari.",
  "atk-s0303a:255_0": "Tayome, bhikkhaveti kasmā āraddhaṃ? Imassa puggalassa chavālātasadisabhāvo neva mātāpitūhi",
  "atk-s0303a:255_1": "kato, na ācariyupajjhāyehi, imehi pana pāpavitakkehi katoti dassanatthaṃ āraddhaṃ.",
  "atk-s0303a:255_2": "Animittaṃ vā samādhinti vipassanāsamādhiṃ. So hi niccanimittādīnaṃ samugghātanena",
  "atk-s0303a:255_3": "animittoti vuccati. Ettha ca cattāro satipaṭṭhānā missakā, animittasamādhi pubbabhāgo.",
  "atk-s0303a:255_4": "Animittasamādhi vā missako, satipaṭṭhānā pubbabhāgāti veditabbā.",
  "atk-s0303a:256_0": "Dvemā, bhikkhave, diṭṭhiyoti idaṃ pana na kevalaṃ animittasamādhibhāvanā imesaṃyeva",
  "atk-s0303a:256_1": "tiṇṇaṃ mahāvitakkānaṃ pahānāya saṃvattati, sassatucchedadiṭṭhīnampi pana samugghātaṃ",
  "atk-s0303a:256_2": "karotīti dassanatthaṃ vuttaṃ. Na vajjavā assanti niddoso bhaveyyaṃ. Sesamettha uttānameva.",
  "atk-s0303a:256_3": "Iti bhagavā imasmimpi sutte desanaṃ tīhi bhavehi vinivattetvā arahattena kūṭaṃ gaṇhi.",
  "atk-s0303a:256_4": "Desanāvasāne pañcasatā bhikkhū saha paṭisambhidāhi arahattaṃ pāpuṇiṃsūti. Aṭṭhamaṃ.",
  "atk-s0303a:257": "9. Pālileyyasuttavaṇṇanā",
  "atk-s0303a:258_0": "81. Navame cārikaṃ pakkāmīti kosambikānaṃ bhikkhūnaṃ kalahakāle satthā ekadivasaṃ",
  "atk-s0303a:258_1": "dīghītissa kosalarañño vatthuṃ āharitvā “na hi verena verāni, sammantīdha kudācana”ntiādīhi",
  "atk-s0303a:258_2": "gāthāhi ovadati. Taṃdivasaṃ tesaṃ kalahaṃ karontānaṃyeva ratti vibhātā. Dutiyadivasepi",
  "atk-s0303a:258_3": "bhagavā tameva vatthuṃ kathesi. Taṃdivasampi tesaṃ kalahaṃ karontānaṃyeva ratti vibhātā.",
  "atk-s0303a:258_4": "Tatiyadivasepi bhagavā tameva vatthuṃ kathesi. Atha naṃ aññataro bhikkhu evamāha",
  "atk-s0303a:258_5": "– “appossukko, bhante, bhagavā diṭṭhadhammasukhavihāraṃ anuyutto viharatu, mayametena",
  "atk-s0303a:258_6": "bhaṇḍanena kalahena viggahena vivādena paññāyissāmā”ti. Satthā “pariyādiṇṇarūpacittā",
  "atk-s0303a:258_7": "kho ime moghapurisā, na ime sakkā saññāpetu”nti cintetvā – “kiṃ mayhaṃ imehi, ekacāravāsaṃ",
  "atk-s0303a:258_8": "vasissāmī”ti? So pātova sarīrapaṭijagganaṃ katvā kosambiyaṃ piṇḍāya caritvā kañcipi",
  "atk-s0303a:258_9": "anāmantetvā ekova adutiyo cārikaṃ pakkāmi.",
  "atk-s0303a:259_0": "Yasmiṃ, āvuso, samayeti idaṃ thero yasmāssa ajja bhagavā ekena bhikkhunā saddhiṃ",
  "atk-s0303a:259_1": "pakkamissati, ajja dvīhi, ajja satena, ajja sahassena, ajja ekakovāti sabbo bhagavato",
  "atk-s0303a:259_2": "cāro vidito pākaṭo paccakkho, tasmā āha.",
  "atk-s0303a:260_0": "Anupubbenāti gāmanigamapaṭipāṭiyā piṇḍāya caramāno ekacāravāsaṃ tāva vasamānaṃ bhikkhuṃ",
  "atk-s0303a:260_1": "passitukāmo hutvā bālakaloṇakāragāmaṃ agamāsi. Tattha bhaguttherassa sakalapacchābhattañceva",
  "atk-s0303a:260_2": "tiyāmarattiñca ekacāravāse ānisaṃsaṃ kathetvā punadivase tena pacchāsamaṇena piṇḍāya",
  "atk-s0303a:260_3": "caritvā taṃ tattheva nivattetvā “samaggavāsaṃ vasamāne tayo kulaputte passissāmī”ti",
  "atk-s0303a:260_4": "pācīnavaṃsamigadāyaṃ agamāsi. Tesampi sakalapacchābhattañceva tiyāmarattiñca ekacāravāse",
  "atk-s0303a:260_5": "ānisaṃsaṃ kathetvā te tattheva nivattetvā ekakova pālileyya nagarābhimukho pakkamitvā",
  "atk-s0303a:260_6": "anupubbena pālileyyanagaraṃ sampatto. Tena vuttaṃ – “anupubbena cārikaṃ caramāno",
  "atk-s0303a:260_7": "yena pālileyyakaṃ, tadavasarī”ti.",
  "atk-s0303a:261_0": "Bhaddasālamūleti pālileyyavāsino bhagavato dānaṃ datvā pālileyyato avidūre rakkhitavanasaṇḍo",
  "atk-s0303a:261_1": "nāma atthi, tattha bhagavato paṇṇasālaṃ katvā “ettha vasathā”ti paṭiññaṃ kāretvā",
  "atk-s0303a:261_2": "vāsayiṃsu. Bhaddasālo pana tattheko manāpo laddhako sālarukkho. Bhagavā taṃ nagaraṃ",
  "atk-s0303a:261_3": "upanissāya tasmiṃ vanasaṇḍe paṇṇasālasamīpe tasmiṃ rukkhamūle viharati. Tena vuttaṃ “bhaddasālamūle”ti.",
  "atk-s0303a:262_0": "Evaṃ viharante panettha tathāgate aññataro hatthināgo hatthinīhi hatthipotakādīhi",
  "atk-s0303a:262_1": "gocarabhūmititthogāhanādīsu ubbāḷho yūthe ukkaṇṭhito “kiṃ me imehi hatthīhī”ti? Yūthaṃ",
  "atk-s0303a:262_2": "pahāya manussapathaṃ gacchanto pālileyyakavanasaṇḍe bhagavantaṃ disvā ghaṭasahassena",
  "atk-s0303a:262_3": "nibbāpitasantāpo viya nibbuto hutvā satthu santike aṭṭhāsi. So tato paṭṭhāya satthu",
  "atk-s0303a:262_4": "vattapaṭivattaṃ karonto mukhadhovanaṃ deti, nhānodakaṃ āharati, dantakaṭṭhaṃ deti,",
  "atk-s0303a:262_5": "pariveṇaṃ sammajjati, araññato madhurāni phalāphalāni āharitvā satthuno deti. Satthā paribhogaṃ karoti.",
  "atk-s0303a:263_0": "Ekadivasaṃ satthā rattibhāgasamanantare caṅkamitvā pāsāṇaphalake nisīdi. Hatthīpi",
  "atk-s0303a:263_1": "avidūre ṭhāne aṭṭhāsi. Satthā pacchato oloketvā na kiñci addasa, evaṃ purato ca ubhayapassesu",
  "atk-s0303a:263_2": "ca. Athassa “sukhaṃ vatāhaṃ aññatra tehi bhaṇḍanakārakehi vasāmī”ti cittaṃ uppajji.",
  "atk-s0303a:263_3": "Hatthinopi “mayā nāmitasākhaṃ aññe khādantā natthī”tiādīni cintetvā – “sukhaṃ vata",
  "atk-s0303a:263_4": "ekakova vasāmi, satthu vattaṃ kātuṃ labhāmī”ti cittaṃ uppajji. Satthā attano cittaṃ",
  "atk-s0303a:263_5": "oloketvā – “mama tāva īdisaṃ cittaṃ, kīdisaṃ nu kho hatthissā”ti tassāpi tādisameva",
  "atk-s0303a:263_6": "disvā “sameti no citta”nti imaṃ udānaṃ udānesi –",
  "atk-s0303a:264": "“Etaṃ nāgassa nāgena, īsādantassa hatthino;",
  "atk-s0303a:265": "Sameti cittaṃ cittena, yadeko ramatī vane”ti. ;",
  "atk-s0303a:266_0": "Atha kho sambahulā bhikkhūti atha evaṃ tathāgate tattha viharante pañcasatā disāsu",
  "atk-s0303a:266_1": "vassaṃvutthā bhikkhū. Yenāyasmā ānandoti “satthā kira bhikkhusaṅghaṃ paṇāmetvā araññaṃ",
  "atk-s0303a:266_2": "paviṭṭho”ti attano dhammatāya satthu santikaṃ gantuṃ asakkontā yenāyasmā ānando, tenupasaṅkamiṃsu.",
  "atk-s0303a:267_0": "Anantarā āsavānaṃ khayoti maggānantaraṃ arahattaphalaṃ. Vicayasoti vicayena, tesaṃ",
  "atk-s0303a:267_1": "tesaṃ dhammānaṃ sabhāvavicinanasamatthena ñāṇena paricchinditvāti attho. Dhammoti",
  "atk-s0303a:267_2": "sāsanadhammo. Cattāro satipaṭṭhānātiādi ye ye koṭṭhāse paricchinditvā dhammo desito,",
  "atk-s0303a:267_3": "tesaṃ pakāsanatthāya vuttaṃ. Samanupassanāti diṭṭhisamanupassanā. Saṅkhāro soti diṭṭhisaṅkhāro",
  "atk-s0303a:267_4": "so. Tatojo so saṅkhāroti tato taṇhāto so saṅkhāro jāto. Taṇhāsampayuttesu cittesupi",
  "atk-s0303a:267_5": "catūsu cittesu esa jāyati. Sāpi taṇhāti sā diṭṭhisaṅkhārassa paccayabhūtā taṇhā.",
  "atk-s0303a:267_6": "Sāpi vedanāti sā taṇhāya paccayabhūtā vedanā. Sopi phassoti so vedanāya paccayo avijjāsamphasso.",
  "atk-s0303a:267_7": "Sāpi avijjāti sā phassasampayuttā avijjā.",
  "atk-s0303a:268_0": "No cassaṃ, no ca me siyāti sace ahaṃ na bhaveyyaṃ, mama parikkhāropi na bhaveyya.",
  "atk-s0303a:268_1": "Nābhavissaṃ, na me bhavissatīti sace pana āyatimpi ahaṃ na bhavissāmi, evaṃ mama",
  "atk-s0303a:268_2": "parikkhāropi na bhavissati. Ettake ṭhāne bhagavā tena bhikkhunā gahitagahitadiṭṭhiṃ",
  "atk-s0303a:268_3": "vissajjāpento āgato puggalajjhāsayenapi desanāvilāsenapi. Tatojo so saṅkhāroti taṇhāsampayuttacitte",
  "atk-s0303a:268_4": "vicikicchāva natthi, kathaṃ vicikicchāsaṅkhāro taṇhāto jāyatīti? Appahīnattā. Yassa",
  "atk-s0303a:268_5": "hi taṇhāya appahīnāya so uppajjati, taṃ sandhāyetaṃ vuttaṃ. Diṭṭhiyāpi eseva nayo",
  "atk-s0303a:268_6": "labbhatiyeva catūsu hi cittuppādesu sampayuttadiṭṭhi nāma natthi. Yasmā pana taṇhāya",
  "atk-s0303a:268_7": "appahīnattā sā uppajjati, tasmā taṃ sandhāya tatrāpi ayamattho yujjati. Iti imasmiṃ",
  "atk-s0303a:268_8": "sutte tevīsatiyā ṭhānesu arahattaṃ pāpetvā vipassanā kathitā. Navamaṃ.",
  "atk-s0303a:269": "10. Puṇṇamasuttavaṇṇanā",
  "atk-s0303a:270_0": "82. Dasame tadahuposathetiādi pavāraṇasutte vitthāritameva. Kiñcideva desanti kiñci",
  "atk-s0303a:270_1": "kāraṇaṃ. Sake āsane nisīditvā puccha yadākaṅkhasīti kasmā evamāha? So kira bhikkhu",
  "atk-s0303a:270_2": "pañcasatabhikkhuparivāro. Ācariye pana ṭhitake pucchante sace te bhikkhū nisīdanti,",
  "atk-s0303a:270_3": "satthari gāravaṃ kataṃ hoti, ācariye agāravaṃ. Sace uṭṭhahanti, ācariye gāravaṃ kataṃ",
  "atk-s0303a:270_4": "hoti, satthari agāravaṃ. Iti nesaṃ cittaṃ anekaggaṃ bhavissati, desanaṃ sampaṭicchituṃ",
  "atk-s0303a:270_5": "na sakkhissanti. Tasmiṃ pana nisīditvā pucchante tesaṃ cittaṃ ekaggaṃ bhavissati,",
  "atk-s0303a:270_6": "desanaṃ sampaṭicchituṃ sakkhissantīti ñatvā bhagavā evamāha. Ime nu kho, bhanteti",
  "atk-s0303a:270_7": "ayaṃ thero pañcannaṃ bhikkhusatānaṃ ācariyo, pañcakkhandhamattampi nappajānātīti",
  "atk-s0303a:270_8": "na vattabbo. Pañhaṃ pucchantena pana “ime pañcupādānakkhandhā, na aññe”ti evaṃ jānantena",
  "atk-s0303a:270_9": "viya hutvā pucchituṃ na vaṭṭati, tasmā ajānanto viya pucchati. Tepi cassa antevāsikā",
  "atk-s0303a:270_10": "“amhākaṃ ācariyo ‘ahaṃ jānāmī’ti na katheti, sabbaññutaññāṇena pana saddhiṃ saṃsanditvāva",
  "atk-s0303a:270_11": "kathetī”ti sotabbaṃ saddhātabbaṃ maññissantītipi ajānanto viya pucchati.",
  "atk-s0303a:271_0": "Chandamūlakāti taṇhāchandamūlakā. Na kho bhikkhu taññeva upādānaṃ te pañcupādānakkhandhāti",
  "atk-s0303a:271_1": "yasmā chandarāgamattaṃ pañcakkhandhā na hoti, tasmā idaṃ vuttaṃ. Yasmā pana sahajātato",
  "atk-s0303a:271_2": "vā ārammaṇato vā khandhe muñcitvā upādānaṃ natthi, tasmā nāpi aññatra pañcahi upādānakkhandhehi",
  "atk-s0303a:271_3": "upādānanti vuttaṃ. Taṇhāsampayuttasmiñhi citte vattamāne taṃcittasamuṭṭhānarūpaṃ",
  "atk-s0303a:271_4": "rūpakkhandho, ṭhapetvā taṃ taṇhaṃ sesā arūpadhammā cattāro khandhāti sahajātatopi",
  "atk-s0303a:271_5": "khandhe muñcitvā upādānaṃ natthi. Upādānassa pana rūpādīsu aññataraṃ ārammaṇaṃ katvā",
  "atk-s0303a:271_6": "uppajjanato ārammaṇatopi pañcakkhandhe muñcitvā upādānaṃ natthi. Chandarāgavemattatāti",
  "atk-s0303a:271_7": "chandarāganānattaṃ. Evaṃ kho bhikkhūti evaṃ rūpārammaṇassa chandarāgassa vedanādīsu",
  "atk-s0303a:271_8": "aññataraṃ ārammaṇaṃ akaraṇato siyā chandarāgavemattatā. Khandhādhivacananti khandhāti",
  "atk-s0303a:271_9": "ayaṃ paññatti. Ayaṃ pana anusandhi na ghaṭiyati, kiñcāpi na ghaṭiyati, sānusandhikāva",
  "atk-s0303a:271_10": "pucchā, sānusandhikaṃ vissajjanaṃ. Ayañhi thero tesaṃ tesaṃ bhikkhūnaṃ ajjhāsayena",
  "atk-s0303a:271_11": "pucchati, satthāpi tesaṃ tesaṃ ajjhāsayeneva vissajjeti. Sesaṃ sabbattha uttānameva. Dasamaṃ.",
  "atk-s0303a:272": "Imassa ca pana vaggassa ekekasmiṃ sutte pañcasatā pañcasatā bhikkhū arahattaṃ pattāti.",
  "atk-s0303a:273": "Khajjanīyavaggo aṭṭhamo.",
  "atk-s0303a:274": "9. Theravaggo",
  "atk-s0303a:275": "1. Ānandasuttavaṇṇanā",
  "atk-s0303a:276_0": "83. Theravaggassa paṭhame mantāṇiputtoti, mantāṇiyā nāma brāhmaṇiyā putto. Upādāyāti",
  "atk-s0303a:276_1": "āgamma ārabbha sandhāya paṭicca. Asmīti hotīti asmīti evaṃ pavattaṃ taṇhāmānadiṭṭhipapañcattayaṃ",
  "atk-s0303a:276_2": "hoti. Daharoti taruṇo. Yuvāti yobbanena samannāgato. Maṇḍanakajātikoti maṇḍanakasabhāvo",
  "atk-s0303a:276_3": "maṇḍanakasīlo. Mukhanimittanti mukhapaṭibimbaṃ. Tañhi parisuddhaṃ ādāsamaṇḍalaṃ paṭicca",
  "atk-s0303a:276_4": "paññāyati. Kiṃ pana taṃ olokayato sakamukhaṃ paññāyati, paramukhanti? Yadi sakaṃ",
  "atk-s0303a:276_5": "bhaveyya, parammukhaṃ hutvā paññāyeyya, atha parassa bhaveyya, vaṇṇādīhi asadisaṃ",
  "atk-s0303a:276_6": "hutvā paññāyeyya. Tasmā na taṃ attano, na parassa, ādāsaṃ pana nissāya nibhāsarūpaṃ",
  "atk-s0303a:276_7": "nāma taṃ paññāyatīti vadanti. Atha yaṃ udake paññāyati, taṃ kena kāraṇenāti? Mahābhūtānaṃ",
  "atk-s0303a:276_8": "visuddhatāya. Dhammo me abhisamitoti mayā ñāṇena catusaccadhammo abhisamāgato, sotāpannosmi",
  "atk-s0303a:276_9": "jātoti kathesi. Paṭhamaṃ.",
  "atk-s0303a:277": "2. Tissasuttavaṇṇanā",
  "atk-s0303a:278_0": "84. Dutiye madhurakajāto viyāti sañjātagarubhāvo viya akammañño. Disāpi meti ayaṃ",
  "atk-s0303a:278_1": "puratthimā ayaṃ dakkhiṇāti evaṃ disāpi mayhaṃ na pakkhāyanti, na pākaṭā hontīti vadati.",
  "atk-s0303a:278_2": "Dhammāpi maṃ na paṭibhantīti pariyattidhammāpi mayhaṃ na upaṭṭhahanti, uggahitaṃ",
  "atk-s0303a:278_3": "sajjhāyitaṃ na dissatīti vadati. Vicikicchāti no mahāvicikicchā. Na hi tassa “sāsanaṃ",
  "atk-s0303a:278_4": "niyyānikaṃ nu kho, na nu kho”ti vimati uppajjati. Evaṃ panassa hoti “sakkhissāmi",
  "atk-s0303a:278_5": "nu kho samaṇadhammaṃ kātuṃ, udāhu pattacīvaradhāraṇamattameva karissāmī”ti.",
  "atk-s0303a:279_0": "Kāmānametaṃ adhivacananti yathā hi ninnaṃ pallalaṃ olokentassa dassanarāmaṇeyyakamattaṃ",
  "atk-s0303a:279_1": "atthi, yo panettha otarati, taṃ caṇḍamīnākulatāya ākaḍḍhitvā anayabyasanaṃ pāpeti,",
  "atk-s0303a:279_2": "evamevaṃ pañcasu kāmaguṇesu cakkhudvārādīnaṃ ārammaṇe rāmaṇeyyakamattaṃ atthi, yo",
  "atk-s0303a:279_3": "panettha gedhaṃ āpajjati, taṃ ākaḍḍhitvā nirayādīsu eva pakkhipanti. Appassādā hi",
  "atk-s0303a:279_4": "kāmā bahudukkhā bahupāyāsā, ādīnavo ettha bhiyyoti imaṃ atthavasaṃ paṭicca “kāmānametaṃ",
  "atk-s0303a:279_5": "adhivacana”nti vuttaṃ. Ahamanuggahenāti ahaṃ dhammāmisānuggahehi anuggaṇhāmi. Abhinandīti",
  "atk-s0303a:279_6": "sampaṭicchi. Na kevalañca abhinandi, imaṃ pana satthu santikā assāsaṃ labhitvā ghaṭento",
  "atk-s0303a:279_7": "vāyamanto katipāhena arahatte patiṭṭhāsi. Dutiyaṃ.",
  "atk-s0303a:280": "3. Yamakasuttavaṇṇanā",
  "atk-s0303a:281_0": "85. Tatiye diṭṭhigatanti sace hissa evaṃ bhaveyya “saṅkhārā uppajjanti ceva nirujjhanti",
  "atk-s0303a:281_1": "ca, saṅkhārappavattameva appavattaṃ hotī”ti, diṭṭhigataṃ nāma na bhaveyya, sāsanāvacarikaṃ",
  "atk-s0303a:281_2": "ñāṇaṃ bhaveyya. Yasmā panassa “satto ucchijjati vinassatī”ti ahosi, tasmā diṭṭhigataṃ",
  "atk-s0303a:281_3": "nāma jātaṃ. Thāmasā parāmāsāti diṭṭhithāmena ceva diṭṭhiparāmāsena ca.",
  "atk-s0303a:282_0": "Yenāyasmā sāriputtoti yathā nāma paccante kupite taṃ vūpasametuṃ asakkontā rājapurisā",
  "atk-s0303a:282_1": "senāpatissa vā rañño vā santikaṃ gacchanti, evaṃ diṭṭhigatavasena tasmiṃ there kupite",
  "atk-s0303a:282_2": "taṃ vūpasametuṃ asakkontā te bhikkhū yena dhammarājassa dhammasenāpati āyasmā sāriputto,",
  "atk-s0303a:282_3": "tenupasaṅkamiṃsu. Evaṃbyākhoti tesaṃ bhikkhūnaṃ santike viya therassa sammukhā paggayha",
  "atk-s0303a:282_4": "vattuṃ asakkonto olambantena hadayena “evaṃbyākho”ti āha. Taṃ kiṃ maññasi, āvusoti?",
  "atk-s0303a:282_5": "Idaṃ thero tassa vacanaṃ sutvā, “nāyaṃ attano laddhiyaṃ dosaṃ passati, dhammadesanāya",
  "atk-s0303a:282_6": "assa taṃ pākaṭaṃ karissāmī”ti cintetvā tiparivaṭṭaṃ desanaṃ desetuṃ ārabhi.",
  "atk-s0303a:283_0": "Taṃ kiṃ maññasi, āvuso yamaka, rūpaṃ tathāgatoti idaṃ kasmā āraddhaṃ? Anuyogavattaṃ",
  "atk-s0303a:283_1": "dāpanatthaṃ. Tiparivaṭṭadesanāvasānasmiñhi thero sotāpanno jāto. Atha naṃ anuyogavattaṃ",
  "atk-s0303a:283_2": "dāpetuṃ “taṃ kiṃ maññasī”tiādimāha? Tathāgatoti satto. Rūpaṃ vedanā saññā saṅkhārā",
  "atk-s0303a:283_3": "viññāṇanti ime pañcakkhandhe sampiṇḍetvā “tathāgato”ti samanupassasīti pucchati.",
  "atk-s0303a:283_4": "Ettha ca te, āvusoti idaṃ therassa anuyoge bhummaṃ. Idaṃ vuttaṃ hoti – ettha ca te",
  "atk-s0303a:283_5": "ettake ṭhāne diṭṭheva dhamme saccato thirato satte anupalabbhiyamāneti. Sace taṃ,",
  "atk-s0303a:283_6": "āvusoti idametaṃ aññaṃ byākarāpetukāmo pucchati. Yaṃ dukkhaṃ taṃ niruddhanti yaṃ",
  "atk-s0303a:283_7": "dukkhaṃ, tadeva niruddhaṃ, añño satto nirujjhanako nāma natthi, evaṃ byākareyyanti attho.",
  "atk-s0303a:284_0": "Etasseva atthassāti etassa paṭhamamaggassa. Bhiyyosomattāya ñāṇāyāti atirekappamāṇassa",
  "atk-s0303a:284_1": "ñāṇassa atthāya, sahavipassanakānaṃ upari ca tiṇṇaṃ maggānaṃ āvibhāvatthāyāti attho.",
  "atk-s0303a:284_2": "Ārakkhasampannoti antoārakkhena ceva bahiārakkhena ca samannāgato. Ayogakkhemakāmoti",
  "atk-s0303a:284_3": "catūhi yogehi khemabhāvaṃ anicchanto. Pasayhāti pasayhitvā abhibhavitvā. Anupakhajjāti anupavisitvā.",
  "atk-s0303a:285_0": "Pubbuṭṭhāyītiādīsu dūratova āgacchantaṃ disvā āsanato paṭhamataraṃ vuṭṭhātīti pubbuṭṭhāyī.",
  "atk-s0303a:285_1": "Tassa āsanaṃ datvā tasmiṃ nisinne pacchā nipatati nisīdatīti, pacchānipātī. Pātova",
  "atk-s0303a:285_2": "vuṭṭhāya “ettakā kasituṃ gacchatha, ettakā vapitu”nti vā sabbapaṭhamaṃ vuṭṭhātīti",
  "atk-s0303a:285_3": "pubbuṭṭhāyī. Sāyaṃ sabbesu attano attano vasanaṭṭhānaṃ gatesu gehassa samantato ārakkhaṃ",
  "atk-s0303a:285_4": "saṃvidhāya dvārāni thaketvā sabbapacchā nipajjanatopi pacchānipātī. “Kiṃ karomi,",
  "atk-s0303a:285_5": "ayyaputta? Kiṃ karomi ayyaputtā”ti? Mukhaṃ olokento kiṃkāraṃ paṭisāvetīti kiṃkārapaṭissāvī.",
  "atk-s0303a:285_6": "Manāpaṃ caratīti manāpacārī. Piyaṃ vadatīti piyavādī. Mittatopi naṃ saddaheyyāti",
  "atk-s0303a:285_7": "mitto me ayanti saddaheyya. Vissāsaṃ āpajjeyyāti ekato pānabhojanādiṃ karonto vissāsiko",
  "atk-s0303a:285_8": "bhaveyya. Saṃvissatthoti suṭṭhu vissattho.",
  "atk-s0303a:286_0": "Evameva khoti ettha idaṃ opammasaṃsandanaṃ – bālagahapatiputto viya hi vaṭṭasannissitakāle",
  "atk-s0303a:286_1": "assutavā puthujjano, vadhakapaccāmitto viya abaladubbalā pañcakkhandhā, vadhakapaccāmittassa",
  "atk-s0303a:286_2": "“bālagahapatiputtaṃ upaṭṭhahissāmī”ti upagatakālo viya paṭisandhikkhaṇe upagatā pañcakkhandhā,",
  "atk-s0303a:286_3": "tassa hi “na me ayaṃ sahāyo, vadhakapaccatthiko aya”nti ajānanakālo viya vaṭṭanissitaputhujjanassa",
  "atk-s0303a:286_4": "pañcakkhandhe “na ime mayha”nti agahetvā “mama rūpaṃ, mama vedanā, mama saññā, mama",
  "atk-s0303a:286_5": "saṅkhārā, mama viññāṇa”nti gahitakālo, vadhakapaccatthikassa “mitto me aya”nti gahetvā",
  "atk-s0303a:286_6": "sakkārakaraṇakālo viya “mama ime”ti gahetvā pañcannaṃ khandhānaṃ nhāpanabhojanādīhi",
  "atk-s0303a:286_7": "sakkārakaraṇakālo, “ativissattho me aya”nti ñatvā sakkāraṃ karontasseva asinā sīsacchindanaṃ",
  "atk-s0303a:286_8": "viya vissatthassa bālaputhujjanassa tikhiṇehi bhijjamānehi khandhehi jīvitapariyādānaṃ veditabbaṃ.",
  "atk-s0303a:287_0": "Upetīti upagacchati. Upādiyatīti gaṇhāti. Adhiṭṭhātīti adhitiṭṭhati. Attā meti ayaṃ",
  "atk-s0303a:287_1": "me attāti. Sutavā ca kho, āvuso, ariyasāvakoti yathā pana paṇḍito gahapatiputto evaṃ",
  "atk-s0303a:287_2": "upagataṃ paccatthikaṃ “paccatthiko me aya”nti ñatvā appamatto tāni tāni kammāni kāretvā",
  "atk-s0303a:287_3": "anatthaṃ pariharati, atthaṃ pāpuṇāti, evaṃ sutavā ariyasāvakopi “na rūpaṃ attato",
  "atk-s0303a:287_4": "samanupassatī”tiādinā nayena pañcakkhandhe ahanti vā mamanti vā agahetvā, “paccatthikā",
  "atk-s0303a:287_5": "me ete”ti ñatvā rūpasattakaarūpasattakādivasena vipassanāya yojetvāva tatonidānaṃ",
  "atk-s0303a:287_6": "dukkhaṃ parivajjetvā aggaphalaṃ arahattaṃ pāpuṇāti. Sesamettha uttānameva. Tatiyaṃ.",
  "atk-s0303a:288": "4. Anurādhasuttavaṇṇanā",
  "atk-s0303a:289_0": "86. Catutthe araññakuṭikāyanti tasseva vihārassa paccante paṇṇasālāyaṃ. Taṃ tathāgatoti",
  "atk-s0303a:289_1": "tumhākaṃ satthā tathāgato taṃ sattaṃ tathāgataṃ. Aññatra imehīti tassa kira evaṃ",
  "atk-s0303a:289_2": "ahosi “ime sāsanassa paṭipakkhā paṭivilomā, yathā ime bhaṇanti, na evaṃ satthā paññāpessati,",
  "atk-s0303a:289_3": "aññathā paññāpessatī”ti. Tasmā evamāha. Evaṃ vutte te aññatitthiyāti evaṃ therena",
  "atk-s0303a:289_4": "attano ca paresañca samayaṃ ajānitvā vutte ekadesena sāsanasamayaṃ jānantā therassa",
  "atk-s0303a:289_5": "vāde dosaṃ dātukāmā te aññatitthiyā paribbājakā āyasmantaṃ anurādhaṃ etadavocuṃ.",
  "atk-s0303a:290_0": "Taṃ kiṃ maññasi anurādhāti satthā tassa kathaṃ sutvā cintesi – “ayaṃ bhikkhu attano",
  "atk-s0303a:290_1": "laddhiyaṃ dosaṃ na jānāti, kārako panesa yuttayogo, dhammadesanāya eva naṃ jānāpessāmī”ti",
  "atk-s0303a:290_2": "tiparivaṭṭaṃ desanaṃ desetukāmo “taṃ kiṃ maññasi, anurādhā”tiādimāha. Athassa tāya",
  "atk-s0303a:290_3": "desanāya arahattappattassa anuyogavattaṃ āropento taṃ kiṃ maññasi, anurādha? Rūpaṃ",
  "atk-s0303a:290_4": "tathāgatotiādimāha. Dukkhañceva paññapemi, dukkhassa ca nirodhanti vaṭṭadukkhañceva",
  "atk-s0303a:290_5": "vaṭṭadukkhassa ca nirodhaṃ nibbānaṃ paññapemi. Dukkhanti vā vacanena dukkhasaccaṃ",
  "atk-s0303a:290_6": "gahitaṃ. Tasmiṃ gahite samudayasaccaṃ gahitameva hoti, tassa mūlattā. Nirodhanti",
  "atk-s0303a:290_7": "vacanena nirodhasaccaṃ gahitaṃ. Tasmiṃ gahite maggasaccaṃ gahitameva hoti tassa upāyattā.",
  "atk-s0303a:290_8": "Iti pubbe cāhaṃ, anurādha, etarahi ca catusaccameva paññapemīti dasseti. Evaṃ imasmiṃ",
  "atk-s0303a:290_9": "sutte vaṭṭavivaṭṭameva kathitaṃ. Catutthaṃ.",
  "atk-s0303a:291": "5. Vakkalisuttavaṇṇanā",
  "atk-s0303a:292_0": "87. Pañcame kumbhakāranivesaneti kumbhakārasālāyaṃ. Thero kira vutthavasso pavāretvā",
  "atk-s0303a:292_1": "bhagavantaṃ dassanāya āgacchati. Tassa nagaramajjhe mahāābādho uppajji, pādā na vahanti.",
  "atk-s0303a:292_2": "Atha naṃ mañcakasivikāya kumbhakārasālaṃ āhariṃsu. Sā ca sālā tesaṃ kammasālā, na",
  "atk-s0303a:292_3": "nivesanasālā. Taṃ sandhāya vuttaṃ “kumbhakāranivesane viharatī”ti. Bāḷhagilānoti",
  "atk-s0303a:292_4": "adhimattagilāno. Samadhosīti samantato adhosi, calanākārena apacitiṃ dassesi. Vattaṃ",
  "atk-s0303a:292_5": "kiretaṃ bāḷhagilānenapi buḍḍhataraṃ disvā uṭṭhānākārena apaciti dassetabbā. Tena",
  "atk-s0303a:292_6": "pana “mā cali mā calī”ti vattabbo. Santimāni āsanānīti buddhakālasmiñhi ekassapi",
  "atk-s0303a:292_7": "bhikkhuno vasanaṭṭhāne “sace satthā āgacchissati, idha nisīdissatī”ti āsanaṃ paññattameva",
  "atk-s0303a:292_8": "hoti antamaso phalakamattampi paṇṇasanthāramattampi. Khamanīyaṃ yāpanīyanti kacci",
  "atk-s0303a:292_9": "dukkhaṃ khamituṃ iriyāpathaṃ vā yāpetuṃ sakkāti pucchati. Paṭikkamantīti nivattanti.",
  "atk-s0303a:292_10": "Abhikkamantīti adhigacchanti. Paṭikkamosānanti paṭikkamo etāsaṃ. Sīlato na upavadatīti",
  "atk-s0303a:292_11": "sīlaṃ ārabbha sīlabhāvena na upavadati. Cirapaṭikāhanti cirapaṭiko ahaṃ, cirato paṭṭhāya",
  "atk-s0303a:292_12": "ahanti attho. Pūtikāyenāti attano suvaṇṇavaṇṇampi kāyaṃ bhagavā dhuvapaggharaṇaṭṭhena",
  "atk-s0303a:292_13": "evamāha. Yo kho, vakkali, dhammanti idha bhagavā “dhammakāyo kho, mahārāja, tathāgato”ti",
  "atk-s0303a:292_14": "vuttaṃ dhammakāyataṃ dasseti. Navavidho hi lokuttaradhammo tathāgatassa kāyo nāma.",
  "atk-s0303a:293_0": "Idāni therassa tiparivaṭṭadhammadesanaṃ ārabhanto taṃ kiṃ maññasītiādimāha. Kāḷasilāti",
  "atk-s0303a:293_1": "kāḷasilāvihāro. Vimokkhāyāti maggavimokkhatthāya. Suvimutto vimuccissatīti arahattaphalavimuttiyā",
  "atk-s0303a:293_2": "vimutto hutvā vimuccissati. Tā kira devatā “yena nīhārena iminā vipassanā āraddhā,",
  "atk-s0303a:293_3": "anantarāyena arahattaṃ pāpuṇissatī”ti ñatvā evamāhaṃsu. Apāpakanti alāmakaṃ. Satthaṃ",
  "atk-s0303a:293_4": "āharesīti thero kira adhimāniko ahosi. So samādhivipassanāhi vikkhambhitānaṃ kilesānaṃ",
  "atk-s0303a:293_5": "samudācāraṃ apassanto “khīṇāsavomhī”ti saññī hutvā “kiṃ me iminā dukkhena jīvitena?",
  "atk-s0303a:293_6": "Satthaṃ āharitvā marissāmī”ti tikhiṇena satthena kaṇṭhanāḷaṃ chindi. Athassa dukkhā",
  "atk-s0303a:293_7": "vedanā uppajji. So tasmiṃ khaṇe attano puthujjanabhāvaṃ ñatvā avissaṭṭhakammaṭṭhānattā",
  "atk-s0303a:293_8": "sīghaṃ mūlakammaṭṭhānaṃ ādāya sammasanto arahattaṃ pāpuṇitvāva kālamakāsi. Paccavekkhaṇā",
  "atk-s0303a:293_9": "panassa ca kathaṃ ahosīti? Khīṇāsavassa ekūnavīsati paccavekkhaṇā na sabbāva avassaṃ",
  "atk-s0303a:293_10": "laddhabbā, tikhiṇenāpi pana asinā sīse chijjante ekaṃ dve ñāṇāni avassaṃ uppajjanti.",
  "atk-s0303a:294_0": "Vivattakkhandhanti parivattakkhandhaṃ. Semānanti sayamānaṃ. Thero kira uttānako nipanno",
  "atk-s0303a:294_1": "satthaṃ āhari. Tassa sarīraṃ yathāṭhitameva ahosi. Sīsaṃ pana dakkhiṇapassena parivattitvā",
  "atk-s0303a:294_2": "aṭṭhāsi. Ariyasāvakā hi yebhuyyena dakkhiṇapasseneva kālaṃ karonti. Tenassa sarīraṃ",
  "atk-s0303a:294_3": "yathāṭhitaṃyeva ahosi. Sīsaṃ pana dakkhiṇapassena parivattitvā ṭhitaṃ. Taṃ sandhāya",
  "atk-s0303a:294_4": "vivattakkhandho nāma jātotipi vadanti. Dhūmāyitattanti dhūmāyanabhāvaṃ. Timirāyitattanti",
  "atk-s0303a:294_5": "timirāyanabhāvaṃ. Dhūmavalāhakaṃ viya timiravalāhakaṃ viya cāti attho. Pañcamaṃ.",
  "atk-s0303a:295": "6. Assajisuttavaṇṇanā",
  "atk-s0303a:296_0": "88. Chaṭṭhe kassapakārāmeti kassapaseṭṭhinā kārite ārāme. Kāyasaṅkhāreti assāsapassāse.",
  "atk-s0303a:296_1": "So hi te catutthajjhānena passambhitvā passambhitvā vihāsi. Evaṃ hotīti idāni taṃ",
  "atk-s0303a:296_2": "samādhiṃ appaṭilabhantassa evaṃ hoti. No cassāhaṃ parihāyāmīti kacci nu kho ahaṃ",
  "atk-s0303a:296_3": "sāsanato na parihāyāmi? Tassa kira ābādhadosena appitappitā samāpatti parihāyi, tasmā",
  "atk-s0303a:296_4": "evaṃ cintesi. Samādhisārakā samādhisāmaññāti samādhiṃyeva sārañca sāmaññañca maññanti.",
  "atk-s0303a:296_5": "Mayhaṃ pana sāsane na etaṃ sāraṃ, vipassanāmaggaphalāni sāraṃ. So tvaṃ samādhito",
  "atk-s0303a:296_6": "parihāyanto kasmā cintesi “sāsanato parihāyāmī”ti. Evaṃ theraṃ assāsetvā idānissa",
  "atk-s0303a:296_7": "tiparivaṭṭaṃ dhammadesanaṃ ārabhanto taṃ kiṃ maññasītiādimāha. Athassa tiparivaṭṭadesanāvasāne",
  "atk-s0303a:296_8": "arahattaṃ pattassa satatavihāraṃ dassento so sukhaṃ ce vedanaṃ vedayatītiādimāha.",
  "atk-s0303a:296_9": "Tattha anabhinanditāti pajānātīti sukhavedanāya tāva abhinandanā hotu, dukkhavedanāya",
  "atk-s0303a:296_10": "kathaṃ hotīti? Dukkhaṃ patvā sukhaṃ pattheti, yadaggena sukhaṃ pattheti, tadaggena",
  "atk-s0303a:296_11": "dukkhaṃ patthetiyeva. Sukhavipariṇāmena hi dukkhaṃ āgatameva hotīti evaṃ dukkhe abhinandanā",
  "atk-s0303a:296_12": "veditabbā. Sesaṃ pubbe vuttanayamevāti. Chaṭṭhaṃ.",
  "atk-s0303a:297": "7. Khemakasuttavaṇṇanā",
  "atk-s0303a:298_0": "89. Sattame attaniyanti attano parikkhārajātaṃ. Asmīti adhigatanti asmīti evaṃ pavattā",
  "atk-s0303a:298_1": "taṇhāmānā adhigatā. Sandhāvanikāyāti punappunaṃ gamanāgamanena. Upasaṅkamīti badarikārāmato",
  "atk-s0303a:298_2": "gāvutamattaṃ ghositārāmaṃ agamāsi. Dāsakatthero pana catukkhattuṃ gamanāgamanena",
  "atk-s0303a:298_3": "taṃdivasaṃ dviyojanaṃ addhānaṃ āhiṇḍi. Kasmā pana taṃ therā pahiṇiṃsu? Vissutassa",
  "atk-s0303a:298_4": "dhammakathikassa santikā dhammaṃ suṇissāmāti. Sayaṃ kasmā na gatāti? Therassa vasanaṭṭhānaṃ",
  "atk-s0303a:298_5": "araññaṃ sambādhaṃ, tattha saṭṭhimattānaṃ therānaṃ ṭhātuṃ vā nisīdituṃ vā okāso natthīti",
  "atk-s0303a:298_6": "na gatā. “Idhāgantvā amhākaṃ dhammaṃ kathetū”tipi kasmā pana na pahiṇiṃsūti? Therassa",
  "atk-s0303a:298_7": "ābādhikattā. Atha kasmā punappunaṃ pahiṇiṃsūti? Sayameva ñatvā amhākaṃ kathetuṃ āgamissatīti.",
  "atk-s0303a:298_8": "Theropi tesaṃ ajjhāsayaṃ ñatvāva agamāsīti.",
  "atk-s0303a:299_0": "Na khvāhaṃ, āvuso, rūpanti yo hi rūpameva asmīti vadati, tena itare cattāro khandhā",
  "atk-s0303a:299_1": "paccakkhātā honti. Yo aññatra rūpā vadati, tena rūpaṃ paccakkhātaṃ hoti. Vedanādīsupi",
  "atk-s0303a:299_2": "eseva nayo. Therassa pana samūhato pañcasupi khandhesu asmīti adhigato, tasmā evamāha.",
  "atk-s0303a:299_3": "Hotevāti hotiyeva. Anusahagatoti sukhumo. Ūseti chārikākhāre. Khāreti ūsakhāre. Sammadditvāti temetvā khādetvā.",
  "atk-s0303a:300_0": "Evameva khoti ettha idaṃ opammasaṃsandanaṃ – kiliṭṭhavatthaṃ viya hi puthujjanassa",
  "atk-s0303a:300_1": "cittācāro, tayo khārā viya tisso anupassanā, tīhi khārehi dhotavatthaṃ viya desanāya",
  "atk-s0303a:300_2": "madditvā ṭhito anāgāmino cittācāro, anusahagato ūsādigandho viya arahattamaggavajjhā",
  "atk-s0303a:300_3": "kilesā, gandhakaraṇḍako viya arahattamaggañāṇaṃ gandhakaraṇḍakaṃ āgamma anusahagatānaṃ",
  "atk-s0303a:300_4": "ūsagandhādīnaṃ samugghāto viya arahattamaggena sabbakilesakkhayo, gandhaparibhāvitavatthaṃ",
  "atk-s0303a:300_5": "nivāsetvā chaṇadivase antaravīthiyaṃ sugandhagandhino vicaraṇaṃ viya khīṇāsavassa",
  "atk-s0303a:300_6": "sīlagandhādīhi dasa disā upavāyantassa yathākāmacāro.",
  "atk-s0303a:301_0": "Ācikkhitunti kathetuṃ. Desetunti pakāsetuṃ. Paññāpetunti jānāpetuṃ. Paṭṭhapetunti",
  "atk-s0303a:301_1": "patiṭṭhāpetuṃ. Vivaritunti vivaṭaṃ kātuṃ. Vibhajitunti suvibhattaṃ kātuṃ. Uttānīkātunti",
  "atk-s0303a:301_2": "uttānakaṃ kātuṃ. Saṭṭhimattānaṃ therānanti te kira therena kathitakathitaṭṭhāne vipassanaṃ",
  "atk-s0303a:301_3": "paṭṭhapetvā uparūpari sammasantā desanāpariyosāne arahattaṃ pāpuṇiṃsu. Theropi aññena",
  "atk-s0303a:301_4": "nīhārena akathetvā vipassanāsahagatacitteneva kathesi. Tasmā sopi arahattaṃ pāpuṇi.",
  "atk-s0303a:301_5": "Tena vuttaṃ – “saṭṭhimattānaṃ therānaṃ bhikkhūnaṃ anupādāya āsavehi cittāni vimucciṃsu",
  "atk-s0303a:301_6": "āyasmato khemakassa cā”ti. Sattamaṃ.",
  "atk-s0303a:302": "8. Channasuttavaṇṇanā",
  "atk-s0303a:303_0": "90. Aṭṭhame āyasmā channoti tathāgatena saddhiṃ ekadivase jāto mahābhinikkhamanadivase",
  "atk-s0303a:303_1": "saddhiṃ nikkhamitvā puna aparabhāge satthu santike pabbajitvā “amhākaṃ buddho amhākaṃ",
  "atk-s0303a:303_2": "dhammo”ti evaṃ makkhī ceva paḷāsī ca hutvā sabrahmacārīnaṃ pharusavācāya saṅghaṭṭanaṃ",
  "atk-s0303a:303_3": "karonto thero. Avāpuraṇaṃ ādāyāti kuñcikaṃ gahetvā. Vihārena vihāraṃ upasaṅkamitvāti",
  "atk-s0303a:303_4": "ekaṃ vihāraṃ pavisitvā tato aññaṃ, tato aññanti evaṃ tena tena vihārena taṃ taṃ vihāraṃ",
  "atk-s0303a:303_5": "upasaṅkamitvā. Etadavoca ovadantu manti kasmā evaṃ mahantena ussāhena tattha tattha",
  "atk-s0303a:303_6": "gantvā etaṃ avocāti? Uppannasaṃvegatāya. Tassa hi parinibbute satthari dhammasaṅgāhakattherehi",
  "atk-s0303a:303_7": "pesito āyasmā ānando kosambiṃ gantvā brahmadaṇḍaṃ adāsi. So dinne brahmadaṇḍe sañjātapariḷāho",
  "atk-s0303a:303_8": "visaññībhūto patitvā puna saññaṃ labhitvā vuṭṭhāya ekassa bhikkhuno santikaṃ gato,",
  "atk-s0303a:303_9": "so tena saddhiṃ kiñci na kathesi. Aññassa santikaṃ agamāsi, sopi na kathesīti evaṃ",
  "atk-s0303a:303_10": "sakalavihāraṃ vicaritvā nibbinno pattacīvaraṃ ādāya bārāṇasiṃ gantvā uppannasaṃvego",
  "atk-s0303a:303_11": "tattha tattha gantvā evaṃ avoca.",
  "atk-s0303a:304_0": "Sabbe saṅkhārā aniccāti sabbe tebhūmakasaṅkhārā aniccā. Sabbe dhammā anattāti sabbe",
  "atk-s0303a:304_1": "catubhūmakadhammā anattā. Iti sabbepi te bhikkhū theraṃ ovadantā aniccalakkhaṇaṃ",
  "atk-s0303a:304_2": "anattalakkhaṇanti dveva lakkhaṇāni kathetvā dukkhalakkhaṇaṃ na kathayiṃsu. Kasmā?",
  "atk-s0303a:304_3": "Evaṃ kira nesaṃ ahosi – “ayaṃ bhikkhu vādī dukkhalakkhaṇe paññāpiyamāne rūpaṃ dukkhaṃ…pe…",
  "atk-s0303a:304_4": "viññāṇaṃ dukkhaṃ, maggo dukkho, phalaṃ dukkhanti ‘tumhe dukkhappattā bhikkhū nāmā’ti",
  "atk-s0303a:304_5": "gahaṇaṃ gaṇheyya, yathā gahaṇaṃ gahetuṃ na sakkoti, evaṃ niddosamevassa katvā kathessāmā”ti",
  "atk-s0303a:304_6": "dveva lakkhaṇāni kathayiṃsu.",
  "atk-s0303a:305_0": "Paritassanā upādānaṃ uppajjatīti paritassanā ca upādānañca uppajjati. Paccudāvattati",
  "atk-s0303a:305_1": "mānasaṃ, atha ko carahi me attāti yadi rūpādīsu ekopi anattā, atha ko nāma me attāti",
  "atk-s0303a:305_2": "evaṃ paṭinivattati “mayhaṃ mānasa”nti. Ayaṃ kira thero paccaye apariggahetvā vipassanaṃ",
  "atk-s0303a:305_3": "paṭṭhapesi, sāssa dubbalavipassanā attagāhaṃ pariyādātuṃ asakkuṇantī saṅkhāresu suññato",
  "atk-s0303a:305_4": "upaṭṭhahantesu “ucchijjissāmi vinassissāmī”ti ucchedadiṭṭhiyā ceva paritassanāya",
  "atk-s0303a:305_5": "ca paccayo ahosi. So ca attānaṃ pāpate papatantaṃ viya disvā, “paritassanā upādānaṃ",
  "atk-s0303a:305_6": "uppajjati, paccudāvattati mānasaṃ, atha ko carahi me attā”ti āha. Na kho panevaṃ",
  "atk-s0303a:305_7": "dhammaṃ passato hotīti catusaccadhammaṃ passantassa evaṃ na hoti. Tāvatikā vissaṭṭhīti",
  "atk-s0303a:305_8": "tattako vissāso. Sammukhā metanti thero tassa vacanaṃ sutvā, “kīdisā nu kho imassa",
  "atk-s0303a:305_9": "dhammadesanā sappāyā”ti? Cintento tepiṭakaṃ buddhavacanaṃ vicinitvā kaccānasuttaṃ",
  "atk-s0303a:305_10": "addasa “idaṃ āditova diṭṭhiviniveṭhanaṃ katvā majjhe buddhabalaṃ dīpetvā saṇhasukhumapaccayākāraṃ",
  "atk-s0303a:305_11": "pakāsayamānaṃ gataṃ, idamassa desessāmī”ti dassento “sammukhā meta”ntiādimāha. Aṭṭhamaṃ.",
  "atk-s0303a:306": "9-10. Rāhulasuttādivaṇṇanā",
  "atk-s0303a:307": "91-92. Navamadasamāni rāhulasaṃyutte vuttatthāneva. Kevalaṃ hetāni ayaṃ theravaggoti katvā idhāgatānīti. Navamadasamāni.",
  "atk-s0303a:308": "Theravaggo navamo.",
  "atk-s0303a:309": "10. Pupphavaggo",
  "atk-s0303a:310": "1. Nadīsuttavaṇṇanā",
  "atk-s0303a:311_0": "93. Pupphavaggassa paṭhame pabbateyyāti pabbate pavattā. Ohārinīti sote patitapatitāni",
  "atk-s0303a:311_1": "tiṇapaṇṇakaṭṭhādīni heṭṭhāhārinī. Dūraṅgamāti nikkhantaṭṭhānato paṭṭhāya catupañcayojanasatagāminī.",
  "atk-s0303a:311_2": "Sīghasotāti caṇḍasotā. Kāsātiādīni sabbāni tiṇajātāni. Rukkhāti eraṇḍādayo dubbalarukkhā.",
  "atk-s0303a:311_3": "Te naṃ ajjholambeyyunti te tīre jātāpi onamitvā aggehi udakaṃ phusantehi adhiolambeyyuṃ,",
  "atk-s0303a:311_4": "upari lambeyyunti attho. Palujjeyyunti samūlamattikāya saddhiṃ sīse pateyyuṃ. So",
  "atk-s0303a:311_5": "tehi ajjhotthaṭo vālukamattikodakehi mukhaṃ pavisantehi mahāvināsaṃ pāpuṇeyya.",
  "atk-s0303a:312_0": "Evameva khoti ettha sote patitapuriso viya vaṭṭasannissito bālaputhujjano daṭṭhabbo,",
  "atk-s0303a:312_1": "ubhatotīre kāsādayo viya dubbalapañcakkhandhā, “ime gahitāpi maṃ tāretuṃ na sakkhissantī”ti",
  "atk-s0303a:312_2": "tassa purisassa ajānitvā gahaṇaṃ viya ime khandhā “na mayhaṃ sahāyā”ti bālaputhujjanassa",
  "atk-s0303a:312_3": "ajānitvā catūhi gāhehi gahaṇaṃ, gahitagahitānaṃ palujjanattā purisassa byasanappatti",
  "atk-s0303a:312_4": "viya catūhi gāhehi gahitānaṃ khandhānaṃ vipariṇāme bālaputhujjanassa sokādibyasanappatti",
  "atk-s0303a:312_5": "veditabbā. Paṭhamaṃ.",
  "atk-s0303a:313": "2. Pupphasuttavaṇṇanā",
  "atk-s0303a:314_0": "94. Dutiye vivadatīti “aniccaṃ dukkhaṃ anattā asubha”nti yathāsabhāvena vadantena",
  "atk-s0303a:314_1": "saddhiṃ “niccaṃ sukhaṃ attā subha”nti vadanto vivadati. Lokadhammoti khandhapañcakaṃ.",
  "atk-s0303a:314_2": "Tañhi lujjanasabhāvattā lokadhammoti vuccati. Kinti karomīti kathaṃ karomi? Mayhañhi",
  "atk-s0303a:314_3": "paṭipattikathanameva bhāro, paṭipattipūraṇaṃ pana kulaputtānaṃ bhāroti dasseti. Imasmiṃ",
  "atk-s0303a:314_4": "sutte tayo lokā kathitā. “Nāhaṃ, bhikkhave, lokenā”ti ettha hi sattaloko kathito,",
  "atk-s0303a:314_5": "“atthi, bhikkhave, loke lokadhammo”ti ettha saṅkhāraloko, “tathāgato loke jāto loke",
  "atk-s0303a:314_6": "saṃvaḍḍho”ti ettha okāsaloko kathito. Dutiyaṃ.",
  "atk-s0303a:315": "3. Pheṇapiṇḍūpamasuttavaṇṇanā",
  "atk-s0303a:316_0": "95. Tatiye gaṅgāya nadiyā tīreti ayujjhapuravāsino aparimāṇabhikkhuparivāraṃ cārikaṃ",
  "atk-s0303a:316_1": "caramānaṃ tathāgataṃ attano nagaraṃ sampattaṃ disvā ekasmiṃ gaṅgāya nivattanaṭṭhāne",
  "atk-s0303a:316_2": "mahāvanasaṇḍamaṇḍitappadese satthu vihāraṃ katvā adaṃsu. Bhagavā tattha viharati.",
  "atk-s0303a:316_3": "Taṃ sandhāya vuttaṃ “gaṅgāya nadiyā tīre”ti. Tatra kho bhagavā bhikkhū āmantesīti",
  "atk-s0303a:316_4": "tasmiṃ vihāre vasanto bhagavā sāyanhasamayaṃ gandhakuṭito nikkhamitvā gaṅgātīre paññattavarabuddhāsane",
  "atk-s0303a:316_5": "nisinno gaṅgāya nadiyā āgacchantaṃ mahantaṃ pheṇapiṇḍaṃ disvā, “mama sāsane pañcakkhandhanissitaṃ",
  "atk-s0303a:316_6": "ekaṃ dhammaṃ kathessāmī”ti cintetvā parivāretvā nisinne bhikkhū āmantesi.",
  "atk-s0303a:317_0": "Mahantaṃ pheṇapiṇḍanti uṭṭhānuṭṭhāne badarapakkappamāṇato paṭṭhāya anusotāgamanena",
  "atk-s0303a:317_1": "anupubbena pavaḍḍhitvā pabbatakūṭamattaṃ jātaṃ, yattha udakasappādayo anekapāṇayo",
  "atk-s0303a:317_2": "nivasanti, evarūpaṃ mahantaṃ pheṇapiṇḍaṃ. Āvaheyyāti āhareyya. So panāyaṃ pheṇapiṇḍo",
  "atk-s0303a:317_3": "uṭṭhitaṭṭhānepi bhijjati, thokaṃ gantvāpi, ekadviyojanādivasena dūraṃ gantvāpi, antarā",
  "atk-s0303a:317_4": "pana abhijjantopi mahāsamuddaṃ patvā avassameva bhijjati. Nijjhāyeyyāti olokeyya.",
  "atk-s0303a:317_5": "Yoniso upaparikkheyyāti kāraṇena upaparikkheyya. Kiñhi siyā, bhikkhave, pheṇapiṇḍe",
  "atk-s0303a:317_6": "sāroti, bhikkhave, pheṇapiṇḍamhi sāro nāma kiṃ bhaveyya? Vilīyitvā viddhaṃseyyeva.",
  "atk-s0303a:318_0": "Evameva khoti yathā pheṇapiṇḍo nissāro, evaṃ rūpampi niccasāradhuvasāraattasāravirahena",
  "atk-s0303a:318_1": "nissārameva. Yathā ca so “iminā pattaṃ vā thālakaṃ vā karissāmī”ti gahetuṃ na sakkā,",
  "atk-s0303a:318_2": "gahitopi tamatthaṃ na sādheti, bhijjati eva, evaṃ rūpampi niccanti vā dhuvanti vā",
  "atk-s0303a:318_3": "ahanti vā mamanti vā gahetuṃ na sakkā, gahitampi na tathā tiṭṭhati, aniccaṃ dukkhaṃ",
  "atk-s0303a:318_4": "anattā asubhaññeva hotīti evaṃ pheṇapiṇḍasadisameva hoti. Yathā vā pana pheṇapiṇḍo",
  "atk-s0303a:318_5": "chiddāvachiddo anekasandhighaṭito bahūnaṃ udakasappādīnaṃ pāṇānaṃ āvāso, evaṃ rūpampi",
  "atk-s0303a:318_6": "chiddāvachiddaṃ anekasandhighaṭitaṃ, kulavasenevettha asīti kimikulāni vasanti, tadeva",
  "atk-s0303a:318_7": "tesaṃ sūtigharampi vaccakuṭipi gilānasālāpi susānampi, na te aññattha gantvā gabbhavuṭṭhānādīni",
  "atk-s0303a:318_8": "karonti, evampi pheṇapiṇḍasadisaṃ.",
  "atk-s0303a:319_0": "Yathā ca pheṇapiṇḍo ādito badarapakkamatto hutvā anupubbena pabbatakūṭamattopi hoti,",
  "atk-s0303a:319_1": "evaṃ rūpampi ādito kalalamattaṃ hutvā anupubbena byāmamattampi gomahiṃsahatthiādīnaṃ",
  "atk-s0303a:319_2": "vasena pabbatakūṭādimattaṃ hoti macchakacchapādīnaṃ vasena anekayojanasatapamāṇampi,",
  "atk-s0303a:319_3": "evampi pheṇapiṇḍasadisaṃ. Yathā ca pheṇapiṇḍo uṭṭhitamattopi bhijjati, thokaṃ gantvāpi,",
  "atk-s0303a:319_4": "dūraṃ gantvāpi, samuddaṃ patvā pana avassameva bhijjati, evamevaṃ rūpampi kalalabhāvepi",
  "atk-s0303a:319_5": "bhijjati abbudādibhāvepi, antarā pana abhijjamānampi vassasatāyukānaṃ vassasataṃ",
  "atk-s0303a:319_6": "patvā avassameva bhijjati, maraṇamukhe cuṇṇavicuṇṇaṃ hoti, evampi pheṇapiṇḍasadisaṃ.",
  "atk-s0303a:320_0": "Kiñhi siyā, bhikkhave, vedanāya sārotiādīsu vedanādīnaṃ pubbuḷādīhi evaṃ sadisatā",
  "atk-s0303a:320_1": "veditabbā. Yathā hi pubbuḷo asāro evaṃ vedanāpi. Yathā ca so abalo agayhūpago, na",
  "atk-s0303a:320_2": "sakkā taṃ gahetvā phalakaṃ vā āsanaṃ vā kātuṃ, gahitopi bhijjateva, evaṃ vedanāpi",
  "atk-s0303a:320_3": "abalā agayhūpagā, na sakkā niccāti vā dhuvāti vā gahetuṃ, gahitāpi na tathā tiṭṭhati,",
  "atk-s0303a:320_4": "evaṃ agayhūpagatāyapi vedanā pubbuḷasadisā. Yathā pana tasmiṃ tasmiṃ udakabindumhi",
  "atk-s0303a:320_5": "pubbuḷo uppajjati ceva bhijjati ca, na ciraṭṭhitiko hoti, evaṃ vedanāpi uppajjati",
  "atk-s0303a:320_6": "ceva bhijjati ca, na ciraṭṭhitikā hoti. Ekaccharakkhaṇe koṭisatasahassasaṅkhā uppajjitvā",
  "atk-s0303a:320_7": "nirujjhati. Yathā ca pubbuḷo udakatalaṃ, udakabinduṃ, udakajallaṃ, saṅkaḍḍhitvā puṭaṃ",
  "atk-s0303a:320_8": "katvā gahaṇavātañcāti cattāri kāraṇāni paṭicca uppajjati, evaṃ vedanāpi vatthuṃ ārammaṇaṃ",
  "atk-s0303a:320_9": "kilesajallaṃ phassasaṅghaṭṭanañcāti cattāri kāraṇāni paṭicca uppajjati. Evampi vedanā pubbuḷasadisā.",
  "atk-s0303a:321_0": "Saññāpi asārakaṭṭhena marīcisadisā. Tathā agayhūpagaṭṭhena. Na hi sakkā taṃ gahetvā",
  "atk-s0303a:321_1": "pivituṃ vā nhāyituṃ vā bhājanaṃ vā pūretuṃ. Apica yathā marīci vipphandati, sañjātūmivegā",
  "atk-s0303a:321_2": "viya khāyati, evaṃ nīlasaññādibhedā saññāpi nīlādianubhavanatthāya phandati vipphandati.",
  "atk-s0303a:321_3": "Yathā ca marīci mahājanaṃ vippalambheti “puṇṇavāpi viya puṇṇanadī viya dissatī”ti",
  "atk-s0303a:321_4": "vadāpeti, evaṃ saññāpi vippalambheti, “idaṃ nīlakaṃ subhaṃ sukhaṃ nicca”nti vadāpeti.",
  "atk-s0303a:321_5": "Pītakādīsupi eseva nayo. Evaṃ saññā vippalambhanenāpi marīcisadisā.",
  "atk-s0303a:322_0": "Akukkukajātanti anto asañjātaghanadaṇḍakaṃ. Saṅkhārāpi asārakaṭṭhena kadalikkhandhasadisā,",
  "atk-s0303a:322_1": "tathā agayhūpagaṭṭhena. Yatheva hi kadalikkhandhato kiñci gahetvā na sakkā gopānasiādīnaṃ",
  "atk-s0303a:322_2": "atthāya upanetuṃ, upanītampi na tathā hoti, evaṃ saṅkhārāpi na sakkā niccādivasena",
  "atk-s0303a:322_3": "gahetuṃ, gahitāpi na tathā honti. Yathā ca kadalikkhandho bahupattavaṭṭisamodhāno",
  "atk-s0303a:322_4": "hoti, evaṃ saṅkhārakkhandho bahudhammasamodhāno. Yathā ca kadalikkhandho nānālakkhaṇo.",
  "atk-s0303a:322_5": "Aññoyeva hi bāhirāya pattavaṭṭiyā vaṇṇo, añño tato abbhantaraabbhantarānaṃ, evameva",
  "atk-s0303a:322_6": "saṅkhārakkhandhepi aññadeva phassassa lakkhaṇaṃ, aññā cetanādīnaṃ, samodhānetvā pana",
  "atk-s0303a:322_7": "saṅkhārakkhandhova vuccatīti evampi saṅkhārakkhandho kadalikkhandhasadiso.",
  "atk-s0303a:323_0": "Cakkhumā purisoti maṃsacakkhunā ceva paññācakkhunā cāti dvīhi cakkhūhi cakkhumā.",
  "atk-s0303a:323_1": "Maṃsacakkhumpi hissa parisuddhaṃ vaṭṭati apagatapaṭalapiḷakaṃ, paññācakkhumpi asārabhāvadassanasamatthaṃ.",
  "atk-s0303a:323_2": "Viññāṇampi asārakaṭṭhena māyāsadisaṃ, tathā agayhūpagaṭṭhena. Yathā ca māyā ittarā",
  "atk-s0303a:323_3": "lahupaccupaṭṭhānā, evaṃ viññāṇaṃ. Tañhi tatopi ittaratarañceva lahupaccupaṭṭhānatarañca.",
  "atk-s0303a:323_4": "Teneva hi cittena puriso āgato viya gato viya ṭhito viya nisinno viya hoti. Aññadeva",
  "atk-s0303a:323_5": "ca āgamanakāle cittaṃ, aññaṃ gamanakālādīsu. Evampi viññāṇaṃ māyāsadisaṃ. Māyā ca",
  "atk-s0303a:323_6": "mahājanaṃ vañceti, yaṃkiñcideva “idaṃ suvaṇṇaṃ rajataṃ muttā”ti gāhāpeti, viññāṇampi",
  "atk-s0303a:323_7": "mahājanaṃ vañceti. Teneva hi cittena āgacchantaṃ viya gacchantaṃ viya ṭhitaṃ viya",
  "atk-s0303a:323_8": "nisinnaṃ viya katvā gāhāpeti. Aññadeva ca āgamane cittaṃ, aññaṃ gamanādīsu. Evampi",
  "atk-s0303a:323_9": "viññāṇaṃ māyāsadisaṃ.",
  "atk-s0303a:324_0": "Bhūripaññenāti saṇhapaññena ceva vipulavitthatapaññena ca. Āyūti jīvitindriyaṃ. Usmāti",
  "atk-s0303a:324_1": "kammajatejodhātu. Parabhattanti nānāvidhānaṃ kimigaṇādīnaṃ bhattaṃ hutvā. Etādisāyaṃ",
  "atk-s0303a:324_2": "santānoti etādisī ayaṃ paveṇī matakassa yāva susānā ghaṭṭīyatīti. Māyāyaṃ bālalāpinīti",
  "atk-s0303a:324_3": "yvāyaṃ viññāṇakkhandho nāma, ayaṃ bālamahājanalapāpanikamāyā nāma. Vadhakoti dvīhi",
  "atk-s0303a:324_4": "kāraṇehi ayaṃ khandhasaṅkhāto vadhako aññamaññaghātanenapi, khandhesu sati vadho",
  "atk-s0303a:324_5": "paññāyatītipi. Ekā hi pathavīdhātu bhijjamānā sesadhātuyo gahetvāva bhijjati, tathā",
  "atk-s0303a:324_6": "āpodhātuādayo. Rūpakkhandho ca bhijjamāno arūpakkhandhe gahetvāva bhijjati, tathā",
  "atk-s0303a:324_7": "arūpakkhandhesu vedanādayo saññādike. Cattāropi cete vatthurūpanti evaṃ aññamaññavadhanenettha",
  "atk-s0303a:324_8": "vadhakatā veditabbā. Khandhesu pana sati vadhabandhanacchedādīni sambhavanti, evaṃ",
  "atk-s0303a:324_9": "etesu sati vadhabhāvatopi vadhakatā veditabbā. Sabbasaṃyoganti sabbaṃ dasavidhampi",
  "atk-s0303a:324_10": "saṃyojanaṃ. Accutaṃ padanti nibbānaṃ. Tatiyaṃ.",
  "atk-s0303a:325": "4-6. Gomayapiṇḍasuttādivaṇṇanā",
  "atk-s0303a:326_0": "96-98. Catutthe sassatisamanti sinerumahāpathavīcandimasūriyādīhi sassatīhi samaṃ.",
  "atk-s0303a:326_1": "Parittaṃ gomayapiṇḍanti appamattakaṃ madhukapupphappamāṇaṃ gomayakhaṇḍaṃ. Kuto panānenetaṃ",
  "atk-s0303a:326_2": "laddhanti. Paribhaṇḍakaraṇatthāya ābhatato gahitanti eke. Atthassa pana viññāpanatthaṃ",
  "atk-s0303a:326_3": "iddhiyā abhisaṅkharitvā hatthāruḷhaṃ katanti veditabbanti. Attabhāvapaṭilābhoti paṭiladdhaattabhāvo.",
  "atk-s0303a:326_4": "Na yidaṃ brahmacariyavāso paññāyethāti ayaṃ maggabrahmacariyavāso nāma na paññāyeyya.",
  "atk-s0303a:326_5": "Maggo hi tebhūmakasaṅkhāre vivaṭṭento uppajjati. Yadi ca ettako attabhāvo nicco bhaveyya,",
  "atk-s0303a:326_6": "maggo uppajjitvāpi saṅkhāravaṭṭaṃ vivaṭṭetuṃ na sakkuṇeyyāti brahmacariyavāso na paññāyetha.",
  "atk-s0303a:327_0": "Idāni sace koci saṅkhāro nicco bhaveyya, mayā mahāsudassanarājakāle anubhūtā sampatti",
  "atk-s0303a:327_1": "niccā bhaveyya, sāpi ca aniccāti taṃ dassetuṃ bhūtapubbāhaṃ bhikkhu rājā ahosintiādimāha.",
  "atk-s0303a:327_2": "Tattha kusāvatīrājadhānippamukhānīti kusāvatīrājadhānī tesaṃ nagarānaṃ pamukhā, sabbaseṭṭhāti",
  "atk-s0303a:327_3": "attho. Sāramayānīti rattacandanasāramayāni. Upadhānaṃ pana sabbesaṃ suttamayameva.",
  "atk-s0303a:327_4": "Goṇakatthatānīti caturaṅgulādhikalomena kāḷakojavena atthatāni, yaṃ mahāpiṭṭhiyakojavoti",
  "atk-s0303a:327_5": "vadanti. Paṭakatthatānīti ubhatolomena uṇṇāmayena setakambalena atthatāni. Paṭalikatthatānīti",
  "atk-s0303a:327_6": "ghanapupphena uṇṇāmayaattharaṇena atthatāni. Kadalimigapavarapaccattharaṇānīti kadalimigacammamayena",
  "atk-s0303a:327_7": "uttamapaccattharaṇena atthatāni. Taṃ kira paccattharaṇaṃ setavatthassa upari kadalimigacammaṃ",
  "atk-s0303a:327_8": "attharitvā sibbetvā karonti. Sauttaracchadānīti saha uttaracchadena, upari baddhena",
  "atk-s0303a:327_9": "rattavitānena saddhinti attho. Ubhatolohitakūpadhānīti sīsūpadhānañca pādūpadhānañcāti",
  "atk-s0303a:327_10": "pallaṅkānaṃ ubhatolohitakūpadhānāni. Vejayantarathappamukhānīti ettha vejayanto nāma",
  "atk-s0303a:327_11": "tassa rañño ratho, yassa cakkānaṃ indanīlamaṇimayā nābhi, sattaratanamayā arā, pavāḷamayā",
  "atk-s0303a:327_12": "nemi, rajatamayo akkho, indanīlamaṇimayaṃ upakkharaṃ, rajatamayaṃ kubbaraṃ. So tesaṃ",
  "atk-s0303a:327_13": "rathānaṃ pamukho aggo. Dukūlasandānānīti dukūlasantharāni. Kaṃsūpadhāraṇānīti rajatamayadohabhājanāni.",
  "atk-s0303a:327_14": "Vatthakoṭisahassānīti yathārucitaṃ paribhuñjissatīti nhatvā ṭhitakāle upanītavatthāneva",
  "atk-s0303a:327_15": "sandhāyetaṃ vuttaṃ. Bhattābhihāroti abhiharitabbabhattaṃ.",
  "atk-s0303a:328_0": "Yamahaṃ tena samayena ajjhāvasāmīti yattha vasāmi, taṃ ekaññeva nagaraṃ hoti, avasesesu",
  "atk-s0303a:328_1": "puttadhītādayo ceva dāsamanussā ca vasiṃsu. Pāsādakūṭāgārādīsupi eseva nayo. Pallaṅkādīsu",
  "atk-s0303a:328_2": "ekaṃyeva sayaṃ paribhuñjati, sesā puttādīnaṃ paribhogā honti. Itthīsu ekāva paccupaṭṭhāti,",
  "atk-s0303a:328_3": "sesā parivāramattā honti. Velāmikāti khattiyassa vā brāhmaṇiyā, brāhmaṇassa vā khattiyāniyā",
  "atk-s0303a:328_4": "kucchismiṃ jātā. Paridahāmīti ekaṃyeva dussayugaṃ nivāsemi, sesāni parivāretvā vicarantānaṃ",
  "atk-s0303a:328_5": "asītisahassādhikānaṃ soḷasannaṃ purisasatasahassānaṃ hontīti dasseti. Bhuñjāmīti",
  "atk-s0303a:328_6": "paramappamāṇena nāḷikodanamattaṃ bhuñjāmi, sesaṃ parivāretvā vicarantānaṃ cattālīsasahassādhikānaṃ",
  "atk-s0303a:328_7": "aṭṭhannaṃ purisasatasahassānaṃ hotīti dasseti. Ekathālipāko hi dasannaṃ janānaṃ pahoti.",
  "atk-s0303a:329_0": "Iti imaṃ mahāsudassanakāle sampattiṃ dassetvā idāni tassā aniccataṃ dassento iti",
  "atk-s0303a:329_1": "kho bhikkhūtiādimāha. Tattha vipariṇatāti pakatijahanena nibbutapadīpo viya apaṇṇattikabhāvaṃ",
  "atk-s0303a:329_2": "gatā. Evaṃ aniccā kho bhikkhu saṅkhārāti evaṃ hutvāabhāvaṭṭhena aniccā. Ettāvatā",
  "atk-s0303a:329_3": "bhagavā yathā nāma puriso satahatthubbedhe campakarukkhe nisseṇiṃ bandhitvā abhiruhitvā",
  "atk-s0303a:329_4": "campakapupphaṃ ādāya nisseṇiṃ muñcanto otareyya, evamevaṃ nisseṇiṃ bandhanto viya",
  "atk-s0303a:329_5": "anekavassakoṭisatasahassubbedhaṃ mahāsudassanasampattiṃ āruyha sampattimatthake ṭhitaṃ",
  "atk-s0303a:329_6": "aniccalakkhaṇaṃ ādāya nisseṇiṃ muñcanto viya otiṇṇo. Evaṃ addhuvāti evaṃ udakapubbuḷādayo",
  "atk-s0303a:329_7": "viya dhuvabhāvarahitā. Evaṃ anassāsikāti evaṃ supinake pītapānīyaṃ viya anulittacandanaṃ",
  "atk-s0303a:329_8": "viya ca assāsavirahitā. Iti imasmiṃ sutte aniccalakkhaṇaṃ kathitaṃ. Pañcame sabbaṃ",
  "atk-s0303a:329_9": "vuttanayameva. Chaṭṭhaṃ tathā bujjhanakassa ajjhāsayena vuttaṃ. Catutthādīni.",
  "atk-s0303a:330": "7. Gaddulabaddhasuttavaṇṇanā",
  "atk-s0303a:331_0": "99. Sattame yaṃ mahāsamuddoti yasmiṃ samaye pañcame sūriye uṭṭhite mahāsamuddo ussussati.",
  "atk-s0303a:331_1": "Dukkhassa antakiriyanti cattāri saccāni appaṭivijjhitvā avijjāya nivutānaṃyeva sataṃ",
  "atk-s0303a:331_2": "vaṭṭadukkhassa antakiriyaṃ paricchedaṃ na vadāmi. Sā gaddulabaddhoti gaddulena baddhasunakho.",
  "atk-s0303a:331_3": "Khīleti pathaviyaṃ ākoṭite mahākhīle. Thambheti nikhaṇitvā ṭhapite thambhe. Evameva",
  "atk-s0303a:331_4": "khoti ettha sunakho viya vaṭṭanissito bālo, gaddulo viya diṭṭhi, thambho viya sakkāyo,",
  "atk-s0303a:331_5": "gaddularajjuyā thambhe upanibaddhasunakhassa thambhānuparivattanaṃ viya diṭṭhitaṇhāya",
  "atk-s0303a:331_6": "sakkāye baddhassa puthujjanassa sakkāyānuparivattanaṃ veditabbaṃ. Sattamaṃ.",
  "atk-s0303a:332": "8. Dutiyagaddulabaddhasuttavaṇṇanā",
  "atk-s0303a:333_0": "100. Aṭṭhame tasmāti yasmā diṭṭhigaddulanissitāya taṇhārajjuyā sakkāyathambhe upanibaddho",
  "atk-s0303a:333_1": "vaṭṭanissito bālaputhujjano sabbiriyāpathesu khandhapañcakaṃ nissāyeva pavattati,",
  "atk-s0303a:333_2": "yasmā vā dīgharattamidaṃ cittaṃ saṃkiliṭṭhaṃ rāgena dosena mohena, tasmā. Cittasaṃkilesāti",
  "atk-s0303a:333_3": "sunhātāpi hi sattā cittasaṃkileseneva saṃkilissanti, malaggahitasarīrāpi cittassa",
  "atk-s0303a:333_4": "vodānattā visujjhanti. Tenāhu porāṇā –",
  "atk-s0303a:334": "“Rūpamhi saṃkiliṭṭhamhi, saṃkilissanti māṇavā;",
  "atk-s0303a:335": "Rūpe suddhe visujjhanti, anakkhātaṃ mahesinā.",
  "atk-s0303a:336": "“Cittamhi saṃkiliṭṭhamhi, saṃkilissanti māṇavā;",
  "atk-s0303a:337": "Citte suddhe visujjhanti, iti vuttaṃ mahesinā”ti.",
  "atk-s0303a:338_0": "Caraṇaṃ nāma cittanti vicaraṇacittaṃ. Saṅkhā nāma brāhmaṇapāsaṇḍikā honti, te paṭakoṭṭhakaṃ",
  "atk-s0303a:338_1": "katvā tattha nānappakārā sugatiduggativasena sampattivipattiyo lekhāpetvā, “imaṃ",
  "atk-s0303a:338_2": "kammaṃ katvā idaṃ paṭilabhati, idaṃ katvā ida”nti dassentā taṃ cittaṃ gahetvā vicaranti.",
  "atk-s0303a:338_3": "Citteneva cittitanti cittakārena cintetvā katattā cittena cintitaṃ nāma. Cittaññeva",
  "atk-s0303a:338_4": "cittataranti tassa cittassa upāyapariyesanacittaṃ tatopi cittataraṃ. Tiracchānagatā",
  "atk-s0303a:338_5": "pāṇā citteneva cittitāti kammacitteneva cittitā. Taṃ pana kammacittaṃ ime vaṭṭakatittirādayo",
  "atk-s0303a:338_6": "“evaṃ cittā bhavissāmā”ti āyūhantā nāma natthi. Kammaṃ pana yoniṃ upaneti, yonimūlako",
  "atk-s0303a:338_7": "tesaṃ cittabhāvo. Yoniupagatā hi sattā taṃtaṃyonikehi sadisacittāva honti. Iti yonisiddho",
  "atk-s0303a:338_8": "cittabhāvo, kammasiddhā yonīti veditabbā.",
  "atk-s0303a:339_0": "Apica cittaṃ nāmetaṃ sahajātaṃ sahajātadhammacittatāya bhūmicittatāya vatthucittatāya",
  "atk-s0303a:339_1": "dvāracittatāya ārammaṇacittatāya kammanānattamūlakānaṃ liṅganānattasaññānānattavohāranānattādīnaṃ",
  "atk-s0303a:339_2": "anekavidhānaṃ cittānaṃ nipphādanatāyapi tiracchānagatacittato cittatarameva veditabbaṃ.",
  "atk-s0303a:340_0": "Rajakoti vatthesu raṅgena rūpasamuṭṭhāpanako. So pana acheko amanāpaṃ rūpaṃ karoti,",
  "atk-s0303a:340_1": "cheko manāpaṃ dassanīyaṃ, evameva puthujjano akusalacittena vā ñāṇavippayuttakusalena",
  "atk-s0303a:340_2": "vā cakkhusampadādivirahitaṃ virūpaṃ samuṭṭhāpeti, ñāṇasampayuttakusalena cakkhusampadādisampannaṃ",
  "atk-s0303a:340_3": "abhirūpaṃ. Aṭṭhamaṃ.",
  "atk-s0303a:341": "9. Vāsijaṭasuttavaṇṇanā",
  "atk-s0303a:342_0": "101. Navame seyyathāpi, bhikkhave, kukkuṭiyā aṇḍānīti imā kaṇhapakkhasukkapakkhavasena",
  "atk-s0303a:342_1": "dve upamā vuttā. Tāsu kaṇhapakkhaupamā atthassa asādhikā, itarā sādhikāti. Sukkapakkhaupamāya",
  "atk-s0303a:342_2": "evaṃ attho veditabbo – seyyathāti opammatthe nipāto, apīti sambhāvanatthe. Ubhayenāpi",
  "atk-s0303a:342_3": "seyyathā nāma, bhikkhaveti dasseti. Kukkuṭiyā aṇḍāni aṭṭha vā dasa vā dasa vā dvādasa",
  "atk-s0303a:342_4": "vāti ettha pana kiñcāpi kukkuṭiyā vuttappakārato ūnādhikānipi aṇḍāni honti, vacanasiliṭṭhatāya",
  "atk-s0303a:342_5": "pana evaṃ vuttaṃ. Evañhi loke siliṭṭhavacanaṃ hoti. Tānassūti tāni assu, tāni bhaveyyunti",
  "atk-s0303a:342_6": "attho. Kukkuṭiyā sammā adhisayitānīti tāya ca janettiyā kukkuṭiyā pakkhe pasāretvā",
  "atk-s0303a:342_7": "tesaṃ upari sayantiyā sammā adhisayitāni. Sammā pariseditānīti kālena kālaṃ utuṃ",
  "atk-s0303a:342_8": "gaṇhāpentiyā suṭṭhu samantato seditāni usmīkatāni. Sammā paribhāvitānīti kālena kālaṃ",
  "atk-s0303a:342_9": "suṭṭhu samantato bhāvitāni, kukkuṭagandhaṃ gāhāpitānīti attho. Kiñcāpi tassā kukkuṭiyāti",
  "atk-s0303a:342_10": "tassā kukkuṭiyā iminā tividhakiriyākaraṇena appamādaṃ katvā kiñcāpi na evaṃ icchā",
  "atk-s0303a:342_11": "upajjeyya. Atha kho bhabbāva teti atha kho te kukkuṭapotakā vuttanayena sotthinā",
  "atk-s0303a:342_12": "abhinibbhijjituṃ bhabbāva. Te hi yasmā tāya kukkuṭiyā evaṃ tīhākārehi tāni aṇḍāni",
  "atk-s0303a:342_13": "paripāliyamānāni na pūtīni honti, yo nesaṃ allasineho, sopi pariyādānaṃ gacchati,",
  "atk-s0303a:342_14": "kapālaṃ tanukaṃ hoti, pādanakhasikhā ca mukhatuṇḍakañca kharaṃ hoti, sayampi pariṇāmaṃ",
  "atk-s0303a:342_15": "gacchanti, kapālassa tanuttā bahi āloko anto paññāyati, tasmā “ciraṃ vata mayaṃ saṅkuṭitahatthapādā",
  "atk-s0303a:342_16": "sambādhe sayimhā, ayañca bahi āloko dissati, ettha dāni no sukhavihāro bhavissatī”ti",
  "atk-s0303a:342_17": "nikkhamitukāmā hutvā kapālaṃ pādena paharanti, gīvaṃ pasārenti, tato taṃ kapālaṃ",
  "atk-s0303a:342_18": "dvedhā bhijjati. Atha te pakkhe vidhunantā taṃkhaṇānurūpaṃ viravantā nikkhamantiyeva,",
  "atk-s0303a:342_19": "nikkhamitvā ca gāmakkhettaṃ upasobhayamānā vicaranti.",
  "atk-s0303a:343_0": "Evameva khoti idaṃ opammasampaṭipādanaṃ. Taṃ evaṃ atthena saṃsanditvā veditabbaṃ",
  "atk-s0303a:343_1": "– tassā kukkuṭiyā aṇḍesu tividhakiriyākaraṇaṃ viya hi imassa bhikkhuno bhāvānuyogaṃ",
  "atk-s0303a:343_2": "anuyuttakālo, kukkuṭiyā tividhakiriyāsampādanena aṇḍānaṃ apūtibhāvo viya bhāvanānuyogamanuyuttassa",
  "atk-s0303a:343_3": "bhikkhuno tividhānupassanāsampādanena vipassanāñāṇassa aparihāni, tassā tividhakiriyākaraṇena",
  "atk-s0303a:343_4": "allasinehapariyādānaṃ viya tassa bhikkhuno tividhānupassanāsampādanena bhavattayānugatanikantisinehapariyādānaṃ,",
  "atk-s0303a:343_5": "aṇḍakapālānaṃ tanubhāvo viya tassa bhikkhuno avijjaṇḍakosassa tanubhāvo, kukkuṭapotakānaṃ",
  "atk-s0303a:343_6": "pādanakhasikhamukhatuṇḍakānaṃ thaddhakharabhāvo viya bhikkhuno vipassanāñāṇassa tikkhakharavippasanna",
  "atk-s0303a:343_7": "sūrabhāvo, kukkuṭapotakānaṃ pariṇāmakālo viya bhikkhuno vipassanāñāṇassa pariṇāmakālo",
  "atk-s0303a:343_8": "vaḍḍhitakālo gabbhaggahaṇakālo, kukkuṭapotakānaṃ pādanakhasikhāya vā mukhatuṇḍakena",
  "atk-s0303a:343_9": "vā aṇḍakosaṃ padāletvā pakkhe papphoṭetvā sotthinā abhinibbhidākālo viya tassa bhikkhuno",
  "atk-s0303a:343_10": "vipassanāñāṇagabbhaṃ gaṇhāpetvā vicarantassa tajjātikaṃ utusappāyaṃ vā bhojanasappāyaṃ",
  "atk-s0303a:343_11": "vā puggalasappāyaṃ vā dhammassavanasappāyaṃ vā labhitvā ekāsane nisinnasseva vipassanaṃ",
  "atk-s0303a:343_12": "vaḍḍhentassa anupubbādhigatena arahattamaggena avijjaṇḍakosaṃ padāletvā abhiññāpakkhe",
  "atk-s0303a:343_13": "papphoṭetvā sotthinā arahattapattakālo veditabbo. Yathā pana kukkuṭapotakānaṃ pariṇatabhāvaṃ",
  "atk-s0303a:343_14": "ñatvā mātāpi aṇḍakosaṃ bhindati, evaṃ tathārūpassa bhikkhuno ñāṇaparipākaṃ ñatvā satthāpi –",
  "atk-s0303a:344": "“Ucchinda sinehamattano, kumudaṃ sāradikaṃva pāṇinā;",
  "atk-s0303a:345": "Santimaggameva brūhaya, nibbānaṃ sugatena desita”nti. –",
  "atk-s0303a:346_0": "Ādinā nayena obhāsaṃ pharitvā gāthāya avijjaṇḍakosaṃ paharati. So gāthāpariyosāne",
  "atk-s0303a:346_1": "avijjaṇḍakosaṃ bhinditvā arahattaṃ pāpuṇāti. Tato paṭṭhāya yathā te kukkuṭapotakā",
  "atk-s0303a:346_2": "gāmakkhettaṃ upasobhayamānā tattha vicaranti, evaṃ ayampi mahākhīṇāsavo nibbānārammaṇaṃ",
  "atk-s0303a:346_3": "phalasamāpattiṃ appetvā saṅghārāmaṃ upasobhayamāno vicarati.",
  "atk-s0303a:347_0": "Palagaṇḍassāti vaḍḍhakissa. So hi olambakasaṅkhātaṃ palaṃ dhāretvā dārūnaṃ gaṇḍaṃ",
  "atk-s0303a:347_1": "haratīti palagaṇḍoti vuccati. Vāsijaṭeti vāsidaṇḍakassa gahaṇaṭṭhāne. Ettakaṃ vata",
  "atk-s0303a:347_2": "me ajja āsavānaṃ khīṇanti pabbajitassa hi pabbajjāsaṅkhepena uddesena paripucchāya",
  "atk-s0303a:347_3": "yoniso manasikārena vattapaṭipattiyā ca niccakālaṃ āsavā khīyanti. Evaṃ khīyamānānaṃ",
  "atk-s0303a:347_4": "pana tesaṃ “ettakaṃ ajja khīṇaṃ, ettakaṃ hiyyo”ti evamassa ñāṇaṃ na hotīti attho.",
  "atk-s0303a:347_5": "Imāya upamāya vipassanāyānisaṃso dīpito. Hemantikenāti hemantasamayena. Paṭippassambhantīti",
  "atk-s0303a:347_6": "thirabhāvena parihāyanti.",
  "atk-s0303a:348_0": "Evameva khoti ettha mahāsamuddo viya sāsanaṃ daṭṭhabbaṃ, nāvā viya yogāvacaro, nāvāya",
  "atk-s0303a:348_1": "mahāsamudde pariyādānaṃ viya imassa bhikkhuno ūnapañcavassakāle ācariyupajjhāyānaṃ",
  "atk-s0303a:348_2": "santike vicaraṇaṃ, nāvāya mahāsamuddodakena khajjamānānaṃ bandhanānaṃ tanubhāvo viya",
  "atk-s0303a:348_3": "bhikkhuno pabbajjāsaṅkhepena uddesaparipucchādīhi ceva saṃyojanānaṃ tanubhāvo, nāvāya",
  "atk-s0303a:348_4": "thale ukkhittakālo viya bhikkhuno nissayamuccakassa kammaṭṭhānaṃ gahetvā araññe vasanakālo,",
  "atk-s0303a:348_5": "divā vātātapena saṃsussanaṃ viya vipassanāñāṇena taṇhāsnehasaṃsussanaṃ, rattiṃ himodakena",
  "atk-s0303a:348_6": "temanaṃ viya kammaṭṭhānaṃ nissāya uppannena pītipāmojjena cittatemanaṃ, rattindivaṃ",
  "atk-s0303a:348_7": "vātātapena ceva himodakena ca parisukkhaparitintānaṃ bandhanānaṃ dubbalabhāvo viya",
  "atk-s0303a:348_8": "ekadivasaṃ utusappāyādīni laddhā vipassanāñāṇapītipāmojjehi saṃyojanānaṃ bhiyyosomattāya",
  "atk-s0303a:348_9": "dubbalabhāvo, pāvussakamegho viya arahattamaggañāṇaṃ, meghavuṭṭhiudakena nāvāya bandhe",
  "atk-s0303a:348_10": "pūtibhāvo viya āraddhavipassakassa rūpasattakādivasena vipassanaṃ vaḍḍhentassa okkhāyamāne",
  "atk-s0303a:348_11": "pakkhāyamāne kammaṭṭhāne ekadivasaṃ utusappāyādīni laddhā ekapallaṅkena nisinnassa",
  "atk-s0303a:348_12": "arahattaphalādhigamo, pūtibandhanāvāya kañci kālaṃ ṭhānaṃ viya khīṇasaṃyojanassa",
  "atk-s0303a:348_13": "arahato mahājanaṃ anuggaṇhantassa yāvatāyukaṃ ṭhānaṃ, pūtibandhanāvāya anupubbena",
  "atk-s0303a:348_14": "bhijjitvā apaṇṇattikabhāvūpagamo viya khīṇāsavassa upādiṇṇakkhandhabhedena anupādisesāya",
  "atk-s0303a:348_15": "nibbānadhātuyā parinibbutassa apaṇṇattikabhāvūpagamoti imāya upamāya saṃyojanānaṃ",
  "atk-s0303a:348_16": "dubbalatā dīpitā. Navamaṃ.",
  "atk-s0303a:349": "10. Aniccasaññāsuttavaṇṇanā",
  "atk-s0303a:350_0": "102. Dasame aniccasaññāti aniccaṃ aniccanti bhāventassa uppannasaññā. Pariyādiyatīti",
  "atk-s0303a:350_1": "khepayati. Sabbaṃ asmimānanti navavidhaṃ asmimānaṃ. Mūlasantānakānīti santānetvā",
  "atk-s0303a:350_2": "ṭhitamūlāni. Mahānaṅgalaṃ viya hi aniccasaññā, khuddānukhuddakāni mūlasantānakāni",
  "atk-s0303a:350_3": "viya kilesā, yathā kassako kasanto naṅgalena tāni padāleti, evaṃ yogī aniccasaññaṃ",
  "atk-s0303a:350_4": "bhāvento aniccasaññāñāṇena kilese padāletīti idamettha opammasaṃsandanaṃ.",
  "atk-s0303a:351_0": "Odhunātīti heṭṭhā dhunāti. Niddhunātīti papphoṭeti. Nicchoṭetīti papphoṭetvā chaḍḍeti.",
  "atk-s0303a:351_1": "Idhāpi pabbajāni viya kilesā, lāyanaṃ nicchoṭanaṃ viya aniccasaññāñāṇanti iminā atthena",
  "atk-s0303a:351_2": "upamā saṃsandetabbā.",
  "atk-s0303a:352_0": "Vaṇṭacchinnāyāti tiṇhena khurappena vaṇṭacchinnāya. Tadanvayāni bhavantīti taṃ ambapiṇḍiṃ",
  "atk-s0303a:352_1": "anugacchanti, tassā patamānāya ambāni bhūmiyaṃ patanti. Idhāpi ambapiṇḍi viya kilesā,",
  "atk-s0303a:352_2": "tiṇhakhurappo viya aniccasaññā, yathā khurappena chinnāya ambapiṇḍiyā sabbāni ambāni",
  "atk-s0303a:352_3": "bhūmiyaṃ patanti, evaṃ aniccasaññāñāṇena kilesānaṃ mūlabhūtāya avijjāya chinnāya",
  "atk-s0303a:352_4": "sabbakilesā samugghātaṃ gacchantīti, idaṃ opammasaṃsandanaṃ.",
  "atk-s0303a:353_0": "Kūṭaṅgamāti kūṭaṃ gacchanti. Kūṭaninnāti kūṭaṃ pavisanabhāvena kūṭe ninnā. Kūṭasamosaraṇāti",
  "atk-s0303a:353_1": "kūṭe samosaritvā ṭhitā. Idhāpi kūṭaṃ viya aniccasaññā, gopānasiyo viya catubhūmakakusaladhammā,",
  "atk-s0303a:353_2": "yathā sabbagopānasīnaṃ kūṭaṃ aggaṃ, evaṃ kusaladhammānaṃ aniccasaññā aggā. Nanu ca",
  "atk-s0303a:353_3": "aniccasaññā lokiyā, sā lokiyakusalānaṃ tāva aggaṃ hotu, lokuttarānaṃ kathaṃ agganti?",
  "atk-s0303a:353_4": "Tesampi paṭilābhakaraṇatthena agganti veditabbā. Iminā upāyena sabbāsu upamāsu opammasaṃsandanaṃ",
  "atk-s0303a:353_5": "veditabbaṃ. Purimāhi panettha tīhi aniccasaññāya kiccaṃ, pacchimāhi balanti. Dasamaṃ.",
  "atk-s0303a:354": "Pupphavaggo dasamo.",
  "atk-s0303a:355": "Majjhimapaṇṇāsako samatto.",
  "atk-s0303a:356": "11. Antavaggo",
  "atk-s0303a:357": "1. Antasuttavaṇṇanā",
  "atk-s0303a:358": "103. Antavaggassa paṭhame antāti koṭṭhāsā. Idaṃ suttaṃ catusaccavasena pañcakkhandhe yojetvā antoti vacanena bujjhanakānaṃ ajjhāsayavasena vuttaṃ. Paṭhamaṃ.",
  "atk-s0303a:359": "2-3. Dukkhasuttādivaṇṇanā",
  "atk-s0303a:360_0": "104-105. Dutiyampi pañcakkhandhe catusaccavasena yojetvā dukkhanti bujjhanakānaṃ",
  "atk-s0303a:360_1": "ajjhāsayena kathitaṃ. Tatiyampi tatheva sakkāyoti bujjhanakānaṃ ajjhāsayena kathitaṃ. Dutiyatatiyāni.",
  "atk-s0303a:361": "4. Pariññeyyasuttavaṇṇanā",
  "atk-s0303a:362_0": "106. Catutthe pariññeyyeti parijānitabbe samatikkamitabbe. Pariññanti samatikkamaṃ.",
  "atk-s0303a:362_1": "Pariññātāvinti tāya pariññāya parijānitvā samatikkamitvā ṭhitaṃ. Rāgakkhayotiādīhi",
  "atk-s0303a:362_2": "nibbānaṃ dassitaṃ. Catutthaṃ.",
  "atk-s0303a:363": "5-10. Samaṇasuttādivaṇṇanā",
  "atk-s0303a:364": "107-112. Pañcamādīsu catūsu cattāri saccāni kathitāni. Navamadasamesu kilesappahānanti. Pañcamādīni.",
  "atk-s0303a:365": "Antavaggo ekādasamo.",
  "atk-s0303a:366": "12. Dhammakathikavaggo",
  "atk-s0303a:367": "1-2. Avijjāsuttādivaṇṇanā",
  "atk-s0303a:368_0": "113-114. Dhammakathikavaggassa paṭhame ettāvatā ca avijjāgato hotīti yāvatā imāya",
  "atk-s0303a:368_1": "catūsu saccesu aññāṇabhūtāya avijjāya samannāgato, ettāvatā avijjāgato hotīti attho.",
  "atk-s0303a:368_2": "Dutiyepi eseva nayo. Paṭhamadutiyāni.",
  "atk-s0303a:369": "3. Dhammakathikasuttavaṇṇanā",
  "atk-s0303a:370": "115. Tatiye paṭhamena dhammakathiko, dutiyena sekhabhūmi, tatiyena asekhabhūmīti evaṃ dhammakathikaṃ pucchitena visesetvā dve bhūmiyo kathitā. Tatiyaṃ.",
  "atk-s0303a:371": "4. Dutiyadhammakathikasuttavaṇṇanā",
  "atk-s0303a:372": "116. Catutthe tissannampi pucchānaṃ tīṇi vissajjanāni kathitāni. Catutthaṃ.",
  "atk-s0303a:373": "5-9. Bandhanasuttādivaṇṇanā",
  "atk-s0303a:374_0": "117-121. Pañcame atīradassīti tīraṃ vuccati vaṭṭaṃ, taṃ na passati. Apāradassīti",
  "atk-s0303a:374_1": "pāraṃ vuccati nibbānaṃ, taṃ na passati. Baddhoti kilesabandhanena baddho hutvā jīyati",
  "atk-s0303a:374_2": "ca mīyati ca asmā lokā paraṃ lokaṃ gacchatīti. Imasmiṃ sutte vaṭṭadukkhaṃ kathitanti.",
  "atk-s0303a:374_3": "Chaṭṭhādīni uttānatthāneva. Pañcamādīni.",
  "atk-s0303a:375": "10. Sīlavantasuttavaṇṇanā",
  "atk-s0303a:376_0": "122. Dasame aniccatotiādīsu hutvā abhāvākārena aniccato, paṭipīḷanākārena dukkhato,",
  "atk-s0303a:376_1": "ābādhaṭṭhena rogato, antodosaṭṭhena gaṇḍato, tesaṃ tesaṃ gaṇḍānaṃ paccayabhāvena",
  "atk-s0303a:376_2": "vā khaṇanaṭṭhena vā sallato dukkhaṭṭhena aghato, visabhāgamahābhūtasamuṭṭhānaābādhapaccayaṭṭhena",
  "atk-s0303a:376_3": "ābādhato, asakaṭṭhena parato, palujjanaṭṭhena palokato, sattasuññataṭṭhena suññato,",
  "atk-s0303a:376_4": "attābhāvena anattato. Evamettha “aniccato palokato”ti dvīhi padehi aniccamanasikāro,",
  "atk-s0303a:376_5": "“suññato anattato”ti dvīhi anattamanasikāro, sesehi dukkhamanasikāro vuttoti veditabbo.",
  "atk-s0303a:376_6": "Sesamettha uttānameva. Dasamaṃ.",
  "atk-s0303a:377": "11. Sutavantasuttavaṇṇanā",
  "atk-s0303a:378": "123. Tathā ekādasame. Dasamasmiñhi “sīlavatā”ti catupārisuddhisīlaṃ vuttaṃ, idha sutavatāti kammaṭṭhānasutaṃ idameva nānākaraṇaṃ. Ekādasamaṃ.",
  "atk-s0303a:379": "12-13. Kappasuttādivaṇṇanā",
  "atk-s0303a:380": "124-125. Dvādasamaterasamāni rāhulovādasadisānevāti. Dvādasamaterasamāni.",
  "atk-s0303a:381": "Dhammakathikavaggo dvādasamo.",
  "atk-s0303a:382": "13. Avijjāvaggo",
  "atk-s0303a:383": "1-10. Samudayadhammasuttādivaṇṇanā",
  "atk-s0303a:384": "126-135. Avijjāvaggo uttānatthova. Imasmiñhi vagge sabbasuttesu catusaccameva kathitaṃ.",
  "atk-s0303a:385": "Avijjāvaggo terasamo.",
  "atk-s0303a:386": "14. Kukkuḷavaggo",
  "atk-s0303a:387": "1-13. Kukkuḷasuttādivaṇṇanā",
  "atk-s0303a:388_0": "136-149. Kukkuḷavaggassa paṭhame kukkuḷanti santattaṃ ādittaṃ chārikarāsiṃ viya mahāpariḷāhaṃ.",
  "atk-s0303a:388_1": "Imasmiṃ sutte dukkhalakkhaṇaṃ kathitaṃ, sesesu aniccalakkhaṇādīni. Sabbāni cetāni",
  "atk-s0303a:388_2": "pāṭiyekkaṃ puggalajjhāsayena kathitānīti.",
  "atk-s0303a:389": "Kukkuḷavaggo cuddasamo.",
  "atk-s0303a:390": "15. Diṭṭhivaggo",
  "atk-s0303a:391": "1-9. Ajjhattasuttādivaṇṇanā",
  "atk-s0303a:392_0": "150-158. Diṭṭhivaggassa paṭhame kiṃ upādāyāti kiṃ paṭicca. Dutiye kiṃ abhinivissāti",
  "atk-s0303a:392_1": "kiṃ abhinivisitvā, paccayaṃ katvāti attho. Tatiyādīsu diṭṭhītiādīni puggalajjhāsayena",
  "atk-s0303a:392_2": "vuttāni. Paṭhamādīni.",
  "atk-s0303a:393": "10. Ānandasuttavaṇṇanā",
  "atk-s0303a:394_0": "159. Dasame upasaṅkamīti aññe bhikkhū pañcakkhandhakammaṭṭhānaṃ kathāpetvā yuñjitvā",
  "atk-s0303a:394_1": "ghaṭetvā arahattaṃ patvā satthu santike aññaṃ byākaronte disvā “ahampi pañcakkhandhakammaṭṭhānaṃ",
  "atk-s0303a:394_2": "kathāpetvā yuñjanto ghaṭento, arahattaṃ patvā aññaṃ byākarissāmī”ti cintetvā upasaṅkami.",
  "atk-s0303a:394_3": "Satthā pana attano dharamānakāle therassa uparimaggattayavajjhānaṃ kilesānaṃ pahānaṃ",
  "atk-s0303a:394_4": "apassantopi “imassa cittaṃ gaṇhissāmī”ti kathesi. Tassāpi ekaṃ dve vāre manasi katvāva",
  "atk-s0303a:394_5": "buddhupaṭṭhānavelā jātāti gantabbaṃ hoti. Itissa cittaṃ sampahaṃsamāno vimuttiparipācanīyadhammova",
  "atk-s0303a:394_6": "so kammaṭṭhānānuyogo jātoti. Dasamaṃ.",
  "atk-s0303a:395": "Diṭṭhivaggo pannarasamo.",
  "atk-s0303a:396": "Uparipaṇṇāsako samatto.",
  "atk-s0303a:397": "Khandhasaṃyuttavaṇṇanā niṭṭhitā.",
  "atk-s0303a:398": "1. Paṭhamavaggo",
  "atk-s0303a:399": "1. Mārasuttavaṇṇanā",
  "atk-s0303a:400_0": "160. Rādhasaṃyuttassa paṭhame māro vā assāti maraṇaṃ vā bhaveyya. Māretā vāti māretabbo",
  "atk-s0303a:400_1": "vā. Yo vā pana mīyatīti yo vā pana marati. Nibbidatthanti nibbidāñāṇatthaṃ. Nibbānatthāti",
  "atk-s0303a:400_2": "phalavimutti nāmesā anupādānibbānatthāti attho. Accayāsīti atikkantosi. Nibbānogadhanti",
  "atk-s0303a:400_3": "nibbāne patiṭṭhitaṃ. Idaṃ maggabrahmacariyaṃ nāma nibbānabbhantare vussati, na nibbānaṃ",
  "atk-s0303a:400_4": "atikkamitvāti attho. Nibbānapariyosānanti nibbānaṃ assa pariyosānaṃ, nipphatti niṭṭhāti attho. Paṭhamaṃ.",
  "atk-s0303a:401": "2-10. Sattasuttādivaṇṇanā",
  "atk-s0303a:402_0": "161-169. Dutiye satto sattoti laggapucchā. Tatra satto tatra visattoti tatra laggo",
  "atk-s0303a:402_1": "tatra vilaggo. Paṃsvāgārakehīti paṃsugharakehi. Keḷāyantīti kīḷanti. Dhanāyantīti",
  "atk-s0303a:402_2": "dhanaṃ viya maññanti. Mamāyantīti “mama idaṃ, mama ida”nti mamattaṃ karonti, aññassa",
  "atk-s0303a:402_3": "phusitumpi na denti. Vikīḷaniyaṃ karontīti “niṭṭhitā kīḷā”ti te bhindamānā kīḷāvigamaṃ",
  "atk-s0303a:402_4": "karonti. Tatiye bhavanettīti bhavarajju. Catutthaṃ uttānameva. Pañcamādīsu catūsu",
  "atk-s0303a:402_5": "cattāri saccāni kathitāni, dvīsu kilesappahānanti. Dutiyādīni.",
  "atk-s0303a:403": "Paṭhamo vaggo.",
  "atk-s0303a:404": "2. Dutiyavaggo",
  "atk-s0303a:405": "1-12. Mārasuttādivaṇṇanā",
  "atk-s0303a:406_0": "170-181. Dutiyavaggassa paṭhame māro, māroti maraṇaṃ pucchati. Yasmā pana rūpādivinimuttaṃ",
  "atk-s0303a:406_1": "maraṇaṃ nāma natthi, tenassa bhagavā rūpaṃ kho, rādha, mārotiādimāha. Dutiye māradhammoti",
  "atk-s0303a:406_2": "maraṇadhammo. Etenupāyena sabbattha attho veditabboti.",
  "atk-s0303a:407": "Dutiyo vaggo.",
  "atk-s0303a:408": "3-4. Āyācanavaggādi",
  "atk-s0303a:409": "1-11. Mārādisuttaekādasakavaṇṇanā",
  "atk-s0303a:410_0": "182-205. Tato paraṃ uttānatthameva. Ayañhi rādhatthero paṭibhāniyatthero nāma. Tathāgatassa",
  "atk-s0303a:410_1": "imaṃ theraṃ disvā sukhumaṃ kāraṇaṃ upaṭṭhāti. Tenassa bhagavā nānānayehi dhammaṃ",
  "atk-s0303a:410_2": "deseti. Evaṃ imasmiṃ rādhasaṃyutte ādito dve vaggā pucchāvasena desitā, tatiyo āyācanena,",
  "atk-s0303a:410_3": "catuttho upanisinnakakathāvasena. Sakalampi panetaṃ rādhasaṃyuttaṃ therassa vimuttiparipācanīyadhammavaseneva",
  "atk-s0303a:410_4": "gahitanti veditabbaṃ.",
  "atk-s0303a:411": "Rādhasaṃyuttavaṇṇanā niṭṭhitā.",
  "atk-s0303a:412": "1. Sotāpattivaggo",
  "atk-s0303a:413": "1. Vātasuttavaṇṇanā",
  "atk-s0303a:414_0": "206. Diṭṭhisaṃyutte na vātā vāyantītiādīsu evaṃ kira tesaṃ diṭṭhi – “yepi ete rukkhasākhādīni",
  "atk-s0303a:414_1": "bhañjantā vātā vāyanti, na ete vātā, vātaleso nāmeso, vāto pana esikatthambho viya",
  "atk-s0303a:414_2": "pabbatakūṭaṃ viya ca ṭhito. Tathā yāpi etā tiṇakaṭṭhādīni vahantiyo nadiyo sandanti,",
  "atk-s0303a:414_3": "na ettha udakaṃ sandaki, udakaleso nāmesa, udakaṃ pana esikatthambho viya pabbatakūṭaṃ",
  "atk-s0303a:414_4": "viya ca ṭhitaṃ. Yāpimā gabbhiniyo vijāyantīti ca vuccanti, kiñcāpi tā milātudarā",
  "atk-s0303a:414_5": "honti, gabbho pana na nikkhamati, gabbhaleso nāmeso, gabbho pana esikatthambho viya",
  "atk-s0303a:414_6": "pabbatakūṭaṃ viya ca ṭhito. Yepi ete candimasūriyā udenti vā apenti vā, neva te udenti",
  "atk-s0303a:414_7": "na apenti, candimasūriyaleso nāmesa, candimasūriyā pana esikatthambho viya pabbatakūṭaṃ viya ca ṭhitā”ti.",
  "atk-s0303a:415": "2-4. Etaṃmamasuttādivaṇṇanā",
  "atk-s0303a:416_0": "207-209. Diṭṭhantiādīsu diṭṭhaṃ rūpāyatanaṃ. Sutaṃ saddāyatanaṃ. Mutaṃ gandhāyatanaṃ",
  "atk-s0303a:416_1": "rasāyatanaṃ phoṭṭhabbāyatanaṃ. Tañhi patvā gahetabbato mutanti ca vuttaṃ. Avasesāni",
  "atk-s0303a:416_2": "sattāyatanāni viññātaṃ nāma. Pattanti pariyesitvā vā apariyesitvā vā pattaṃ. Pariyesitanti",
  "atk-s0303a:416_3": "pattaṃ vā apattaṃ vā pariyesitaṃ. Anuvicaritaṃ manasāti cittena anusañcaritaṃ. Lokasmiñhi",
  "atk-s0303a:416_4": "pariyesitvā pattampi atthi, pariyesitvā nopattampi, apariyesitvā pattampi, apariyesitvā",
  "atk-s0303a:416_5": "nopattampi. Tattha pariyesitvā pattaṃ pattaṃ nāma, pariyesitvā nopattaṃ pariyesitaṃ",
  "atk-s0303a:416_6": "nāma. Apariyesitvā pattañca apariyesitvā nopattañca manasānuvicaritaṃ nāma. Atha",
  "atk-s0303a:416_7": "vā pariyesitvā pattampi apariyesitvā pattampi pattaṭṭhena pattaṃ nāma, pariyesitvā",
  "atk-s0303a:416_8": "nopattameva pariyesitaṃ nāma, apariyesitvā nopattaṃ manasānuvicaritaṃ nāma. Sabbaṃ",
  "atk-s0303a:416_9": "vā etaṃ manasā anuvicaritameva.",
  "atk-s0303a:417": "5. Natthidinnasuttavaṇṇanā",
  "atk-s0303a:418_0": "210. Natthi dinnantiādīsu natthi dinnanti dinnassa phalābhāvaṃ sandhāya vadanti.",
  "atk-s0303a:418_1": "Yiṭṭhaṃ vuccati mahāyāgo. Hutanti paheṇakasakkāro adhippeto. Tampi ubhayaṃ phalābhāvameva",
  "atk-s0303a:418_2": "sandhāya paṭikkhipanti. Sukatadukkaṭānanti sukatadukkatānaṃ, kusalākusalānanti attho.",
  "atk-s0303a:418_3": "Phalaṃ vipākoti yaṃ phalanti vā vipākoti vā vuccati, taṃ natthīti vadanti. Natthi",
  "atk-s0303a:418_4": "ayaṃ lokoti paraloke ṭhitassa ayaṃ loko natthi. Natthi paro lokoti idha loke ṭhitassapi",
  "atk-s0303a:418_5": "paro loko natthi, sabbe tattha tattheva ucchijjantīti dassenti. Natthi mātā natthi",
  "atk-s0303a:418_6": "pitāti tesu sammāpaṭipattimicchāpaṭipattīnaṃ phalābhāvavasena vadanti. Natthi sattā",
  "atk-s0303a:418_7": "opapātikāti cavitvā uppajjanakasattā nāma natthīti vadanti. Natthi loke samaṇabrāhmaṇāti",
  "atk-s0303a:418_8": "loke sammāpaṭipannā samaṇabrāhmaṇā nāma natthīti vadanti.",
  "atk-s0303a:419_0": "Cātumahābhūtikoti catumahābhūtamayo. Pathavī pathavīkāyanti ajjhattikā pathavīdhātu",
  "atk-s0303a:419_1": "bāhiraṃ pathavīdhātuṃ. Anupetīti anuyāti. Anupagacchatīti tasseva vevacanaṃ, anugacchatītipi",
  "atk-s0303a:419_2": "attho. Ubhayenāpi upeti upagacchatīti dassenti. Āpādīsupi eseva nayo. Indriyānīti",
  "atk-s0303a:419_3": "manacchaṭṭhāni indriyāni. Saṅkamantīti ākāsaṃ pakkhandanti. Āsandipañcamāti nipannamañcena",
  "atk-s0303a:419_4": "pañcamā, mañco ceva, cattāro mañcapāde gahetvā ṭhitā cattāro purisā cāti attho. Yāva",
  "atk-s0303a:419_5": "āḷāhanāti yāva susānā. Padānīti “ayaṃ evaṃ sīlavā ahosi, evaṃ dussīlo”tiādinā nayena",
  "atk-s0303a:419_6": "pavattāni guṇāguṇapadāni. Sarīrameva vā ettha padānīti adhippetaṃ. Kāpotakānīti kapotakavaṇṇāni,",
  "atk-s0303a:419_7": "pārāvatapakkhavaṇṇānīti attho. Bhassantāti bhasmantā. Ayameva vā pāḷi. Āhutiyoti",
  "atk-s0303a:419_8": "yaṃ paheṇakasakkārādibhedaṃ dinnadānaṃ, sabbaṃ taṃ chārikāvasānameva hoti, na tato",
  "atk-s0303a:419_9": "paraṃ phaladāyakaṃ hutvā gacchatīti attho. Dattupaññattanti dattūhi bālamanussehi",
  "atk-s0303a:419_10": "paññattaṃ. Idaṃ vuttaṃ hoti – bālehi abuddhīhi paññattamidaṃ dānaṃ, na paṇḍitehi.",
  "atk-s0303a:419_11": "Bālā denti, paṇḍitā gaṇhantīti dassenti.",
  "atk-s0303a:420": "6. Karotosuttavaṇṇanā",
  "atk-s0303a:421_0": "211. Karototi sahatthā karontassa. Kārayatoti āṇattiyā kārentassa. Chindatoti paresaṃ",
  "atk-s0303a:421_1": "hatthādīni chindantassa. Chedāpayatoti parehi chedāpentassa. Pacatoti daṇḍena pīḷentassa.",
  "atk-s0303a:421_2": "Pacāpayatoti parehi daṇḍādinā pīḷāpentassa. Socato socāpayatoti parassa bhaṇḍaharaṇādīhi",
  "atk-s0303a:421_3": "sokaṃ sayaṃ karontassāpi parehi kārentassāpi. Kilamato kilamāpayatoti āhārupacchedabandhanāgārapavesanādīhi",
  "atk-s0303a:421_4": "sayaṃ kilamentassapi parehi kilamāpentassapi. Phandato phandāpayatoti paraṃ phandantaṃ",
  "atk-s0303a:421_5": "phandanakāle sayampi phandato parempi phandāpayato. Pāṇamatipātayatoti pāṇaṃ hanantassapi",
  "atk-s0303a:421_6": "hanāpentassapi. Evaṃ sabbattha karaṇakārāpanavaseneva attho veditabbo.",
  "atk-s0303a:422_0": "Sandhinti gharasandhiṃ. Nillopanti mahāvilopaṃ. Ekāgārikanti ekameva gharaṃ parivāretvā",
  "atk-s0303a:422_1": "vilumpanaṃ. Paripanthe tiṭṭhatoti āgatāgatānaṃ acchindanatthaṃ magge tiṭṭhato. Karoto",
  "atk-s0303a:422_2": "na karīyati pāpanti yaṃkiñci pāpaṃ karomīti saññāya karotopi pāpaṃ na karīyati, natthi",
  "atk-s0303a:422_3": "pāpaṃ. Sattā pana karomāti evaṃsaññino hontīti dīpenti. Khurapariyantenāti khuraneminā,",
  "atk-s0303a:422_4": "khuradhārasadisapariyantena vā. Ekamaṃsakhalanti ekamaṃsarāsiṃ. Puñjanti tasseva",
  "atk-s0303a:422_5": "vevacanaṃ. Tatonidānanti ekamaṃsakhalakaraṇanidānaṃ.",
  "atk-s0303a:423_0": "Dakkhiṇanti dakkhiṇatīre manussā kakkhaḷā dāruṇā, te sandhāya hanantotiādi vuttaṃ.",
  "atk-s0303a:423_1": "Uttaranti uttaratīre saddhā honti pasannā buddhamāmakā dhammamāmakā saṅghamāmakā,",
  "atk-s0303a:423_2": "te sandhāya dadantotiādi vuttaṃ. Tattha yajantoti mahāyāgaṃ karonto. Damenāti indriyadamena",
  "atk-s0303a:423_3": "uposathakammena. Saṃyamenāti sīlasaṃyamena. Saccavajjenāti saccavacanena. Āgamoti",
  "atk-s0303a:423_4": "āgamanaṃ, pavattīti attho. Sabbathāpi pāpapuññānaṃ kiriyameva paṭikkhipanti.",
  "atk-s0303a:424": "7. Hetusuttavaṇṇanā",
  "atk-s0303a:425_0": "212. Natthi hetu natthi paccayoti ettha paccayoti hetuvevacanameva. Ubhayenāpi vijjamānameva",
  "atk-s0303a:425_1": "kāyaduccaritādīnaṃ saṃkilesapaccayaṃ, kāyasucaritādīnañca visuddhipaccayaṃ paṭikkhipanti.",
  "atk-s0303a:425_2": "Natthi balanti yamhi attano bale patiṭṭhitā ime sattā devattampi mārattampi brahmattampi",
  "atk-s0303a:425_3": "sāvakabodhimpi paccekabodhimpi sabbaññutampi pāpuṇanti, taṃ balaṃ paṭikkhipanti.",
  "atk-s0303a:425_4": "Natthi vīriyantiādīni sabbāni aññamaññavevacanāneva. “Idaṃ no vīriyena, idaṃ purisathāmena,",
  "atk-s0303a:425_5": "idaṃ purisaparakkamena patta”nti, evaṃ pavattavacanapaṭikkhepakaraṇavasena panetāni visuṃ ādiyanti.",
  "atk-s0303a:426_0": "Sabbe sattāti oṭṭhagoṇagadrabhādayo anavasese pariggaṇhanti. Sabbe pāṇāti ekindriyo",
  "atk-s0303a:426_1": "pāṇo, dvindriyo pāṇotiādivasena vadanti. Sabbe bhūtāti aṇḍakosavatthikosesu bhūte",
  "atk-s0303a:426_2": "sandhāya vadanti. Sabbe jīvāti sāliyavagodhumādayo sandhāya vadanti. Tesu hi te viruhanabhāvena",
  "atk-s0303a:426_3": "jīvasaññino. Avasā abalā avīriyāti tesaṃ attano vaso vā balaṃ vā vīriyaṃ vā natthi.",
  "atk-s0303a:426_4": "Niyatisaṅgatibhāvapariṇatāti ettha niyatīti niyatatā. Saṅgatīti channaṃ abhijātīnaṃ",
  "atk-s0303a:426_5": "tattha tattha gamanaṃ. Bhāvoti sabhāvoyeva. Evaṃ niyatiyā ca saṅgatiyā ca bhāvena",
  "atk-s0303a:426_6": "ca pariṇatā nānappakārataṃ pattā. Yena hi yathā bhavitabbaṃ, so tatheva bhavati.",
  "atk-s0303a:426_7": "Yena na bhavitabbaṃ, so na bhavatīti dassenti. Chasvevābhijātīsūti chasu eva abhijātīsu",
  "atk-s0303a:426_8": "ṭhatvā sukhañca dukkhañca paṭisaṃvedenti, aññā sukhadukkhabhūmi natthīti dassenti.",
  "atk-s0303a:427": "8-10. Mahādiṭṭhisuttādivaṇṇanā",
  "atk-s0303a:428_0": "213-215. Akaṭāti akatā. Akaṭavidhāti akatavidhānā, “evaṃ karohī”ti kenaci kāritāpi",
  "atk-s0303a:428_1": "na hontīti attho. Animmitāti iddhiyāpi na nimmitā. Animmātāti animmāpitā. “Animmitabbā”tipi",
  "atk-s0303a:428_2": "pāṭho, na nimmitabbāti attho. Vañjhāti vañjhapasuvañjhatālādayo viya aphalā kassaci",
  "atk-s0303a:428_3": "ajanakā. Pabbatakūṭaṃ viya ṭhitāti kūṭaṭṭhā. Esikaṭṭhāyino viya hutvā ṭhitāti esikaṭṭhāyiṭṭhitā,",
  "atk-s0303a:428_4": "yathā sunikhāto esikatthambho niccalo tiṭṭhati, evaṃ ṭhitāti attho. Na iñjantīti",
  "atk-s0303a:428_5": "esikatthambho viya ṭhitattā na calanti. Na vipariṇamantīti pakatiṃ na vijahanti.",
  "atk-s0303a:428_6": "Na aññamaññaṃ byābādhentīti aññamaññaṃ na upahananti. Nālanti na samatthā. Pathavīkāyotiādīsu",
  "atk-s0303a:428_7": "pathavīyeva pathavīkāyo, pathavīsamūho vā. Sattannaṃtveva kāyānanti yathā muggarāsiādīsu",
  "atk-s0303a:428_8": "pahaṭaṃ satthaṃ muggarāsiādīnaṃ antareneva pavisati, evaṃ sattannaṃ kāyānaṃ antarena",
  "atk-s0303a:428_9": "chiddena vivarena satthaṃ pavisati. Tattha “ahaṃ imaṃ jīvitā voropemī”ti kevalaṃ",
  "atk-s0303a:428_10": "saññāmattameva hotīti dassenti.",
  "atk-s0303a:429_0": "Yonipamukhasatasahassānīti pamukhayonīnaṃ uttamayonīnaṃ cuddasasatasahassāni aññāni",
  "atk-s0303a:429_1": "ca saṭṭhisatāni aññāni ca chasatāni pañca ca kammuno satānīti pañcakammasatāni cāti",
  "atk-s0303a:429_2": "kevalaṃ takkamattakena niratthakadiṭṭhiṃ dīpenti. Pañca ca kammāni tīṇi ca kammānītiādīsupi",
  "atk-s0303a:429_3": "eseva nayo. Keci panāhu “pañca kammānīti pañcindriyavasena gaṇhanti, tīṇīti kāyakammādivasenā”ti.",
  "atk-s0303a:429_4": "Kamme ca aḍḍhakamme cāti ettha panassa kāyakammavacīkammāni kammanti laddhi, manokammaṃ",
  "atk-s0303a:429_5": "upaḍḍhakammanti. Dvaṭṭhipaṭipadāti dvāsaṭṭhipaṭipadāti vadanti. Dvaṭṭhantarakappāti",
  "atk-s0303a:429_6": "ekasmiṃ kappe catusaṭṭhi antarakappā nāma honti, ayaṃ pana aññe dve ajānanto evamāha.",
  "atk-s0303a:430_0": "Chaḷābhijātiyoti kaṇhābhijāti nīlābhijāti lohitābhijāti haliddābhijāti sukkābhijāti",
  "atk-s0303a:430_1": "paramasukkābhijātīti imā cha abhijātiyo vadanti. Tattha orabbhikā sūkarikā sākuṇikā",
  "atk-s0303a:430_2": "māgavikā luddā macchaghātakā corā coraghātakā bandhanāgārikā, ye vā panaññepi keci",
  "atk-s0303a:430_3": "kurūrakammantā, ayaṃ kaṇhābhijātīti vadanti. Bhikkhū nīlābhijātīti vadanti. Te kira",
  "atk-s0303a:430_4": "catūsu paccayesu kaṇṭake pakkhipitvā khādanti, “bhikkhū ca kaṇṭakavuttikā”ti ayaṃ",
  "atk-s0303a:430_5": "hissa pāḷi eva. Atha vā kaṇṭakavuttikā eva nāma eke pabbajitāti vadanti. Lohitābhijāti",
  "atk-s0303a:430_6": "nāma nigaṇṭhā ekasāṭakāti vadanti. Ime kira purimehi dvīhi paṇḍaratarā. Gihī odātavasanā",
  "atk-s0303a:430_7": "acelakasāvakā haliddābhijātīti vadanti. Evaṃ attano paccayadāyake nigaṇṭhehipi jeṭṭhakatare",
  "atk-s0303a:430_8": "karonti. Ājīvakā ājīviniyo ayaṃ sukkābhijātīti vadanti. Te kira purimehi catūhi paṇḍaratarā.",
  "atk-s0303a:430_9": "Nando vaccho, kiso saṃkicco, makkhali gosālo paramasukkābhijātīti vadanti. Te kira",
  "atk-s0303a:430_10": "sabbehi paṇḍaratarā.",
  "atk-s0303a:431_0": "Aṭṭha purisabhūmiyoti mandabhūmi khiḍḍābhūmi vīmaṃsakabhūmi ujugatabhūmi sekhabhūmi",
  "atk-s0303a:431_1": "samaṇabhūmi jānanabhūmi pannabhūmīti imā aṭṭha purisabhūmiyoti vadanti. Tattha jātadivasato",
  "atk-s0303a:431_2": "paṭṭhāya satta divase sambādhaṭṭhānato nikkhantattā sattā mandā honti momūhā, ayaṃ",
  "atk-s0303a:431_3": "mandabhūmīti vadanti. Ye pana duggatito āgatā honti, te abhiṇhaṃ rodanti ceva viravanti",
  "atk-s0303a:431_4": "ca, sugatito āgatā taṃ anussaritvā anussaritvā hasanti, ayaṃ khiḍḍābhūmi nāma. Mātāpitūnaṃ",
  "atk-s0303a:431_5": "hatthaṃ vā pādaṃ vā mañcaṃ vā pīṭhaṃ vā gahetvā bhūmiyaṃ padanikkhipanaṃ vīmaṃsakabhūmi",
  "atk-s0303a:431_6": "nāma. Padasā gantuṃ samatthakālo ujugatabhūmi nāma. Sippāni sikkhanakālo sekhabhūmi",
  "atk-s0303a:431_7": "nāma. Gharā nikkhamma pabbajanakālo samaṇabhūmi nāma. Ācariyaṃ sevitvā jānanakālo",
  "atk-s0303a:431_8": "jānanabhūmi nāma. “Bhikkhu ca pannako jino na kiñci āhā”ti evaṃ alābhiṃ samaṇaṃ pannabhūmīti vadanti.",
  "atk-s0303a:432_0": "Ekūnapaññāsa ājīvakasateti ekūnapaññāsa ājīvavuttisatāni. Paribbājakasateti paribbājakapabbajjāsatāni.",
  "atk-s0303a:432_1": "Nāgavāsasateti nāgamaṇḍalasatāni. Vīse indriyasateti vīsa indriyasatāni. Tiṃse nirayasateti",
  "atk-s0303a:432_2": "tiṃsa nirayasatāni. Rajodhātuyoti rajaokiraṇaṭṭhānāni. Hatthapiṭṭhipādapiṭṭhādīni",
  "atk-s0303a:432_3": "sandhāya vadati. Satta saññīgabbhāti oṭṭhagoṇagadrabhaajapasumigamahiṃse sandhāya",
  "atk-s0303a:432_4": "vadati. Satta asaññīgabbhāti sāliyavagodhumamuggakaṅguvarakakudrūsake sandhāya vadati.",
  "atk-s0303a:432_5": "Nigaṇṭhigabbhāti gaṇṭhimhi jātagabbhā, ucchuveḷunaḷādayo sandhāya vadati. Satta devāti",
  "atk-s0303a:432_6": "bahū devā, so pana sattāti vadati. Manussāpi anantā, so sattāti vadati. Satta pesācāti",
  "atk-s0303a:432_7": "pisācā mahantamahantā, sattāti vadati. Sarāti mahāsarā. Kaṇṇamuṇḍa-rathakāra-anotatta-sīhappapāta-chaddanta-mucalinda-kuṇāladahe gahetvā vadati.",
  "atk-s0303a:433_0": "Pavuṭāti gaṇṭhikā. Papātāti mahāpapātā. Papātasatānīti khuddakapapātasatāni. Supināti",
  "atk-s0303a:433_1": "mahāsupinā. Supinasatānīti khuddakasupinasatāni. Mahākappinoti mahākappānaṃ. Ettha",
  "atk-s0303a:433_2": "ekamhā mahāsarā vassasate vassasate kusaggena ekaṃ udakabinduṃ nīharitvā sattakkhattuṃ",
  "atk-s0303a:433_3": "tamhi sare nirudake kate eko mahākappoti vadati. Evarūpānaṃ mahākappānaṃ caturāsītisatasahassāni",
  "atk-s0303a:433_4": "khepetvā bāle ca paṇḍite ca dukkhassantaṃ karontīti ayamassa laddhi. Paṇḍitopi kira",
  "atk-s0303a:433_5": "antarāvisujjhituṃ na sakkoti, bālopi tato uddhaṃ na gacchati.",
  "atk-s0303a:434_0": "Sīlena vāti acelakasīlena vā aññena vā yena kenaci. Vatenāti tādiseneva vatena. Tapenāti",
  "atk-s0303a:434_1": "tapokammena. Aparipakkaṃ paripāceti nāma yo “ahaṃ paṇḍito”ti antarā visujjhati. Paripakkaṃ",
  "atk-s0303a:434_2": "phussa phussa byantīkaroti nāma yo “ahaṃ bālo”ti vuttaparimāṇakālaṃ atikkamitvā yāti.",
  "atk-s0303a:434_3": "Hevaṃ natthīti evaṃ natthi. Tañhi ubhayampi na sakkā kātunti dīpeti. Doṇamiteti doṇena",
  "atk-s0303a:434_4": "mitaṃ viya. Sukhadukkheti sukhadukkhaṃ. Pariyantakateti vuttaparimāṇena kālena katapariyanto.",
  "atk-s0303a:434_5": "Natthi hāyanavaḍḍhaneti natthi hāyanavaḍḍhanāni, na saṃsāro paṇḍitassa hāyati, na",
  "atk-s0303a:434_6": "bālassa vaḍḍhatīti attho. Ukkaṃsāvakaṃseti ukkaṃsāvakaṃsā. Hāyanavaḍḍhanānamevetaṃ",
  "atk-s0303a:434_7": "vevacanaṃ. Idāni tamatthaṃ upamāya sādhento seyyathāpi nāmātiādimāha. Tattha suttaguḷeti",
  "atk-s0303a:434_8": "veṭhetvā katasuttaguḷe. Nibbeṭhiyamānameva paletīti pabbate vā rukkhagge vā ṭhatvā",
  "atk-s0303a:434_9": "khittaṃ suttappamāṇena nibbeṭhiyamānameva gacchati, sutte khīṇe tattheva tiṭṭhati,",
  "atk-s0303a:434_10": "na gacchati evameva bālā ca paṇḍitā ca kālavasena nibbeṭhiyamānā sukhadukkhaṃ palenti,",
  "atk-s0303a:434_11": "yathāvuttena kālena atikkamantīti dasseti.",
  "atk-s0303a:435": "11-18. Antavāsuttādivaṇṇanā",
  "atk-s0303a:436_0": "216-223. Antavā lokoti ekato vaḍḍhitanimittaṃ lokoti gāhena vā takkena vā uppannadiṭṭhi.",
  "atk-s0303a:436_1": "Anantavāti sabbato vaḍḍhitaṃ appamāṇanimittaṃ lokoti gāhena vā takkena vā uppannadiṭṭhi.",
  "atk-s0303a:436_2": "Taṃ jīvaṃ taṃ sarīranti jīvañca sarīrañca ekamevāti uppannadiṭṭhi. Sesaṃ sabbattha",
  "atk-s0303a:436_3": "uttānamevāti. Imāni tāva sotāpattimaggavasena aṭṭhārasa veyyākaraṇāni ekaṃ gamanaṃ.",
  "atk-s0303a:437": "2. Dutiyagamanādivaggavaṇṇanā",
  "atk-s0303a:438": "224-301. Dutiyaṃ gamanaṃ dukkhavasena vuttaṃ. Tatrāpi aṭṭhāraseva veyyākaraṇāni, tato parāni “rūpī attā hotī”tiādīni aṭṭha veyyākaraṇāni, tehi saddhiṃ taṃ dutiyapeyyāloti vutto.",
  "atk-s0303a:439_0": "Tattha rūpīti ārammaṇameva “attā”ti gahitadiṭṭhi. Arūpīti jhānaṃ “attā”ti gahitadiṭṭhi.",
  "atk-s0303a:439_1": "Rūpī ca arūpī cāti ārammaṇañca jhānañca “attā”ti gahitadiṭṭhi. Neva rūpī nārūpīti",
  "atk-s0303a:439_2": "takkamattena gahitadiṭṭhi. Ekantasukhīti lābhītakkījātissarānaṃ uppannadiṭṭhi. Jhānalābhinopi",
  "atk-s0303a:439_3": "hi atīte ekantasukhaṃ attabhāvaṃ manasikaroto evaṃ diṭṭhi uppajjati. Takkinopi “yathā",
  "atk-s0303a:439_4": "etarahi ahaṃ ekantasukhī, evaṃ samparāyepi bhavissāmī”ti uppajjati. Jātissarassapi",
  "atk-s0303a:439_5": "sattaṭṭhabhave sukhitabhāvaṃ passantassa evaṃ uppajjati, ekantadukkhītiādīsupi eseva nayo.",
  "atk-s0303a:440": "Tatiyapeyyālo aniccadukkhavasena tehiyeva chabbīsatiyā suttehi vutto, catutthapeyyālo tiparivaṭṭavasenāti.",
  "atk-s0303a:441": "Diṭṭhisaṃyuttavaṇṇanā niṭṭhitā.",
  "atk-s0303a:442": "1-10. Cakkhusuttādivaṇṇanā",
  "atk-s0303a:443_0": "302-311. Okkantasaṃyutte adhimuccatīti saddhādhimokkhaṃ paṭilabhati. Okkanto sammattaniyāmanti",
  "atk-s0303a:443_1": "paviṭṭho ariyamaggaṃ. Abhabbo ca tāva kālaṃ kātunti iminā uppanne magge phalassa",
  "atk-s0303a:443_2": "anantarāyataṃ dīpeti. Uppannasmiñhi magge phalassa antarāyakaraṇaṃ nāma natthi. Tenevāha",
  "atk-s0303a:443_3": "– “ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā",
  "atk-s0303a:443_4": "assa, neva tāva kappo uḍḍayheyya, yāvāyaṃ puggalo na sotāpattiphalaṃ sacchikaroti,",
  "atk-s0303a:443_5": "ayaṃ vuccati puggalo ṭhitakappī”ti. Mattaso nijjhānaṃ khamantīti pamāṇato olokanaṃ",
  "atk-s0303a:443_6": "khamanti. Sesaṃ sabbattha uttānamevāti.",
  "atk-s0303a:444": "Okkantasaṃyuttavaṇṇanā niṭṭhitā.",
  "atk-s0303a:445": "312-321. Uppādasaṃyutte sabbaṃ pākaṭameva.",
  "atk-s0303a:446": "Uppādasaṃyuttavaṇṇanā niṭṭhitā.",
  "atk-s0303a:447_0": "322-331. Kilesasaṃyutte cittasseso upakkilesoti kataracittassa? Catubhūmakacittassa.",
  "atk-s0303a:447_1": "Tebhūmakacittassa tāva hotu, lokuttarassa kathaṃ upakkileso hotīti? Uppattinivāraṇato.",
  "atk-s0303a:447_2": "So hi tassa uppajjituṃ appadānena upakkilesoti veditabbo. Nekkhammaninnanti navalokuttaradhammaninnaṃ.",
  "atk-s0303a:447_3": "Cittanti samathavipassanācittaṃ. Abhiññā sacchikaraṇīyesu dhammesūti paccavekkhaṇañāṇena",
  "atk-s0303a:447_4": "abhijānitvā sacchikātabbesu chaḷabhiññādhammesu, ekaṃ dhammaṃ vā gaṇhantena nekkhammanti",
  "atk-s0303a:447_5": "gahetabbaṃ. Sesaṃ sabbattha uttānamevāti.",
  "atk-s0303a:448": "Kilesasaṃyuttavaṇṇanā niṭṭhitā.",
  "atk-s0303a:449": "1-9. Vivekajasuttādivaṇṇanā",
  "atk-s0303a:450": "332-340. Sāriputtasaṃyuttassa paṭhame na evaṃ hotīti ahaṅkāramamaṅkārānaṃ pahīnattā evaṃ na hoti. Dutiyādīsupi eseva nayo. Paṭhamādīni.",
  "atk-s0303a:451": "10. Sucimukhīsuttavaṇṇanā",
  "atk-s0303a:452_0": "341. Dasame sucimukhīti evaṃnāmikā. Upasaṅkamīti theraṃ abhirūpaṃ dassanīyaṃ suvaṇṇavaṇṇaṃ",
  "atk-s0303a:452_1": "samantapāsādikaṃ disvā “iminā saddhiṃ parihāsaṃ karissāmī”ti upasaṅkami. Atha therena",
  "atk-s0303a:452_2": "tasmiṃ vacane paṭikkhitte “idānissa vādaṃ āropessāmī”ti maññamānā tena hi, samaṇa,",
  "atk-s0303a:452_3": "ubbhamukho bhuñjasīti āha. Disāmukhoti catuddisāmukho, catasso disā olokentoti attho.",
  "atk-s0303a:452_4": "Vidisāmukhoti catasso vidisā olokento.",
  "atk-s0303a:453_0": "Vatthuvijjātiracchānavijjāyāti vatthuvijjāsaṅkhātāya tiracchānavijjāya. Vatthuvijjā",
  "atk-s0303a:453_1": "nāma lābuvatthu-kumbhaṇḍavatthu-mūlakavatthu-ādīnaṃ vatthūnaṃ phalasampattikāraṇakālajānanupāyo.",
  "atk-s0303a:453_2": "Micchājīvena jīvikaṃ kappentīti teneva vatthuvijjātiracchānavijjāsaṅkhātena micchājīvena",
  "atk-s0303a:453_3": "jīvikaṃ kappenti, tesaṃ vatthūnaṃ sampādanena pasannehi manussehi dinne paccaye paribhuñjantā",
  "atk-s0303a:453_4": "jīvantīti attho. Adhomukhāti vatthuṃ oloketvā bhuñjamānavasena adhomukhā bhuñjanti",
  "atk-s0303a:453_5": "nāma. Evaṃ sabbattha yojanā kātabbā. Api cettha nakkhattavijjāti “ajja imaṃ nakkhattaṃ",
  "atk-s0303a:453_6": "iminā nakkhattena gantabbaṃ, iminā idañcidañca kātabba”nti evaṃ jānanavijjā. Dūteyyanti",
  "atk-s0303a:453_7": "dūtakammaṃ, tesaṃ tesaṃ sāsanaṃ gahetvā tattha tattha gamanaṃ. Pahiṇagamananti ekagāmasmiṃyeva",
  "atk-s0303a:453_8": "ekakulassa sāsanena aññakulaṃ upasaṅkamanaṃ. Aṅgavijjāti itthilakkhaṇapurisalakkhaṇavasena",
  "atk-s0303a:453_9": "aṅgasampattiṃ ñatvā “tāya aṅgasampattiyā idaṃ nāma labbhatī”ti evaṃ jānanavijjā.",
  "atk-s0303a:453_10": "Vidisāmukhāti aṅgavijjā hi taṃ taṃ sarīrakoṭṭhāsaṃ ārabbha pavattattā vidisāya pavattā",
  "atk-s0303a:453_11": "nāma, tasmā tāya vijjāya jīvikaṃ kappetvā bhuñjantā vidisāmukhā bhuñjanti nāma. Evamārocesīti",
  "atk-s0303a:453_12": "“dhammikaṃ samaṇā”tiādīni vadamānā sāsanassa niyyānikaṃ guṇaṃ kathesi. Tañca paribbājikāya",
  "atk-s0303a:453_13": "kathaṃ sutvā pañcamattāni kulasatāni sāsane otariṃsūti.",
  "atk-s0303a:454": "Sāriputtasaṃyuttavaṇṇanā niṭṭhitā.",
  "atk-s0303a:455": "1. Suddhikasuttavaṇṇanā",
  "atk-s0303a:456_0": "342. Nāgasaṃyutte aṇḍajāti aṇḍe jātā. Jalābujāti vatthikose jātā. Saṃsedajāti saṃsede",
  "atk-s0303a:456_1": "jātā. Opapātikāti upapatitvā viya jātā. Idañca pana suttaṃ aṭṭhuppattiyā vuttaṃ.",
  "atk-s0303a:456_2": "Bhikkhūnañhi “kati nu kho nāgayoniyo”ti kathā udapādi. Atha bhagavā puggalānaṃ nāgayonīhi",
  "atk-s0303a:456_3": "uddharaṇatthaṃ nāgayoniyo āvikaronto imaṃ suttamāha.",
  "atk-s0303a:457": "2-50. Paṇītatarasuttādivaṇṇanā",
  "atk-s0303a:458_0": "343-391. Dutiyādīsu vossaṭṭhakāyāti ahituṇḍikaparibuddhaṃ agaṇetvā vissaṭṭhakāyā.",
  "atk-s0303a:458_1": "Dvayakārinoti duvidhakārino, kusalākusalakārinoti attho. Sacajja mayanti sace ajja",
  "atk-s0303a:458_2": "mayaṃ. Sahabyataṃ upapajjatīti sahabhāvaṃ āpajjati. Tatrassa akusalaṃ upapattiyā",
  "atk-s0303a:458_3": "paccayo hoti, kusalaṃ upapannānaṃ sampattiyā. Annanti khādanīyabhojanīyaṃ. Pānanti",
  "atk-s0303a:458_4": "yaṃkiñci pānakaṃ. Vatthanti nivāsanapārupanaṃ. Yānanti chattupāhanaṃ ādiṃ katvā yaṃkiñci",
  "atk-s0303a:458_5": "gamanapaccayaṃ. Mālanti yaṃkiñci sumanamālādipupphaṃ. Gandhanti yaṃkiñci candanādigandhaṃ.",
  "atk-s0303a:458_6": "Vilepananti yaṃkiñci chavirāgakaraṇaṃ. Seyyāvasathapadīpeyyanti mañcapīṭhādiseyyaṃ",
  "atk-s0303a:458_7": "ekabhūmikādiāvasathaṃ vaṭṭitelādipadīpūpakaraṇañca detīti attho. Tesañhi dīghāyukatāya",
  "atk-s0303a:458_8": "ca vaṇṇavantatāya ca sukhabahulatāya ca patthanaṃ katvā imaṃ dasavidhaṃ dānavatthuṃ",
  "atk-s0303a:458_9": "datvā taṃ sampattiṃ anubhavituṃ tattha nibbattanti. Sesaṃ sabbattha uttānamevāti.",
  "atk-s0303a:459": "Nāgasaṃyuttavaṇṇanā niṭṭhitā.",
  "atk-s0303a:460_0": "392-437. Supaṇṇasaṃyutte pattānaṃ vaṇṇavantatāya garuḷā supaṇṇāti vuttā. Idhāpi paṭhamasuttaṃ",
  "atk-s0303a:460_1": "purimanayeneva aṭṭhuppattiyaṃ vuttaṃ. Harantīti uddharanti. Uddharamānā ca pana te",
  "atk-s0303a:460_2": "attanā hīne vā same vā uddharituṃ sakkonti, na attanā paṇītatare. Sattavidhā hi anuddharaṇīyanāgā",
  "atk-s0303a:460_3": "nāma paṇītatarā kambalassatarā dhataraṭṭhā sattasīdantaravāsino pathaviṭṭhakā pabbataṭṭhakā",
  "atk-s0303a:460_4": "vimānaṭṭhakāti. Tatra aṇḍajādīnaṃ jalābujādayo paṇītatarā, te tehi anuddharaṇīyā.",
  "atk-s0303a:460_5": "Kambalassatarā pana nāgasenāpatino, te yattha katthaci disvā yo koci supaṇṇo uddharituṃ",
  "atk-s0303a:460_6": "na sakkoti. Dhataraṭṭhā pana nāgarājāno, tepi koci uddharituṃ na sakkoti. Ye pana",
  "atk-s0303a:460_7": "sattasīdantare mahāsamudde vasanti, te yasmā katthaci vikampanaṃ kātuṃ na sakkā,",
  "atk-s0303a:460_8": "tasmā koci uddharituṃ na sakkoti. Pathaviṭṭhakādīnaṃ nilīyanokāso atthi, tasmā tepi",
  "atk-s0303a:460_9": "uddharituṃ na sakkoti. Ye pana mahāsamudde ūmipiṭṭhe vasanti, te yo koci samo vā",
  "atk-s0303a:460_10": "paṇītataro vā supaṇṇo uddharituṃ sakkoti. Sesaṃ nāgasaṃyutte vuttanayamevāti.",
  "atk-s0303a:461": "Supaṇṇasaṃyuttavaṇṇanā niṭṭhitā.",
  "atk-s0303a:462_0": "438-549. Gandhabbakāyasaṃyutte mūlagandhe adhivatthāti yassa rukkhassa mūle gandho",
  "atk-s0303a:462_1": "atthi, taṃ nissāya nibbattā. So hi sakalopi rukkho tesaṃ upakappati. Sesapadesupi",
  "atk-s0303a:462_2": "eseva nayo. Gandhagandheti mūlādigandhānaṃ gandhe. Yassa hi rukkhassa sabbesampi",
  "atk-s0303a:462_3": "mūlādīnaṃ gandho atthi, so idha gandho nāma. Tassa gandhassa gandhe, tasmiṃ adhivatthā.",
  "atk-s0303a:462_4": "Idha mūlādīni sabbāni tesaṃyeva upakappanti. So dātā hoti mūlagandhānanti so kāḷānusārikādīnaṃ",
  "atk-s0303a:462_5": "mūlagandhānaṃ dātā hoti. Evaṃ sabbapadesu attho veditabbo. Evañhi sarikkhadānampi",
  "atk-s0303a:462_6": "datvā patthanaṃ ṭhapenti, asarikkhadānampi. Taṃ dassetuṃ so annaṃ detītiādi dasavidhaṃ",
  "atk-s0303a:462_7": "dānavatthu vuttaṃ. Sesaṃ sabbattha uttānamevāti.",
  "atk-s0303a:463": "Gandhabbakāyasaṃyuttavaṇṇanā niṭṭhitā.",
  "atk-s0303a:464_0": "550-606. Valāhakasaṃyutte valāhakakāyikāti valāhakanāmake devakāye uppannā ākāsacārikadevā.",
  "atk-s0303a:464_1": "Sītavalāhakāti sītakaraṇavalāhakā. Sesapadesupi eseva nayo. Cetopaṇidhimanvāyāti",
  "atk-s0303a:464_2": "cittaṭṭhapanaṃ āgamma. Sītaṃ hotīti yaṃ vassāne vā hemante vā sītaṃ hoti, taṃ utusamuṭṭhānameva.",
  "atk-s0303a:464_3": "Yaṃ pana sītepi atisītaṃ, gimhe ca uppannaṃ sītaṃ, taṃ devatānubhāvena nibbattaṃ",
  "atk-s0303a:464_4": "sītaṃ nāma. Uṇhaṃ hotīti yaṃ gimhāne uṇhaṃ, taṃ utusamuṭṭhānikaṃ pākatikameva. Yaṃ",
  "atk-s0303a:464_5": "pana uṇhepi atiuṇhaṃ, sītakāle ca uppannaṃ uṇhaṃ, taṃ devatānubhāvena nibbattaṃ uṇhaṃ",
  "atk-s0303a:464_6": "nāma. Abbhaṃ hotīti abbhamaṇḍapo hoti. Idhāpi yaṃ vassāne ca sisire ca abbhaṃ uppajjati,",
  "atk-s0303a:464_7": "taṃ utusamuṭṭhānikaṃ pākatikameva. Yaṃ pana abbheyeva atiabbhaṃ, sattasattāhampi",
  "atk-s0303a:464_8": "candasūriye chādetvā ekandhakāraṃ karoti, yañca cittavesākhamāsesu abbhaṃ, taṃ devatānubhāvena",
  "atk-s0303a:464_9": "uppannaṃ abbhaṃ nāma. Vāto hotīti yo tasmiṃ tasmiṃ utumhi uttaradakkhiṇādipakativāto",
  "atk-s0303a:464_10": "hoti, ayaṃ utusamuṭṭhānova. Yopi pana rukkhakkhandhādipadālano ativāto nāma atthi,",
  "atk-s0303a:464_11": "ayañceva, yo ca aññopi akālavāto, ayaṃ devatānubhāvanibbatto nāma. Devo vassatīti",
  "atk-s0303a:464_12": "yaṃ vassike cattāro māse vassaṃ, taṃ utusamuṭṭhānameva. Yaṃ pana vasseyeva ativassaṃ,",
  "atk-s0303a:464_13": "yañca cittavesākhamāsesu vassaṃ, taṃ devatānubhāvanibbattaṃ nāma.",
  "atk-s0303a:465_0": "Tatridaṃ vatthu – eko kira vassavalāhakadevaputto talakūṭakavāsi khīṇāsavattherassa",
  "atk-s0303a:465_1": "santikaṃ gantvā vanditvā aṭṭhāsi. Thero “kosi tva”nti pucchi. “Ahaṃ, bhante, vassavalāhakadevaputto”ti.",
  "atk-s0303a:465_2": "“Tumhākaṃ kira cittena devo vassatī”ti? “Āma, bhante”ti. “Passitukāmā maya”nti. “Temissatha,",
  "atk-s0303a:465_3": "bhante”ti. “Meghasīsaṃ vā gajjitaṃ vā na paññāyati, kathaṃ temissāmā”ti? “Bhante,",
  "atk-s0303a:465_4": "amhākaṃcittena devo vassati, tumhe paṇṇasālaṃ pavisathā”ti. “Sādhu devaputtā”ti so",
  "atk-s0303a:465_5": "pāde dhovitvā paṇṇasālaṃ pāvisi. Devaputto tasmiṃ pavisanteyeva ekaṃ gītaṃ gāyitvā",
  "atk-s0303a:465_6": "hatthaṃ ukkhipi. Samantā tiyojanaṭṭhānaṃ ekameghaṃ ahosi. Thero addhatinto paṇṇasālaṃ",
  "atk-s0303a:465_7": "paviṭṭhoti. Apica devo nāmesa aṭṭhahi kāraṇehi vassati nāgānubhāvena supaṇṇānubhāvena",
  "atk-s0303a:465_8": "devatānubhāvena saccakiriyāya utusamuṭṭhānena mārāvaṭṭanena iddhibalena vināsameghenāti.",
  "atk-s0303a:466": "Valāhakasaṃyuttavaṇṇanā niṭṭhitā.",
  "atk-s0303a:467_0": "607-661. Vacchagottasaṃyutte aññāṇāti aññāṇena. Evaṃ sabbapadesu karaṇavaseneva attho",
  "atk-s0303a:467_1": "veditabbo. Sabbāni cetāni aññamaññavevacanānevāti. Imasmiñca pana saṃyutte ekādasa",
  "atk-s0303a:467_2": "suttāni pañcapaññāsa veyyākaraṇānīti veditabbāni.",
  "atk-s0303a:468": "Vacchagottasaṃyuttavaṇṇanā niṭṭhitā.",
  "atk-s0303a:469": "1. Samādhimūlakasamāpattisuttavaṇṇanā",
  "atk-s0303a:470_0": "662. Jhānasaṃyuttassa paṭhame samādhikusaloti paṭhamaṃ jhānaṃ pañcaṅgikaṃ dutiyaṃ",
  "atk-s0303a:470_1": "tivaṅgikanti evaṃ aṅgavavatthānakusalo. Na samādhismiṃ samāpattikusaloti cittaṃ hāsetvā",
  "atk-s0303a:470_2": "kallaṃ katvā jhānaṃ samāpajjituṃ na sakkoti. Iminā nayena sesapadānipi veditabbāni.",
  "atk-s0303a:471": "2-55. Samādhimūlakaṭhitisuttādivaṇṇanā",
  "atk-s0303a:472_0": "663-716. Dutiyādīsu na samādhismiṃ ṭhitikusaloti jhānaṃ ṭhapetuṃ akusalo, sattaṭṭhaaccharāmattaṃ",
  "atk-s0303a:472_1": "jhānaṃ ṭhapetuṃ na sakkoti. Na samādhismiṃ vuṭṭhānakusaloti jhānato vuṭṭhātuṃ akusalo,",
  "atk-s0303a:472_2": "yathāparicchedena vuṭṭhātuṃ na sakkoti. Na samādhismiṃ kallitakusaloti cittaṃ hāsetvā",
  "atk-s0303a:472_3": "kallaṃ kātuṃ akusalo. Na samādhismiṃ ārammaṇakusaloti kasiṇārammaṇesu akusalo. Na",
  "atk-s0303a:472_4": "samādhismiṃ gocarakusaloti kammaṭṭhānagocare ceva bhikkhācāragocare ca akusalo. Na",
  "atk-s0303a:472_5": "samādhismiṃ abhinīhārakusaloti kammaṭṭhānaṃ abhinīharituṃ akusalo. Na samādhismiṃ",
  "atk-s0303a:472_6": "sakkaccakārīti jhānaṃ appetuṃ sakkaccakārī na hoti. Na samādhismiṃ sātaccakārīti",
  "atk-s0303a:472_7": "jhānappanāya satatakārī na hoti, kadācideva karoti. Na samādhismiṃ sappāyakārīti",
  "atk-s0303a:472_8": "samādhissa sappāye upakārakadhamme pūretuṃ na sakkoti. Tato paraṃ samāpattiādīhi",
  "atk-s0303a:472_9": "padehi yojetvā catukkā vuttā. Tesaṃ attho vuttanayeneva veditabbo. Sakalaṃ panettha",
  "atk-s0303a:472_10": "jhānasaṃyuttaṃ lokiyajjhānavaseneva kathitanti.",
  "atk-s0303a:473": "Jhānasaṃyuttavaṇṇanā niṭṭhitā.",
  "atk-s0303a:474": "Iti sāratthappakāsiniyā saṃyuttanikāya-aṭṭhakathāya",
  "atk-s0303a:475": "Khandhavaggavaṇṇanā niṭṭhitā.",
  "atk-s0303a:476": "Saṃyuttanikāya-aṭṭhakathāya dutiyo bhāgo."
}