{
  "atk-abh03a2:0": "2. Niddesavaṇṇanā",
  "atk-abh03a2:1": "1. Paṭhamanayo saṅgahāsaṅgahapadavaṇṇanā",
  "atk-abh03a2:2": "1. Khandhapadavaṇṇanā",
  "atk-abh03a2:3_0": "6. Idāni pañcakkhandhādivasena nikkhittamātikaṁ ‘saṅgaho asaṅgaho’tiādīhi nayamātikāpadehi",
  "atk-abh03a2:3_1": "saddhiṁ yojetvā dassetuṁ rūpakkhandho katihi khandhehītiādinā nayena niddesavāro",
  "atk-abh03a2:3_2": "āraddho. Tattha yasmā ‘‘saṅgaho asaṅgahotiādikāya nayamātikāya ‘‘tīhi saṅgaho, tīhi",
  "atk-abh03a2:3_3": "asaṅgaho’’ti nayamukhamātikā ṭhapitā, tasmā rūpakkhandhādīnaṁ saṅgahaṁ dassetuṁ katihi",
  "atk-abh03a2:3_4": "khandhehi katihāyatanehi katihi dhātūhīti tīṇi khandhāyatanadhātupadāneva uddhaṭāni.",
  "atk-abh03a2:3_5": "‘Cattāri saccānī’tiādīsu ekampi na parāmaṭṭhaṁ. Yasmā ca ‘‘sabhāgo visabhāgo’’ti",
  "atk-abh03a2:3_6": "evaṁ lakkhaṇamātikā ṭhapitā, tasmā imassa pañhassa vissajjane rūpakkhandho ekena",
  "atk-abh03a2:3_7": "khandhenātiādi vuttaṁ. Sabhāgā hi tassa ete khandhādayoti. Tattha ekena khandhenāti",
  "atk-abh03a2:3_8": "rūpakkhandheneva. Yañhi kiñci rūpaṁ rūpakkhandhasabhāgattā rūpakkhandhotveva saṅgahaṁ",
  "atk-abh03a2:3_9": "gacchatīti rūpakkhandheneva gaṇitaṁ, taṁ rūpakkhandheneva paricchinnaṁ. Ekādasahāyatanehīti",
  "atk-abh03a2:3_10": "manāyatanavajjehi. Sabbopi hi rūpakkhandho dasāyatanāni dhammāyatanekadeso ca hoti,",
  "atk-abh03a2:3_11": "tasmā ekādasahāyatanehi gaṇito , paricchinno. Ekādasahi dhātūhīti sattaviññāṇadhātuvajjāhi",
  "atk-abh03a2:3_12": "ekādasahi etāsu hi apariyāpannaṁ rūpaṁ nāma natthi.",
  "atk-abh03a2:4_0": "Asaṅgahanayaniddese katihi asaṅgahitoti saṅkhepeneva pucchā katā. Vissajjane panassa",
  "atk-abh03a2:4_1": "yasmā rūpakkhandhassa visabhāgā cattāro arūpakkhandhā, ekaṁ manāyatanaṁ, satta viññāṇadhātuyo;",
  "atk-abh03a2:4_2": "tasmā catūhi khandhehītiādi vuttaṁ. Iminā nayena sabbapadesu saṅgahāsaṅgaho veditabbo.",
  "atk-abh03a2:4_3": "Imasmiṁ pana khandhaniddese – ‘‘rūpakkhandho katihi khandhehī’’tiādimhi tāva ekamūlake",
  "atk-abh03a2:4_4": "saṅgahanaye sarūpeneva dassitā pañca pucchā, pañca vissajjanāni. Asaṅgahanaye saṅkhepena",
  "atk-abh03a2:4_5": "dassitā pañca pucchā, pañca vissajjanāni. Iminā upāyena dukamūlakādīsupi pucchāvissajjanāni",
  "atk-abh03a2:4_6": "veditabbāni. Rūpakkhandhamūlakāyeva cettha dukatikacatukkā dassitā. Pañcake pana",
  "atk-abh03a2:4_7": "‘‘rūpakkhandho ca…pe… viññāṇakkhandho cā’’ti evaṁ bhedato ca, ‘‘pañcakkhandhā katihi",
  "atk-abh03a2:4_8": "khandhehī’’ti evaṁ abhedato cāti dvidhā pucchāvissajjanāni katāni. Evaṁ pāḷinayo veditabboti.",
  "atk-abh03a2:5": "2. Āyatanapadādivaṇṇanā",
  "atk-abh03a2:6_0": "22. Āyatanapadaniddesādīsu āyatanapadaniddese tāva cakkhāyatanaṁ ekena khandhenāti",
  "atk-abh03a2:6_1": "ekena rūpakkhandheneva, ekena cakkhāyataneneva ekāya cakkhudhātuyāva saṅgahitanti",
  "atk-abh03a2:6_2": "veditabbaṁ. Sotāyatanādīsupi imināva nayena saṅgahāsaṅgaho veditabbo. Asaṅkhataṁ",
  "atk-abh03a2:6_3": "khandhato ṭhapetvāti ettha pana yasmā asaṅkhataṁ dhammāyatanaṁ nāma nibbānaṁ, tañca",
  "atk-abh03a2:6_4": "khandhasaṅgahaṁ na gacchati; tasmā ‘khandhato ṭhapetvā’ti vuttaṁ. Catūhi khandhehīti",
  "atk-abh03a2:6_5": "rūpavedanāsaññāsaṅkhārakkhandhehi. Nibbānavajjañhi dhammāyatanaṁ etehi saṅgahitaṁ.",
  "atk-abh03a2:6_6": "Viññāṇakkhandhena pana ṭhapetvā dhammāyatanadhammadhātuyo sesāyatanadhātūhi ca taṁ",
  "atk-abh03a2:6_7": "na saṅgayhati. Tena vuttaṁ – ‘‘ekena khandhena, ekādasahāyatanehi, sattarasahi dhātūhi",
  "atk-abh03a2:6_8": "asaṅgahita’’nti. Yathā ca te heṭṭhā rūpakkhandhamūlakā, evamidhāpi cakkhāyatanamūlakāva",
  "atk-abh03a2:6_9": "nayā veditabbā. Dukamattameva pana pāḷiyaṁ dassetvā ‘‘dvādasāyatanānī’’ti abhedatova",
  "atk-abh03a2:6_10": "pucchāvissajjanaṁ kataṁ. Dhātuniddesepi eseva nayo.",
  "atk-abh03a2:7": "40. Saccaniddese – sabbepi dukatikacatukkā pāḷiyaṁ dassitā. Yasmā ca dukatikesu samudayasaccasadisameva maggasaccepi vissajjanaṁ, tasmā taṁ samudayānantaraṁ vuttaṁ.",
  "atk-abh03a2:8_0": "50. Indriyaniddese – jīvitindriyaṁ dvīhi khandhehīti rūpajīvitindriyaṁ rūpakkhandhena,",
  "atk-abh03a2:8_1": "arūpajīvitindriyaṁ saṅkhārakkhandhena saṅgahitaṁ. Sesaṁ vuttanayānusāreneva veditabbaṁ.",
  "atk-abh03a2:8_2": "Pāḷivavatthānaṁ panettha āyatanadhātuniddesasadisameva.",
  "atk-abh03a2:9": "6. Paṭiccasamuppādavaṇṇanā",
  "atk-abh03a2:10_0": "61. Paṭiccasamuppādaniddese – ‘‘avijjā katihi khandhehī’’ti pucchaṁ anārabhitvā avijjā",
  "atk-abh03a2:10_1": "ekena khandhenāti evaṁ vissajjanameva dassitaṁ. Tattha saṅkhārapaccayā viññāṇanti",
  "atk-abh03a2:10_2": "paṭisandhiyaṁ pavatte ca sabbampi vipākaviññāṇaṁ. Tenevāha – ‘‘sattahi dhātūhi saṅgahita’’nti.",
  "atk-abh03a2:10_3": "Nāmarūpampi paṭisandhipavattivaseneva veditabbaṁ. Tenevettha saddāyatanampi saṅgahetvā",
  "atk-abh03a2:10_4": "ekādasahāyatanehi saṅgaho dassito. Phassādīsu khandhabhedo veditabbo. Aññeneva hi",
  "atk-abh03a2:10_5": "ekena khandhena phasso saṅgahito, aññena vedanā, taṇhāupādānakammabhavā pana saṅkhārakkhandheneva",
  "atk-abh03a2:10_6": "saṅgahitā. Bhavapadañcettha kammabhavādīnaṁ vasena ekādasadhā vibhattaṁ. Tattha kammabhavo",
  "atk-abh03a2:10_7": "phassādīhi sadisavisajjanattā tehi saddhiṁ ekato dassito. Upapattibhavakāmabhavasaññābhavapañcavokārabhavā",
  "atk-abh03a2:10_8": "aññamaññasadisavissajjanattā ekato dassitā. Yasmā cete upādinnakadhammāva tasmā ‘‘ekādasahāyatanehi",
  "atk-abh03a2:10_9": "sattarasahi dhātūhī’’ti vuttaṁ. Saddāyatanañhi anupādinnaṁ, taṁ ettha na gahitaṁ.",
  "atk-abh03a2:11_0": "68. Rūpabhavaniddese – pañcahāyatanehīti cakkhusotamanarūpadhammāyatanehi. Aṭṭhahi",
  "atk-abh03a2:11_1": "dhātūhīti cakkhusotacakkhuviññāṇasotaviññāṇarūpadhammamanodhātumanoviññāṇadhātūhi.",
  "atk-abh03a2:11_2": "Arūpabhavādayopi tayo sadisavissajjanattāva ekato dassitā. Tathā asaññābhavaekavokārabhavā.",
  "atk-abh03a2:11_3": "Tattha dvīhāyatanehīti rūpāyatanadhammāyatanehi. Dhātūsupi eseva nayo. Ekatalavāsikānañhi",
  "atk-abh03a2:11_4": "sesabrahmānaṁ cakkhusabbhāvato tassārammaṇattā tattha rūpāyatanaṁ uddhaṭaṁ.",
  "atk-abh03a2:12_0": "71.Jāti dvīhi khandhehīti rūpajāti rūpakkhandhena, arūpajāti saṅkhārakkhandhena.",
  "atk-abh03a2:12_1": "Jarāmaraṇesupi eseva nayo. Sokādīsupi ekena khandhenāti sokadukkhadomanassāni vedanākkhandhena,",
  "atk-abh03a2:12_2": "paridevo rūpakkhandhena, upāyāsādayo saṅkhārakkhandhenāti evaṁ khandhaviseso veditabbo.",
  "atk-abh03a2:13_0": "73.Iddhipādo dvīhīti saṅkhāraviññāṇakkhandhehi, manāyatanadhammāyatanehi, dhammadhātumanoviññāṇadhātūhi",
  "atk-abh03a2:13_1": "ca. Jhānaṁ dvīhīti vedanākkhandhasaṅkhārakkhandhehi. Appamaññādayo sadisavissajjanattā",
  "atk-abh03a2:13_2": "ekato niddiṭṭhā. Cittaṁ pana cetanānantaraṁ nikkhittampi asadisavissajjanattā pacchā",
  "atk-abh03a2:13_3": "gahitaṁ. Tattha appamaññādīsu ekena khandhenāti vedanā vedanākkhandhena, saññā saññākkhandhena,",
  "atk-abh03a2:13_4": "sesā saṅkhārakkhandhena saṅgahitāti evaṁ khandhaviseso veditabbo.",
  "atk-abh03a2:14": "7. Tikapadavaṇṇanā",
  "atk-abh03a2:15_0": "77. Evaṁ abbhantaramātikāya saṅgahaṁ dassetvā idāni bāhiramātikāya saṅgahaṁ dassetuṁ",
  "atk-abh03a2:15_1": "kusalā dhammātiādi āraddhaṁ. Tattha vedanāttike tīhi dhātūhīti kāyaviññāṇamanoviññāṇadhammadhātūhi.",
  "atk-abh03a2:15_2": "Sattahi dhātūhīti cakkhusotaghānajivhāviññāṇadhātūhi ceva manodhātudhammadhātumanoviññāṇadhātūhi",
  "atk-abh03a2:15_3": "ca. Vipākattike aṭṭhahi dhātūhīti kāyaviññāṇadhātuyā saddhiṁ tāhiyeva. Vipākadhammadhammā",
  "atk-abh03a2:15_4": "pana saṁkiliṭṭhasaṁkilesikehi saddhiṁ sadisavissajjanattā ekato gahitā. Yathā cete,",
  "atk-abh03a2:15_5": "evaṁ sabbatikadukapadesu yaṁ yaṁ padaṁ yena yena padena saddhiṁ sadisavissajjanaṁ",
  "atk-abh03a2:15_6": "hoti, taṁ taṁ uppaṭipāṭiyāpi tena tena saddhiṁ gahetvā vissajjitaṁ. Tattha vuttānusāreneva",
  "atk-abh03a2:15_7": "saṅgahāsaṅgahanayo veditabboti.",
  "atk-abh03a2:16": "Saṅgahāsaṅgahapadavaṇṇanā.",
  "atk-abh03a2:17": "2. Dutiyanayo saṅgahitenaasaṅgahitapadavaṇṇanā",
  "atk-abh03a2:18_0": "171. Idāni saṅgahitena asaṅgahitapadaṁ bhājetuṁ cakkhāyatanenātiādi āraddhaṁ. Tatridaṁ",
  "atk-abh03a2:18_1": "lakkhaṇaṁ – imasmiñhi vāre yaṁ khandhapadena saṅgahitaṁ hutvā āyatanadhātupadehi",
  "atk-abh03a2:18_2": "asaṅgahitaṁ, khandhāyatanapadehi vā saṅgahitaṁ hutvā dhātupadena asaṅgahitaṁ, tassa",
  "atk-abh03a2:18_3": "khandhādīhi asaṅgahaṁ pucchitvā vissajjanaṁ kataṁ. Taṁ pana rūpakkhandhādīsu na yujjati.",
  "atk-abh03a2:18_4": "Rūpakkhandhena hi rūpakkhandhova saṅgahito. So ca aḍḍhekādasahi āyatanadhātūhi asaṅgahito",
  "atk-abh03a2:18_5": "nāma natthi. Vedanākkhandhena ca vedanākkhandhova saṅgahito. Sopi dhammāyatanadhammadhātūhi",
  "atk-abh03a2:18_6": "asaṅgahito nāma natthi. Evaṁ asaṅgahitatāya abhāvato etāni aññāni ca evarūpāni manāyatanadhammāyatanādīni",
  "atk-abh03a2:18_7": "padāni imasmiṁ vāre na gahitāni. Yāni pana padāni rūpekadesaṁ arūpena asammissaṁ,",
  "atk-abh03a2:18_8": "viññāṇekadesañca aññena asammissaṁ dīpenti, tāni idha gahitāni. Pariyosāne ca –",
  "atk-abh03a2:19": "‘‘Dasāyatanā sattarasa dhātuyo,",
  "atk-abh03a2:20": "Sattindriyā asaññābhavo ekavokārabhavo;",
  "atk-abh03a2:21": "Paridevo sanidassanasappaṭighaṁ,",
  "atk-abh03a2:22": "Anidassanaṁ punadeva sappaṭighaṁ upādā’’ti.",
  "atk-abh03a2:23_0": "Evaṁ uddānagāthāya dassitāneva. Tasmā tesaṁ vaseneva saṅgahāsaṅgaho veditabbo. Pañhavasena",
  "atk-abh03a2:23_1": "hi imasmiṁ vāre āyatanadhātuvaseneva sadisavissajjane vīsati dhamme samodhānetvā",
  "atk-abh03a2:23_2": "eko pañho kato, satta viññāṇadhātuyo samodhānetvā eko, sattindriyāni samodhānetvā",
  "atk-abh03a2:23_3": "eko, dve bhave samodhānetvā eko, paridevena ca sanidassanasappaṭighehi ca eko, anidassanasappaṭighehi",
  "atk-abh03a2:23_4": "eko, sanidassanehi eko, sappaṭighehi ca upādādhammehi ca ekoti aṭṭha pañhā katā.",
  "atk-abh03a2:23_5": "Tesu khandhādivibhāgo evaṁ veditabbo seyyathidaṁ – paṭhamapañhe tāva catūhi khandhehīti",
  "atk-abh03a2:23_6": "arūpakkhandhehi, dvīhāyatanehīti cakkhāyatanādīsu ekekena saddhiṁ manāyatanena, aṭṭhahi",
  "atk-abh03a2:23_7": "dhātūhīti cakkhudhātuādīsu ekekāya saddhiṁ sattahi viññāṇadhātūhi.",
  "atk-abh03a2:24_0": "Tatrāyaṁ nayo – cakkhāyatanena hi khandhasaṅgahena rūpakkhandho saṅgahito. Tasmiṁ",
  "atk-abh03a2:24_1": "saṅgahite rūpakkhandhe āyatanasaṅgahena cakkhāyatanamevekaṁ saṅgahitaṁ. Sesāni dasa",
  "atk-abh03a2:24_2": "āyatanāni asaṅgahitāni. Dhātusaṅgahenapi tena cakkhudhātuyevekā saṅgahitā. Sesā dasa",
  "atk-abh03a2:24_3": "dhātuyo asaṅgahitā. Iti yāni tena asaṅgahitāni dasāyatanāni, tāni cakkhāyatanamanāyatanehi",
  "atk-abh03a2:24_4": "dvīhi asaṅgahitāni. Yāpi tena asaṅgahitā dasa dhātuyo, tā cakkhudhātuyā ceva sattahi",
  "atk-abh03a2:24_5": "ca viññāṇadhātūhi asaṅgahitāti. Rūpāyatanādīsupi eseva nayo.",
  "atk-abh03a2:25_0": "172. Dutiyapañhe – yasmā yāya kāyaci viññāṇadhātuyā saṅgahito viññāṇakkhandho manāyatanena",
  "atk-abh03a2:25_1": "asaṅgahito nāma natthi, tasmā āyatanasaṅgahena saṅgahitāti vuttaṁ. Ettha pana catūhi",
  "atk-abh03a2:25_2": "khandhehīti rūpādīhi catūhi. Ekādasahāyatanehīti manāyatanavajjehi. Dvādasahi dhātūhīti",
  "atk-abh03a2:25_3": "yathānurūpā cha viññāṇadhātuyo apanetvā sesāhi dvādasahi. Cakkhuviññāṇadhātuyā hi",
  "atk-abh03a2:25_4": "cakkhuviññāṇadhātuyeva saṅgahitā, itarā asaṅgahitā. Sotaviññāṇadhātuādīsupi eseva nayo.",
  "atk-abh03a2:26_0": "173. Tatiyapañhe – cakkhundriyādīnaṁ vissajjanaṁ cakkhāyatanādisadisameva. Itthindriyapurisindriyesu",
  "atk-abh03a2:26_1": "pana dhammāyatanena saddhiṁ dve āyatanāni, dhammadhātuyā ca saddhiṁ aṭṭha dhātuyo veditabbā.",
  "atk-abh03a2:27_0": "174. Catutthapañhe – tīhāyatanehīti rūpāyatanadhammāyatanamanāyatanehi. Tesu hi bhavesu",
  "atk-abh03a2:27_1": "rūpāyatanadhammāyatanavasena dveva āyatanāni tehi saṅgahitāni . Sesāni nava rūpāyatanāni",
  "atk-abh03a2:27_2": "teheva ca dvīhi, manāyatanena cāti tīhi asaṅgahitāni nāma honti. Navahi dhātūhīti",
  "atk-abh03a2:27_3": "rūpadhātudhammadhātūhi saddhiṁ sattahi viññāṇadhātūhi.",
  "atk-abh03a2:28_0": "175. Pañcamapañhe – dvīhāyatanehīti paṭhamapadaṁ sandhāya saddāyatanamanāyatanehi.",
  "atk-abh03a2:28_1": "Dutiyapadaṁ sandhāya rūpāyatanamanāyatanehi. Dhātuyopi tesaṁyeva ekekena saddhiṁ",
  "atk-abh03a2:28_2": "satta viññāṇadhātuyo veditabbā.",
  "atk-abh03a2:29_0": "176. Chaṭṭhapañhe – dasahāyatanehīti rūpāyatanadhammāyatanavajjehi. Soḷasahi dhātūhīti",
  "atk-abh03a2:29_1": "rūpadhātudhammadhātuvajjeheva. Kathaṁ? Anidassanasappaṭighā hi dhammā nāma nava oḷārikāyatanāni.",
  "atk-abh03a2:29_2": "Tehi khandhasaṅgahena saṅgahite rūpakkhandhe, āyatanasaṅgahena tāneva navāyatanāni",
  "atk-abh03a2:29_3": "saṅgahitāni. Rūpāyatanadhammāyatanāni asaṅgahitāni. Dhātusaṅgahenapi tā eva nava",
  "atk-abh03a2:29_4": "dhātuyo saṅgahitā. Rūpadhātudhammadhātuyo asaṅgahitā. Iti yāni tehi asaṅgahitāni",
  "atk-abh03a2:29_5": "dve āyatanāni , tāni rūpāyatanavajjehi navahi oḷārikāyatanehi, manāyatanena cāti",
  "atk-abh03a2:29_6": "dasahi asaṅgahitāni. Yāpi tehi asaṅgahitā dve dhātuyo, tā rūpadhātuvajjāhi navahi",
  "atk-abh03a2:29_7": "oḷārikadhātūhi, sattahi ca viññāṇadhātūhīti soḷasahi asaṅgahitāti veditabbā.",
  "atk-abh03a2:30": "177. Sattamapañhe – dvīhāyatanehīti rūpāyatanamanāyatanehi. Aṭṭhahi dhātūhīti rūpadhātuyā saddhiṁ sattahi viññāṇadhātūhi.",
  "atk-abh03a2:31_0": "178. Aṭṭhamapañhe – ekādasahāyatanehīti sappaṭighadhamme sandhāya dhammāyatanavajjehi,",
  "atk-abh03a2:31_1": "upādādhamme sandhāya phoṭṭhabbāyatanavajjehi. Dhātūsupi eseva nayo. Atthayojanā panettha",
  "atk-abh03a2:31_2": "heṭṭhā vuttanayeneva veditabbāti.",
  "atk-abh03a2:32": "Saṅgahitenaasaṅgahitapadavaṇṇanā.",
  "atk-abh03a2:33": "3. Tatiyanayo asaṅgahitenasaṅgahitapadavaṇṇanā",
  "atk-abh03a2:34_0": "179. Idāni asaṅgahitenasaṅgahitapadaṁ bhājetuṁ vedanākkhandhenātiādi āraddhaṁ. Tatridaṁ",
  "atk-abh03a2:34_1": "lakkhaṇaṁ – imasmiñhi vāre yaṁ khandhapadena asaṅgahitaṁ hutvā āyatanadhātupadehi",
  "atk-abh03a2:34_2": "saṅgahitaṁ, tassa khandhādīhi saṅgahaṁ pucchitvā vissajjanaṁ kataṁ. Taṁ pana rūpakkhandhaviññāṇakkhandhacakkhāyatanādīsu",
  "atk-abh03a2:34_3": "na yujjati. Rūpakkhandhena hi cattāro khandhā khandhasaṅgahena asaṅgahitā. Tesu tena",
  "atk-abh03a2:34_4": "ekadhammopi āyatanadhātusaṅgahena saṅgahito nāma natthi. Nanu ca vedanādayo dhammāyatanena",
  "atk-abh03a2:34_5": "saṅgahitāti? Saṅgahitā. Na pana rūpakkhandhova dhammāyatanaṁ, rūpakkhandhato hi sukhumarūpamattaṁ",
  "atk-abh03a2:34_6": "dhammāyatanaṁ bhajati. Tasmā ye dhammāyatanena saṅgahitā, na te rūpakkhandhena saṅgahitā",
  "atk-abh03a2:34_7": "nāma. Viññāṇakkhandhenapi itare cattāro khandhā asaṅgahitā. Tesu tena ekopi āyatanadhātusaṅgahena",
  "atk-abh03a2:34_8": "saṅgahito nāma natthi. Evaṁ saṅgahitatāya abhāvato etāni aññāni ca evarūpāni cakkhāyatanādīni",
  "atk-abh03a2:34_9": "padāni imasmiṁ vāre na gahitāni. Yāni pana padāni viññāṇena vā oḷārikarūpena vā asammissaṁ",
  "atk-abh03a2:34_10": "dhammāyatanekadesaṁ dīpenti, tāni idha gahitāni. Tesaṁ idamuddānaṁ –",
  "atk-abh03a2:35": "‘‘Tayo khandhā tathā saccā, indriyāni ca soḷasa;",
  "atk-abh03a2:36": "Padāni paccayākāre, cuddasūpari cuddasa.",
  "atk-abh03a2:37": "‘‘Samatiṁsa padā honti, gocchakesu dasasvatha;",
  "atk-abh03a2:38": "Duve cūḷantaradukā, aṭṭha honti mahantarā’’ti.",
  "atk-abh03a2:39_0": "Etesu pana padesu sadisavissajjanāni padāni ekato katvā sabbepi dvādasa pañhā vuttā.",
  "atk-abh03a2:39_1": "Tesu evaṁ khandhavibhāgo veditabbo. Āyatanadhātūsu pana bhedo natthi. Tattha paṭhamapañhe",
  "atk-abh03a2:39_2": "tāva – tīhi khandhehīti rūpasaññāsaṅkhārakkhandhehi. Āyatanadhātuyo pana dhammāyatanadhammadhātuvasena veditabbā.",
  "atk-abh03a2:40_0": "Tatrāyaṁ nayo – vedanākkhandhena hi nibbānañca sukhumarūpasaññāsaṅkhārā ca khandhasaṅgahena",
  "atk-abh03a2:40_1": "asaṅgahitā hutvā āyatanadhātusaṅgahena saṅgahitā. Tesu nibbānaṁ khandhasaṅgahaṁ na",
  "atk-abh03a2:40_2": "gacchati, sesā rūpasaññāsaṅkhārakkhandhehi saṅgahaṁ gacchanti. Āyatanadhātusaṅgahaṁ",
  "atk-abh03a2:40_3": "pana nibbānampi gacchateva. Tena vuttaṁ – ‘‘asaṅkhataṁ khandhato ṭhapetvā tīhi khandhehi,",
  "atk-abh03a2:40_4": "ekenāyatanena, ekāya dhātuyā saṅgahitā’’ti. Saññākkhandhapakkhe panettha saññaṁ apanetvā",
  "atk-abh03a2:40_5": "vedanāya saddhiṁ tayo khandhā saṅkhārādīsu saṅkhārakkhandhaṁ apanetvā rūpavedanāsaññāvasena",
  "atk-abh03a2:40_6": "tayo khandhā veditabbā.",
  "atk-abh03a2:41": "180. Dutiye – catūhi khandhehīti viññāṇavajjehi. Te hi nirodhena khandhasaṅgahena asaṅgahitā hutvā āyatanadhātusaṅgahena saṅgahitā.",
  "atk-abh03a2:42_0": "181. Tatiye – dvīhīti vedanāsaññākkhandhehi. Rūpārūpajīvitindriyena hi vedanāsaññāviññāṇakkhandhā",
  "atk-abh03a2:42_1": "ca khandhasaṅgahena asaṅgahitā. Tesu pana vedanāsaññāva āyatanadhātusaṅgahena saṅgahitā.",
  "atk-abh03a2:42_2": "Tena vuttaṁ – ‘‘vedanāsaññākkhandhehī’’ti. Iminā upāyena sabbattha khandhabhedo veditabbo.",
  "atk-abh03a2:42_3": "Ito parañhi khandhānaṁ nāmamattameva vakkhāma.",
  "atk-abh03a2:43_0": "182. Catutthe – tīhi khandhehīti itthindriyapurisindriyesu vedanāsaññāsaṅkhārehi,",
  "atk-abh03a2:43_1": "vedanāpañcake rūpasaññāsaṅkhārehi; saddhindriyādīsu phassapariyosānesu rūpavedanāsaññākkhandhehi.",
  "atk-abh03a2:43_2": "Vedanāya vedanākkhandhasadisova taṇhupādānakammabhavesu saṅkhārakkhandhasadisova vinicchayo.",
  "atk-abh03a2:44_0": "183. Pañcame – jātijarāmaraṇesu jīvitindriyasadisova. Jhānena pana nibbānaṁ sukhumarūpaṁ",
  "atk-abh03a2:44_1": "saññā ca khandhasaṅgahena asaṅgahitā hutvā āyatanadhātusaṅgahena saṅgahitā. Tasmā",
  "atk-abh03a2:44_2": "taṁ sandhāya rūpakkhandhasaññākkhandhānaṁ vasena dve khandhā veditabbā.",
  "atk-abh03a2:45_0": "184. Chaṭṭhe – sokādittaye vedanāya sadiso. Upāyāsādīsu saṅkhārasadiso. Puna vedanāya",
  "atk-abh03a2:45_1": "vedanākkhandhasadiso, saññāya saññākkhandhasadiso, cetanādīsu saṅkhārakkhandhasadiso",
  "atk-abh03a2:45_2": "vinicchayo. Iminā upāyena sattamapañhādīsupi saṅgahāsaṅgaho veditabboti.",
  "atk-abh03a2:46": "Asaṅgahitenasaṅgahitapadavaṇṇanā.",
  "atk-abh03a2:47": "4. Catutthanayo saṅgahitenasaṅgahitapadavaṇṇanā",
  "atk-abh03a2:48_0": "191. Idāni saṅgahitenasaṅgahitapadaṁ bhājetuṁ samudayasaccenātiādi āraddhaṁ. Tattha",
  "atk-abh03a2:48_1": "yaṁ khandhādīhi saṅgahitena khandhādivasena saṅgahitaṁ, puna tasseva khandhādīhi",
  "atk-abh03a2:48_2": "saṅgahaṁ pucchitvā vissajjanaṁ kataṁ. Taṁ khandhāyatanadhātūsu ekampi sakalakoṭṭhāsaṁ",
  "atk-abh03a2:48_3": "gahetvā ṭhitapadesu na yujjati. Sakalena hi khandhādipadena aññaṁ khandhādivasena",
  "atk-abh03a2:48_4": "saṅgahitaṁ nāma natthi, yaṁ attano saṅgāhakaṁ saṅgaṇhitvā puna teneva saṅgahaṁ gaccheyya.",
  "atk-abh03a2:48_5": "Tasmā tathārūpāni padāni imasmiṁ vāre na gahitāni. Yāni pana padāni saṅkhārekadesaṁ",
  "atk-abh03a2:48_6": "vā aññena asammissaṁ dīpenti – vedanekadesaṁ vā sukhumarūpaṁ vā saddekadesaṁ vā,",
  "atk-abh03a2:48_7": "tāni idha gahitāni. Tesaṁ idamuddānaṁ –",
  "atk-abh03a2:49": "‘‘Dve saccā pannarasindriyā, ekādasa paṭiccapadā;",
  "atk-abh03a2:50": "Uddhaṁ puna ekādasa, gocchakapadamettha tiṁsavidha’’nti.",
  "atk-abh03a2:51_0": "Pañhā panettha dveyeva honti. Tattha yaṁ pucchāya uddhaṭaṁ padaṁ, tadeva yehi dhammehi",
  "atk-abh03a2:51_1": "khandhādivasena saṅgahitaṁ, te dhamme sandhāya sabbattha ekena khandhenātiādi vuttaṁ.",
  "atk-abh03a2:51_2": "Tatrāyaṁ nayo – samudayasaccena hi taṇhāvajjā sesā saṅkhārā khandhādisaṅgahena saṅgahitā.",
  "atk-abh03a2:51_3": "Puna tehi taṇhāva saṅgahitā. Sā taṇhā puna saṅkhāreheva khandhādisaṅgahena saṅgahitāti.",
  "atk-abh03a2:51_4": "Eseva nayo sabbattha. Arūpadhammapucchāsu panettha saṅkhārakkhandho vā vedanākkhandho",
  "atk-abh03a2:51_5": "vā eko khandho nāma. Rūpadhammapucchāsu rūpakkhandho. Paridevapucchāya saddāyatanaṁ",
  "atk-abh03a2:51_6": "ekaṁ āyatanaṁ nāma. Saddadhātu ekā dhātu nāma, sesaṭṭhānesu dhammāyatanadhammadhātuvaseneva attho veditabboti.",
  "atk-abh03a2:52": "Saṅgahitenasaṅgahitapadavaṇṇanā.",
  "atk-abh03a2:53": "5. Pañcamanayo asaṅgahitenaasaṅgahitapadavaṇṇanā",
  "atk-abh03a2:54_0": "193. Idāni asaṅgahitena asaṅgahitapadaṁ bhājetuṁ rūpakkhandhenātiādi āraddhaṁ. Tattha",
  "atk-abh03a2:54_1": "yaṁ khandhādīhi asaṅgahitena khandhādivasena asaṅgahitaṁ, puna tasseva khandhādīhi",
  "atk-abh03a2:54_2": "asaṅgahaṁ pucchitvā vissajjanaṁ kataṁ. Taṁ pañcakkhandhaggāhakesu dukkhasaccādīsu",
  "atk-abh03a2:54_3": "viññāṇena saddhiṁ sukhumarūpaggāhakesu anidassanaappaṭighādīsu ca padesu na yujjati.",
  "atk-abh03a2:54_4": "Tādisena hi padena nibbānaṁ khandhasaṅgahamattaṁ na gaccheyya. Sesā khandhādīhi asaṅgahitadhammā",
  "atk-abh03a2:54_5": "nāma natthi. Tasmā tathārūpāni padāni imasmiṁ vāre na gahitāni. Yāni pana pañcakkhandhe",
  "atk-abh03a2:54_6": "viññāṇañca sukhumarūpena saddhiṁ ekato na dīpenti, tāni idha gahitāni. Tesaṁ idamuddānaṁ –",
  "atk-abh03a2:55": "‘‘Sabbe khandhā tathāyatanadhātuyo saccato tayo;",
  "atk-abh03a2:56": "Indriyānipi sabbāni, tevīsati paṭiccato.",
  "atk-abh03a2:57": "‘‘Parato soḷasa padā, tecattālīsakaṁ tike;",
  "atk-abh03a2:58": "Gocchake sattati dve ca, satta cūḷantare padā.",
  "atk-abh03a2:59": "‘‘Mahantare padā vuttā, aṭṭhārasa tato paraṁ;",
  "atk-abh03a2:60": "Aṭṭhāraseva ñātabbā, sesā idha na bhāsitā’’ti.",
  "atk-abh03a2:61_0": "Pañhā panettha sadisavissajjanānaṁ vasena samodhānetvā katihi saddhiṁ sabbepi catuttiṁsa",
  "atk-abh03a2:61_1": "honti. Tattha yaṁ pucchāya uddhaṭaṁ padaṁ, tadeva yehi khandhādīhi asaṅgahitaṁ, te",
  "atk-abh03a2:61_2": "dhamme sandhāya ekena khandhenātiādi vuttaṁ.",
  "atk-abh03a2:62_0": "Tatrāyaṁ nayo – rūpakkhandhena hi cattāro khandhā nibbānañca khandhasaṅgahena asaṅgahitā.",
  "atk-abh03a2:62_1": "Āyatanadhātusaṅgahena pana ṭhapetvā viññāṇaṁ avasesā saṅgahitāti viññāṇameva tīhipi",
  "atk-abh03a2:62_2": "khandhasaṅgahādīhi asaṅgahitaṁ nāma. Puna tena viññāṇena saddhiṁ nibbānena cattāro",
  "atk-abh03a2:62_3": "khandhā khandhādisaṅgahena asaṅgahitā. Te sabbepi puna viññāṇeneva khandhādisaṅgahena",
  "atk-abh03a2:62_4": "asaṅgahitāti ekena khandhena, ekenāyatanena, sattahi dhātūhi asaṅgahitā nāma honti.",
  "atk-abh03a2:62_5": "Atha vā – yadetaṁ rūpakkhandhena viññāṇameva tīhi khandhādisaṅgahehi asaṅgahitaṁ,",
  "atk-abh03a2:62_6": "tehipi viññāṇadhammehi te rūpadhammāva tīhi saṅgahehi asaṅgahitā. Puna te rūpadhammā",
  "atk-abh03a2:62_7": "viññāṇeneva tīhi saṅgahehi asaṅgahitā. Viññāṇañca khandhato eko viññāṇakkhandho hoti,",
  "atk-abh03a2:62_8": "āyatanato ekaṁ manāyatanaṁ, dhātuto satta viññāṇadhātuyo. Tasmā ‘‘ekena khandhenā’’tiādi",
  "atk-abh03a2:62_9": "vuttaṁ. Iminā upāyena sabbattha yaṁ pucchāya uddhaṭaṁ padaṁ, tadeva yehi dhammehi",
  "atk-abh03a2:62_10": "khandhādivasena asaṅgahitaṁ, tesaṁ dhammānaṁ vasena khandhādayo veditabbā. Tattha",
  "atk-abh03a2:62_11": "dutiyapañhe tāva – rūpaviññāṇānaṁ vasena veditabbā. Vedanādayo hi rūpaviññāṇeheva",
  "atk-abh03a2:62_12": "khandhādisaṅgahena asaṅgahitā. Te ca dve khandhā ekādasāyatanāni sattarasa dhātuyo honti.",
  "atk-abh03a2:63": "195. Tatiyapañhe – viññāṇaṁ rūpādīhi catūhi asaṅgahitanti tesaṁ vasena khandhādayo veditabbā.",
  "atk-abh03a2:64_0": "196. Catutthapañhe – cakkhāyatanaṁ vedanādīhi catūhīti iminā nayena sabbattha khandhādayo",
  "atk-abh03a2:64_1": "veditabbā. Pariyosāne – rūpañca dhammāyatananti uddānagāthāya dassitadhammāyeva aññenākārena",
  "atk-abh03a2:64_2": "saṅkhipitvā dassitāti.",
  "atk-abh03a2:65": "Asaṅgahitenaasaṅgahitapadavaṇṇanā.",
  "atk-abh03a2:66": "6. Chaṭṭhanayo sampayogavippayogapadavaṇṇanā",
  "atk-abh03a2:67_0": "228. Idāni sampayogavippayogapadaṁ bhājetuṁ rūpakkhandhotiādi āraddhaṁ. Tattha yaṁ",
  "atk-abh03a2:67_1": "labbhati yañca na labbhati taṁ sabbaṁ pucchāya gahitaṁ. Vissajjane pana yaṁ na labbhati,",
  "atk-abh03a2:67_2": "taṁ natthīti paṭikkhittaṁ. Catūhi sampayogo, catūhi vippayogo; sabhāgo visabhāgoti",
  "atk-abh03a2:67_3": "hi vacanato catūhi arūpakkhandheheva sabhāgānaṁ ekasantānasmiṁ ekakkhaṇe uppannānaṁ",
  "atk-abh03a2:67_4": "arūpakkhandhānaṁyeva aññamaññaṁ sampayogo labbhati. Rūpadhammānaṁ pana rūpena nibbānena",
  "atk-abh03a2:67_5": "vā, nibbānassa ca rūpena saddhiṁ sampayogo nāma natthi. Tathā rūpanibbānānaṁ arūpakkhandhehi,",
  "atk-abh03a2:67_6": "visabhāgā hi te tesaṁ. Yathā ca arūpakkhandhānaṁ rūpanibbānehi, evaṁ bhinnasantānehi",
  "atk-abh03a2:67_7": "nānākkhaṇikehi arūpadhammehipi saddhiṁ natthiyeva. Tepi hi tesaṁ santānakkhaṇavisabhāgatāya",
  "atk-abh03a2:67_8": "visabhāgāyeva. Ayaṁ pana visabhāgatā saṅgahaṭṭhena virujjhanato saṅgahanaye natthi.",
  "atk-abh03a2:67_9": "Gaṇanūpagamattañhi saṅgahaṭṭho. Sampayoganaye pana atthi, ekuppādatādilakkhaṇañhi",
  "atk-abh03a2:67_10": "sampayogaṭṭhoti. Evamettha yassa ekadhammenapi sampayogalakkhaṇaṁ na yujjhati, tassa",
  "atk-abh03a2:67_11": "pucchāya saṅgahaṁ katvāpi natthīti paṭikkhepo kato. Yassa vippayogalakkhaṇaṁ yujjati,",
  "atk-abh03a2:67_12": "tassa vippayogo dassito. Yāni pana padāni sattasu viññāṇadhātūsu ekāyapi avippayutte",
  "atk-abh03a2:67_13": "rūpena nibbānena vā missakadhamme dīpenti, tāni sabbathāpi idha na yujjantīti na",
  "atk-abh03a2:67_14": "gahitāni. Tesaṁ idamuddānaṁ –",
  "atk-abh03a2:68": "‘‘Dhammāyatanaṁ dhammadhātu, dukkhasaccañca jīvitaṁ;",
  "atk-abh03a2:69": "Saḷāyatanaṁ nāmarūpaṁ, cattāro ca mahābhavā.",
  "atk-abh03a2:70": "‘‘Jātijarā ca maraṇaṁ, tikesvekūnavīsati;",
  "atk-abh03a2:71": "Gocchakesu ca paññāsa, aṭṭha cūḷantare padā.",
  "atk-abh03a2:72": "‘‘Mahantare pannarasa, aṭṭhārasa tato pare;",
  "atk-abh03a2:73": "Tevīsa padasataṁ etaṁ, sampayoge na labbhatī’’ti.",
  "atk-abh03a2:74_0": "Dhammāyatanañhi rūpanibbānamissakattā tasmiṁ apariyāpannena viññāṇenapi na sakkā",
  "atk-abh03a2:74_1": "sampayuttanti vattuṁ. Yasmā panettha vedanādayo viññāṇena sampayuttā, tasmā vippayuttantipi",
  "atk-abh03a2:74_2": "na sakkā vattuṁ. Sesesupi eseva nayo. Evaṁ sabbatthāpi etāni na yujjantīti idha na",
  "atk-abh03a2:74_3": "gahitāni. Sesāni khandhādīni yujjantīti tāni gahetvā ekekavasena ca samodhānena ca",
  "atk-abh03a2:74_4": "pañhavissajjanaṁ kataṁ. Tesu pañhesu, paṭhame – ekenāyatanenāti manāyatanena. Kehicīti",
  "atk-abh03a2:74_5": "dhammāyatanadhammadhātupariyāpannehi vedanāsaññāsaṅkhārehi.",
  "atk-abh03a2:75_0": "229. Dutiye – tīhīti pucchitaṁ pucchitaṁ ṭhapetvā sesehi. Kehici sampayuttoti vedanākkhandho",
  "atk-abh03a2:75_1": "saññāsaṅkhārehi. Itarepi attānaṁ ṭhapetvā itarehi. Kehici vippayuttoti rūpanibbānehi.",
  "atk-abh03a2:75_2": "Evaṁ sabbattha rūpassa vippayoge dhammāyatanadhammadhātūsu arūpaṁ, arūpassa vippayoge",
  "atk-abh03a2:75_3": "rūpaṁ daṭṭhabbaṁ. Tatiyapañho uttānatthova.",
  "atk-abh03a2:76_0": "231. Catutthe – ‘katihi khandhehī’tiādiṁ avatvā sampayuttanti natthīti vuttaṁ. Taṁ",
  "atk-abh03a2:76_1": "pana khandhādīnaṁyeva vasena veditabbaṁ. Paratopi evarūpesu pañhesu eseva nayo. Ādipañhasmiñhi",
  "atk-abh03a2:76_2": "sarūpato dassetvā parato pāḷi saṁkhittā. Iminā nayena sabbattha atthayojanā veditabbā.",
  "atk-abh03a2:76_3": "Yattha pana nātipākaṭā bhavissati, tattha naṁ pākaṭaṁ katvāva gamissāma.",
  "atk-abh03a2:77": "234.Soḷasahi dhātūhīti cakkhuviññāṇadhātu tāva attānaṁ ṭhapetvā chahi viññāṇadhātūhi, dasahi ca rūpadhātūhi. Sesāsupi eseva nayo.",
  "atk-abh03a2:78_0": "235.Tīhikhandhehīti saṅkhārakkhandhaṁ ṭhapetvā sesehi. Ekāya dhātuyāti manoviññāṇadhātuyā.",
  "atk-abh03a2:78_1": "Samudayamaggānañhi aññāya dhātuyā sampayogo natthi. Ekena khandhenāti saṅkhārakkhandhena.",
  "atk-abh03a2:78_2": "Ekenāyatanenāti dhammāyatanena. Ekāyadhātuyāti dhammadhātuyā. Etesu hi taṁ saccadvayaṁ kehici sampayuttaṁ.",
  "atk-abh03a2:79": "238. Sukhindriyādipañhe – tīhīti saññāsaṅkhāraviññāṇehi. Ekāya dhātuyāti kāyaviññāṇadhātuyā, manoviññāṇadhātuyā ca. Chahi dhātūhīti kāyaviññāṇadhātuvajjāhi.",
  "atk-abh03a2:80": "245. Rūpabhavapañhe – sabbesampi arūpakkhandhānaṁ arūpāyatanānañca atthitāya na kehicīti vuttaṁ. Ghānajivhākāyaviññāṇadhātūnaṁ pana natthitāya tīhi dhātūhi vippayuttoti vuttaṁ.",
  "atk-abh03a2:81": "256. Adhimokkhapañhe – dvīhi dhātūhīti manodhātumanoviññāṇadhātūhi. Pannarasahīti sesāhi dasahi rūpadhātūhi, pañcahi ca cakkhuviññāṇādīhi.",
  "atk-abh03a2:82": "257. Kusalapañhe – kusalehi catunnampi khandhānaṁ gahitattā sampayogo paṭikkhitto.",
  "atk-abh03a2:83_0": "258. Vedanāttikapañhe – ekena khandhenāti vedanākkhandheneva. Pannarasahīti cakkhusotaghānajivhāviññāṇadhātumanodhātūhi",
  "atk-abh03a2:83_1": "ceva rūpadhātūhi ca. Ekādasahīti kāyaviññāṇadhātuyā saddhiṁ rūpadhātūhi.",
  "atk-abh03a2:84_0": "262. Nevavipākanavipākadhammadhammapañhe – pañcahīti cakkhuviññāṇādīhi. Anupādinnaanupādāniyapañhe",
  "atk-abh03a2:84_1": "– chahīti manoviññāṇadhātuvajjāhi. Savitakkasavicārapañhe – pannarasahīti pañcahi",
  "atk-abh03a2:84_2": "viññāṇehi saddhiṁ rūpadhātūhi. Avitakkavicāramattapañhe – ekena khandhenātiādi saṅkhārakkhandhavaseneva",
  "atk-abh03a2:84_3": "veditabbaṁ. Dutiyajjhānavicārañhi ṭhapetvā sesā avitakkavicāramattā nāma. Pītiṁ ṭhapetvā",
  "atk-abh03a2:84_4": "sesā pītisahagatā. Tattha vicāro vicārena, pīti ca pītiyā na sampayuttāti saṅkhārakkhandhadhammāyatanadhammadhātūsu",
  "atk-abh03a2:84_5": "kehici sampayuttā nāma. Soḷasahīti dhammadhātumanoviññāṇadhātuvajjāheva. Avitakkaavicārapañhe",
  "atk-abh03a2:84_6": "– ekāya dhātuyāti manodhātuyā. Sukhasahagatā upekkhāsahagatā ca vedanāttike vuttāva.",
  "atk-abh03a2:84_7": "Dassanenapahātabbādayo kusalasadisāva.",
  "atk-abh03a2:85_0": "271.Parittārammaṇaṁ vipākadhammasadisaṁ. Ekāya dhātuyāti dhammadhātuyā. Kehicīti",
  "atk-abh03a2:85_1": "ye tattha parittārammaṇā na honti, tehi. Dhammadhātu pana parittārammaṇānaṁ channaṁ",
  "atk-abh03a2:85_2": "cittuppādānaṁ vasena catūhi khandhehi saṅgahitattā paṭhamapaṭikkhepameva bhajati.",
  "atk-abh03a2:85_3": "Mahaggatārammaṇādayo kusalasadisāva.",
  "atk-abh03a2:86_0": "273. Anuppannesu – pañcahi dhātūhīti cakkhuviññāṇādīhi. Tāni hi ekantena uppādidhammabhūtāneva,",
  "atk-abh03a2:86_1": "uppannakoṭṭhāsampi pana bhajanti. Paccuppannārammaṇādayo parittārammaṇasadisāva .",
  "atk-abh03a2:86_2": "Hetuādayo samudayasadisāva. Sahetukā ceva na ca hetūpi pītisahagatasadisāva. Tathā",
  "atk-abh03a2:86_3": "parāmāsasampayuttā. Anupādinnā anuppannasadisāva. Sesaṁ sabbattha uttānatthamevāti.",
  "atk-abh03a2:87": "Sampayogavippayogapadavaṇṇanā.",
  "atk-abh03a2:88": "7. Sattamanayo sampayuttenavippayuttapadavaṇṇanā",
  "atk-abh03a2:89_0": "306. Idāni sampayuttenavippayuttapadaṁ bhājetuṁ vedanākkhandhenātiādi āraddhaṁ. Tatridaṁ",
  "atk-abh03a2:89_1": "lakkhaṇaṁ – imasmiñhi vāre pucchāya uddhaṭapadena ye dhammā sampayuttā, tehi ye dhammā",
  "atk-abh03a2:89_2": "vippayuttā, tesaṁ khandhādīhi vippayogaṁ pucchitvā vissajjanaṁ kataṁ. Taṁ pana rūpakkhandhādīsu",
  "atk-abh03a2:89_3": "na yujjati. Rūpakkhandhena hi sampayuttā nāma natthi. Tasmā tañca aññāni ca evarūpāni",
  "atk-abh03a2:89_4": "padāni imasmiṁ vāre na gahitāni. Yāni pana padāni dhammadhātuyā sampayutte dhamme",
  "atk-abh03a2:89_5": "viññāṇañca aññena asammissaṁ dīpenti, tāni idha gahitāni. Tesaṁ idamuddānaṁ –",
  "atk-abh03a2:90": "‘‘Cattāro khandhāyatanañca ekaṁ,",
  "atk-abh03a2:91": "Dve indriyā dhātupadāni satta;",
  "atk-abh03a2:92": "Tayo paṭiccā atha phassasattakaṁ,",
  "atk-abh03a2:93": "Tike tayo satta mahantare ca.",
  "atk-abh03a2:94": "‘‘Ekaṁ savitakkaṁ, savicāramekaṁ;",
  "atk-abh03a2:95": "Yuttaṁ upekkhāya ca ekamevā’’ti.",
  "atk-abh03a2:96_0": "Pariyosāne – khandhā caturotiādināpi ayamevattho saṅgahito. Tattha yāni padāni sadisavissajjanāni,",
  "atk-abh03a2:96_1": "tāni uppaṭipāṭiyāpi samodhānetvā tattha vedanākkhandhādikā pañhā katā. Tesu evaṁ",
  "atk-abh03a2:96_2": "khandhādivibhāgo veditabbo. Vedanākkhandhādipañhe tāva – ekenāti manāyatanena. Sattahīti",
  "atk-abh03a2:96_3": "viññāṇadhātūhi. Kehicīti dhammāyatane vedanādīhi. Viññāṇadhātupañhe – te dhammā na",
  "atk-abh03a2:96_4": "kehicīti te pucchāya uddhaṭapadaṁ viññāṇadhātuṁ ṭhapetvā sesā cha viññāṇadhātudhammā,",
  "atk-abh03a2:96_5": "rūpaṁ, nibbānañca. Tehi sabbesaṁ khandhāyatanānaṁ saṅgahitattā na kehici khandhehi",
  "atk-abh03a2:96_6": "āyatanehi vā vippayuttā. Ekāya dhātuyāti yā yā pucchāya uddhaṭā hoti tāya tāya.",
  "atk-abh03a2:97": "309. Upekkhindriyapañhe – pañcahīti upekkhāsampayuttāhi cakkhuviññāṇadhātuādīhi. Iminā nayena sabbattha pucchāya uddhaṭapadeneva saddhiṁ vippayuttānaṁ vasena attho veditabboti.",
  "atk-abh03a2:98": "Sampayuttenavippayuttapadavaṇṇanā.",
  "atk-abh03a2:99": "8. Aṭṭhamanayo vippayuttenasampayuttapadavaṇṇanā",
  "atk-abh03a2:100_0": "317. Idāni vippayuttenasampayuttapadaṁ bhājetuṁ rūpakkhandhenātiādi āraddhaṁ. Tattha",
  "atk-abh03a2:100_1": "sabbāpi pucchā moghapucchāva . Rūpakkhandhena hi vippayuttā nāma cattāro khandhā,",
  "atk-abh03a2:100_2": "tesaṁ aññehi sampayogo natthi. Vedanākkhandhena vippayuttaṁ rūpaṁ nibbānañca, tassa",
  "atk-abh03a2:100_3": "ca kenaci sampayogo natthi. Evaṁ sabbapadesu. Vippayuttānaṁ pana sampayogābhāvo veditabbo.",
  "atk-abh03a2:100_4": "Iti pucchāya moghattā sabbavissajjanesu natthi natthiicceva vuttanti.",
  "atk-abh03a2:101": "Vippayuttenasampayuttapadavaṇṇanā.",
  "atk-abh03a2:102": "9. Navamanayo sampayuttenasampayuttapadavaṇṇanā",
  "atk-abh03a2:103_0": "319. Idāni sampayuttenasampayuttapadaṁ bhājetuṁ vedanākkhandhenātiādi āraddhaṁ. Tattha",
  "atk-abh03a2:103_1": "yaṁ khandhādivasena sampayuttaṁ, puna tasseva khandhādīhi sampayogaṁ pucchitvā vissajjanaṁ",
  "atk-abh03a2:103_2": "kataṁ. Taṁ rūpena vā rūpamissakehi vā sabbarūpakkhandhasaṅgāhakehi vā padehi saddhiṁ",
  "atk-abh03a2:103_3": "na yujjati. Rūpena hi rūpamissakena vā aññesaṁ sampayogo natthi. Sabbarūpakkhandhasaṅgāhakehi",
  "atk-abh03a2:103_4": "sabbesaṁ sampayogārahānaṁ khandhādīnaṁ gahitattā aññaṁyeva natthi, yaṁ tena saha",
  "atk-abh03a2:103_5": "sampayogaṁ gaccheyya. Tasmā tathārūpāni padāni idha na gahitāni. Yāni pana padāni",
  "atk-abh03a2:103_6": "rūpena asammissaṁ arūpekadesaṁ dīpenti, tāni idha gahitāni. Tesaṁ idamuddānaṁ –",
  "atk-abh03a2:104": "‘‘Arūpakkhandhā cattāro, manāyatanameva ca;",
  "atk-abh03a2:105": "Viññāṇadhātuyo satta, dve saccā cuddasindriyā.",
  "atk-abh03a2:106": "‘‘Paccaye dvādasa padā, tato upari soḷasa;",
  "atk-abh03a2:107": "Tikesu aṭṭha gocchake, tecattālīsameva ca.",
  "atk-abh03a2:108": "‘‘Mahantaraduke satta, padā piṭṭhidukesu cha;",
  "atk-abh03a2:109": "Navamassa padassete, niddese saṅgahaṁ gatā’’ti.",
  "atk-abh03a2:110_0": "Sabbapañhesu pana ye dhammā pucchāya uddhaṭā, te yehi sampayuttā honti, tesaṁ vasena",
  "atk-abh03a2:110_1": "khandhādibhedo veditabbo . Vedanākkhandhena hi itare tayo khandhā sampayuttā, puna",
  "atk-abh03a2:110_2": "tehi vedanākkhandho sampayutto. So tehi saññādīhi tīhi khandhehi, ekena manāyatanena,",
  "atk-abh03a2:110_3": "sattahi viññāṇadhātūhi, ekasmiṁ dhammāyatane, dhammadhātuyā ca, kehici saññāsaṅkhāreheva",
  "atk-abh03a2:110_4": "sampayutto. Eseva nayo sabbatthāti.",
  "atk-abh03a2:111": "Sampayuttenasampayuttapadavaṇṇanā.",
  "atk-abh03a2:112": "10. Dasamanayo vippayuttenavippayuttapadavaṇṇanā",
  "atk-abh03a2:113_0": "353. Idāni vippayuttenavippayuttapadaṁ bhājetuṁ rūpakkhandhenātiādi āraddhaṁ. Tattha",
  "atk-abh03a2:113_1": "ye sampayogavippayogapadaniddese rūpakkhandhādayo dhammā uddhaṭā, sabbapucchāsu teyeva",
  "atk-abh03a2:113_2": "uddhaṭā. Sadisavissajjanānaṁ pana ekato gahitattā padāni aññāya paṭipāṭiyā āgatāni.",
  "atk-abh03a2:113_3": "Tattha yaṁ padaṁ pucchāya uddhaṭaṁ, taṁ yehi dhammehi vippayuttaṁ, tesaṁ vasena khandhādivibhāgo",
  "atk-abh03a2:113_4": "veditabbo. Rūpakkhandhena hi vedanādayo vippayuttā, tehi ca rūpakkhandho vippayutto.",
  "atk-abh03a2:113_5": "Nibbānaṁ pana sukhumarūpagatikameva. So rūpakkhandho catūhi khandhehi, ekena manāyatanena",
  "atk-abh03a2:113_6": "sattahi viññāṇadhātūhi, dhammāyatanadhammadhātūsu, kehici vedanādīhi dhammeheva vippayutto.",
  "atk-abh03a2:113_7": "Eseva nayo sabbatthāti.",
  "atk-abh03a2:114": "Vippayuttenavippayuttapadavaṇṇanā.",
  "atk-abh03a2:115": "11. Ekādasamanayo saṅgahitenasampayuttavippayuttapadavaṇṇanā",
  "atk-abh03a2:116_0": "409. Idāni saṅgahitenasampayuttavippayuttapadaṁ bhājetuṁ samudayasaccenātiādi āraddhaṁ.",
  "atk-abh03a2:116_1": "Tattha ye saṅgahitenasaṅgahitapadaniddese samudayasaccādayova dhammā uddhaṭā, sabbapucchāsu",
  "atk-abh03a2:116_2": "teyeva uddhaṭā. Sadisavissajjanānaṁ pana ekato gahitattā padāni aññāya paṭipāṭiyā",
  "atk-abh03a2:116_3": "āgatāni. Tattha ye dhammā pucchāya uddhaṭapadena khandhādisaṅgahena saṅgahitā, tesaṁ",
  "atk-abh03a2:116_4": "yehi sampayogo vā vippayogo vā hoti, tesaṁ vasena khandhādivibhāgo veditabbo.",
  "atk-abh03a2:117_0": "Tatrāyaṁ nayo – samudayasaccena tāva saṅkhārakkhandhapariyāpannā dhammā khandhādisaṅgahena",
  "atk-abh03a2:117_1": "saṅgahitā. Te ca sesehi tīhi khandhehi, ekena manāyatanena, sattahi viññāṇadhātūhi,",
  "atk-abh03a2:117_2": "saṅkhārakkhandhe dhammāyatanadhammadhātūsu ca ṭhapetvā taṇhaṁ sesehi sampayuttattā",
  "atk-abh03a2:117_3": "kehici sampayuttā nāma. Ekena pana rūpakkhandhena, dasahi rūpāyatanehi, rūpadhātūhi",
  "atk-abh03a2:117_4": "ca vippayuttā, ekasmiṁ dhammāyatane dhammadhātuyā ca, rūpanibbānehi vippayuttattā",
  "atk-abh03a2:117_5": "kehici vippayuttā nāma. Iminā upāyena sabbattha attho veditabboti.",
  "atk-abh03a2:118": "Saṅgahitenasampayuttavippayuttapadavaṇṇanā.",
  "atk-abh03a2:119": "12. Dvādasamanayo sampayuttenasaṅgahitāsaṅgahitapadavaṇṇanā",
  "atk-abh03a2:120_0": "417. Idāni sampayuttenasaṅgahitāsaṅgahitapadaṁ bhājetuṁ vedanākkhandhenātiādi āraddhaṁ.",
  "atk-abh03a2:120_1": "Tattha ye sampayuttenasampayuttapadaniddese vedanākkhandhādayo dhammā uddhaṭā, sabbapucchāsu",
  "atk-abh03a2:120_2": "teyeva uddhaṭā. Tattha ye dhammā pucchāya uddhaṭapadena sampayuttā, tesaṁ yehi saṅgaho",
  "atk-abh03a2:120_3": "vā asaṅgaho vā hoti, tesaṁ vasena khandhādibhedo veditabbo.",
  "atk-abh03a2:121_0": "Tatrāyaṁ nayo – vedanākkhandho hi saññādīhi sampayutto. Te saññādayo tīhi saññādikkhandhehi,",
  "atk-abh03a2:121_1": "dvīhi dhammāyatanamanāyatanehi, dhammadhātuyā ceva, sattahi ca viññāṇadhātūhīti aṭṭhahi",
  "atk-abh03a2:121_2": "dhātūhi saṅgahitā, sesāhi khandhāyatanadhātūhi asaṅgahitā. Iminā upāyena sabbattha attho veditabboti.",
  "atk-abh03a2:122": "Sampayuttenasaṅgahitāsaṅgahitapadavaṇṇanā.",
  "atk-abh03a2:123": "13. Terasamanayo asaṅgahitenasampayuttavippayuttapadavaṇṇanā",
  "atk-abh03a2:124_0": "448. Idāni asaṅgahitenasampayuttavippayuttapadaṁ bhājetuṁ rūpakkhandhenātiādi āraddhaṁ.",
  "atk-abh03a2:124_1": "Tattha ye pañcame asaṅgahitenaasaṅgahitapadaniddese rūpakkhandhena sadisapañhā dhammā,",
  "atk-abh03a2:124_2": "ye ca arūpabhavena sadisā, teyeva uddhaṭā. Sesā pana na ruhantīti na uddhaṭā. Vedanākkhandhena",
  "atk-abh03a2:124_3": "hi khandhādivasena pana rūpārūpadhammā asaṅgahitā honti. Tesañca sampayogo nāma natthi.",
  "atk-abh03a2:124_4": "Tasmā yāni padāni ruhanti, tāneva sadisavissajjanehi saddhiṁ samodhānetvā uddhaṭāni.",
  "atk-abh03a2:124_5": "Tattha ye dhammā pucchāya uddhaṭadhammehi khandhādivasena asaṅgahitā, te yehi sampayuttā",
  "atk-abh03a2:124_6": "ca vippayuttā ca, tesaṁ vasena khandhādivibhāgo veditabbo.",
  "atk-abh03a2:125_0": "Tatrāyaṁ nayo – rūpakkhandhena tāva viññāṇameva tīhi saṅgahehi asaṅgahitaṁ. Taṁ vedanādīhi",
  "atk-abh03a2:125_1": "tīhi khandhehi, dhammāyatanadhammadhātūsu ca vedanādīheva sampayuttaṁ. Ekena rūpakkhandhena,",
  "atk-abh03a2:125_2": "dasahi rūpāyatanarūpadhātūhi, dhammāyatanadhammadhātūsu ca rūpanibbānadhammehi vippayuttaṁ.",
  "atk-abh03a2:125_3": "Taṁ sandhāya te dhammā tīhi khandhehītiādi vuttaṁ. Iminā nayena sabbattha attho veditabboti.",
  "atk-abh03a2:126": "Asaṅgahitenasampayuttavippayuttapadavaṇṇanā.",
  "atk-abh03a2:127": "14. Cuddasamanayo vippayuttenasaṅgahitāsaṅgahitapadavaṇṇanā",
  "atk-abh03a2:128_0": "456. Idāni vippayuttenasaṅgahitāsaṅgahitapadaṁ bhājetuṁ rūpakkhandhenātiādi āraddhaṁ.",
  "atk-abh03a2:128_1": "Tattha yesaṁ padānaṁ vippayogo na ruhati, tāni imasmiṁ vāre na gahitāni. Kāni pana",
  "atk-abh03a2:128_2": "tānīti? Dhammāyatanādīni. Dhammāyatanassa hi khandhādīsu ekenāpi vippayogo na ruhati.",
  "atk-abh03a2:128_3": "Dhammadhātuādīsupi eseva nayo. Tesaṁ idamuddānaṁ –",
  "atk-abh03a2:129": "‘‘Dhammāyatanaṁ dhammadhātu, jīvitindriyameva ca;",
  "atk-abh03a2:130": "Nāmarūpapadañceva, saḷāyatanameva ca.",
  "atk-abh03a2:131": "‘‘Jātiādittayaṁ ekaṁ, padaṁ vīsatime tike;",
  "atk-abh03a2:132": "Tikāvasānikaṁ ekaṁ, satta cūḷantare padā.",
  "atk-abh03a2:133": "‘‘Daseva gocchake honti, mahantaramhi cuddasa;",
  "atk-abh03a2:134": "Cha padāni tato uddhaṁ sabbānipi samāsato;",
  "atk-abh03a2:135": "Padāni ca na labbhanti, cattālīsañca satta cā’’ti.",
  "atk-abh03a2:136_0": "Pariyosāne ca – dhammāyatanaṁ dhammadhātūti gāthāpi imamevatthaṁ dīpetuṁ vuttā. Imāni",
  "atk-abh03a2:136_1": "pana ṭhapetvā sesāni sabbānipi labbhanti. Tesu khandhādivibhāgo vuttanayānusāreneva veditabboti.",
  "atk-abh03a2:137": "Vippayuttenasaṅgahitāsaṅgahitapadavaṇṇanā.",
  "atk-abh03a2:138": "Nigamanakathā",
  "atk-abh03a2:139": "Ettāvatā ca –",
  "atk-abh03a2:140": "Dhātuppabhedakusalo, yaṁ dhātukathaṁ tathāgato āha;",
  "atk-abh03a2:141": "Tassā nayamukhabheda-ppakāsanaṁ niṭṭhitaṁ hoti.",
  "atk-abh03a2:142": "Iminā nayamukhabheda-ppakāsanena hi vibhāvinā sakkā;",
  "atk-abh03a2:143": "Ñātuṁ sabbepi nayā, saṅkhepakathāva iti vuttā.",
  "atk-abh03a2:144": "Ekekassa pana sace, padassa vitthārameva bhāseyyaṁ;",
  "atk-abh03a2:145": "Vacanañca ativiya bahuṁ, bhaveyya attho ca aviseso.",
  "atk-abh03a2:146": "Iti ūnabhāṇavāradvayāya, yaṁ tantiyā mayā etaṁ;",
  "atk-abh03a2:147": "Kurunā pattaṁ puññaṁ, sukhāya taṁ hotu lokassāti.",
  "atk-abh03a2:148": "Dhātukathā-aṭṭhakathā niṭṭhitā.",
  "atk-abh03a2:149": " Namo tassa bhagavato arahato sammāsambuddhassa",
  "atk-abh03a2:150": "Abhidhammapiṭake"
}