{
  "atk-s0511a27:0": "27. Gotamabuddhavaṁsavaṇṇanā",
  "atk-s0511a27:1": "Dūrenidānakathā",
  "atk-s0511a27:2": "“Idāni yasmā amhākaṁ, buddhavaṁsassa vaṇṇanā;",
  "atk-s0511a27:3": "Anukkamena sampattā, tasmāyaṁ tassa vaṇṇanā”.",
  "atk-s0511a27:4_0": "Tattha amhākaṁ bodhisatto dīpaṅkarādīnaṁ catuvīsatiyā buddhānaṁ santike adhikāraṁ",
  "atk-s0511a27:4_1": "karonto kappasatasahassādhikāni cattāri asaṅkhyeyyāni āgato. Kassapassa pana bhagavato",
  "atk-s0511a27:4_2": "orabhāge ṭhapetvā imaṁ sammāsambuddhaṁ añño buddho nāma natthi. Iti dīpaṅkarādīnaṁ",
  "atk-s0511a27:4_3": "catuvīsatiyā buddhānaṁ santike laddhabyākaraṇo pana bodhisatto yenena –",
  "atk-s0511a27:5": "“Manussattaṁ liṅgasampatti, hetu satthāradassanaṁ;",
  "atk-s0511a27:6": "Pabbajjā guṇasampatti, adhikāro ca chandatā;",
  "atk-s0511a27:7": "Aṭṭhadhammasamodhānā, abhinīhāro samijjhatī”ti. –",
  "atk-s0511a27:8_0": "Ime aṭṭha dhamme samodhānetvā dīpaṅkarapādamūle katābhinīhārena “handa, buddhakare",
  "atk-s0511a27:8_1": "dhamme, vicināmi ito cito”ti ussāhaṁ katvā “vicinanto tadādakkhiṁ, paṭhamaṁ dānapārami”nti",
  "atk-s0511a27:8_2": "dānapāramitādayo buddhakārakadhammā diṭṭhā, te pūrento yāva vessantarattabhāvā āgami,",
  "atk-s0511a27:8_3": "āgacchanto ca ye te katābhinīhārānaṁ bodhisattānaṁ ānisaṁsā saṁvaṇṇitā –",
  "atk-s0511a27:9": "“Evaṁ sabbaṅgasampannā, bodhiyā niyatā narā;",
  "atk-s0511a27:10": "Saṁsaraṁ dīghamaddhānaṁ, kappakoṭisatehipi.",
  "atk-s0511a27:11": "“Avīcimhi nuppajjanti, tathā lokantaresu ca;",
  "atk-s0511a27:12": "Nijjhāmataṇhā khuppipāsā, na honti kāḷakañjikā.",
  "atk-s0511a27:13": "“Na honti khuddakā pāṇā, uppajjantāpi duggatiṁ;",
  "atk-s0511a27:14": "Jāyamānā manussesu, jaccandhā na bhavanti te.",
  "atk-s0511a27:15": "“Sotavekallatā natthi, na bhavanti mūgapakkhikā;",
  "atk-s0511a27:16": "Itthibhāvaṁ na gacchanti, ubhatobyañjanapaṇḍakā.",
  "atk-s0511a27:17": "“Na bhavanti pariyāpannā, bodhiyā niyatā narā;",
  "atk-s0511a27:18": "Muttā ānantarikehi, sabbattha suddhagocarā.",
  "atk-s0511a27:19": "“Micchādiṭṭhiṁ na sevanti, kammakiriyadassanā;",
  "atk-s0511a27:20": "Vasamānāpi saggesu, asaññaṁ nūpapajjare.",
  "atk-s0511a27:21": "“Suddhāvāsesu devesu, hetu nāma na vijjati;",
  "atk-s0511a27:22": "Nekkhammaninnā sappurisā, visaṁyuttā bhavābhave;",
  "atk-s0511a27:23": "Caranti lokatthacariyāyo, pūrenti sabbapāramī”ti. ;",
  "atk-s0511a27:24": "Te ānisaṁse adhigantvāva āgato. Evaṁ āgacchanto vessantarattabhāve ṭhito –",
  "atk-s0511a27:25": "“Acetanāyaṁ pathavī, aviññāya sukhaṁ dukhaṁ;",
  "atk-s0511a27:26": "Sāpi dānabalā mayhaṁ, sattakkhattuṁ pakampathā”ti. –",
  "atk-s0511a27:27": "Evaṁ mahāpathavikampanādīni mahāpuññāni katvā āyupariyosāne tato cavitvā tusitapure nibbatti.",
  "atk-s0511a27:28": "Avidūrenidānakathā",
  "atk-s0511a27:29_0": "Tusitapure vasamāneyeva pana bodhisatte buddhakolāhalaṁ nāma udapādi. Lokasmiñhi",
  "atk-s0511a27:29_1": "tīṇi kolāhalāni uppajjanti. Seyyathidaṁ – kappakolāhalaṁ, buddhakolāhalaṁ, cakkavattikolāhalanti.",
  "atk-s0511a27:29_2": "Tattha “vassasatasahassassa accayena kappuṭṭhānaṁ bhavissatī”ti lokabyūhā nāma kāmāvacaradevā",
  "atk-s0511a27:29_3": "muttasirā vikiṇṇakesā rudamukhā assūni hatthehi puñchamānā rattavatthanivatthā ativiya",
  "atk-s0511a27:29_4": "virūpavesadhārino hutvā manussapathe vicarantā evaṁ ārocenti – “mārisā, mārisā, ito",
  "atk-s0511a27:29_5": "vassasatasahassassa accayena kappuṭṭhānaṁ bhavissati, ayaṁ loko vinassissati, mahāsamuddopi",
  "atk-s0511a27:29_6": "ussussissati, ayañca mahāpathavī sineru ca pabbatarājā uḍḍayhissanti vinassissanti,",
  "atk-s0511a27:29_7": "yāva brahmalokā lokavināso bhavissati, mettaṁ, mārisā, bhāvetha, karuṇaṁ muditaṁ",
  "atk-s0511a27:29_8": "upekkhaṁ, mārisā, bhāvetha, mātaraṁ pitaraṁ upaṭṭhahatha, kule jeṭṭhāpacāyino hothā”ti.",
  "atk-s0511a27:29_9": "Idaṁ kappakolāhalaṁ nāma.",
  "atk-s0511a27:30_0": "“Vassasahassassa accayena pana sabbaññubuddho loke upajjissatī”ti lokapāladevatā",
  "atk-s0511a27:30_1": "– “ito, mārisā, vassasahassassa accayena buddho loke uppajjissatī”ti ugghosentiyo",
  "atk-s0511a27:30_2": "āhiṇḍanti. Idaṁ buddhakolāhalaṁ nāma.",
  "atk-s0511a27:31_0": "“Vassasatassa accayena cakkavattirājā uppajjissatī”ti devatā – “ito, mārisā, vassasatassa",
  "atk-s0511a27:31_1": "accayena cakkavattirājā uppajjissatī”ti ugghosentiyo āhiṇḍanti. Idaṁ cakkavattikolāhalaṁ nāma.",
  "atk-s0511a27:32_0": "Tesu buddhakolāhalasaddaṁ sutvā sakaladasasahassacakkavāḷadevatā ekato sannipatitvā",
  "atk-s0511a27:32_1": "– “asuko nāma satto buddho bhavissatī”ti ñatvā upasaṅkamitvā āyācanti, āyācamānā",
  "atk-s0511a27:32_2": "ca tassa pubbanimittesu uppannesu āyācanti. Tadā pana sabbāpi tā ekekacakkavāḷe catumahārāja-sakka-suyāma-santusita-sunimmita-vasavatti-mahābrahmehi",
  "atk-s0511a27:32_3": "saddhiṁ ekacakkavāḷe sannipatitvā tusitabhavane uppannacutinimittassa bodhisattassa",
  "atk-s0511a27:32_4": "santikaṁ gantvā – “mārisa, tumhehi dasa pāramiyo pūritā, pūrentehi ca na sakkabrahmasampattiādikaṁ",
  "atk-s0511a27:32_5": "sampattiṁ patthentehi pūritā, lokanittharaṇatthāya pana vo sabbaññutaṁ patthentehi",
  "atk-s0511a27:32_6": "paripūritā buddhattāya –",
  "atk-s0511a27:33": "“Kālo kho te mahāvīra, uppajja mātukucchiyaṁ;",
  "atk-s0511a27:34": "Sadevakaṁ tārayanto, bujjhassu amataṁ pada”nti. –",
  "atk-s0511a27:35": "Yāciṁsu.",
  "atk-s0511a27:36_0": "Atha mahāsatto devatāhi evaṁ āyāciyamāno devatānaṁ paṭiññaṁ adatvāva kāla-dīpa-desa-kula-janettiāyuparicchedavasena",
  "atk-s0511a27:36_1": "pañca mahāvilokanāni vilokesi. Tattha “kālo nu kho, na kālo”ti paṭhamaṁ kālaṁ vilokesi.",
  "atk-s0511a27:36_2": "Tattha vassasatasahassato uddhaṁ vaḍḍhitaāyukālo kālo nāma na hoti. Kasmā? Tadā hi",
  "atk-s0511a27:36_3": "sattānaṁ jātijarāmaraṇāni na paññāyanti, buddhānañca dhammadesanā tilakkhaṇamuttā",
  "atk-s0511a27:36_4": "nāma natthi, tesaṁ “aniccaṁ dukkhamanattā”ti kathentānaṁ “kiṁ nāmetaṁ kathentī”ti",
  "atk-s0511a27:36_5": "neva sotabbaṁ na saddhātabbaṁ maññanti, tato abhisamayo na hoti, tasmiṁ asati aniyyānikaṁ",
  "atk-s0511a27:36_6": "sāsanaṁ hoti. Tasmā so akālo. Vassasatato ūnaāyukālopi kālo na hoti. Kasmā? Tadā",
  "atk-s0511a27:36_7": "sattā ussannakilesā honti, ussannakilesānañca dinnovādo ovādaṭṭhāne na tiṭṭhati,",
  "atk-s0511a27:36_8": "udake daṇḍarāji viya khippaṁ vigacchati. Tasmā sopi akālo. Vassasatasahassato pana",
  "atk-s0511a27:36_9": "paṭṭhāya heṭṭhā vassasatato paṭṭhāya uddhaṁ āyukālo kālo nāma. Tadā pana vassasatakālo",
  "atk-s0511a27:36_10": "ahosi. Atha mahāsatto “nibbattitabbakālo”ti kālaṁ passi.",
  "atk-s0511a27:37": "Tato dīpaṁ olokento saparivāre cattāro mahādīpe oloketvā – “tīsu dīpesu buddhā na nibbattanti, jambudīpeyeva nibbattantī”ti dīpaṁ passi.",
  "atk-s0511a27:38_0": "Tato “jambudīpo nāma mahā, dasayojanasahassaparimāṇo. Katarasmiṁ nu kho padese buddhā",
  "atk-s0511a27:38_1": "nibbattantī”ti okāsaṁ olokento majjhimadesaṁ passi. “Kapilavatthu nāma nagaraṁ, tattha",
  "atk-s0511a27:38_2": "mayā nibbattitabba”nti niṭṭhamagamāsi.",
  "atk-s0511a27:39_0": "Tato kulaṁ vilokento – “buddhā nāma vessakule vā suddakule vā na nibbattanti. Lokasammate",
  "atk-s0511a27:39_1": "pana khattiyakule vā brāhmaṇakule vā nibbattanti, etarahi khattiyakulaṁ lokasammataṁ,",
  "atk-s0511a27:39_2": "tattha nibbattissāmi suddhodano nāma rājā pitā me bhavissatī”ti kulaṁ passi.",
  "atk-s0511a27:40_0": "Tato mātaraṁ vilokento – “buddhamātā nāma lolā surādhuttā na hoti, kappasatasahassaṁ",
  "atk-s0511a27:40_1": "pana pūritapāramī jātito paṭṭhāya akhaṇḍapañcasīlāyeva hoti. Ayañca mahāmāyā nāma",
  "atk-s0511a27:40_2": "devī edisī, ayaṁ me mātā bhavissati, kittakaṁ panassā āyūti, dasannaṁ māsānaṁ upari",
  "atk-s0511a27:40_3": "satta divasānī”ti passi.",
  "atk-s0511a27:41_0": "Iti imaṁ pañcavidhaṁ mahāvilokanaṁ viloketvā – “kālo me, mārisā, buddhabhāvāyā”ti",
  "atk-s0511a27:41_1": "devānaṁ paṭiññaṁ datvā – “gacchatha tumhe”ti tā devatā uyyojetvā tusitadevatāhi parivuto",
  "atk-s0511a27:41_2": "tusitapure nandanavanaṁ pāvisi. Sabbadevalokesu hi nandanavanaṁ atthiyeva. Tatra",
  "atk-s0511a27:41_3": "naṁ devatā – “ito cuto sugatiṁ gacchā”ti pubbe katakusalakammokāsaṁ sārayamānā vicaranti.",
  "atk-s0511a27:41_4": "So evaṁ tāhi devatāhi kusalaṁ sārayamānāhi parivuto tatra vicarantova cavitvā mahāmāyāya",
  "atk-s0511a27:41_5": "deviyā kucchismiṁ uttarāsāḷhanakkhattena paṭisandhiṁ gaṇhi. Mahāpurisassa pana mātu",
  "atk-s0511a27:41_6": "kucchismiṁ paṭisandhiggaṇhanakkhaṇe ekappahāreneva sakaladasasahassilokadhātu saṅkampi.",
  "atk-s0511a27:41_7": "Dvattiṁsa pubbanimittāni pāturahesuṁ.",
  "atk-s0511a27:42_0": "Evaṁ gahitapaṭisandhikassa bodhisattassa ceva bodhisattamātuyā ca upaddavanivāraṇatthaṁ",
  "atk-s0511a27:42_1": "khaggahatthā cattāro devaputtā ārakkhaṁ gaṇhiṁsu. Bodhisattassa mātu purisesu rāgacittaṁ",
  "atk-s0511a27:42_2": "nuppajji, lābhaggayasaggappattā ca sā ahosi sukhinī akilantakāyā. Bodhisattañca attano",
  "atk-s0511a27:42_3": "kucchigataṁ vippasanne maṇiratane āvutapaṇḍusuttaṁ viya passati. Yasmā bodhisattena",
  "atk-s0511a27:42_4": "vasitakucchi nāma cetiyagabbhasadisā hoti, na sakkā aññena sattena āvasituṁ vā paribhuñjituṁ",
  "atk-s0511a27:42_5": "vā, tasmā bodhisattamātā sattāhajāte bodhisatte kālaṁ katvā tusitapure nibbatti.",
  "atk-s0511a27:42_6": "Yathā pana aññā itthiyo dasa māse appatvāpi atikkamitvāpi nisinnāpi nipannāpi vijāyanti,",
  "atk-s0511a27:42_7": "na evaṁ bodhisattamātā. Bodhisattamātā pana bodhisattaṁ dasa māse kucchinā pariharitvā",
  "atk-s0511a27:42_8": "ṭhitāva vijāyati. Ayaṁ bodhisattamātu dhammatā.",
  "atk-s0511a27:43_0": "Mahāmāyāpi devī dasa māse kucchinā bodhisattaṁ pariharitvā paripuṇṇagabbhā ñātigharaṁ",
  "atk-s0511a27:43_1": "gantukāmā suddhodanamahārājassa ārocesi – “icchāmahaṁ, mahārāja, devadahanagaraṁ",
  "atk-s0511a27:43_2": "gantu”nti. Rājā “sādhū”ti sampaṭicchitvā kapilavatthuto yāva devadahanagarā añjasaṁ",
  "atk-s0511a27:43_3": "samaṁ kāretvā kadalipuṇṇaghaṭakamukadhajapaṭākādīhi alaṅkārāpetvā navakanakasivikāya",
  "atk-s0511a27:43_4": "nisīdāpetvā mahatiyā vibhūtiyā mahatā parivārena pesesi. Dvinnaṁ pana nagarānaṁ antare",
  "atk-s0511a27:43_5": "ubhayanagaravāsīnaṁ paribhogārahaṁ lumbinīvanaṁ nāma maṅgalasālavanaṁ atthi, taṁ",
  "atk-s0511a27:43_6": "tasmiṁ samaye mūlato yāva aggasākhā sabbaṁ ekaphāliphullaṁ ahosi. Sākhantarehi ceva",
  "atk-s0511a27:43_7": "pupphantarehi ca paramaratikaramadhuramanoramavirutāhi madamuditāhi anubhuttapañcarāhi",
  "atk-s0511a27:43_8": "parabhatamadhukaravadhūhi upagīyamānasuranandananandanavanasadisasobhaṁ vanaṁ disvā",
  "atk-s0511a27:43_9": "deviyā sālavanakīḷamanubhavituṁ cittamuppajji.",
  "atk-s0511a27:44": "“Vibhūsitā bālajanāticālinī, vibhūsitaṅgī vaniteva mālinī;",
  "atk-s0511a27:45": "Sadā janānaṁ nayanālimālinī, vilumpinīvātiviroci lumbinī”.",
  "atk-s0511a27:46_0": "Amaccā rañño ārocetvā deviṁ gahetvā taṁ lumbinīvanaṁ pavisiṁsu. Sā maṅgalasālamūlaṁ",
  "atk-s0511a27:46_1": "gantvā tassa ujusamavaṭṭakkhandhassa pupphaphalapallavasamalaṅkatassa yaṁ sākhaṁ",
  "atk-s0511a27:46_2": "gaṇhitukāmā ahosi, sā sālasākhā abalā janahadayalolā sayameva vilambamānā hutvā tassā",
  "atk-s0511a27:46_3": "karatalasmiṁ samupagatā. Atha sā taṁ sālasākhaṁ tambatuṅganakhujjalena kamaladalavattivaṭṭaṅgulinā",
  "atk-s0511a27:46_4": "navakanakakaṭavalayasobhinā dakkhiṇena paramaratikarena karena aggahesi. Sā taṁ sālasākhaṁ",
  "atk-s0511a27:46_5": "gahetvā ṭhitā asitajaladharavivaragatā bālacandalekhā viya ca aciraṭṭhitikā accipabhā",
  "atk-s0511a27:46_6": "viya ca nandanavanajātā devī viya ca devī virocittha. Tāvadeva cassā kammajavātā",
  "atk-s0511a27:46_7": "caliṁsu. Athassā sāṇipākāraṁ parikkhipitvā mahājano paṭikkami. Sā sālasākhaṁ gahetvā",
  "atk-s0511a27:46_8": "tiṭṭhamānāya eva tassā gabbhavuṭṭhānaṁ ahosi.",
  "atk-s0511a27:47_0": "Taṅkhaṇaṁyeva cattāro visuddhacittā mahābrahmāno suvaṇṇajālaṁ ādāya āgantvā tena",
  "atk-s0511a27:47_1": "suvaṇṇajālena bodhisattaṁ sampaṭicchitvā mātu purato ṭhapetvā – “attamanā, devi,",
  "atk-s0511a27:47_2": "hohi, mahesakkho te putto uppanno”ti āhaṁsu. Yathā pana aññe sattā mātukucchito nikkhamantā",
  "atk-s0511a27:47_3": "paṭikkūlena asucinā makkhitā nikkhamanti, na evaṁ bodhisatto. Bodhisatto pana dve",
  "atk-s0511a27:47_4": "hatthe dve pāde pasāretvā ṭhitakova mātukucchisambhavena kenaci asucinā amakkhitova",
  "atk-s0511a27:47_5": "suddho visado kāsikavatthe nikkhittamaṇiratanaṁ viya virocamāno mātukucchito nikkhami.",
  "atk-s0511a27:47_6": "Evaṁ santepi bodhisattassa ca bodhisattamātuyā ca sakkāratthaṁ ākāsato dve udakadhārā",
  "atk-s0511a27:47_7": "nikkhamitvā bodhisattassa ca mātuyā ca sarīre utuṁ gāhāpesuṁ.",
  "atk-s0511a27:48_0": "Atha naṁ suvaṇṇajālena paṭiggahetvā ṭhitānaṁ brahmānaṁ hatthato cattāro mahārājāno",
  "atk-s0511a27:48_1": "maṅgalasammatāya sukhasamphassāya ajinappaveṇiyā gaṇhiṁsu, tesaṁ hatthato manussā",
  "atk-s0511a27:48_2": "dukūlacumbaṭakena gaṇhiṁsu, manussānaṁ hatthato muccitvā pathaviyaṁ patiṭṭhāya puratthimaṁ",
  "atk-s0511a27:48_3": "disaṁ olokesi, anekāni cakkavāḷasahassāni ekaṅgaṇāni ahesuṁ. Tattha devamanussā gandhapupphamālādīhi",
  "atk-s0511a27:48_4": "pūjayamānā – “mahāpurisa, tumhehi sadiso ettha natthi, kuto uttaritaro”ti āhaṁsu.",
  "atk-s0511a27:48_5": "Evaṁ dasa disā anuviloketvā attanā sadisaṁ adisvā uttaradisābhimukho sattapadavītihārena",
  "atk-s0511a27:48_6": "agamāsi. Gacchanto ca pathaviyā eva gato, nākāsena. Acelakova gato, na sacelako.",
  "atk-s0511a27:48_7": "Daharova gato, na soḷasavassuddesiko. Mahājanassa pana ākāsena gacchanto viya alaṅkatapaṭiyatto",
  "atk-s0511a27:48_8": "viya ca soḷasavassuddesiko viya ca ahosi. Tato sattame pade ṭhatvā “aggohamasmi lokassā”tiādikaṁ",
  "atk-s0511a27:48_9": "āsabhiṁ vācaṁ nicchārento sīhanādaṁ nadi.",
  "atk-s0511a27:49_0": "Bodhisatto hi tīsu attabhāvesu mātukucchito nikkhantamattova vācaṁ nicchāresi mahosadhattabhāve,",
  "atk-s0511a27:49_1": "vessantarattabhāve, imasmiṁ attabhāveti. Mahosadhattabhāve kirassa mātukucchito nikkhantamattasseva",
  "atk-s0511a27:49_2": "sakko devarājā āgantvā candanasāraṁ hatthe ṭhapetvā gato, taṁ muṭṭhiyaṁ katvāva nikkhanto.",
  "atk-s0511a27:49_3": "Atha naṁ mātā – “tāta, tvaṁ kiṁ gahetvā āgatosī”ti pucchi. “Osadhaṁ, ammā”ti. Iti",
  "atk-s0511a27:49_4": "osadhaṁ gahetvā āgatattā “osadhakumāro”tvevassa nāmamakaṁsu.",
  "atk-s0511a27:50_0": "Vessantarattabhāve pana mātukucchito nikkhantamattova dakkhiṇahatthaṁ pasāretvā –",
  "atk-s0511a27:50_1": "“atthi nu kho, amma, kiñci gehasmiṁ dhanaṁ, dānaṁ dassāmī”ti vadanto nikkhami. Athassa",
  "atk-s0511a27:50_2": "mātā – “sadhane kule nibbattosi, tātā”ti puttassa hatthaṁ attano hatthatale katvā",
  "atk-s0511a27:50_3": "sahassatthavikaṁ ṭhapesi.",
  "atk-s0511a27:51_0": "Imasmiṁ pana attabhāve imaṁ sīhanādaṁ nadīti evaṁ bodhisatto tīsu attabhāvesu mātukucchito",
  "atk-s0511a27:51_1": "nikkhantamattova vācaṁ nicchāresi. Jātakkhaṇepissa dvattiṁsa pubbanimittāni pāturahesuṁ.",
  "atk-s0511a27:51_2": "Yasmiṁ pana samaye amhākaṁ bodhisatto lumbinīvane jāto tasmiṁyeva samaye rāhulamātā",
  "atk-s0511a27:51_3": "devī ānando channo kāḷudāyī amacco kaṇḍako assarājā mahābodhirukkho catasso nidhikumbhiyo",
  "atk-s0511a27:51_4": "ca jātā, tattha eko gāvutappamāṇo eko aḍḍhayojanappamāṇo eko tigāvutappamāṇo eko",
  "atk-s0511a27:51_5": "yojanappamāṇo ahosi. Ime satta sahajātā nāma honti.",
  "atk-s0511a27:52_0": "Ubhayanagaravāsino mahāpurisaṁ gahetvā kapilavatthupurameva agamaṁsu. Taṁdivasameva",
  "atk-s0511a27:52_1": "– “kapilavatthunagare suddhodanamahārājassa putto bodhimūle nisīditvā buddho bhavissatī”ti",
  "atk-s0511a27:52_2": "tāvatiṁsabhavane haṭṭhatuṭṭhā devasaṅghā celukkhepādīni pavattentā kīḷiṁsu. Tasmiṁ",
  "atk-s0511a27:52_3": "samaye suddhodanamahārājassa kulūpako aṭṭhasamāpattilābhī kāḷadevalo nāma tāpaso",
  "atk-s0511a27:52_4": "bhattakiccaṁ katvā divāvihāratthāya tāvatiṁsabhavanaṁ gantvā tattha divāvihāraṁ nisinno",
  "atk-s0511a27:52_5": "tā devatā tuṭṭhamānasā kīḷantiyo disvā “kiṁkāraṇā tuṭṭhamānasā pamuditahadayā kīḷatha,",
  "atk-s0511a27:52_6": "mayhaṁ taṁ kāraṇaṁ kathethā”ti pucchi. Tato devatā āhaṁsu – “mārisa, suddhodanarañño",
  "atk-s0511a27:52_7": "putto jāto, so bodhimaṇḍe nisīditvā buddho hutvā dhammacakkaṁ pavattessati, tassa",
  "atk-s0511a27:52_8": "‘anantarūpaṁ buddhalīḷaṁ passituṁ labhissāmā’ti iminā kāraṇena tuṭṭhamhā”ti.",
  "atk-s0511a27:53_0": "Atha tāpaso tāsaṁ devatānaṁ vacanaṁ sutvā paramadassanīyaratanāvalokato devalokato",
  "atk-s0511a27:53_1": "oruyha narapatinivesanaṁ pavisitvā paññatte āsane nisīdi. Tato katapaṭisanthāraṁ",
  "atk-s0511a27:53_2": "rājānaṁ – “putto kira te, mahārāja, jāto, taṁ passissāmā”ti āha. Rājā alaṅkatapaṭiyattaṁ",
  "atk-s0511a27:53_3": "tanayaṁ āharāpetvā devalatāpasaṁ vandāpetuṁ abhihari. Mahāpurisassa pādā parivattitvā",
  "atk-s0511a27:53_4": "vijjulatā viya asitajaladharakūṭesu tāpasassa jaṭāsu patiṭṭhahiṁsu. Bodhisattena",
  "atk-s0511a27:53_5": "hi tenattabhāvena vanditabbo nāma añño natthi. Tato tāpaso uṭṭhāyāsanā bodhisattassa",
  "atk-s0511a27:53_6": "añjaliṁ paggahesi. Rājā taṁ acchariyaṁ disvā attano puttaṁ vandi. Tāpaso bodhisattassa",
  "atk-s0511a27:53_7": "lakkhaṇasampattiṁ disvā – “bhavissati nu kho buddho, udāhu na bhavissatī”ti āvajjetvā",
  "atk-s0511a27:53_8": "upadhārento – “nissaṁsayaṁ buddho bhavissatī”ti anāgataṁsañāṇena ñatvā – “acchariyapuriso",
  "atk-s0511a27:53_9": "aya”nti sitaṁ akāsi.",
  "atk-s0511a27:54_0": "Tato “ahaṁ imaṁ buddhabhūtaṁ daṭṭhuṁ labhissāmi nu kho, no”ti upadhārento – “na labhissāmi,",
  "atk-s0511a27:54_1": "antarāyeva kālaṁ katvā buddhasatenapi buddhasahassenapi gantvā bodhetuṁ asakkuṇeyye",
  "atk-s0511a27:54_2": "arūpabhave nibbattissāmī”ti disvā – “evarūpaṁ nāma acchariyapurisaṁ buddhabhūtaṁ",
  "atk-s0511a27:54_3": "daṭṭhuṁ na labhissāmi, mahatī vata me jāni bhavissatī”ti parodi. Manussā pana disvā",
  "atk-s0511a27:54_4": "– “amhākaṁ ayyo idāneva hasitvā puna roditumārabhi, kiṁ nu kho, bhante, amhākaṁ ayyaputtassa",
  "atk-s0511a27:54_5": "koci antarāyo bhavissatī”ti pucchiṁsu. Tāpaso āha – “natthetassa antarāyo, nissaṁsayena",
  "atk-s0511a27:54_6": "buddho bhavissatī”ti. “Atha kasmā tumhe paroditthā”ti? “Evarūpaṁ acchariyapurisaṁ",
  "atk-s0511a27:54_7": "buddhabhūtaṁ daṭṭhuṁ na labhissāmi, mahatī vata me jāni bhavissatīti attānaṁ anusocanto rodāmī”ti āha.",
  "atk-s0511a27:55_0": "Tato bodhisattaṁ pañcame divase sīsaṁ nhāpetvā – “nāmaṁ gaṇhissāmā”ti rājabhavanaṁ",
  "atk-s0511a27:55_1": "catujjātikagandhena upalimpitvā lājapañcamāni kusumāni vikiritvā asambhinnapāyāsaṁ",
  "atk-s0511a27:55_2": "pacāpetvā tiṇṇaṁ vedānaṁ pāraṅgate aṭṭhasate brāhmaṇe nimantetvā rājabhavane nisīdāpetvā",
  "atk-s0511a27:55_3": "madhupāyāsaṁ bhojetvā sakkāraṁ katvā – “kiṁ nu kho bhavissatī”ti lakkhaṇāni pariggāhāpesuṁ.",
  "atk-s0511a27:55_4": "Tesu rāmādayo aṭṭha brāhmaṇapaṇḍitā lakkhaṇapariggāhakā ahesuṁ. Tesu satta janā dve",
  "atk-s0511a27:55_5": "aṅguliyo ukkhipitvā dvedhā byākariṁsu – “imehi lakkhaṇehi samannāgato agāraṁ ajjhāvasanto",
  "atk-s0511a27:55_6": "rājā hoti cakkavattī, pabbajamāno buddho”ti. Tesaṁ pana sabbadaharo gottena koṇḍañño",
  "atk-s0511a27:55_7": "nāma brāhmaṇo bodhisattassa lakkhaṇavarasampattiṁ disvā – “etassa agāramajjhe ṭhānakāraṇaṁ",
  "atk-s0511a27:55_8": "natthi, ekanteneva vivaṭacchado buddho bhavissatī”ti ekameva aṅguliṁ ukkhipitvā ekaṁsabyākaraṇaṁ",
  "atk-s0511a27:55_9": "byākāsi. Athassa nāmaṁ gaṇhantā sabbalokatthasiddhikarattā siddhatthoti nāmamakaṁsu.",
  "atk-s0511a27:56_0": "Atha te brāhmaṇā attano gharāni gantvā putte āmantetvā evamāhaṁsu – “amhe mahallakā,",
  "atk-s0511a27:56_1": "suddhodanamahārājassa puttaṁ sabbaññutaṁ pattaṁ sambhāveyyāma vā no vā, tumhe pana",
  "atk-s0511a27:56_2": "tasmiṁ pabbajitvā sabbaññutaṁ patte tassa sāsane pabbajathā”ti. Tato sattapi janā",
  "atk-s0511a27:56_3": "yāvatāyukaṁ ṭhatvā yathākammaṁ gatā. Koṇḍaññamāṇavo arogo ahosi. Tadā pana rājā tesaṁ",
  "atk-s0511a27:56_4": "vacanaṁ sutvā – “kiṁ disvā mama putto pabbajissatī”ti te pucchi. “Cattāri pubbanimittāni,",
  "atk-s0511a27:56_5": "devā”ti. “Katarañca katarañcā”ti? “Jiṇṇaṁ byādhitaṁ mataṁ pabbajita”nti. Rājā “ito",
  "atk-s0511a27:56_6": "paṭṭhāya evarūpānaṁ mama puttassa santikaṁ āgamituṁ mā adatthā”ti vatvā kumārassa",
  "atk-s0511a27:56_7": "cakkhupathe jiṇṇapurisādīnaṁ āgamananivāraṇatthaṁ catūsu disāsu gāvutagāvutaṭṭhāne",
  "atk-s0511a27:56_8": "ārakkhaṁ ṭhapesi. Taṁdivasaṁ maṅgalaṭṭhāne sannipatitesu asītiyā ñātikulasahassesu",
  "atk-s0511a27:56_9": "ekameko ekamekaṁ puttaṁ paṭijāni – “ayaṁ buddho vā hotu rājā vā, mayaṁ ekamekaṁ puttaṁ",
  "atk-s0511a27:56_10": "dassāma, sace buddho bhavissati, khattiyasamaṇeheva parivuto vicarissati. Sace rājā",
  "atk-s0511a27:56_11": "cakkavattī bhavissati, khattiyakumāreheva parivuto vicarissatī”ti. Atha rājā mahāpurisassa",
  "atk-s0511a27:56_12": "paramarūpasampannā vigatasabbadosā catusaṭṭhi dhātiyo adāsi. Bodhisatto anantena",
  "atk-s0511a27:56_13": "parivārena mahatā sirisamudayena vaḍḍhi.",
  "atk-s0511a27:57_0": "Athekadivasaṁ rañño vappamaṅgalaṁ nāma ahosi. Taṁdivasaṁ rājā mahatiyā vibhūtiyā",
  "atk-s0511a27:57_1": "mahatā parivārena nagarato nikkhamanto puttampi gahetvāva agamāsi. Kasikammaṭṭhāne",
  "atk-s0511a27:57_2": "eko jamburukkho paramaramaṇīyo ghanasandacchāyo ahosi. Tassa heṭṭhā kumārassa sayanaṁ",
  "atk-s0511a27:57_3": "paññāpetvā upari varakanakatārākhacitaṁ rattacelavitānaṁ bandhitvā sāṇipākārena parikkhipāpetvā",
  "atk-s0511a27:57_4": "ārakkhaṁ ṭhapetvā rājā sabbālaṅkāraṁ alaṅkaritvā amaccagaṇaparivuto naṅgalakaraṇaṭṭhānamagamāsi.",
  "atk-s0511a27:57_5": "Tattha rājā paramamaṅgalaṁ suvaṇṇanaṅgalaṁ gaṇhāti, amaccādayo rajatanaṅgalādīni",
  "atk-s0511a27:57_6": "gaṇhanti. Taṁdivasaṁ naṅgalasahassaṁ yojīyati. Bodhisattaṁ parivāretvā nisinnā dhātiyo",
  "atk-s0511a27:57_7": "– “rañño sampattiṁ passissāmā”ti antosāṇito bahi nikkhantā.",
  "atk-s0511a27:58_0": "Atha bodhisatto ito cito ca olokento kiñci adisvā sahasā uṭṭhāya pallaṅkaṁ ābhujitvā",
  "atk-s0511a27:58_1": "ānāpāne pariggahetvā paṭhamajjhānaṁ nibbattesi. Dhātiyo khajjabhojjantare vicarantiyo",
  "atk-s0511a27:58_2": "thokaṁ cirāyiṁsu. Sesarukkhānaṁ chāyā nivattā, tassa pana jamburukkhassa chāyā parimaṇḍalā",
  "atk-s0511a27:58_3": "hutvā tattheva aṭṭhāsi. Dhātito panassa “ayyaputto ekakovā”ti vegena sāṇipākāraṁ",
  "atk-s0511a27:58_4": "ukkhipitvā pariyesantiyo sirisayane pallaṅkena nisinnaṁ tañca pāṭihāriyaṁ disvā gantvā",
  "atk-s0511a27:58_5": "taṁ pavattiṁ rañño ārocesuṁ. Rājā vegena āgantvā taṁ pāṭihāriyaṁ disvā – “ayaṁ vo,",
  "atk-s0511a27:58_6": "tāta, dutiyavandanā”ti puttaṁ vandi.",
  "atk-s0511a27:59_0": "Atha mahāpuriso anukkamena soḷasavassuddesiko ahosi. Rājā bodhisattassa tiṇṇaṁ utūnaṁ",
  "atk-s0511a27:59_1": "anucchavike ramma-suramma-subhanāmake tayo pāsāde kāresi. Ekaṁ navabhūmikaṁ ekaṁ",
  "atk-s0511a27:59_2": "sattabhūmikaṁ ekaṁ pañcabhūmikaṁ. Tayopi pāsādā ubbedhena samappamāṇā ahesuṁ. Bhūmikāsu",
  "atk-s0511a27:59_3": "pana nānattaṁ ahosi.",
  "atk-s0511a27:60_0": "Atha rājā cintesi – “putto me vayappatto chattamassa ussāpetvā rajjasiriṁ passissāmī”ti.",
  "atk-s0511a27:60_1": "So sākiyānaṁ paṇṇāni pahiṇi “putto me vayappatto, rajje naṁ patiṭṭhāpessāmi, sabbe",
  "atk-s0511a27:60_2": "attano gehesu vayappattā dārikā imaṁ gehaṁ pesentū”ti. Te rañño sāsanaṁ sutvā – “kumāro",
  "atk-s0511a27:60_3": "kevalaṁ rūpasampanno, na kiñci sippaṁ jānāti, dārabharaṇaṁ kātuṁ na sakkhissati,",
  "atk-s0511a27:60_4": "na mayaṁ dhītaro dassāmā”ti āhaṁsu. Rājā taṁ pavattiṁ sutvā puttassa santikaṁ gantvā",
  "atk-s0511a27:60_5": "tamatthaṁ ārocesi. Bodhisatto – “kiṁ sippaṁ dassetuṁ vaṭṭatī”ti āha. “Sahassatthāmaṁ",
  "atk-s0511a27:60_6": "dhanuṁ āropetuṁ vaṭṭati, tātā”ti. “Tena hi āharāpethā”ti āha. Rājā āharāpetvā adāsi.",
  "atk-s0511a27:60_7": "Taṁ dhanuṁ purisasahassaṁ āropeti, purisasahassaṁ oropeti. Mahāpuriso taṁ sarāsanaṁ",
  "atk-s0511a27:60_8": "āharāpetvā pallaṅkena nisinnova jiyaṁ pādaṅguṭṭhake veṭhāpetvā kaḍḍhanto pādaṅguṭṭhakeneva",
  "atk-s0511a27:60_9": "dhanuṁ āropetvā vāmena hatthena daṇḍe gahetvā dakkhiṇena hatthena kaḍḍhitvā jiyaṁ",
  "atk-s0511a27:60_10": "ropesi. Sakalanagaraṁ uppattanākārappattaṁ ahosi. “Kiṁ eso saddo”ti ca vutte “devo",
  "atk-s0511a27:60_11": "gajjatī”ti āhaṁsu. Athaññe “tumhe na jānātha, na devo gajjati, aṅgīrasassa kumārassa",
  "atk-s0511a27:60_12": "sahassatthāmaṁ dhanuṁ āropetvā jiyaṁ poṭhentassa jiyappahārasaddo eso”ti āhaṁsu.",
  "atk-s0511a27:60_13": "Sākiyā taṁ sutvā tāvatakeneva āraddhacittā tuṭṭhamānasā ahesuṁ.",
  "atk-s0511a27:61_0": "Atha mahāpuriso – “kiṁ kātuṁ vaṭṭatī”ti āha. Aṭṭhaṅgulabahalaṁ ayopaṭṭaṁ kaṇḍena",
  "atk-s0511a27:61_1": "vijjhituṁ vaṭṭatīti. Taṁ vijjhitvā – “aññaṁ kiṁ kātuṁ vaṭṭatī”ti āha. Caturaṅgulabahalaṁ",
  "atk-s0511a27:61_2": "asanaphalakaṁ vijjhituṁ vaṭṭatīti. Tampi vijjhitvā – “aññaṁ kiṁ kātuṁ vaṭṭatī”ti",
  "atk-s0511a27:61_3": "āha. Vidatthibahalaṁ udumbaraphalakaṁ vijjhituṁ vaṭṭatīti. Tampi vijjhitvā aññaṁ",
  "atk-s0511a27:61_4": "kiṁ kātuṁ vaṭṭatīti. Tato “vālukasakaṭānī”ti āhaṁsu. Mahāsatto vālukasakaṭampi palālasakaṭampi",
  "atk-s0511a27:61_5": "vinivijjhitvā udake ekūsabhappamāṇaṁ kaṇḍaṁ pesesi thale aṭṭhausabhappamāṇaṁ. Atha",
  "atk-s0511a27:61_6": "naṁ “vātiṅgaṇasaññāya vālaṁ vijjhituṁ vaṭṭatī”ti āhaṁsu. “Tena hi yojanamattaṁ vātiṅgaṇaṁ",
  "atk-s0511a27:61_7": "bandhāpethā”ti vatvā yojanamattake vātiṅgaṇasaññāya vālaṁ bandhāpetvā rattandhakāre",
  "atk-s0511a27:61_8": "meghapaṭalehi channāsu disāsu kaṇḍaṁ khipi. Taṁ gantvā yojanamattake vālaṁ phāletvā",
  "atk-s0511a27:61_9": "pathaviṁ pāvisi. Na kevalaṁ ettakameva, taṁdivasaṁ mahāpuriso loke vattamānaṁ sippaṁ sabbameva dassesi.",
  "atk-s0511a27:62_0": "Atha sākiyā attano dhītaro alaṅkaritvā pesayiṁsu. Cattālīsasahassā nāṭakitthiyo ahesuṁ.",
  "atk-s0511a27:62_1": "Rāhulamātā pana devī aggamahesī ahosi. Mahāpuriso devakumāro viya surayuvatīhi parivuto",
  "atk-s0511a27:62_2": "narayuvatīhi parivuto nippurisehi turiyehi paricāriyamāno mahāsampattiṁ anubhavamāno",
  "atk-s0511a27:62_3": "utuvārena utuvārena tesu tīsu pāsādesu viharati. Athekadivasaṁ bodhisatto uyyānabhūmiṁ",
  "atk-s0511a27:62_4": "gantukāmo sārathiṁ āmantetvā – “rathaṁ yojehi uyyānabhūmiṁ passissāmī”ti āha. So",
  "atk-s0511a27:62_5": "“sādhū”ti paṭissuṇitvā mahārahaṁ vararucirathirakubbaravarattaṁ thirataraneminābhiṁ",
  "atk-s0511a27:62_6": "varakanakarajatamaṇiratanakhacitaīsāmukhaṁ navakanakarajatatārakakhacitanemipassaṁ",
  "atk-s0511a27:62_7": "samosaritavividhasurabhikusumadāmasassirikaṁ ravirathasadisadassanīyaṁ vararathaṁ",
  "atk-s0511a27:62_8": "samalaṅkaritvā sasikumudasadisavaṇṇe anilagaruḷajave ājānīye cattāro maṅgalasindhave",
  "atk-s0511a27:62_9": "yojetvā bodhisattassa paṭivedesi. Bodhisatto devavimānasadisaṁ taṁ rathavaramāruyha",
  "atk-s0511a27:62_10": "uyyānābhimukho pāyāsi.",
  "atk-s0511a27:63_0": "Atha devatā “siddhatthakumārassa abhisambujjhanakālo āsanno, pubbanimittamassa dassessāmā”ti",
  "atk-s0511a27:63_1": "ekaṁ devaputtaṁ jarājajjarasarīraṁ khaṇḍadantaṁ palitakesaṁ vaṅkagattaṁ daṇḍahatthaṁ",
  "atk-s0511a27:63_2": "pavedhamānaṁ katvā dassesuṁ. Taṁ bodhisatto ceva sārathi ca passanti. Tato bodhisatto",
  "atk-s0511a27:63_3": "– “sārathi ko nāmesa puriso kesāpissa na yathā aññesa”nti mahāpadānasutte āgatanayeneva",
  "atk-s0511a27:63_4": "pucchitvā tassa vacanaṁ sutvā – “dhiratthu vata, bho, jāti, yatra hi nāma jātassa",
  "atk-s0511a27:63_5": "jarā paññāyissatī”ti saṁviggahadayo tatova paṭinivattitvā pāsādameva abhiruhi.",
  "atk-s0511a27:64_0": "Rājā “kiṁkāraṇā mama putto paṭinivattī”ti pucchi. “Jiṇṇapurisaṁ disvā, devā”ti. Tato",
  "atk-s0511a27:64_1": "kampamānamānaso rājā aḍḍhayojane ārakkhaṁ ṭhapesi. Punekadivasaṁ bodhisatto uyyānaṁ",
  "atk-s0511a27:64_2": "gacchanto tāhi eva devatāhi nimmitaṁ byādhitañca purisaṁ disvā purimanayeneva pucchitvā",
  "atk-s0511a27:64_3": "saṁviggahadayo nivattitvā pāsādameva abhiruhi. Rājā pucchitvā nāṭakāni vissajjesi.",
  "atk-s0511a27:64_4": "“Pabbajjāya mānasaṁ assa bhinnaṁ karissa”nti ārakkhaṁ vaḍḍhetvā samantato tigāvutappamāṇe",
  "atk-s0511a27:64_5": "padese ārakkhaṁ ṭhapesi.",
  "atk-s0511a27:65_0": "Punapi bodhisatto ekadivasaṁ uyyānaṁ gacchanto tatheva devatāhi nimmitaṁ kālaṅkataṁ",
  "atk-s0511a27:65_1": "disvā purimanayeneva pucchitvā saṁviggahadayo nivattitvā pāsādamabhiruhi. Rājā nivattanakāraṇaṁ",
  "atk-s0511a27:65_2": "pucchitvā puna ārakkhaṁ vaḍḍhetvā yojanappamāṇe padese ārakkhaṁ ṭhapesi.",
  "atk-s0511a27:66_0": "Punapi bodhisatto ekadivasaṁ uyyānaṁ gacchanto tatheva devatāhi nimmitaṁ sunivatthaṁ",
  "atk-s0511a27:66_1": "supārutaṁ pabbajitaṁ disvā – “ko nāmeso, samma, sārathī”ti sārathiṁ pucchi. Sārathi",
  "atk-s0511a27:66_2": "kiñcāpi buddhuppādassa abhāvā pabbajitaṁ vā pabbajitaguṇe vā na jānāti, devatānubhāvena",
  "atk-s0511a27:66_3": "pana “pabbajito nāmāyaṁ devā”ti vatvā pabbajjāya guṇaṁ tassa vaṇṇesi.",
  "atk-s0511a27:67_0": "Tato bodhisatto pabbajjāya ruciṁ uppādetvā taṁdivasaṁ uyyānaṁ agamāsi. Dīghāyukā",
  "atk-s0511a27:67_1": "bodhisattā vassasate vassasate atikkante jiṇṇādīsu ekekaṁ addasaṁsu. Amhākaṁ pana",
  "atk-s0511a27:67_2": "bodhisatto appāyukakāle uppannattā catunnaṁ catunnaṁ māsānaṁ accayena uyyānaṁ gacchanto",
  "atk-s0511a27:67_3": "anukkamena ekekaṁ addasa. Dīghabhāṇakā panāhu – “cattāri nimittāni ekadivaseneva",
  "atk-s0511a27:67_4": "disvā agamāsī”ti. Tattha divasabhāgaṁ kīḷitvā uyyānarasamanubhavitvā maṅgalapokkharaṇiyaṁ",
  "atk-s0511a27:67_5": "nhatvā atthaṅgate sūriye maṅgalasilātale nisīdi attānaṁ alaṅkārāpetukāmo. Athassa",
  "atk-s0511a27:67_6": "cittācāramaññāya sakkena devānamindena āṇatto vissakammo nāma devaputto āgantvā tasseva",
  "atk-s0511a27:67_7": "kappakasadiso hutvā dibbehi alaṅkārehi alaṅkari. Athassa sabbālaṅkārasamalaṅkatassa",
  "atk-s0511a27:67_8": "sabbatālāvacaresu sakāni sakāni paṭibhānāni dassayantesu brāhmaṇesu ca “jaya nandā”tiādivacanehi",
  "atk-s0511a27:67_9": "sutamaṅgalikādīsu nānappakārehi maṅgalavacanatthutighosehi sambhāventesu sabbālaṅkārasamalaṅkataṁ",
  "atk-s0511a27:67_10": "rathavaraṁ abhiruhi. Tasmiṁ samaye – “rāhulamātā puttaṁ vijātā”ti sutvā suddhodanamahārājā",
  "atk-s0511a27:67_11": "– “puttassa me tuṭṭhiṁ nivedethā”ti sāsanaṁ pahiṇi. Bodhisatto taṁ sutvā – “rāhu",
  "atk-s0511a27:67_12": "jāto, bandhanaṁ jāta”nti āha. Rājā – “kiṁ me putto avacā”ti pucchitvā taṁ vacanaṁ",
  "atk-s0511a27:67_13": "sutvā “ito paṭṭhāya me nattā ‘rāhulakumāro’tveva nāmaṁ hotū”ti āha.",
  "atk-s0511a27:68_0": "Bodhisattopi taṁ rathavaramāruyha mahatā parivārena atimanoramena sirisobhaggena",
  "atk-s0511a27:68_1": "nagaraṁ pāvisi. Tasmiṁ samaye rūpasiriyā guṇasampattiyā ca akisā kisāgotamī nāma",
  "atk-s0511a27:68_2": "khattiyakaññā uparipāsādavaratalagatā nagaraṁ pavisantassa bodhisattassa rūpasiriṁ",
  "atk-s0511a27:68_3": "disvā sañjātapītisomanassā hutvā –",
  "atk-s0511a27:69": "“Nibbutā nūna sā mātā, nibbuto nūna so pitā;",
  "atk-s0511a27:70": "Nibbutā nūna sā nārī, yassāyaṁ īdiso patī”ti. –",
  "atk-s0511a27:71": "Imaṁ udānaṁ udānesi.",
  "atk-s0511a27:72_0": "Bodhisatto taṁ sutvā cintesi – “ayaṁ me sussavanaṁ vacanaṁ sāvesi, ahañhi nibbānaṁ",
  "atk-s0511a27:72_1": "gavesanto vicarāmi, ajjeva mayā gharāvāsaṁ chaḍḍetvā nikkhamma pabbajitvā nibbānaṁ",
  "atk-s0511a27:72_2": "gavesituṁ vaṭṭatī”ti. “Ayaṁ imissā ācariyabhāgo hotū”ti muttāhāraṁ kaṇṭhato omuñcitvā",
  "atk-s0511a27:72_3": "kisāgotamiyā satasahassagghanikaṁ paramaratikaraṁ muttāhāraṁ pesesi. Sā “siddhatthakumāro",
  "atk-s0511a27:72_4": "mayi paṭibaddhahadayo hutvā paṇṇākāraṁ pesesī”ti somanassajātā ahosi.",
  "atk-s0511a27:73_0": "Bodhisattopi mahatā sirisamudayena paramaramaṇīyaṁ pāsādaṁ abhiruhitvā sirisayane",
  "atk-s0511a27:73_1": "nipajji. Tāvadeva naṁ paripuṇṇarajanikarasadisaruciravaravadanā bimbaphalasadisadasanavasanā",
  "atk-s0511a27:73_2": "sitavimalasamasaṁhitāviraḷavaradasanā asitanayanakesapāsā sujātañjanātinīlakuṭilabhamukā",
  "atk-s0511a27:73_3": "sujātahaṁsasamasaṁhitapayodharā ratikaranavakanakarajataviracitavaramaṇimekhalā parigatavipulaghanajaghanataṭā",
  "atk-s0511a27:73_4": "karikarasannibhoruyugalā naccagītavāditesu kusalā surayuvatisadisarūpasobhā varayuvatiyo",
  "atk-s0511a27:73_5": "madhuraravāni turiyāni gahetvā mahāpurisaṁ samparivāretvā ramāpayantiyo naccagītavāditāni",
  "atk-s0511a27:73_6": "payojayiṁsu. Bodhisatto pana kilesesu virattacittatāya naccagītādīsu anabhirato muhuttaṁ niddaṁ okkami.",
  "atk-s0511a27:74_0": "Tā taṁ disvā “yassatthāya naccādīni mayaṁ payojema, so niddaṁ upagato, idāni kimatthaṁ",
  "atk-s0511a27:74_1": "kilamāmā”ti gahitāni turiyāni ajjhottharitvā nipajjiṁsu, gandhatelappadīpā ca jhāyanti.",
  "atk-s0511a27:74_2": "Bodhisatto pabujjhitvā sayanapiṭṭhe pallaṅkena nisinno addasa tā itthiyo turiyabhaṇḍāni",
  "atk-s0511a27:74_3": "avattharitvā niddāyantiyo paggharitalālā kilinnakapolagattā, ekaccā dante khādantiyo,",
  "atk-s0511a27:74_4": "ekaccā kākacchantiyo, ekaccā vippalapantiyo, ekaccā vivaṭamukhā, ekaccā apagatavasanarasanā,",
  "atk-s0511a27:74_5": "pākaṭabībhacchasambādhaṭṭhānā, ekaccā vimuttākulasiroruhā susānarūparūpaṁ dhārayamānā",
  "atk-s0511a27:74_6": "sayiṁsu. Mahāsatto tāsaṁ taṁ vippakāraṁ disvā bhiyyosomattāya kāmesu virattacitto",
  "atk-s0511a27:74_7": "ahosi. Tassa pana alaṅkatapaṭiyattaṁ dasasatanayanabhavanasadisaṁ rucirasobhampi",
  "atk-s0511a27:74_8": "pāsādavaratalaṁ apaviddhamatasarīrakuṇapabharitaṁ āmakasusānamiva paramapaṭikkūlaṁ",
  "atk-s0511a27:74_9": "upaṭṭhāsi. Tayopi bhavā ādittabhavanasadisā hutvā upaṭṭhahiṁsu. “Upaddutaṁ vata,",
  "atk-s0511a27:74_10": "bho, upassaṭṭhaṁ vata bho”ti ca vācaṁ pavattesi. Ativiya pabbajjāya cittaṁ nami.",
  "atk-s0511a27:75_0": "So “ajjeva mayā mahābhinikkhamanaṁ nikkhamituṁ vaṭṭatī”ti sirisayanato uṭṭhāya dvārasamīpaṁ",
  "atk-s0511a27:75_1": "gantvā – “ko etthā”ti āha. Ummāre sīsaṁ katvā nipanno channo āha – “ahaṁ, ayyaputta,",
  "atk-s0511a27:75_2": "channo”ti. Atha mahāpuriso – “ahaṁ ajja mahābhinikkhamanaṁ nikkhamitukāmo, na kañci",
  "atk-s0511a27:75_3": "paṭiveditvā sīghamekaṁ atijayaṁ sindhavaṁ kappehī”ti. So “sādhu, devā”ti assabhaṇḍakaṁ",
  "atk-s0511a27:75_4": "gahetvā assasālaṁ gantvā gandhatelappadīpesu jalantesu sumanapaṭṭavitānassa heṭṭhā",
  "atk-s0511a27:75_5": "paramaramaṇīye bhūmibhāge ṭhitaṁ arimanthakaṁ kaṇḍakaṁ turaṅgavaraṁ disvā – “ajja",
  "atk-s0511a27:75_6": "mayā ayyaputtassa nikkhamanatthāya imameva maṅgalahayaṁ kappetuṁ vaṭṭatī”ti kaṇḍakaṁ",
  "atk-s0511a27:75_7": "kappesi. So kappiyamānova aññāsi – “ayaṁ kappanā atigāḷhā, aññesu divasesu uyyānakīḷaṁ",
  "atk-s0511a27:75_8": "gamanakāle kappanā viya na hoti. Nissaṁsayaṁ ajjeva ayyaputto mahābhinikkhamanaṁ",
  "atk-s0511a27:75_9": "nikkhamissatī”ti. Tato tuṭṭhamānaso mahāhasitaṁ hasi. So nādo taṁ sakalakapilavatthupuraṁ",
  "atk-s0511a27:75_10": "unnādaṁ kareyya, devatā pana sannirumbhitvā na kassaci sotuṁ adaṁsu.",
  "atk-s0511a27:76_0": "Bodhisatto “puttaṁ tāva passissāmī”ti cintetvā ṭhitaṭṭhānato uṭṭhāya rāhulamātuyā",
  "atk-s0511a27:76_1": "vasanaṭṭhānaṁ gantvā gabbhadvāraṁ vivari. Tasmiṁ khaṇe antogabbhe gandhatelappadīpo",
  "atk-s0511a27:76_2": "jhāyati. Rāhulamātā sumanamallikādīnaṁ ambaṇamattena attippakiṇṇe varasayane puttassa",
  "atk-s0511a27:76_3": "matthake hatthaṁ ṭhapetvā niddāyati. Bodhisatto ummāre pādaṁ ṭhapetvā ṭhitakova oloketvā",
  "atk-s0511a27:76_4": "– “sacāhaṁ deviyā hatthaṁ apanetvā mama puttaṁ gaṇhissāmi, devī pabujjhissati, evaṁ",
  "atk-s0511a27:76_5": "me abhinikkhamanassa antarāyo bhavissati. Buddho hutvāva āgantvā puttaṁ passissāmī”ti",
  "atk-s0511a27:76_6": "cintetvā pāsādatalato otaritvā assassa samīpaṁ gantvā evamāha – “tāta kaṇḍaka, tvaṁ",
  "atk-s0511a27:76_7": "ajja ekarattiṁ maṁ tāraya, ahaṁ taṁ nissāya buddho hutvā sadevakaṁ lokaṁ tāressāmī”ti.",
  "atk-s0511a27:76_8": "Tato ullaṅghitvā kaṇḍakassa piṭṭhiṁ abhiruhi. Kaṇḍako gīvato paṭṭhāya āyāmato aṭṭhārasahattho",
  "atk-s0511a27:76_9": "hoti tadanurūpena ubbedhena samannāgato rūpaggajavabalasampanno sabbaseto dhotasaṅkhasadisadassanīyavaṇṇo.",
  "atk-s0511a27:76_10": "Tato bodhisatto varaturaṅgapiṭṭhigato channaṁ assassa vāladhiṁ gāhāpetvā aḍḍharattasamaye",
  "atk-s0511a27:76_11": "nagarassa mahādvāraṁ sampatto.",
  "atk-s0511a27:77_0": "Tadā pana rājā pubbeva bodhisattassa gamanapaṭisedhanatthāya dvīsu dvārakavāṭesu",
  "atk-s0511a27:77_1": "ekekaṁ purisasahassena vivaritabbaṁ kāretvā tattha bahupurise ārakkhaṁ ṭhapesi. Bodhisatto",
  "atk-s0511a27:77_2": "kira purisagaṇanāya koṭisatasahassassa balaṁ dhāresi, hatthigaṇanāya koṭisahassassa.",
  "atk-s0511a27:77_3": "Tasmā so cintesi – “yadi dvāraṁ na vivarīyati, ajja kaṇḍakassa piṭṭhe nisinno channaṁ",
  "atk-s0511a27:77_4": "vāladhiṁ gāhāpetvā tena saddhiṁyeva kaṇḍakaṁ ūrūhi nippīḷetvā aṭṭhārasahatthaṁ pākāraṁ",
  "atk-s0511a27:77_5": "uppatitvā atikkameyya”nti. Channo cintesi – “sace dvāraṁ na ugghāpayati, ahaṁ ayyaputtaṁ",
  "atk-s0511a27:77_6": "khandhe katvā kaṇḍakaṁ dakkhiṇahatthena parikkhipanto upakacchake katvā uppatitvā",
  "atk-s0511a27:77_7": "pākāraṁ atikkamissāmī”ti. Kaṇḍako cintesi – “ahaṁ dvāre avivariyamāne yathānisinnameva",
  "atk-s0511a27:77_8": "ayyaputtaṁ gahitavāladhinā channena saddhiṁ uppatitvā pākārassa purato patiṭṭhahissāmī”ti.",
  "atk-s0511a27:77_9": "Evameva tayo purisā cintayiṁsu. Dvāre adhivatthā devatā mahādvāraṁ vivariṁsu.",
  "atk-s0511a27:78": "Tasmiṁ khaṇe māro pāpimā “mahāsattaṁ nivattessāmī”ti āgantvā gaganatale ṭhatvā āha –",
  "atk-s0511a27:79": "“Mā nikkhama mahāvīra, ito te sattame dine;",
  "atk-s0511a27:80": "Dibbaṁ tu cakkaratanaṁ, addhā pātu bhavissati. –",
  "atk-s0511a27:81": "Dvisahassaparittadīpaparivārānaṁ catunnaṁ mahādīpānaṁ rajjaṁ kāressasi, nivatta, mārisā”ti. Mahāpuriso āha “kosi tva”nti. Ahaṁ vasavattīti.",
  "atk-s0511a27:82": "“Jānāmahaṁ mahārāja, mayhaṁ cakkassa sambhavaṁ;",
  "atk-s0511a27:83": "Anatthikohaṁ rajjena, gaccha tvaṁ māra mā idha.",
  "atk-s0511a27:84": "“Sakalaṁ dasasahassampi, lokadhātumahaṁ pana;",
  "atk-s0511a27:85": "Unnādetvā bhavissāmi, buddho loke vināyako”ti. –",
  "atk-s0511a27:86": "Āha. So tatthevantaradhāyi.",
  "atk-s0511a27:87_0": "Mahāsatto ekūnattiṁsavassakāle hatthagataṁ cakkavattirajjaṁ kheḷapiṇḍaṁ viya anapekkho",
  "atk-s0511a27:87_1": "chaḍḍetvā cakkavattisirinivāsabhūtā rājabhavanā nikkhamitvā āsāḷhipuṇṇamāya uttarāsāḷhanakkhatte",
  "atk-s0511a27:87_2": "vattamāne nagarato nikkhamitvā nagaraṁ apaloketukāmo ahosi. Vitakkasamanantarameva",
  "atk-s0511a27:87_3": "cassa kulālacakkaṁ viya so bhūmippadeso parivatti. Yathāṭhitova mahāsatto kapilavatthupuraṁ",
  "atk-s0511a27:87_4": "disvā tassiṁ bhūmippadese kaṇḍakanivattanaṁ nāma cetiyaṭṭhānaṁ dassetvā gantabbamagābhimukhaṁyeva",
  "atk-s0511a27:87_5": "kaṇḍakaṁ katvā pāyāsi mahatā sakkārena uḷārena sirisamudayena. Tadā mahāsatte gacchante",
  "atk-s0511a27:87_6": "tassa purato devatā saṭṭhi ukkāsatasahassāni dhārayiṁsu, tathā pacchato saṭṭhi dakkhiṇato",
  "atk-s0511a27:87_7": "saṭṭhi ukkāsatasahassāni, tathā vāmapassato. Aparā devatā surabhikusumamālādāmacandanacuṇṇacāmaradhajapaṭākāhi",
  "atk-s0511a27:87_8": "sakkarontiyo parivāretvā agamaṁsu. Dibbāni saṅgītāni anekāni ca turiyāni vajjiṁsu.",
  "atk-s0511a27:88_0": "Iminā sirisamudayena gacchanto bodhisatto ekaratteneva tīṇi rajjāni atikkamma tiṁsayojanikaṁ",
  "atk-s0511a27:88_1": "maggaṁ gantvā anomānadītīraṁ sampāpuṇi. Atha bodhisatto nadītīre ṭhatvā channaṁ pucchi",
  "atk-s0511a27:88_2": "– “kā nāmāyaṁ nadī”ti? “Anomā nāma, devā”ti. “Amhākampi pabbajjā anomā bhavissatī”ti",
  "atk-s0511a27:88_3": "paṇhiyā assaṁ ghaṭṭento assassa saññaṁ adāsi. Asso ullaṅghitvā aṭṭhausabhavitthārāya",
  "atk-s0511a27:88_4": "nadiyā pārimatīre aṭṭhāsi. Bodhisatto assapiṭṭhito oruyha muttarāsisadise vālukāpuline",
  "atk-s0511a27:88_5": "ṭhatvā channaṁ āmantesi – “samma channa, tvaṁ mayhaṁ ābharaṇāni ceva kaṇḍakañca ādāya",
  "atk-s0511a27:88_6": "gaccha, ahaṁ pabbajissāmī”ti. Channo, “ahampi, deva, pabbajissāmī”ti. Bodhisatto",
  "atk-s0511a27:88_7": "āha – “na labbhā tayā pabbajituṁ, gaccheva tva”nti tikkhattuṁ nivāretvā ābharaṇāni",
  "atk-s0511a27:88_8": "ceva kaṇḍakañca paṭicchāpetvā cintesi – “ime mayhaṁ kesā samaṇasāruppā na honti,",
  "atk-s0511a27:88_9": "te khaggena chindissāmī”ti dakkhiṇena hatthena paramanisitamasivaraṁ gahetvā vāmahatthena",
  "atk-s0511a27:88_10": "moḷiyā saddhiṁ cūḷaṁ gahetvā chindi, kesā dvaṅgulamattā hutvā dakkhiṇato āvaṭṭamānā",
  "atk-s0511a27:88_11": "sīse allīyiṁsu. Tesaṁ pana kesānaṁ yāvajīvaṁ tadeva pamāṇaṁ ahosi, massu ca tadanurūpaṁ,",
  "atk-s0511a27:88_12": "puna kesamassuohāraṇakiccampissa nāhosi. Bodhisatto saha moḷiyā cūḷaṁ gahetvā – “sacāhaṁ",
  "atk-s0511a27:88_13": "buddho bhavissāmi, ākāse tiṭṭhatu, no ce, bhūmiyaṁ patatū”ti ākāse khipi. Taṁ cūḷāmaṇibandhanaṁ",
  "atk-s0511a27:88_14": "yojanappamāṇaṁ ṭhānaṁ gantvā ākāse aṭṭhāsi.",
  "atk-s0511a27:89": "Atha sakko devarājā dibbena cakkhunā olokento yojanikena ratanacaṅkoṭakena taṁ paṭiggahetvā tāvatiṁsabhavane tiyojanaṁ sattaratanamayaṁ cūḷāmaṇicetiyaṁ nāma patiṭṭhāpesi. Yathāha –",
  "atk-s0511a27:90": "“Chetvāna moḷiṁ varagandhavāsitaṁ, vehāyasaṁ ukkhipi aggapuggalo;",
  "atk-s0511a27:91": "Sahassanetto sirasā paṭiggahi, suvaṇṇacaṅkoṭavarena vāsavo”ti. ;",
  "atk-s0511a27:92_0": "Puna bodhisatto cintesi – “imāni kāsikavatthāni mahagghāni, na mayhaṁ samaṇasāruppānī”ti.",
  "atk-s0511a27:92_1": "Athassa kassapabuddhakāle purāṇasahāyako ghaṭikāramahābrahmā ekaṁ buddhantaraṁ vināsabhāvāppattena",
  "atk-s0511a27:92_2": "mittabhāvena cintesi – “ajja me sahāyako mahābhinikkhamanaṁ nikkhanto, samaṇaparikkhāramassa",
  "atk-s0511a27:92_3": "gahetvā gacchissāmī”ti.",
  "atk-s0511a27:93": "“Ticīvarañca patto ca, vāsi sūci ca bandhanaṁ;",
  "atk-s0511a27:94": "Parissāvanañca aṭṭhete, yuttayogassa bhikkhuno”ti. –",
  "atk-s0511a27:95_0": "Ime aṭṭha samaṇaparikkhāre āharitvā adāsi. Mahāpuriso arahaddhajaṁ nivāsetvā uttamaṁ",
  "atk-s0511a27:95_1": "pabbajjāvesaṁ gahetvā sāṭakayugalaṁ ākāse khipi. Taṁ mahābrahmā paṭiggahetvā brahmaloke",
  "atk-s0511a27:95_2": "dvādasayojanikaṁ sabbaratanamayaṁ cetiyaṁ katvā taṁ anto pakkhipitvā ṭhapesi. Atha",
  "atk-s0511a27:95_3": "naṁ mahāsatto – “channa, mama vacanena mātāpitūnaṁ ārogyaṁ vadehī”ti vatvā uyyojesi.",
  "atk-s0511a27:95_4": "Tato channo mahāpurisaṁ vanditvā padakkhiṇaṁ katvā pakkāmi. Kaṇḍako pana channena",
  "atk-s0511a27:95_5": "saddhiṁ mantayamānassa bodhisattassa vacanaṁ suṇanto ṭhatvā – “natthi dāni mayhaṁ",
  "atk-s0511a27:95_6": "puna sāmino dassana”nti cakkhupathamassa vijahanto viyogadukkhamadhivāsetuṁ asakkonto",
  "atk-s0511a27:95_7": "hadayena phalitena kālaṁ katvā suraripudurabhibhavane tāvatiṁsabhavane kaṇḍako nāma",
  "atk-s0511a27:95_8": "devaputto hutvā nibbatti. Tassa uppatti vimalatthavilāsiniyā vimānavatthuṭṭhakathāya",
  "atk-s0511a27:95_9": "gahetabbā. Channassa paṭhamaṁ ekova soko ahosi. So kaṇḍakassa kālakiriyāya dutiyena",
  "atk-s0511a27:95_10": "sokena pīḷiyamāno rodanto paridevanto dukkhena agamāsi.",
  "atk-s0511a27:96_0": "Bodhisattopi pabbajitvā tasmiṁyeva padese anupiyaṁ nāma ambavanaṁ atthi, tattheva",
  "atk-s0511a27:96_1": "sattāhaṁ pabbajjāsukhena vītināmetvā tato pacchā sañjhāppabhānurañjitasaliladharasaṁvuto",
  "atk-s0511a27:96_2": "saradasamaye paripuṇṇarajanikaro viya kāsāvavarasaṁvuto ekakopi anekajanaparivuto",
  "atk-s0511a27:96_3": "viya virocamāno taṁ vanavāsimigapakkhīnaṁ nayanāmatapānamiva karonto ekacaro sīho",
  "atk-s0511a27:96_4": "viya narasīho mattamātaṅgavilāsagāmī samassāsento viya vasundharaṁ pādatalehi ekadivaseneva",
  "atk-s0511a27:96_5": "tiṁsayojanikaṁ maggaṁ gantvā uttuṅgataraṅgabhaṅgaṁ asaṅgaṁ gaṅgaṁ nadiṁ uttaritvā",
  "atk-s0511a27:96_6": "ratanajutivisaravirājitavararucirarājagahaṁ rājagahaṁ nāma nagaraṁ pāvisi. Pavisitvā",
  "atk-s0511a27:96_7": "ca pana sapadānaṁ piṇḍāya cari. Sakalaṁ pana taṁ nagaraṁ bodhisattassa rūpadassanena",
  "atk-s0511a27:96_8": "dhanapālake paviṭṭhe taṁ nagaraṁ viya asurinde paviṭṭhe devanagaraṁ viya saṅkhobhamagamāsi.",
  "atk-s0511a27:96_9": "Piṇḍāya carante mahāpurise nagaravāsino manussā mahāsattassa rūpadassanena sañjātapītisomanassā",
  "atk-s0511a27:96_10": "jātavimhitā bodhisattassa rūpadassanāvajjitahadayā ahesuṁ.",
  "atk-s0511a27:97_0": "Tesaṁ manussānaṁ aññataro aññataramevamāha – “kinnu yaṁ, bho, rāhubhayena nigūḷhakiraṇajālo",
  "atk-s0511a27:97_1": "puṇṇacando manussalokamāgato”ti. Tamañño sitaṁ katvā evamāha – “kiṁ kathesi, samma,",
  "atk-s0511a27:97_2": "kadā nāma tayā puṇṇacando manussalokamāgato diṭṭhapubbo, nanu esa kusumaketukāmadevo",
  "atk-s0511a27:97_3": "vesantaramādāya amhākaṁ mahārājassa nāgarānañca paramalīḷāvibhūtiṁ disvā kīḷitumāgato”ti.",
  "atk-s0511a27:97_4": "Tamañño sitaṁ katvā evamāha – “kiṁ, bho, tvaṁ ummattosi, nanu kāmo issarakodhahutāsanaparidaḍḍhasarīro",
  "atk-s0511a27:97_5": "surapatidasasatanayano eso amarapurasaññāya idhāgato”ti! Tamañño īsakaṁ hasitvā –",
  "atk-s0511a27:97_6": "“kiṁ vadesi, bho, te pubbāparavirodhaṁ, kuto panassa dasasatanayanāni, kuto vajiraṁ,",
  "atk-s0511a27:97_7": "kuto erāvaṇo. Addhā brahmā esa brāhmaṇajanaṁ pamattaṁ ñatvā vedavedaṅgādīsu niyojanatthāya",
  "atk-s0511a27:97_8": "āgato”ti. Te sabbepi apasādetvā añño paṇḍitajātiko evamāha – “nevāyaṁ puṇṇacando,",
  "atk-s0511a27:97_9": "na ca kāmadevo, nāpi dasasatanayano, na cāpi brahmā, sabbalokanāyako satthā esa acchariyamanusso”ti.",
  "atk-s0511a27:98_0": "Evaṁ sallapantesu eva nāgaresu rājapurisā gantvā taṁ pavattiṁ rañño bimbisārassa",
  "atk-s0511a27:98_1": "ārocesuṁ – “deva, devo vā gandhabbo vā udāhu nāgarājā vā yakkho vā ko nu vā amhākaṁ",
  "atk-s0511a27:98_2": "nagare piṇḍāya caratī”ti. Rājā taṁ sutvā uparipāsādatale ṭhatvā mahāpurisaṁ disvā",
  "atk-s0511a27:98_3": "acchariyabbhutacittajāto rājapurise āṇāpesi – “gacchatha, bhaṇe, taṁ vīmaṁsatha,",
  "atk-s0511a27:98_4": "sace amanusso bhavissati, nagarā nikkhamitvā antaradhāyissati, sace devatā bhavissati,",
  "atk-s0511a27:98_5": "ākāsena gamissati, sace nāgarājā bhavissati, pathaviyaṁ nimujjitvā gamissati, sace",
  "atk-s0511a27:98_6": "manusso bhavissati, yathāladdhaṁ bhikkhaṁ paribhuñjissatī”ti.",
  "atk-s0511a27:99_0": "Mahāpurisopi santindriyo santamānaso rūpasobhāya mahājanassa nayanāni ākaḍḍhento",
  "atk-s0511a27:99_1": "viya yugamattaṁ pekkhamāno missakabhattaṁ yāpanamattaṁ saṁharitvā paviṭṭhadvāreneva",
  "atk-s0511a27:99_2": "nagarā nikkhamitvā paṇḍavapabbatacchāyāya puratthābhimukho nisīditvā āhāraṁ paccavekkhitvā",
  "atk-s0511a27:99_3": "nibbikāro paribhuñji. Tato rājapurisā gantvā taṁ pavattiṁ rañño ārocesuṁ. Tato dūtavacanaṁ",
  "atk-s0511a27:99_4": "sutvā magadhādhipati rājā bālajanehi duranusāro merumandārasāro sattasāro bimbisāro",
  "atk-s0511a27:99_5": "bodhisattassa guṇassavaneneva sañjātadassanakutūhalo vegena nagarato nikkhamitvā",
  "atk-s0511a27:99_6": "paṇḍavapabbatābhimukho gantvā yānā oruyha bodhisattassa santikaṁ gantvā tena katānuñño",
  "atk-s0511a27:99_7": "bandhujanasinehasītale silātale nisīditvā bodhisattassa iriyāpathe pasīditvā katapaṭisanthāro",
  "atk-s0511a27:99_8": "nāmagottādīni pucchitvā bodhisattassa sabbaṁ issariyaṁ niyyātesi. Bodhisatto – “mayhaṁ,",
  "atk-s0511a27:99_9": "mahārāja, vatthukāmehi vā kilesakāmehi vā attho natthi. Ahañhi paramābhisambodhiṁ",
  "atk-s0511a27:99_10": "patthayanto nikkhanto”ti āha. Rājā anekappakārena yācantopi tassa cittaṁ alabhitvā",
  "atk-s0511a27:99_11": "– “addhā buddho bhavissati, buddhabhūtena pana tayā paṭhamaṁ mama vijitaṁ āgantabba”nti",
  "atk-s0511a27:99_12": "vatvā nagaraṁ paviṭṭho.",
  "atk-s0511a27:100": "“Atha rājagahaṁ vararājagahaṁ, nararājavare nagaraṁ tu gate;",
  "atk-s0511a27:101": "Girirājavaro munirājavaro, migarājagato sugatopi gato”.",
  "atk-s0511a27:102_0": "Atha bodhisatto anupubbena cārikaṁ caramāno āḷārañca kālāmaṁ udakañca rāmaputtaṁ",
  "atk-s0511a27:102_1": "upasaṅkamitvā aṭṭha samāpattiyo nibbattetvā – “nāyaṁ maggo bodhiyā”ti taṁ samāpattibhāvanaṁ",
  "atk-s0511a27:102_2": "analaṅkaritvā mahāpadhānaṁ padahitukāmo uruvelaṁ gantvā – “ramaṇīyo vatāyaṁ bhūmibhāgo”ti",
  "atk-s0511a27:102_3": "tattheva vāsaṁ upagantvā mahāpadhānaṁ padahi. Lakkhaṇapariggāhakabrāhmaṇānaṁ cattāro",
  "atk-s0511a27:102_4": "puttā koṇḍañño brāhmaṇo cāti ime pañca janā paṭhamaṁyeva pabbajitā gāmanigamarājadhānīsu",
  "atk-s0511a27:102_5": "bhikkhācariyaṁ carantā tattha bodhisattaṁ sampāpuṇiṁsu. Atha naṁ chabbassāni mahāpadhānaṁ",
  "atk-s0511a27:102_6": "padahantaṁ – “idāni buddho bhavissati, idāni buddho bhavissatī”ti pariveṇasammajjanādikāya",
  "atk-s0511a27:102_7": "vattapaṭipattiyā upaṭṭhahamānā santikāvacarāvassa ahesuṁ. Bodhisattopi – “koṭippattaṁ",
  "atk-s0511a27:102_8": "dukkaraṁ karissāmī”ti ekatilataṇḍulādīhi vītināmesi. Sabbasopi āhārupacchedaṁ akāsi.",
  "atk-s0511a27:102_9": "Devatāpi lomakūpehi dibbojaṁ upahārayamānā pakkhipiṁsu.",
  "atk-s0511a27:103_0": "Athassa tāya nirāhāratāya paramakisabhāvappattakāyassa suvaṇṇavaṇṇo kāyo kāḷavaṇṇo",
  "atk-s0511a27:103_1": "ahosi, dvattiṁsamahāpurisalakkhaṇāni paṭicchannāni ahesuṁ. Atha bodhisatto dukkarakārikāya",
  "atk-s0511a27:103_2": "antaṁ gantvā – “nāyaṁ maggo bodhiyā”ti oḷārikaṁ āhāraṁ āhāretuṁ gāmanigamesu piṇḍāya",
  "atk-s0511a27:103_3": "caritvā āhāraṁ āhari. Athassa dvattiṁsamahāpurisalakkhaṇāni pākatikāni ahesuṁ, kāyo",
  "atk-s0511a27:103_4": "suvaṇṇavaṇṇo ahosi. Atha pañcavaggiyā bhikkhū taṁ disvā – “ayaṁ chabbassāni dukkarakārikaṁ",
  "atk-s0511a27:103_5": "karontopi sabbaññutaṁ paṭivijjhituṁ nāsakkhi, idāni gāmanigamarājadhānīsu piṇḍāya",
  "atk-s0511a27:103_6": "caritvā oḷārikaṁ āhāraṁ āhariyamāno kiṁ sakkhissati, bāhulliko esa padhānavibbhanto,",
  "atk-s0511a27:103_7": "kiṁ no iminā”ti mahāpurisaṁ pahāya bārāṇasiyaṁ isipatanaṁ agamaṁsu.",
  "atk-s0511a27:104_0": "Atha mahāpuriso visākhapuṇṇamāya uruvelāyaṁ senānigame senākuṭumbikassa gehe nibbattā",
  "atk-s0511a27:104_1": "sujātā nāma dārikā ahosi. Tāya sampasādanajātāya dinnaṁ pakkhittadibbojaṁ madhupāyāsaṁ",
  "atk-s0511a27:104_2": "paribhuñjitvā suvaṇṇapātiṁ gahetvā nerañjarāya paṭisotaṁ khipitvā kāḷanāgarājaṁ supantaṁ",
  "atk-s0511a27:104_3": "bodhesi. Atha bodhisatto nerañjarātīre surabhikusumasamalaṅkate nīlobhāse manorame",
  "atk-s0511a27:104_4": "sālavane divāvihāraṁ katvā sāyanhasamaye devatāhi alaṅkatena maggena bodhirukkhābhimukho",
  "atk-s0511a27:104_5": "pāyāsi. Devanāgayakkhasiddhādayo dibbehi mālāgandhavilepanehi pūjayiṁsu. Tasmiṁ samaye",
  "atk-s0511a27:104_6": "sotthiyo nāma tiṇahārako tiṇaṁ ādāya paṭipathe āgacchanto mahāpurisassa ākāraṁ ñatvā",
  "atk-s0511a27:104_7": "aṭṭha tiṇamuṭṭhiyo adāsi. Bodhisatto tiṇaṁ gahetvā asitañjanagirisaṅkāsaṁ ācarantamiva",
  "atk-s0511a27:104_8": "dinakarajālaṁ sakahadayamiva karuṇāsītalaṁ sītacchāyaṁ vividhavihagagaṇasampātavirahitaṁ",
  "atk-s0511a27:104_9": "mandamāruteritāya ghanasākhāya samalaṅkataṁ naccantamiva pītiyā rañjamānamiva ca",
  "atk-s0511a27:104_10": "tarugaṇānaṁ virocamānavijayatarumassatthabodhirukkhamūlamupagantvā assatthadumarājaṁ",
  "atk-s0511a27:104_11": "tikkhattuṁ padakkhiṇaṁ katvā pubbuttaradisābhāge ṭhito tāni tiṇāni agge gahetvā cālesi.",
  "atk-s0511a27:104_12": "Tāvadeva cuddasahattho pallaṅko ahosi. Tāni ca tiṇāni cittakārena lekhāgahitāni viya",
  "atk-s0511a27:104_13": "ahesuṁ. Bodhisatto tattha cuddasahatthe tiṇasanthare tisandhipallaṅkaṁ ābhujitvā",
  "atk-s0511a27:104_14": "caturaṅgasamannāgatavīriyaṁ adhiṭṭhahitvā suvaṇṇapīṭhe ṭhapitarajatakkhandhaṁ viya",
  "atk-s0511a27:104_15": "ca paññāsahatthaṁ bodhikkhandhaṁ piṭṭhito katvā upari maṇichattena viya bodhisākhāhi",
  "atk-s0511a27:104_16": "dhāriyamāno nisīdi. Suvaṇṇavaṇṇe panassa cīvare bodhiaṅkurā patamānā suvaṇṇapaṭṭe",
  "atk-s0511a27:104_17": "pavāḷā viya nikkhittā virocayiṁsu.",
  "atk-s0511a27:105_0": "Bodhisatte pana tattha nisinneyeva vasavattimāro devaputto – “siddhatthakumāro mama",
  "atk-s0511a27:105_1": "visayamatikkamitukāmo, na dānāhamatikkamitumassa dassāmī”ti mārabalassa tamatthaṁ",
  "atk-s0511a27:105_2": "ārocetvā mārabalamādāya nikkhami. Sā kira mārasenā mārassa purato dvādasayojanā ahosi,",
  "atk-s0511a27:105_3": "tathā dakkhiṇato ca vāmapassato ca, pacchato pana cakkavāḷapariyantaṁ katvā ṭhitā,",
  "atk-s0511a27:105_4": "uddhaṁ navayojanubbedhā ahosi. Yassā pana unnadantiyā saddo navayojanasahassato paṭṭhāya",
  "atk-s0511a27:105_5": "pathaviundriyanasaddo viya suyyati. Tasmiṁ samaye sakko devarājā vijayuttaraṁ nāma",
  "atk-s0511a27:105_6": "saṅkhaṁ dhamamāno aṭṭhāsi. So kira saṅkho vīsahatthasatiko ahosi. Pañcasikho gandhabbadevaputto",
  "atk-s0511a27:105_7": "tigāvutāyataṁ beḷuvapaṇḍuvīṇaṁ ādāya vādayamāno maṅgalayuttāni gītāni gāyamāno aṭṭhāsi.",
  "atk-s0511a27:105_8": "Suyāmo devarājā tigāvutāyataṁ saradasamayarajanikarasassirikaṁ dibbacāmaraṁ gahetvā",
  "atk-s0511a27:105_9": "mandaṁ mandaṁ bījayamāno aṭṭhāsi. Brahmā ca sahampati tiyojanavitthataṁ dutiyamiva",
  "atk-s0511a27:105_10": "puṇṇacandaṁ setacchattaṁ bhagavato uddhaṁ dhāretvā aṭṭhāsi. Mahākāḷopi nāgarājā asītiyā",
  "atk-s0511a27:105_11": "nāganāṭakasahassehi parivuto thutisaṅgītāni pavattento mahāsattaṁ namassamāno aṭṭhāsi.",
  "atk-s0511a27:105_12": "Dasasu cakkavāḷasahassesu devatāyo nānāvidhehi surabhikusumadāmadhūpacuṇṇādīhi pūjayamānā",
  "atk-s0511a27:105_13": "sādhukāraṁ pavattayamānā aṭṭhaṁsu.",
  "atk-s0511a27:106_0": "Atha māro devaputto diyaḍḍhayojanasatikaṁ himagirisikharasadisaṁ paramaruciradassanaṁ",
  "atk-s0511a27:106_1": "girimekhalaṁ nāma ratanakhacitavaravāraṇaṁ arivāraṇavāraṇaṁ abhiruhitvā bāhusahassaṁ",
  "atk-s0511a27:106_2": "māpetvā aggahitaggahaṇena nānāvudhāni aggahāpesi. Māraparisāpi asipharasusarasattisabalā",
  "atk-s0511a27:106_3": "samussitadhanumusala-phāla-saṅku-kunta-tomara-upala-laguḷa-valaya-kaṇaya-kappaṇa-cakkakaṭakadhārāruru-",
  "atk-s0511a27:106_4": "sīha-khagga-sarabha-varāha-byaggha-vānaroraga-majjārolūkavadanā mahiṁsa-pasada-turaṅga-diradādivadanā",
  "atk-s0511a27:106_5": "ca nānābhīmavirūpabībhacchakāyā manussayakkhapisācasadisakāyā ca mahāsattaṁ bodhisattaṁ",
  "atk-s0511a27:106_6": "bodhimūle nisinnaṁ ajjhottharamānā gantvā parivārayitvā mārassa sandesaṁ samudikkhamānā aṭṭhāsi.",
  "atk-s0511a27:107_0": "Tato mārabale bodhimaṇḍamupasaṅkamanteyeva tesaṁ sakkādīnaṁ ekopi ṭhātuṁ nāsakkhi.",
  "atk-s0511a27:107_1": "Sammukhasammukhaṭṭhāneneva palāyiṁsu. Sakko pana devarājā taṁ vijayuttarasaṅkhaṁ",
  "atk-s0511a27:107_2": "piṭṭhiyaṁ katvā palāyitvā cakkavāḷamukhavaṭṭiyaṁ aṭṭhāsi. Mahābrahmā setacchattaṁ",
  "atk-s0511a27:107_3": "cakkavāḷakoṭiyaṁ ṭhapetvā brahmalokameva agamāsi. Kāḷo nāgarājā sabbanāṭakāni chaḍḍetvā",
  "atk-s0511a27:107_4": "pathaviyaṁ nimujjitvā pañcayojanasatikaṁ mañjerikanāgabhavanaṁ gantvā hatthena mukhaṁ",
  "atk-s0511a27:107_5": "pidahitvā nipajji. Ekadevatāpi tattha ṭhātuṁ samatthā nāma nāhosi. Mahāpuriso pana",
  "atk-s0511a27:107_6": "suññavimāne mahābrahmā viya ekakova nisīdi. “Idāni māro āgamissatī”ti paṭhamameva",
  "atk-s0511a27:107_7": "anekarūpāni aniṭṭhāni dunnimittāni pāturahesuṁ.",
  "atk-s0511a27:108": "“Pamattabandhussa ca yuddhakāle, tilokabandhussa ca vattamāne;",
  "atk-s0511a27:109": "Ukkā samantā nipatiṁsu ghorā, dhūmandhakārā ca disā ahesuṁ.",
  "atk-s0511a27:110": "“Acetanāyampi sacetanā yathā, gatā viyogaṁ patineva kāminī;",
  "atk-s0511a27:111": "Lateva vātābhihatā sasāgarā, pakampi nānāsadharā dharā mahī.",
  "atk-s0511a27:112": "“Ahesumuddhūtajalā samuddā, vahiṁsu najjo paṭilomameva;",
  "atk-s0511a27:113": "Kūṭāni nānātarusaṅghaṭāni, bhetvā girīnaṁ pathaviṁ bhajiṁsu.",
  "atk-s0511a27:114": "“Pavāyi vāto pharuso samantā, nighaṭṭasaddo tumulo ahosi;",
  "atk-s0511a27:115": "Bhajittha ghoraṁ ravirandhakāraṁ, kabandharūpaṁ gagane carittha.",
  "atk-s0511a27:116": "“Evaṁpakāraṁ asivaṁ aniṭṭhaṁ, ākāsagaṁ bhūmigatañca ghoraṁ;",
  "atk-s0511a27:117": "Anekarūpaṁ kira dunnimittaṁ, ahosi mārāgamane samantā.",
  "atk-s0511a27:118": "“Taṁ devadevaṁ abhihantukāmaṁ, kāmaṁ tu disvā pana devasaṅghā;",
  "atk-s0511a27:119": "Hāhāti saddaṁ anukampamānā, akaṁsu saddhiṁ amaraṅganāhi.",
  "atk-s0511a27:120": "“Pacchāpi passiṁsu sudantarūpaṁ, disāvidisāsu palāyamānaṁ;",
  "atk-s0511a27:121": "Saantakaṁ taṁ sabalaṁ anekaṁ, hatthe ca tharū ca pātā tayiṁsu.",
  "atk-s0511a27:122": "“Vihaṅgamānaṁ garuḷova majjhe, majjhe migānaṁ paramova sīho;",
  "atk-s0511a27:123": "Mahāyaso mārabalassa majjhe, visārado vītabhayo nisīdi”.",
  "atk-s0511a27:124_0": "Atha māro – “siddhatthaṁ bhiṁsāpetvā palāpessāmī”ti vātavassaṁ paharaṇavassaṁ pāsāṇavassaṁ",
  "atk-s0511a27:124_1": "puna aṅgārakukkuḷavālukakalalandhakāravuṭṭhīhi navahi māraiddhīhi bodhisattaṁ palāpetuṁ",
  "atk-s0511a27:124_2": "asakkonto kuddhamānaso – “kiṁ, bhaṇe, tiṭṭhatha, imaṁ siddhatthamasiddhatthaṁ karotha,",
  "atk-s0511a27:124_3": "gaṇhatha hanatha chindatha bandhatha na muñcatha palāpethā”ti māraparisaṁ āṇāpetvā",
  "atk-s0511a27:124_4": "sayañca girimekhalassa khandhe nisīditvā ekena karena saraṁ bhamayanto bodhisattaṁ",
  "atk-s0511a27:124_5": "upasaṅkamitvā – “bho siddhattha, uṭṭhaha pallaṅkā”ti āha. Māraparisāpi mahāsattassa",
  "atk-s0511a27:124_6": "atighoraṁ pīḷamakāsi. Atha mahāpuriso – “kadā te pūritā, māra, pallaṅkatthāya pāramī”tiādīni",
  "atk-s0511a27:124_7": "vacanāni vatvā dakkhiṇahatthaṁ pathaviṁ ninnāmesi. Taṅkhaṇaññeva cuddasasahassādhikāni",
  "atk-s0511a27:124_8": "dasasatasahassayojanabahalāni pathavisandhārakāni vātudakāni paṭhamaṁ kampetvā tadantaraṁ",
  "atk-s0511a27:124_9": "catunahutādhikadviyojanasatasahassabahalā ayaṁ mahāpathavī chadhā pakampittha. Upari",
  "atk-s0511a27:124_10": "ākāse anekasahassāni vijjulatā ca asanī ca phaliṁsu. Atha girimekhaladirado jaṇṇukena",
  "atk-s0511a27:124_11": "pati. Māro girimekhalakkhandhe nisinno bhūmiyaṁ pati. Māraparisāpi disāvidisāsu bhusamuṭṭhi viya vikiriṁsu.",
  "atk-s0511a27:125_0": "Atha mahāpurisopi taṁ samāraṁ mārabalaṁ khantimettāvīriyapaññādīnaṁ attano pāramīnamānubhāvena",
  "atk-s0511a27:125_1": "viddhaṁsetvā paṭhamayāme pubbenivāsaṁ anussaritvā majjhimayāme dibbacakkhuṁ visodhetvā",
  "atk-s0511a27:125_2": "paccūsasamaye sabbabuddhānaṁ āciṇṇe paccayākāre ñāṇaṁ otāretvā ānāpānacatutthajjhānaṁ",
  "atk-s0511a27:125_3": "nibbattetvā tameva pādakaṁ katvā vipassanaṁ vaḍḍhetvā maggapaṭipāṭiyā adhigatena",
  "atk-s0511a27:125_4": "catutthamaggena sabbakilese khepetvā sabbabuddhaguṇe paṭivijjhitvā sabbabuddhāciṇṇaṁ –",
  "atk-s0511a27:126": "“Anekajātisaṁsāraṁ, sandhāvissaṁ anibbisaṁ;",
  "atk-s0511a27:127": "Gahakāraṁ gavesanto, dukkhā jāti punappunaṁ.",
  "atk-s0511a27:128": "“Gahakāraka diṭṭhosi, puna gehaṁ na kāhasi;",
  "atk-s0511a27:129": "Sabbā te phāsukā bhaggā, gahakūṭaṁ visaṅkhataṁ;",
  "atk-s0511a27:130": "Visaṅkhāragataṁ cittaṁ, taṇhānaṁ khayamajjhagā”ti. –",
  "atk-s0511a27:131": "Udānaṁ udānesi.",
  "atk-s0511a27:132": "Santikenidānakathā",
  "atk-s0511a27:133_0": "Udānaṁ udānetvā nisinnassa bhagavato etadahosi – “ahaṁ kappasatasahassādhikāni cattāri",
  "atk-s0511a27:133_1": "asaṅkhyeyyāni imassa pallaṅkassa kāraṇā sandhāviṁ, ayaṁ me pallaṅko vijayapallaṅko",
  "atk-s0511a27:133_2": "maṅgalapallaṅko, ettha me nisinnassa yāva saṅkappo na paripuṇṇo, na tāva ito vuṭṭhahissāmī”ti",
  "atk-s0511a27:133_3": "anekakoṭisatasahassasaṅkhā samāpattiyo samāpajjanto sattāhaṁ tattheva nisīdi. Yaṁ",
  "atk-s0511a27:133_4": "sandhāya vuttaṁ – “atha kho bhagavā sattāhaṁ ekapallaṅkena nisīdi vimuttisukhapaṭisaṁvedī”ti.",
  "atk-s0511a27:134_0": "Athekaccānaṁ devatānaṁ – “ajjāpi tāva nūna siddhatthassa kattabbakiccaṁ atthi. Pallaṅkasmiñhi",
  "atk-s0511a27:134_1": "ālayaṁ na vijahatī”ti parivitakko udapādi. Atha satthā devatānaṁ vitakkaṁ ñatvā tāsaṁ",
  "atk-s0511a27:134_2": "vitakkūpasamanatthaṁ vehāsaṁ abbhuggantvā yamakapāṭihāriyaṁ dassesi. Evaṁ iminā pāṭihāriyena",
  "atk-s0511a27:134_3": "devatānaṁ vitakkaṁ vūpasametvā pallaṅkato īsakaṁ pācīnanissite uttaradisābhāge ṭhatvā",
  "atk-s0511a27:134_4": "– “imasmiṁ vata me pallaṅke sabbaññutaññāṇaṁ paṭividdha”nti cattāri asaṅkhyeyyāni",
  "atk-s0511a27:134_5": "kappasatasahassañca pūritānaṁ pāramīnaṁ phalādhigamanaṭṭhānaṁ pallaṅkañca bodhirukkhañca",
  "atk-s0511a27:134_6": "animisehi akkhīhi olokayamāno sattāhaṁ vītināmesi, taṁ ṭhānaṁ animisacetiyaṁ nāma jātaṁ.",
  "atk-s0511a27:135": "Atha pallaṅkassa ca ṭhitaṭṭhānassa ca antarā caṅkamaṁ māpetvā puratthimapacchimato āyate ratanacaṅkame caṅkamanto sattāhaṁ vītināmesi, taṁ ṭhānaṁ ratanacaṅkamacetiyaṁ nāma jātaṁ.",
  "atk-s0511a27:136_0": "Catutthe pana sattāhe bodhito pacchimuttaradisābhāge devatā ratanagharaṁ māpayiṁsu.",
  "atk-s0511a27:136_1": "Tattha pallaṅkena nisīditvā abhidhammapiṭakaṁ vicinanto sattāhaṁ vītināmesi, taṁ",
  "atk-s0511a27:136_2": "pana ṭhānaṁ ratanagharacetiyaṁ nāma jātaṁ.",
  "atk-s0511a27:137_0": "Evaṁ bhagavā bodhisamīpeyeva cattāri sattāhāni vītināmetvā pañcame sattāhe bodhirukkhamūlā",
  "atk-s0511a27:137_1": "yena ajapālanigrodho tenupasaṅkami. Tatrāpi dhammaṁ vicinanto vimuttisukhañca paṭisaṁvedento nisīdi.",
  "atk-s0511a27:138_0": "Satthā tattha sattāhaṁ vītināmetvā mucalindamūlaṁ agamāsi. Tattha sattāhavaddalikāya",
  "atk-s0511a27:138_1": "uppannāya sītādipaṭibāhanatthaṁ mucalindena nāgarājena sattakkhattuṁ bhogehi parikkhitto",
  "atk-s0511a27:138_2": "asambādhāya gandhakuṭiyā viharanto viya vimuttisukhaṁ paṭisaṁvediyamāno tattha sattāhaṁ",
  "atk-s0511a27:138_3": "vītināmetvā rājāyatanamūlaṁ upasaṅkami. Tatthapi vimuttisukhaṁ paṭisaṁvediyamānova",
  "atk-s0511a27:138_4": "sattāhaṁ nisīdi. Ettāvatā satta sattāhāni paripuṇṇāni. Etthantare bhagavato neva",
  "atk-s0511a27:138_5": "mukhadhovanaṁ na sarīrapaṭijagganaṁ nāhārakiccaṁ ahosi, phalasukheneva vītivattesi.",
  "atk-s0511a27:138_6": "Atha sattasattāhamatthake ekūnapaññāsatime divase sakkena devānamindena upanītena",
  "atk-s0511a27:138_7": "nāgalatādantakaṭṭhena ca anotattadahodakena ca mukhaṁ dhovitvā tattheva rājāyatanamūle nisīdi.",
  "atk-s0511a27:139_0": "Tasmiṁ samaye tapussabhallikā nāma dve vāṇijā ñātisālohitāya devatāya satthu āhāradāne",
  "atk-s0511a27:139_1": "ussāhitā manthañca madhupiṇḍikañca ādāya – “paṭiggaṇhātu bhagavā imaṁ āhāraṁ anukampaṁ",
  "atk-s0511a27:139_2": "upādāyā”ti satthāraṁ upasaṅkamitvā aṭṭhaṁsu. Bhagavā pāyāsapaṭiggahaṇadivaseyeva",
  "atk-s0511a27:139_3": "devadattiyassa pattassa antarahitattā – “na kho tathāgatā hatthesu āhāraṁ paṭiggaṇhanti,",
  "atk-s0511a27:139_4": "kimhi nu kho ahaṁ imaṁ paṭiggaṇheyya”nti cintesi. Athassa bhagavato ajjhāsayaṁ viditvā",
  "atk-s0511a27:139_5": "catūhi disāhi cattāro mahārājāno indanīlamaṇimaye cattāro patte upanāmesuṁ. Bhagavā",
  "atk-s0511a27:139_6": "te paṭikkhipi. Puna muggavaṇṇe silāmaye cattāro patte upanāmesuṁ. Bhagavā tesaṁ catunnampi",
  "atk-s0511a27:139_7": "devaputtānaṁ anukampaṁ upādāya paṭiggahetvā ekībhāvaṁ upanetvā tasmiṁ paccagghe selamaye",
  "atk-s0511a27:139_8": "patte āhāraṁ paṭiggahetvā paribhuñjitvā anumodanamakāsi. Te dve bhātaro vāṇijā buddhañca",
  "atk-s0511a27:139_9": "dhammañca saraṇaṁ gantvā dvevācikā upāsakā ahesuṁ.",
  "atk-s0511a27:140_0": "Atha satthā puna ajapālanigrodhameva gantvā nigrodhamūle nisīdi. Athassa tattha nisinnamattasseva",
  "atk-s0511a27:140_1": "adhigatassa dhammassa gambhīrataṁ paccavekkhantassa sabbabuddhānaṁ āciṇṇo – “adhigato",
  "atk-s0511a27:140_2": "kho myāyaṁ dhammo”tiādinā paresaṁ dhammaṁ adesetukāmatākārappatto parivitakko udapādi.",
  "atk-s0511a27:140_3": "Atha brahmā sahampati “nassati vata bho loko, vinassati vata bho loko”ti dasasu cakkavāḷasahassesu",
  "atk-s0511a27:140_4": "sakkasuyāmasantusitanimmānaratiparanimmitavasavattimahābrahmāno ca gahetvā satthu",
  "atk-s0511a27:140_5": "santikaṁ āgantvā – “desetu, bhante, bhagavā dhamma”ntiādinā nayena dhammadesanaṁ āyāci.",
  "atk-s0511a27:141_0": "Atha satthā tassa paṭiññaṁ datvā – “kassa nu kho ahaṁ paṭhamaṁ dhammaṁ deseyya”nti",
  "atk-s0511a27:141_1": "cintento āḷārudakānaṁ kālaṅkatabhāvaṁ ñatvā – “bahūpakārā kho me pañcavaggiyā bhikkhū”ti",
  "atk-s0511a27:141_2": "pañcavaggiye ārabbha manasikāraṁ katvā – “kahaṁ nu kho te etarahi viharantī”ti āvajjento",
  "atk-s0511a27:141_3": "– “bārāṇasiyaṁ isipatane migadāye”ti ñatvā – “tattha gantvā dhammacakkaṁ pavattessāmī”ti",
  "atk-s0511a27:141_4": "katipāhaṁ bodhimaṇḍasāmanteyeva piṇḍāya caranto viharitvā āsāḷhipuṇṇamiyaṁ bārāṇasiṁ",
  "atk-s0511a27:141_5": "gamissāmī”ti pattacīvaramādāya aṭṭhārasayojanamaggaṁ paṭipajji. Antarāmagge haṭṭhatupagaṁ",
  "atk-s0511a27:141_6": "upakaṁ nāma ājīvakaṁ disvā tassa attano buddhabhāvaṁ ācikkhitvā taṁdivasaṁyeva sāyanhasamaye isipatanaṁ agamāsi.",
  "atk-s0511a27:142_0": "Pañcavaggiyā pana tathāgataṁ dūratova āgacchantaṁ disvā – “ayaṁ, āvuso, samaṇo gotamo",
  "atk-s0511a27:142_1": "paccayabāhullāya āvatto paripuṇṇakāyo pīṇindriyo suvaṇṇavaṇṇo hutvā āgacchati, imassa",
  "atk-s0511a27:142_2": "abhivādanādīni na karissāma, āsanamattaṁ pana paññāpeyyāmā”ti katikaṁ akaṁsu. Bhagavā",
  "atk-s0511a27:142_3": "tesaṁ cittācāraṁ ñatvā sabbasattesu anodhissakavasena pharaṇasamatthaṁ mettacittaṁ",
  "atk-s0511a27:142_4": "saṁkhipitvā odhissakavasena mettacittena phari. Te bhagavato mettacittena phuṭṭhā",
  "atk-s0511a27:142_5": "tathāgate upasaṅkamante sakāya katikāya saṇṭhātuṁ asakkontā abhivādanādīni sabbakiccāni",
  "atk-s0511a27:142_6": "akaṁsu. Vitthārakathā vinayamahāvaggādīsu vuttanayeneva veditabbā.",
  "atk-s0511a27:143_0": "Atha bhagavā attano buddhabhāvaṁ te ñāpetvā paññattavarabuddhāsane nisīditvā uttarāsāḷhanakkhattayoge",
  "atk-s0511a27:143_1": "vattamāne aṭṭhārasahi brahmakoṭīhi parivuto pañcavaggiye there āmantetvā dhammacakkappavattanasuttantaṁ",
  "atk-s0511a27:143_2": "desesi. Tesu aññāsikoṇḍañño desanānusārena ñāṇaṁ pesento suttapariyosāne aṭṭhārasahi",
  "atk-s0511a27:143_3": "brahmakoṭīhi saddhiṁ sotāpattiphale patiṭṭhāsi. Tena vuttaṁ –",
  "atk-s0511a27:144": "1.",
  "atk-s0511a27:145": "“Ahametarahi sambuddho, gotamo sakyavaḍḍhano;",
  "atk-s0511a27:146": "Padhānaṁ padahitvāna, patto sambodhimuttamaṁ.",
  "atk-s0511a27:147": "2.",
  "atk-s0511a27:148": "“Brahmunā yācito santo, dhammacakkaṁ pavattayiṁ;",
  "atk-s0511a27:149": "Aṭṭhārasannaṁ koṭīnaṁ, paṭhamābhisamayo ahū”ti.",
  "atk-s0511a27:150_0": "Tattha ahanti attānaṁ niddisati. Etarahīti asmiṁ kāle. Sakyavaḍḍhanoti sākiyakulavaḍḍhano.",
  "atk-s0511a27:150_1": "“Sakyapuṅgavo”tipi pāṭho. Padhānanti vīriyaṁ vuccati. Padahitvānāti ghaṭetvā vāyamitvā,",
  "atk-s0511a27:150_2": "dukkarakārikaṁ katvāti attho. Aṭṭhārasannaṁ koṭīnanti bārāṇasiyaṁ isipatane migadāye",
  "atk-s0511a27:150_3": "dhammacakkappavattanasuttantakathāya aññāsikoṇḍaññattherappamukhānaṁ aṭṭhārasannaṁ",
  "atk-s0511a27:150_4": "brahmakoṭīnaṁ paṭhamābhisamayo ahosīti attho.",
  "atk-s0511a27:151": "Idāni bhagavā atītaṁ kathetvā anāgataṁ abhisamayaṁ kathento –",
  "atk-s0511a27:152": "3.",
  "atk-s0511a27:153": "“Tato parañca desente, naradevasamāgame;",
  "atk-s0511a27:154": "Gaṇanāya na vattabbo, dutiyābhisamayo ahū”ti. – ādimāha;",
  "atk-s0511a27:155_0": "Tattha naradevasamāgameti tato aparena samayena mahāmaṅgalasamāgame dasasu cakkavāḷasahassesu",
  "atk-s0511a27:155_1": "devamanussānaṁ majjhe maṅgalasuttapariyosāne gaṇanapathaṁ vītivattānaṁ naradevānaṁ.",
  "atk-s0511a27:155_2": "Dutiyābhisamayo ahūti hessatīti attho. Anāgatavacane vattabbe sotapatitattā “ahū”ti",
  "atk-s0511a27:155_3": "atītavacanaṁ vuttaṁ, kālavipariyāyavasena vā. Esa nayo ito paresu īdisesu vacanesu",
  "atk-s0511a27:155_4": "ca. Puna rāhulovādasuttantadesanāya gaṇanapathavītivatte satte abhisamayāmatapānaṁ",
  "atk-s0511a27:155_5": "pāyesi. Ayaṁ tatiyābhisamayo. Tena vuttaṁ –",
  "atk-s0511a27:156": "4.",
  "atk-s0511a27:157": "“Idhevāhaṁ etarahi, ovadiṁ mama atrajaṁ;",
  "atk-s0511a27:158": "Gaṇanāya na vattabbo, tatiyābhisamayo ahū”ti.",
  "atk-s0511a27:159_0": "Bhagavato kira ekova sāvakasannipāto ahosi. Uruvelakassapādīnaṁ jaṭilānaṁ sahassaṁ,",
  "atk-s0511a27:159_1": "dvinnaṁ aggasāvakānaṁ aḍḍhattiyasatānīti imesaṁ aḍḍhateḷasasatānaṁ sannipāto ahosi. Tena vuttaṁ –",
  "atk-s0511a27:160": "5.",
  "atk-s0511a27:161": "“Ekosi sannipāto me, sāvakānaṁ mahesinaṁ;",
  "atk-s0511a27:162": "Aḍḍhateḷasasatānaṁ, bhikkhūnāsi samāgamo”ti.",
  "atk-s0511a27:163_0": "Tattha ekosīti ekova āsi. Aḍḍhateḷasasatānanti mama sāvakānaṁ paññāsādhikānaṁ dvādasasatānaṁ.",
  "atk-s0511a27:163_1": "Bhikkhūnāsīti bhikkhūnaṁ āsi. Tesaṁ pana majjhagato bhagavā caturaṅgasannipāte pātimokkhaṁ uddisi.",
  "atk-s0511a27:164": "Atha bhagavā attano pavattiṁ dassento –",
  "atk-s0511a27:165": "6.",
  "atk-s0511a27:166": "“Virocamāno vimalo, bhikkhusaṅghassa majjhago;",
  "atk-s0511a27:167": "Dadāmi patthitaṁ sabbaṁ, maṇīva sabbakāmado”ti. – ādimāha;",
  "atk-s0511a27:168_0": "Tattha virocamānoti anantabuddhasiriyā virocamāno. Vimaloti vigatarāgādikilesamalo.",
  "atk-s0511a27:168_1": "Maṇīva sabbakāmadoti cintāmaṇi viya sabbakāmadado ahampi icchitaṁ patthitaṁ sabbaṁ",
  "atk-s0511a27:168_2": "lokiyalokuttarasukhavisesaṁ demīti attho.",
  "atk-s0511a27:169": "Idāni patthitapatthanaṁ dassento –",
  "atk-s0511a27:170": "7.",
  "atk-s0511a27:171": "“Phalamākaṅkhamānānaṁ, bhavacchandajahesinaṁ;",
  "atk-s0511a27:172": "Catusaccaṁ pakāsemi, anukampāya pāṇina”nti. – ādimāha;",
  "atk-s0511a27:173": "Tattha phalanti sotāpattiphalādikaṁ catubbidhaṁ phalaṁ. Bhavacchandajahesinanti bhavataṇhāpahāyinaṁ, bhavataṇhaṁ pajahitukāmānaṁ. Anukampāyāti anuddayāya.",
  "atk-s0511a27:174": "8. Idāni catusaccappakāsane, abhisamayaṁ dassento “dasavīsasahassāna”nti ādimāha.",
  "atk-s0511a27:175": "Tattha dasavīsasahassānanti dasasahassānañca vīsatisahassānañca. Ekadvinnantiādinā nayenāti attho. Navamadasamagāthā uttānatthāva.",
  "atk-s0511a27:176_0": "11-12. Ekādasamadvādasamagāthāsu idānetarahīti ubhopi ekatthā, veneyyavasena purisapuggalā",
  "atk-s0511a27:176_1": "viya vuttā. Atha vā idānīti mayi uppanne. Etarahīti mayi dhammaṁ desente. Apattamānasāti",
  "atk-s0511a27:176_2": "appattaarahattaphalā. Ariyañjasanti ariyaṁ aṭṭhaṅgikaṁ maggaṁ. Thomayantāti pasaṁsantā.",
  "atk-s0511a27:176_3": "Bujjhissantīti anāgate catusaccadhammaṁ paṭivijjhissantīti attho. Saṁsārasaritanti saṁsārasāgaraṁ.",
  "atk-s0511a27:177": "Idāni attano jātanagarādiṁ dassento –",
  "atk-s0511a27:178": "13.",
  "atk-s0511a27:179": "“Nagaraṁ kapilavatthu me, rājā suddhodano pitā;",
  "atk-s0511a27:180": "Mayhaṁ janettikā mātā, māyādevīti vuccati.",
  "atk-s0511a27:181": "14.",
  "atk-s0511a27:182": "“Ekūnatiṁsavassāni, agāraṁ ajjhahaṁ vasiṁ;",
  "atk-s0511a27:183": "Rammo surammo subhako, tayo pāsādamuttamā.",
  "atk-s0511a27:184": "15.",
  "atk-s0511a27:185": "“Cattālīsasahassāni, nāriyo samalaṅkatā;",
  "atk-s0511a27:186": "Bhaddakañcanā nāma nārī, rāhulo nāma atrajo.",
  "atk-s0511a27:187": "16.",
  "atk-s0511a27:188": "“Nimitte caturo disvā, assayānena nikkhamiṁ;",
  "atk-s0511a27:189": "Chabbassaṁ padhānacāraṁ, acariṁ dukkaraṁ ahaṁ.",
  "atk-s0511a27:190": "17.",
  "atk-s0511a27:191": "“Bārāṇasiyaṁ isipatane, cakkaṁ pavattitaṁ mayā;",
  "atk-s0511a27:192": "Ahaṁ gotamasambuddho, saraṇaṁ sabbapāṇinaṁ.",
  "atk-s0511a27:193": "18.",
  "atk-s0511a27:194": "“Kolito upatisso ca, dve bhikkhū aggasāvakā;",
  "atk-s0511a27:195": "Ānando nāmupaṭṭhāko, santikāvacaro mama;",
  "atk-s0511a27:196": "Khemā uppalavaṇṇā ca, bhikkhunī aggasāvikā.",
  "atk-s0511a27:197": "19.",
  "atk-s0511a27:198": "“Citto hatthāḷavako ca, aggupaṭṭhākupāsakā;",
  "atk-s0511a27:199": "Nandamātā ca uttarā, aggupaṭṭhākupāsikā.",
  "atk-s0511a27:200": "20.",
  "atk-s0511a27:201": "“Ahaṁ assatthamūlamhi, patto sambodhimuttamaṁ;",
  "atk-s0511a27:202": "Byāmappabhā sadā mayhaṁ, soḷasahatthamuggatā.",
  "atk-s0511a27:203": "21.",
  "atk-s0511a27:204": "“Appaṁ vassasataṁ āyu, idānetarahi vijjati;",
  "atk-s0511a27:205": "Tāvatā tiṭṭhamānohaṁ, tāremi janataṁ bahuṁ.",
  "atk-s0511a27:206": "22.",
  "atk-s0511a27:207": "“Ṭhapayitvāna dhammukkaṁ, pacchimaṁ janabodhanaṁ;",
  "atk-s0511a27:208": "Ahampi na cirasseva, saddhiṁ sāvakasaṅghato;",
  "atk-s0511a27:209": "Idheva parinibbissaṁ, aggīvāhārasaṅkhayā”ti. – ādimāha;",
  "atk-s0511a27:210_0": "Mama pana rammasurammasubhanāmakā tayo pāsādā navabhūmikasattabhūmikapañcabhūmikā,",
  "atk-s0511a27:210_1": "cattālīsasahassā nāṭakitthiyo, yasodharā nāma mama aggamahesī, sohaṁ cattāro nimitte",
  "atk-s0511a27:210_2": "disvā assayānena mahābhinikkhamanaṁ nikkhamiṁ. Tato chabbassāni padhānaṁ padahitvā",
  "atk-s0511a27:210_3": "visākhapuṇṇamāya uruvelāyaṁ senānigame senākuṭumbikassa dhītāya sampasādajātāya sujātāya",
  "atk-s0511a27:210_4": "nāma dinnaṁ madhupāyāsaṁ paribhuñjitvā sālavane divāvihāraṁ katvā sāyanhasamaye sotthiyena",
  "atk-s0511a27:210_5": "nāma tiṇahārakena dinnā aṭṭha tiṇamuṭṭhiyo gahetvā assatthabodhirukkhamūlaṁ upagantvā",
  "atk-s0511a27:210_6": "tattha mārabalaṁ viddhaṁsetvā sambodhiṁ pattosmīti sabbaṁ byākāsi.",
  "atk-s0511a27:211_0": "Tattha saddhiṁ sāvakasaṅghatoti saddhiṁ sāvakasaṅghena. Parinibbissanti parinibbāyissāmi.",
  "atk-s0511a27:211_1": "Aggīvāhārasaṅkhayāti aggi viya indhanakkhayena yathā aggi nirupādāno nibbāyati, evaṁ",
  "atk-s0511a27:211_2": "ahampi nirupādāno parinibbāyissāmīti attho.",
  "atk-s0511a27:212": "23-4.",
  "atk-s0511a27:213_0": "Tāni ca atulatejānīti aggasāvakayugādīni tāni asadisatejāni. Imāni cadasabalānīti",
  "atk-s0511a27:213_1": "etāni ca sārīradasabalāni guṇadhāraṇo dehoti chaasādhāraṇañāṇādiguṇadharo ayaṁ deho",
  "atk-s0511a27:213_2": "ca. Tamantarahissantīti sabbāni etāni vuttappakārāni antaradhāyissanti vinassissanti.",
  "atk-s0511a27:213_3": "Nanu rittā sabbasaṅkhārāti ettha nanūti ayaṁ anumatiatthe nipāto. Rittāti niccasāradhuvasārarahitattā",
  "atk-s0511a27:213_4": "tucchā, sabbameva pana saṅkhataṁ khayadhammaṁ vayadhammaṁ virāgadhammaṁ nirodhadhammaṁ",
  "atk-s0511a27:213_5": "hutvā abhāvato aniccaṁ, uppādādipaṭipīḷitattā dukkhaṁ, avasavattanato anattā. Tasmā",
  "atk-s0511a27:213_6": "saṅkhāresu lakkhaṇattayaṁ āropetvā vipassanaṁ vaḍḍhetvā amatamasaṅkhataṁ accutaṁ",
  "atk-s0511a27:213_7": "nibbānaṁ adhigacchatha. Ayaṁ vo amhākaṁ anusāsanī idaṁ amhākaṁ sāsanaṁ appamādena",
  "atk-s0511a27:213_8": "sampādethāti. Desanāpariyosāne kira devatānaṁ koṭisatasahassassa anupādāya āsavehi",
  "atk-s0511a27:213_9": "cittāni vimucciṁsu. Sesamaggaphalesu patiṭṭhitā pana gaṇanapathaṁ vītivattā ahesuṁ.",
  "atk-s0511a27:214_0": "Evaṁ bhagavā kappanāmajātiādivavatthitaṁ sakalampi buddhavaṁsaṁ ākāse ratanacaṅkame",
  "atk-s0511a27:214_1": "caṅkamantova kathetvā ñātijanaṁ vandāpetvā ākāsato otaritvā paññattavarabuddhāsane",
  "atk-s0511a27:214_2": "nisīdi. Evaṁ nisinne pana bhagavati lokanāthe sikhāppatto ñātisamāgamo ahosi. Sabbe",
  "atk-s0511a27:214_3": "ekaggacittā nisīdiṁsu. Tato mahāmegho pokkharavassaṁ vassi. Taṅkhaṇe udakaṁ heṭṭhā",
  "atk-s0511a27:214_4": "viravantaṁ gacchati. Temetukāmova temeti, atemitukāmassa sarīre ekabindumattampi",
  "atk-s0511a27:214_5": "na patati. Taṁ disvā sabbe acchariyabbhutacittajātā hutvā – “aho acchariyaṁ, aho",
  "atk-s0511a27:214_6": "abbhuta”nti kathaṁ samuṭṭhāpesuṁ. Taṁ sutvā satthā – “na idāneva mayhaṁ ñātisamāgame",
  "atk-s0511a27:214_7": "pokkharavassaṁ vassi, atītepi vassī”ti imissā aṭṭhuppattiyā vessantarajātakaṁ kathesi.",
  "atk-s0511a27:214_8": "Sā dhammadesanā sātthikā jātā. Tato bhagavā uṭṭhāyāsanā vihāraṁ pāvisi.",
  "atk-s0511a27:215": "Iti madhuratthavilāsiniyā buddhavaṁsaṭṭhakathāya",
  "atk-s0511a27:216": "Gotamabuddhavaṁsavaṇṇanā niṭṭhitā.",
  "atk-s0511a27:217": "Niṭṭhito pañcavīsatimo buddhavaṁso."
}