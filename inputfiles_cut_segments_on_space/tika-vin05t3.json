{
  "tika-vin05t3:0": "3. Bhesajjādikaraṇavinicchayakathā",
  "tika-vin05t3:1_0": "15.Bhesajjakaraṇaparittapaṭisanthāresu pana bhesajjakaraṇe tāva ayaṁ vinicchayo (pārā.",
  "tika-vin05t3:1_1": "aṭṭha. 2.185-7) – āgatāgatassa parajanassa bhesajjaṁ na kātabbaṁ, karonto dukkaṭaṁ",
  "tika-vin05t3:1_2": "āpajjati. Pañcannaṁ pana sahadhammikānaṁ kātabbaṁ bhikkhussa bhikkhuniyā sikkhamānāya",
  "tika-vin05t3:1_3": "sāmaṇerassa sāmaṇeriyāti. Samasīlasaddhāpaññānañhi etesaṁ tīsu sikkhāsu yuttānaṁ",
  "tika-vin05t3:1_4": "bhesajjaṁ akātuṁ na labbhati. Karontena ca sace tesaṁ atthi, tesaṁ santakaṁ gahetvā",
  "tika-vin05t3:1_5": "yojetvā dātabbaṁ, sace natthi, attano santakaṁ kātabbaṁ. Sace attanopi natthi, bhikkhācāravattena",
  "tika-vin05t3:1_6": "vā ñātakapavāritaṭṭhānato vā pariyesitabbaṁ, alabhantena gilānassa atthāya akataviññattiyāpi āharitvā kātabbaṁ.",
  "tika-vin05t3:2_0": "16. Aparesampi pañcannaṁ kātuṁ vaṭṭati mātu pitu tadupaṭṭhākānaṁ attano veyyāvaccakarassa",
  "tika-vin05t3:2_1": "paṇḍupalāsassa cāti. Paṇḍupalāso nāma yo pabbajjāpekkho yāva pattacīvaraṁ paṭiyādiyati,",
  "tika-vin05t3:2_2": "tāva vihāre vasati. Tesu sace mātāpitaro issarā honti na paccāsīsanti, akātuṁ vaṭṭati.",
  "tika-vin05t3:2_3": "Sace pana rajjepi ṭhitā paccāsīsanti, akātuṁ na vaṭṭati. Bhesajjaṁ paccāsīsantānaṁ",
  "tika-vin05t3:2_4": "bhesajjaṁ dātabbaṁ, yojetuṁ ajānantānaṁ yojetvā dātabbaṁ. Sabbesaṁ atthāya sahadhammikesu",
  "tika-vin05t3:2_5": "vuttanayeneva pariyesitabbaṁ. Sace pana mātaraṁ vihāraṁ ānetvā jaggati, sabbaṁ parikammaṁ",
  "tika-vin05t3:2_6": "anāmasantena kātabbaṁ, khādanīyabhojanīyaṁ sahatthā dātabbaṁ. Pitā pana yathā sāmaṇero,",
  "tika-vin05t3:2_7": "evaṁ sahatthena nhāpanasambāhanādīni katvā upaṭṭhātabbo. Ye ca mātāpitaro upaṭṭhahanti",
  "tika-vin05t3:2_8": "paṭijagganti, tesampi evameva kātabbaṁ. Veyyāvaccakaro nāma yo vetanaṁ gahetvā araññe",
  "tika-vin05t3:2_9": "dārūni vā chindati, aññaṁ vā kiñci kammaṁ karoti, tassa roge uppanne yāva ñātakā",
  "tika-vin05t3:2_10": "na passanti, tāva bhesajjaṁ kātabbaṁ. Yo pana bhikkhunissitakova hutvā sabbakammāni",
  "tika-vin05t3:2_11": "karoti, tassa bhesajjaṁ kātabbameva. Paṇḍupalāsepi sāmaṇere viya paṭipajjitabbaṁ.",
  "tika-vin05t3:3_0": "17. Aparesampi dasannaṁ kātuṁ vaṭṭati jeṭṭhabhātu kaniṭṭhabhātu jeṭṭhabhaginiyā kaniṭṭhabhaginiyā",
  "tika-vin05t3:3_1": "cūḷamātuyā mahāmātuyā cūḷapituno mahāpituno pitucchāya mātulassāti. Tesaṁ pana sabbesampi",
  "tika-vin05t3:3_2": "karontena tesaṁyeva santakaṁ bhesajjaṁ gahetvā kevalaṁ yojetvā dātabbaṁ. Sace pana",
  "tika-vin05t3:3_3": "nappahonti yācanti ca ‘‘detha no, bhante, tumhākaṁ paṭidassāmā’’ti, tāvakālikaṁ dātabbaṁ.",
  "tika-vin05t3:3_4": "Sacepi na yācanti, ‘‘amhākaṁ bhesajjaṁ atthi, tāvakālikaṁ gaṇhathā’’ti vatvā vā ‘‘yadā",
  "tika-vin05t3:3_5": "tesaṁ bhavissati, tadā dassantī’’ti ābhogaṁ vā katvā dātabbaṁ. Sace paṭidenti, gahetabbaṁ.",
  "tika-vin05t3:3_6": "No ce denti, na codetabbā. Ete dasa ñātake ṭhapetvā aññesaṁ na kātabbaṁ.",
  "tika-vin05t3:4_0": "Etesaṁ puttaparamparāya pana yāva sattamā kulaparivaṭṭā, tāva cattāro paccaye āharāpentassa",
  "tika-vin05t3:4_1": "akataviññatti vā bhesajjaṁ karontassa vejjakammaṁ vā kuladūsakāpatti vā na hoti.",
  "tika-vin05t3:4_2": "Sace bhātu jāyā, bhaginiyā sāmiko vā gilāno hoti, ñātakā ce, tesampi vaṭṭati. Aññātakā",
  "tika-vin05t3:4_3": "ce, bhātu ca bhaginiyā ca katvā dātabbaṁ ‘‘tumhākaṁ jagganaṭṭhāne dethā’’ti. Atha",
  "tika-vin05t3:4_4": "vā tesaṁ puttānaṁ katvā dātabbaṁ ‘‘tumhākaṁ mātāpitūnaṁ dethā’’ti. Etenupāyena sabbapadesu",
  "tika-vin05t3:4_5": "vinicchayo veditabbo.",
  "tika-vin05t3:5_0": "Tesaṁ atthāya ca sāmaṇerehi araññato bhesajjaṁ āharāpentena ñātisāmaṇerehi vā āharāpetabbaṁ,",
  "tika-vin05t3:5_1": "aññātakehi attano atthāya vā āharāpetvā dātabbaṁ. Tehipi ‘‘upajjhāyassa āharāmā’’ti",
  "tika-vin05t3:5_2": "vattasīsena āharitabbaṁ. Upajjhāyassa mātāpitaro gilānā vihāraṁ āgacchanti, upajjhāyo",
  "tika-vin05t3:5_3": "ca disāpakkanto hoti, saddhivihārikena upajjhāyassa santakaṁ bhesajjaṁ dātabbaṁ.",
  "tika-vin05t3:5_4": "No ce atthi, attano bhesajjaṁ upajjhāyassa pariccajitvā dātabbaṁ. Attanopi asante",
  "tika-vin05t3:5_5": "vuttanayeneva pariyesitvā upajjhāyassa santakaṁ katvā dātabbaṁ. Upajjhāyenapi saddhivihārikassa",
  "tika-vin05t3:5_6": "mātāpitūsu evameva paṭipajjitabbaṁ. Eseva nayo ācariyantevāsikesupi. Aññopi yo āgantuko",
  "tika-vin05t3:5_7": "vā coro vā yuddhaparājito issaro vā ñātakehi pariccatto kapaṇo vā gamiyamanusso vā",
  "tika-vin05t3:5_8": "gilāno hutvā vihāraṁ pavisati, sabbesaṁ apaccāsīsantena bhesajjaṁ kātabbaṁ.",
  "tika-vin05t3:6_0": "18. Saddhaṁ kulaṁ hoti catūhi paccayehi upaṭṭhāyakaṁ bhikkhusaṅghassa mātāpituṭṭhāniyaṁ,",
  "tika-vin05t3:6_1": "tatra ce koci gilāno hoti, tassatthāya vissāsena ‘‘bhesajjaṁ katvā bhante dethā’’ti",
  "tika-vin05t3:6_2": "vadanti, neva dātabbaṁ na kātabbaṁ. Atha pana kappiyaṁ ñatvā evaṁ pucchanti ‘‘bhante,",
  "tika-vin05t3:6_3": "asukassa nāma rogassa kiṁ bhesajjaṁ karontī’’ti, ‘‘idañcidañca gahetvā karontī’’ti",
  "tika-vin05t3:6_4": "vattuṁ vaṭṭati. ‘‘Bhante, mayhaṁ mātā gilānā, bhesajjaṁ tāva ācikkhathā’’ti evaṁ",
  "tika-vin05t3:6_5": "pucchite pana na ācikkhitabbaṁ, aññamaññaṁ pana kathā kātabbā ‘‘āvuso, asukassa nāma",
  "tika-vin05t3:6_6": "bhikkhuno imasmiṁ roge kiṁ bhesajjaṁ kariṁsū’’ti. Idañcidañca bhesajjaṁ bhanteti.",
  "tika-vin05t3:6_7": "Taṁ sutvā itaro mātu bhesajjaṁ karoti, vaṭṭati. Mahāpadumatthero kira vasabharaññopi",
  "tika-vin05t3:6_8": "deviyā roge uppanne ekāya itthiyā āgantvā pucchito ‘‘na jānāmī’’ti avatvā evameva",
  "tika-vin05t3:6_9": "bhikkhūhi saddhiṁ samullapesi. Taṁ sutvā tassā bhesajjamakaṁsu. Vūpasante ca roge",
  "tika-vin05t3:6_10": "ticīvarena tīhi ca kahāpaṇasatehi saddhiṁ bhesajjacaṅkoṭakaṁ pūretvā āharitvā therassa",
  "tika-vin05t3:6_11": "pādamūle ṭhapetvā ‘‘bhante, pupphapūjaṁ karothā’’ti āhaṁsu. Thero ‘‘ācariyabhāgo",
  "tika-vin05t3:6_12": "nāma aya’’nti kappiyavasena gāhāpetvā pupphapūjamakāsi. Evaṁ tāva bhesajje paṭipajjitabbaṁ.",
  "tika-vin05t3:7_0": "19.Paritte pana ‘‘gilānassa parittaṁ karotha, bhante’’ti vutte na kātabbaṁ, ‘‘parittaṁ",
  "tika-vin05t3:7_1": "bhaṇathā’’ti vutte pana bhaṇitabbaṁ. Sacepissa evaṁ hoti ‘‘manussā nāma na jānanti,",
  "tika-vin05t3:7_2": "akariyamāne vippaṭisārino bhavissantī’’ti, kātabbaṁ. ‘‘Parittodakaṁ parittasuttaṁ",
  "tika-vin05t3:7_3": "katvā dethā’’ti vutte pana tesaṁyeva udakaṁ hatthena cāletvā suttaṁ parimajjitvā",
  "tika-vin05t3:7_4": "dātabbaṁ. Sace vihārato udakaṁ attano santakaṁ vā suttaṁ deti, dukkaṭaṁ. Manussā",
  "tika-vin05t3:7_5": "udakañca suttañca gahetvā nisīditvā ‘‘parittaṁ bhaṇathā’’ti vadanti, kātabbaṁ. No",
  "tika-vin05t3:7_6": "ce jānanti, ācikkhitabbaṁ. Bhikkhūnaṁ nisinnānaṁ pādesu udakaṁ ākiritvā suttañca",
  "tika-vin05t3:7_7": "ṭhapetvā gacchanti ‘‘parittaṁ karotha, parittaṁ bhaṇathā’’ti, na pādā apanetabbā.",
  "tika-vin05t3:7_8": "Manussā hi vippaṭisārino honti. Antogāmepi gilānassa atthāya vihāraṁ pesenti ‘‘parittaṁ",
  "tika-vin05t3:7_9": "bhaṇantū’’ti, bhaṇitabbaṁ. Antogāme rājagehādīsu roge vā upaddave vā uppanne pakkosāpetvā",
  "tika-vin05t3:7_10": "bhaṇāpenti, āṭānāṭiyasuttādīni bhaṇitabbāni. ‘‘Āgantvā gilānassa sikkhāpadāni dentu,",
  "tika-vin05t3:7_11": "dhammaṁ kathentu, rājantepure vā amaccagehe vā āgantvā sikkhāpadāni dentu, dhammaṁ",
  "tika-vin05t3:7_12": "kathentū’’ti pesitepi gantvā sikkhāpadāni dātabbāni, dhammo kathetabbo. ‘‘Matānaṁ",
  "tika-vin05t3:7_13": "parivāratthaṁ āgacchantū’’ti pakkosanti, na gantabbaṁ. ‘‘Sīvathikadassane asubhadassane",
  "tika-vin05t3:7_14": "ca maraṇassatiṁ paṭilabhissāmā’’ti kammaṭṭhānasīsena gantuṁ vaṭṭati. ‘‘Pahāredinne",
  "tika-vin05t3:7_15": "matepi amaraṇādhippāyassa anāpatti vuttā’’ti na ettakeneva amanussagahitassa pahāro",
  "tika-vin05t3:7_16": "dātabbo , tālapaṇṇaṁ pana parittasuttaṁ vā hatthe vā pāde vā bandhitabbaṁ, ratanasuttādīni",
  "tika-vin05t3:7_17": "parittāni bhaṇitabbāni, ‘‘mā sīlavantaṁ bhikkhuṁ viheṭhehī’’ti dhammakathā kātabbā,",
  "tika-vin05t3:7_18": "āṭānāṭiyaparittaṁ vā bhaṇitabbaṁ.",
  "tika-vin05t3:8_0": "Idha pana āṭānāṭiyaparittassa parikammaṁ veditabbaṁ (dī. ni. aṭṭha. 3.282). Paṭhamameva",
  "tika-vin05t3:8_1": "hi āṭānāṭiyasuttaṁ na bhaṇitabbaṁ, mettasuttaṁ (khu. pā. 9.1 ādayo; su. ni. 143 ādayo)",
  "tika-vin05t3:8_2": "dhajaggasuttaṁ (saṁ. ni. 1.249) ratanasuttanti (khu. pā. 6.1 ādayo; su. ni. 224 ādayo)",
  "tika-vin05t3:8_3": "imāni sattāhaṁ bhaṇitabbāni. Sace muñcati, sundaraṁ. No ce muñcati, āṭānāṭiyasuttaṁ",
  "tika-vin05t3:8_4": "bhaṇitabbaṁ. Taṁ bhaṇantena ca bhikkhunā piṭṭhaṁ vā maṁsaṁ vā na khāditabbaṁ, susāne",
  "tika-vin05t3:8_5": "na vasitabbaṁ. Kasmā? Amanussā otāraṁ labhanti. Parittakaraṇaṭṭhānaṁ haritūpalittaṁ",
  "tika-vin05t3:8_6": "kāretvā tattha parisuddhaṁ āsanaṁ paññapetvā nisīditabbaṁ. Parittakārako bhikkhu",
  "tika-vin05t3:8_7": "vihārato gharaṁ nentehi phalakāvudhehi parivāretvā netabbo. Abbhokāse nisīditvā na",
  "tika-vin05t3:8_8": "vattabbaṁ, dvāravātapānāni pidahitvā nisinnena āvudhahatthehi samparivāritena mettacittaṁ",
  "tika-vin05t3:8_9": "purecārikaṁ katvā vattabbaṁ, paṭhamaṁ sikkhāpadāni gāhāpetvā sīle patiṭṭhitassa parittaṁ",
  "tika-vin05t3:8_10": "kātabbaṁ. Evampi mocetuṁ asakkontena vihāraṁ netvā cetiyaṅgaṇe nipajjāpetvā āsanapūjaṁ",
  "tika-vin05t3:8_11": "kāretvā dīpe jālāpetvā cetiyaṅgaṇaṁ sammajjitvā maṅgalakathā vattabbā, sabbasannipāto",
  "tika-vin05t3:8_12": "ghosetabbo, vihārassa upavane jeṭṭhakarukkho nāma hoti, tattha ‘‘bhikkhusaṅgho tumhākaṁ",
  "tika-vin05t3:8_13": "āgamanaṁ patimānetī’’ti pahiṇitabbaṁ. Sabbasannipātaṭṭhāne anāgantuṁ nāma na labhati,",
  "tika-vin05t3:8_14": "tato amanussagahitako ‘‘tvaṁ konāmosī’’ti pucchitabbo, nāme kathite nāmeneva ālapitabbo,",
  "tika-vin05t3:8_15": "‘‘itthannāma tuyhaṁ mālāgandhādīsu patti, āsanapūjāyaṁ patti, piṇḍapāte patti, bhikkhusaṅghena",
  "tika-vin05t3:8_16": "tuyhaṁ paṇṇākāratthāya mahāmaṅgalakathā vuttā, bhikkhusaṅghe gāravena etaṁ muñcāhī’’ti",
  "tika-vin05t3:8_17": "mocetabbo. Sace na muñcati, devatānaṁ ārocetabbaṁ ‘‘tumhe jānātha, ayaṁ amanusso",
  "tika-vin05t3:8_18": "amhākaṁ vacanaṁ na karoti, mayaṁ buddhaāṇaṁ karissāmā’’ti parittaṁ kātabbaṁ. Etaṁ",
  "tika-vin05t3:8_19": "tāva gihīnaṁ parikammaṁ. Sace pana bhikkhu amanussena gahito hoti, āsanāni dhovitvā",
  "tika-vin05t3:8_20": "sabbasannipātaṁ ghosāpetvā gandhamālādīsu pattiṁ datvā parittaṁ bhaṇitabbaṁ, idaṁ",
  "tika-vin05t3:8_21": "bhikkhūnaṁ parikammaṁ. Evaṁ paritte paṭipajjitabbaṁ.",
  "tika-vin05t3:9_0": "20.Paṭisanthāre pana ayaṁ vinicchayo (pārā. aṭṭha. 2.185-7) – anāmaṭṭhapiṇḍapāto",
  "tika-vin05t3:9_1": "kassa dātabbo, kassa na dātabbo? Mātāpitūnaṁ tāva dātabbo. Sacepi kahāpaṇagghanako",
  "tika-vin05t3:9_2": "hoti, saddhādeyyavinipātanaṁ natthi. Mātāpituupaṭṭhākānaṁ veyyāvaccakarassa paṇḍupalāsassa",
  "tika-vin05t3:9_3": "cāti etesampi dātabbo. Tattha paṇḍupalāsassa thālake pakkhipitvāpi dātuṁ vaṭṭati,",
  "tika-vin05t3:9_4": "taṁ ṭhapetvā aññesaṁ agārikānaṁ mātāpitūnampi na vaṭṭati. Pabbajitaparibhogo hi agārikānaṁ",
  "tika-vin05t3:9_5": "cetiyaṭṭhāniyo. Apica anāmaṭṭhapiṇḍapātho nāmesa sampattassa dāmarikacorassapi issariyassapi",
  "tika-vin05t3:9_6": "dātabbo. Kasmā? Te hi adīyamānepi ‘‘na dentī’’ti āmasitvā dīyamānepi ‘‘ucchiṭṭhakaṁ",
  "tika-vin05t3:9_7": "dentī’’ti kujjhanti, kuddhā jīvitāpi voropenti, sāsanassapi antarāyaṁ karonti. Rajjaṁ",
  "tika-vin05t3:9_8": "patthayamānassa vicarato coranāgassa vatthu cettha kathetabbaṁ. Evaṁ anāmaṭṭhapiṇḍapāte paṭipajjitabbaṁ.",
  "tika-vin05t3:10_0": "Paṭisanthāro ca nāmāyaṁ kassa kātabbo, kassa na kātabbo? Paṭisanthāro nāma vihāraṁ",
  "tika-vin05t3:10_1": "sampattassa yassa kassaci āgantukassa vā daliddassa vā corassa vā issarassa vā kātabboyeva.",
  "tika-vin05t3:10_2": "Kathaṁ? Āgantukaṁ tāva khīṇaparibbayaṁ vihāraṁ sampattaṁ disvā ‘‘pānīyaṁ pivā’’ti",
  "tika-vin05t3:10_3": "dātabbaṁ, pādamakkhanatelaṁ dātabbaṁ, kāle āgatassa yāgubhattaṁ, vikāle āgatassa",
  "tika-vin05t3:10_4": "sace taṇḍulā atthi, taṇḍulā dātabbā. Avelāya sampattopi ‘‘gacchāhī’’ti na vattabbo,",
  "tika-vin05t3:10_5": "sayanaṭṭhānaṁ dātabbaṁ. Sabbaṁ apaccāsīyanteneva kātabbaṁ. ‘‘Manussā nāma catupaccayadāyakā,",
  "tika-vin05t3:10_6": "evaṁ saṅgahe kariyamāne punappunaṁ pasīditvā upakāraṁ karissantī’’ti cittaṁ na uppādetabbaṁ.",
  "tika-vin05t3:10_7": "Corānaṁ pana saṅghikampi dātabbaṁ. Paṭisanthārānisaṁsadīpanatthañca coranāgavatthu,",
  "tika-vin05t3:10_8": "bhātarā saddhiṁ jambudīpagatassa mahānāgarañño vatthu, piturājassa rajje catunnaṁ",
  "tika-vin05t3:10_9": "amaccānaṁ vatthu, abhayacoravatthūti evamādīni bahūni vatthūni mahāaṭṭhakathāyaṁ vitthārato vuttāni.",
  "tika-vin05t3:11_0": "Tatrāyaṁ ekavatthudīpanā – sīhaḷadīpe kira abhayo nāma coro pañcasataparivāro ekasmiṁ",
  "tika-vin05t3:11_1": "ṭhāne khandhāvāraṁ bandhitvā samantā tiyojanaṁ ubbāsetvā vasati. Anurādhapuravāsino",
  "tika-vin05t3:11_2": "kadambanadiṁ na uttaranti, cetiyagirimagge janasañcāro upacchinno. Athekadivasaṁ",
  "tika-vin05t3:11_3": "coro ‘‘cetiyagiriṁ vilumpissāmī’’ti agamāsi. Ārāmikā disvā dīghabhāṇakaabhayattherassa",
  "tika-vin05t3:11_4": "ārocesuṁ. Thero ‘‘sappiphāṇitādīni atthī’’ti pucchi. ‘‘Atthi, bhante’’ti. ‘‘Corānaṁ",
  "tika-vin05t3:11_5": "detha’’. ‘‘Taṇḍulā atthī’’ti. ‘‘Atthi, bhante, saṅghassatthāya āhaṭā taṇḍulā ca pakkasākañca",
  "tika-vin05t3:11_6": "goraso cā’’ti. ‘‘Bhattaṁ sampādetvā corānaṁ dethā’’ti. Ārāmikā tathā kariṁsu. Corā",
  "tika-vin05t3:11_7": "bhattaṁ bhuñjitvā ‘‘kenāyaṁ paṭisanthāro kato’’ti pucchiṁsu. ‘‘Amhākaṁ ayyena abhayattherenā’’ti.",
  "tika-vin05t3:11_8": "Corā therassa santikaṁ gantvā vanditvā āhaṁsu ‘‘mayaṁ ‘saṅghassa ca cetiyassa ca",
  "tika-vin05t3:11_9": "santakaṁ acchinditvā gahessāmā’ti āgatā, tumhākaṁ pana iminā paṭisanthārena mayaṁ",
  "tika-vin05t3:11_10": "pasannā, ajja paṭṭhāya vihāre dhammikārakkhā amhākaṁ āyattā hotu, nāgarā āgantvā",
  "tika-vin05t3:11_11": "dānaṁ dentu, cetiyaṁ vandantū’’ti. Tato paṭṭhāya ca nāgare dānaṁ dātuṁ āgacchante",
  "tika-vin05t3:11_12": "nadītīreyeva paccuggantvā rakkhantā vihāraṁ nenti, vihārepi dānaṁ dentānaṁ rakkhaṁ",
  "tika-vin05t3:11_13": "katvā tiṭṭhanti. Tepi bhikkhūnaṁ bhuttāvasesaṁ corānaṁ denti. Gamanakālepi te corā",
  "tika-vin05t3:11_14": "nadītīraṁ pāpetvā nivattanti.",
  "tika-vin05t3:12_0": "Athekadivasaṁ bhikkhusaṅghe khīyanakakathā uppannā ‘‘thero issaravatāya saṅghasantakaṁ",
  "tika-vin05t3:12_1": "corānaṁ adāsī’’ti. Thero sannipātaṁ kārāpetvā āha ‘‘corā ‘saṅghassa pakativaṭṭañca",
  "tika-vin05t3:12_2": "cetiyasantakañca acchinditvā gaṇhissāmā’ti āgamiṁsu, atha tesaṁ mayā ‘etaṁ na harissantī’ti",
  "tika-vin05t3:12_3": "ettako nāma paṭisanthāro kato, taṁ sabbampi ekato sampiṇḍetvā agghāpetha, tena kāraṇena",
  "tika-vin05t3:12_4": "aviluttaṁ bhaṇḍaṁ ekato sampiṇḍetvā agghāpethā’’ti. Tato sabbampi therena dinnakaṁ",
  "tika-vin05t3:12_5": "cetiyaghare ekaṁ varapotthakacittattharaṇaṁ na agghati. Tato āhaṁsu ‘‘therena kato",
  "tika-vin05t3:12_6": "paṭisanthāro sukato, codetuṁ vā sāretuṁ vā na labbhati, gīvā vā avahāro vā natthī’’ti.",
  "tika-vin05t3:12_7": "Evaṁ mahānisaṁso paṭisanthāroti sallakkhetvā kattabbo paṇḍitena bhikkhunāti.",
  "tika-vin05t3:13": "Iti pāḷimuttakavinayavinicchayasaṅgahe",
  "tika-vin05t3:14": "Bhesajjādikaraṇavinicchayakathā samattā."
}