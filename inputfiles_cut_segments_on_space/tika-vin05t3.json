{
  "tika-vin05t3:0": "3. Bhesajjādikaraṇavinicchayakathā",
  "tika-vin05t3:1_0": "15.Bhesajjakaraṇaparittapaṭisanthāresu pana bhesajjakaraṇe tāva ayaṁ vinicchayo –",
  "tika-vin05t3:1_1": "āgatāgatassa parajanassa bhesajjaṁ na kātabbaṁ, karonto dukkaṭaṁ āpajjati. Pañcannaṁ",
  "tika-vin05t3:1_2": "pana sahadhammikānaṁ kātabbaṁ bhikkhussa bhikkhuniyā sikkhamānāya sāmaṇerassa sāmaṇeriyāti.",
  "tika-vin05t3:1_3": "Samasīlasaddhāpaññānañhi etesaṁ tīsu sikkhāsu yuttānaṁ bhesajjaṁ akātuṁ na labbhati.",
  "tika-vin05t3:1_4": "Karontena ca sace tesaṁ atthi, tesaṁ santakaṁ gahetvā yojetvā dātabbaṁ, sace natthi,",
  "tika-vin05t3:1_5": "attano santakaṁ kātabbaṁ. Sace attanopi natthi, bhikkhācāravattena vā ñātakapavāritaṭṭhānato",
  "tika-vin05t3:1_6": "vā pariyesitabbaṁ, alabhantena gilānassa atthāya akataviññattiyāpi āharitvā kātabbaṁ.",
  "tika-vin05t3:2_0": "16. Aparesampi pañcannaṁ kātuṁ vaṭṭati mātu pitu tadupaṭṭhākānaṁ attano veyyāvaccakarassa",
  "tika-vin05t3:2_1": "paṇḍupalāsassa cāti. Paṇḍupalāso nāma yo pabbajjāpekkho yāva pattacīvaraṁ paṭiyādiyati,",
  "tika-vin05t3:2_2": "tāva vihāre vasati. Tesu sace mātāpitaro issarā honti na paccāsīsanti, akātuṁ vaṭṭati.",
  "tika-vin05t3:2_3": "Sace pana rajjepi ṭhitā paccāsīsanti, akātuṁ na vaṭṭati. Bhesajjaṁ paccāsīsantānaṁ",
  "tika-vin05t3:2_4": "bhesajjaṁ dātabbaṁ, yojetuṁ ajānantānaṁ yojetvā dātabbaṁ. Sabbesaṁ atthāya sahadhammikesu",
  "tika-vin05t3:2_5": "vuttanayeneva pariyesitabbaṁ. Sace pana mātaraṁ vihāraṁ ānetvā jaggati, sabbaṁ parikammaṁ",
  "tika-vin05t3:2_6": "anāmasantena kātabbaṁ, khādanīyabhojanīyaṁ sahatthā dātabbaṁ. Pitā pana yathā sāmaṇero,",
  "tika-vin05t3:2_7": "evaṁ sahatthena nhāpanasambāhanādīni katvā upaṭṭhātabbo. Ye ca mātāpitaro upaṭṭhahanti",
  "tika-vin05t3:2_8": "paṭijagganti, tesampi evameva kātabbaṁ. Veyyāvaccakaro nāma yo vetanaṁ gahetvā araññe",
  "tika-vin05t3:2_9": "dārūni vā chindati, aññaṁ vā kiñci kammaṁ karoti, tassa roge uppanne yāva ñātakā",
  "tika-vin05t3:2_10": "na passanti, tāva bhesajjaṁ kātabbaṁ. Yo pana bhikkhunissitakova hutvā sabbakammāni",
  "tika-vin05t3:2_11": "karoti, tassa bhesajjaṁ kātabbameva. Paṇḍupalāsepi sāmaṇere viya paṭipajjitabbaṁ.",
  "tika-vin05t3:3_0": "17. Aparesampi dasannaṁ kātuṁ vaṭṭati jeṭṭhabhātu kaniṭṭhabhātu jeṭṭhabhaginiyā kaniṭṭhabhaginiyā",
  "tika-vin05t3:3_1": "cūḷamātuyā mahāmātuyā cūḷapituno mahāpituno pitucchāya mātulassāti. Tesaṁ pana sabbesampi",
  "tika-vin05t3:3_2": "karontena tesaṁyeva santakaṁ bhesajjaṁ gahetvā kevalaṁ yojetvā dātabbaṁ. Sace pana",
  "tika-vin05t3:3_3": "nappahonti yācanti ca “detha no, bhante, tumhākaṁ paṭidassāmā”ti, tāvakālikaṁ dātabbaṁ.",
  "tika-vin05t3:3_4": "Sacepi na yācanti, “amhākaṁ bhesajjaṁ atthi, tāvakālikaṁ gaṇhathā”ti vatvā vā “yadā",
  "tika-vin05t3:3_5": "tesaṁ bhavissati, tadā dassantī”ti ābhogaṁ vā katvā dātabbaṁ. Sace paṭidenti, gahetabbaṁ.",
  "tika-vin05t3:3_6": "No ce denti, na codetabbā. Ete dasa ñātake ṭhapetvā aññesaṁ na kātabbaṁ.",
  "tika-vin05t3:4_0": "Etesaṁ puttaparamparāya pana yāva sattamā kulaparivaṭṭā, tāva cattāro paccaye āharāpentassa",
  "tika-vin05t3:4_1": "akataviññatti vā bhesajjaṁ karontassa vejjakammaṁ vā kuladūsakāpatti vā na hoti.",
  "tika-vin05t3:4_2": "Sace bhātu jāyā, bhaginiyā sāmiko vā gilāno hoti, ñātakā ce, tesampi vaṭṭati. Aññātakā",
  "tika-vin05t3:4_3": "ce, bhātu ca bhaginiyā ca katvā dātabbaṁ “tumhākaṁ jagganaṭṭhāne dethā”ti. Atha vā",
  "tika-vin05t3:4_4": "tesaṁ puttānaṁ katvā dātabbaṁ “tumhākaṁ mātāpitūnaṁ dethā”ti. Etenupāyena sabbapadesu",
  "tika-vin05t3:4_5": "vinicchayo veditabbo.",
  "tika-vin05t3:5_0": "Tesaṁ atthāya ca sāmaṇerehi araññato bhesajjaṁ āharāpentena ñātisāmaṇerehi vā āharāpetabbaṁ,",
  "tika-vin05t3:5_1": "aññātakehi attano atthāya vā āharāpetvā dātabbaṁ. Tehipi “upajjhāyassa āharāmā”ti",
  "tika-vin05t3:5_2": "vattasīsena āharitabbaṁ. Upajjhāyassa mātāpitaro gilānā vihāraṁ āgacchanti, upajjhāyo",
  "tika-vin05t3:5_3": "ca disāpakkanto hoti, saddhivihārikena upajjhāyassa santakaṁ bhesajjaṁ dātabbaṁ.",
  "tika-vin05t3:5_4": "No ce atthi, attano bhesajjaṁ upajjhāyassa pariccajitvā dātabbaṁ. Attanopi asante",
  "tika-vin05t3:5_5": "vuttanayeneva pariyesitvā upajjhāyassa santakaṁ katvā dātabbaṁ. Upajjhāyenapi saddhivihārikassa",
  "tika-vin05t3:5_6": "mātāpitūsu evameva paṭipajjitabbaṁ. Eseva nayo ācariyantevāsikesupi. Aññopi yo āgantuko",
  "tika-vin05t3:5_7": "vā coro vā yuddhaparājito issaro vā ñātakehi pariccatto kapaṇo vā gamiyamanusso vā",
  "tika-vin05t3:5_8": "gilāno hutvā vihāraṁ pavisati, sabbesaṁ apaccāsīsantena bhesajjaṁ kātabbaṁ.",
  "tika-vin05t3:6_0": "18. Saddhaṁ kulaṁ hoti catūhi paccayehi upaṭṭhāyakaṁ bhikkhusaṅghassa mātāpituṭṭhāniyaṁ,",
  "tika-vin05t3:6_1": "tatra ce koci gilāno hoti, tassatthāya vissāsena “bhesajjaṁ katvā bhante dethā”ti",
  "tika-vin05t3:6_2": "vadanti, neva dātabbaṁ na kātabbaṁ. Atha pana kappiyaṁ ñatvā evaṁ pucchanti “bhante,",
  "tika-vin05t3:6_3": "asukassa nāma rogassa kiṁ bhesajjaṁ karontī”ti, “idañcidañca gahetvā karontī”ti vattuṁ",
  "tika-vin05t3:6_4": "vaṭṭati. “Bhante, mayhaṁ mātā gilānā, bhesajjaṁ tāva ācikkhathā”ti evaṁ pucchite",
  "tika-vin05t3:6_5": "pana na ācikkhitabbaṁ, aññamaññaṁ pana kathā kātabbā “āvuso, asukassa nāma bhikkhuno",
  "tika-vin05t3:6_6": "imasmiṁ roge kiṁ bhesajjaṁ kariṁsū”ti. Idañcidañca bhesajjaṁ bhanteti. Taṁ sutvā",
  "tika-vin05t3:6_7": "itaro mātu bhesajjaṁ karoti, vaṭṭati. Mahāpadumatthero kira vasabharaññopi deviyā",
  "tika-vin05t3:6_8": "roge uppanne ekāya itthiyā āgantvā pucchito “na jānāmī”ti avatvā evameva bhikkhūhi",
  "tika-vin05t3:6_9": "saddhiṁ samullapesi. Taṁ sutvā tassā bhesajjamakaṁsu. Vūpasante ca roge ticīvarena",
  "tika-vin05t3:6_10": "tīhi ca kahāpaṇasatehi saddhiṁ bhesajjacaṅkoṭakaṁ pūretvā āharitvā therassa pādamūle",
  "tika-vin05t3:6_11": "ṭhapetvā “bhante, pupphapūjaṁ karothā”ti āhaṁsu. Thero “ācariyabhāgo nāma aya”nti",
  "tika-vin05t3:6_12": "kappiyavasena gāhāpetvā pupphapūjamakāsi. Evaṁ tāva bhesajje paṭipajjitabbaṁ.",
  "tika-vin05t3:7_0": "19.Paritte pana “gilānassa parittaṁ karotha, bhante”ti vutte na kātabbaṁ, “parittaṁ",
  "tika-vin05t3:7_1": "bhaṇathā”ti vutte pana bhaṇitabbaṁ. Sacepissa evaṁ hoti “manussā nāma na jānanti,",
  "tika-vin05t3:7_2": "akariyamāne vippaṭisārino bhavissantī”ti, kātabbaṁ. “Parittodakaṁ parittasuttaṁ katvā",
  "tika-vin05t3:7_3": "dethā”ti vutte pana tesaṁyeva udakaṁ hatthena cāletvā suttaṁ parimajjitvā dātabbaṁ.",
  "tika-vin05t3:7_4": "Sace vihārato udakaṁ attano santakaṁ vā suttaṁ deti, dukkaṭaṁ. Manussā udakañca suttañca",
  "tika-vin05t3:7_5": "gahetvā nisīditvā “parittaṁ bhaṇathā”ti vadanti, kātabbaṁ. No ce jānanti, ācikkhitabbaṁ.",
  "tika-vin05t3:7_6": "Bhikkhūnaṁ nisinnānaṁ pādesu udakaṁ ākiritvā suttañca ṭhapetvā gacchanti “parittaṁ",
  "tika-vin05t3:7_7": "karotha, parittaṁ bhaṇathā”ti, na pādā apanetabbā. Manussā hi vippaṭisārino honti.",
  "tika-vin05t3:7_8": "Antogāmepi gilānassa atthāya vihāraṁ pesenti “parittaṁ bhaṇantū”ti, bhaṇitabbaṁ.",
  "tika-vin05t3:7_9": "Antogāme rājagehādīsu roge vā upaddave vā uppanne pakkosāpetvā bhaṇāpenti, āṭānāṭiyasuttādīni",
  "tika-vin05t3:7_10": "bhaṇitabbāni. “Āgantvā gilānassa sikkhāpadāni dentu, dhammaṁ kathentu, rājantepure",
  "tika-vin05t3:7_11": "vā amaccagehe vā āgantvā sikkhāpadāni dentu, dhammaṁ kathentū”ti pesitepi gantvā",
  "tika-vin05t3:7_12": "sikkhāpadāni dātabbāni, dhammo kathetabbo. “Matānaṁ parivāratthaṁ āgacchantū”ti pakkosanti,",
  "tika-vin05t3:7_13": "na gantabbaṁ. “Sīvathikadassane asubhadassane ca maraṇassatiṁ paṭilabhissāmā”ti kammaṭṭhānasīsena",
  "tika-vin05t3:7_14": "gantuṁ vaṭṭati. “Pahāredinne matepi amaraṇādhippāyassa anāpatti vuttā”ti na ettakeneva",
  "tika-vin05t3:7_15": "amanussagahitassa pahāro dātabbo, tālapaṇṇaṁ pana parittasuttaṁ vā hatthe vā pāde",
  "tika-vin05t3:7_16": "vā bandhitabbaṁ, ratanasuttādīni parittāni bhaṇitabbāni, “mā sīlavantaṁ bhikkhuṁ",
  "tika-vin05t3:7_17": "viheṭhehī”ti dhammakathā kātabbā, āṭānāṭiyaparittaṁ vā bhaṇitabbaṁ.",
  "tika-vin05t3:8_0": "Idha pana āṭānāṭiyaparittassa parikammaṁ veditabbaṁ. Paṭhamameva hi āṭānāṭiyasuttaṁ",
  "tika-vin05t3:8_1": "na bhaṇitabbaṁ, mettasuttaṁ dhajaggasuttaṁ ratanasuttanti imāni sattāhaṁ bhaṇitabbāni.",
  "tika-vin05t3:8_2": "Sace muñcati, sundaraṁ. No ce muñcati, āṭānāṭiyasuttaṁ bhaṇitabbaṁ. Taṁ bhaṇantena",
  "tika-vin05t3:8_3": "ca bhikkhunā piṭṭhaṁ vā maṁsaṁ vā na khāditabbaṁ, susāne na vasitabbaṁ. Kasmā? Amanussā",
  "tika-vin05t3:8_4": "otāraṁ labhanti. Parittakaraṇaṭṭhānaṁ haritūpalittaṁ kāretvā tattha parisuddhaṁ āsanaṁ",
  "tika-vin05t3:8_5": "paññapetvā nisīditabbaṁ. Parittakārako bhikkhu vihārato gharaṁ nentehi phalakāvudhehi",
  "tika-vin05t3:8_6": "parivāretvā netabbo. Abbhokāse nisīditvā na vattabbaṁ, dvāravātapānāni pidahitvā",
  "tika-vin05t3:8_7": "nisinnena āvudhahatthehi samparivāritena mettacittaṁ purecārikaṁ katvā vattabbaṁ,",
  "tika-vin05t3:8_8": "paṭhamaṁ sikkhāpadāni gāhāpetvā sīle patiṭṭhitassa parittaṁ kātabbaṁ. Evampi mocetuṁ",
  "tika-vin05t3:8_9": "asakkontena vihāraṁ netvā cetiyaṅgaṇe nipajjāpetvā āsanapūjaṁ kāretvā dīpe jālāpetvā",
  "tika-vin05t3:8_10": "cetiyaṅgaṇaṁ sammajjitvā maṅgalakathā vattabbā, sabbasannipāto ghosetabbo, vihārassa",
  "tika-vin05t3:8_11": "upavane jeṭṭhakarukkho nāma hoti, tattha “bhikkhusaṅgho tumhākaṁ āgamanaṁ patimānetī”ti",
  "tika-vin05t3:8_12": "pahiṇitabbaṁ. Sabbasannipātaṭṭhāne anāgantuṁ nāma na labhati, tato amanussagahitako",
  "tika-vin05t3:8_13": "“tvaṁ konāmosī”ti pucchitabbo, nāme kathite nāmeneva ālapitabbo, “itthannāma tuyhaṁ",
  "tika-vin05t3:8_14": "mālāgandhādīsu patti, āsanapūjāyaṁ patti, piṇḍapāte patti, bhikkhusaṅghena tuyhaṁ",
  "tika-vin05t3:8_15": "paṇṇākāratthāya mahāmaṅgalakathā vuttā, bhikkhusaṅghe gāravena etaṁ muñcāhī”ti mocetabbo.",
  "tika-vin05t3:8_16": "Sace na muñcati, devatānaṁ ārocetabbaṁ “tumhe jānātha, ayaṁ amanusso amhākaṁ vacanaṁ",
  "tika-vin05t3:8_17": "na karoti, mayaṁ buddhaāṇaṁ karissāmā”ti parittaṁ kātabbaṁ. Etaṁ tāva gihīnaṁ parikammaṁ.",
  "tika-vin05t3:8_18": "Sace pana bhikkhu amanussena gahito hoti, āsanāni dhovitvā sabbasannipātaṁ ghosāpetvā",
  "tika-vin05t3:8_19": "gandhamālādīsu pattiṁ datvā parittaṁ bhaṇitabbaṁ, idaṁ bhikkhūnaṁ parikammaṁ. Evaṁ",
  "tika-vin05t3:8_20": "paritte paṭipajjitabbaṁ.",
  "tika-vin05t3:9_0": "20.Paṭisanthāre pana ayaṁ vinicchayo – anāmaṭṭhapiṇḍapāto kassa dātabbo, kassa na",
  "tika-vin05t3:9_1": "dātabbo? Mātāpitūnaṁ tāva dātabbo. Sacepi kahāpaṇagghanako hoti, saddhādeyyavinipātanaṁ",
  "tika-vin05t3:9_2": "natthi. Mātāpituupaṭṭhākānaṁ veyyāvaccakarassa paṇḍupalāsassa cāti etesampi dātabbo.",
  "tika-vin05t3:9_3": "Tattha paṇḍupalāsassa thālake pakkhipitvāpi dātuṁ vaṭṭati, taṁ ṭhapetvā aññesaṁ agārikānaṁ",
  "tika-vin05t3:9_4": "mātāpitūnampi na vaṭṭati. Pabbajitaparibhogo hi agārikānaṁ cetiyaṭṭhāniyo. Apica",
  "tika-vin05t3:9_5": "anāmaṭṭhapiṇḍapātho nāmesa sampattassa dāmarikacorassapi issariyassapi dātabbo. Kasmā?",
  "tika-vin05t3:9_6": "Te hi adīyamānepi “na dentī”ti āmasitvā dīyamānepi “ucchiṭṭhakaṁ dentī”ti kujjhanti,",
  "tika-vin05t3:9_7": "kuddhā jīvitāpi voropenti, sāsanassapi antarāyaṁ karonti. Rajjaṁ patthayamānassa",
  "tika-vin05t3:9_8": "vicarato coranāgassa vatthu cettha kathetabbaṁ. Evaṁ anāmaṭṭhapiṇḍapāte paṭipajjitabbaṁ.",
  "tika-vin05t3:10_0": "Paṭisanthāro ca nāmāyaṁ kassa kātabbo, kassa na kātabbo? Paṭisanthāro nāma vihāraṁ",
  "tika-vin05t3:10_1": "sampattassa yassa kassaci āgantukassa vā daliddassa vā corassa vā issarassa vā kātabboyeva.",
  "tika-vin05t3:10_2": "Kathaṁ? Āgantukaṁ tāva khīṇaparibbayaṁ vihāraṁ sampattaṁ disvā “pānīyaṁ pivā”ti dātabbaṁ,",
  "tika-vin05t3:10_3": "pādamakkhanatelaṁ dātabbaṁ, kāle āgatassa yāgubhattaṁ, vikāle āgatassa sace taṇḍulā",
  "tika-vin05t3:10_4": "atthi, taṇḍulā dātabbā. Avelāya sampattopi “gacchāhī”ti na vattabbo, sayanaṭṭhānaṁ",
  "tika-vin05t3:10_5": "dātabbaṁ. Sabbaṁ apaccāsīyanteneva kātabbaṁ. “Manussā nāma catupaccayadāyakā, evaṁ",
  "tika-vin05t3:10_6": "saṅgahe kariyamāne punappunaṁ pasīditvā upakāraṁ karissantī”ti cittaṁ na uppādetabbaṁ.",
  "tika-vin05t3:10_7": "Corānaṁ pana saṅghikampi dātabbaṁ. Paṭisanthārānisaṁsadīpanatthañca coranāgavatthu,",
  "tika-vin05t3:10_8": "bhātarā saddhiṁ jambudīpagatassa mahānāgarañño vatthu, piturājassa rajje catunnaṁ",
  "tika-vin05t3:10_9": "amaccānaṁ vatthu, abhayacoravatthūti evamādīni bahūni vatthūni mahāaṭṭhakathāyaṁ vitthārato vuttāni.",
  "tika-vin05t3:11_0": "Tatrāyaṁ ekavatthudīpanā – sīhaḷadīpe kira abhayo nāma coro pañcasataparivāro ekasmiṁ",
  "tika-vin05t3:11_1": "ṭhāne khandhāvāraṁ bandhitvā samantā tiyojanaṁ ubbāsetvā vasati. Anurādhapuravāsino",
  "tika-vin05t3:11_2": "kadambanadiṁ na uttaranti, cetiyagirimagge janasañcāro upacchinno. Athekadivasaṁ",
  "tika-vin05t3:11_3": "coro “cetiyagiriṁ vilumpissāmī”ti agamāsi. Ārāmikā disvā dīghabhāṇakaabhayattherassa",
  "tika-vin05t3:11_4": "ārocesuṁ. Thero “sappiphāṇitādīni atthī”ti pucchi. “Atthi, bhante”ti. “Corānaṁ detha”.",
  "tika-vin05t3:11_5": "“Taṇḍulā atthī”ti. “Atthi, bhante, saṅghassatthāya āhaṭā taṇḍulā ca pakkasākañca",
  "tika-vin05t3:11_6": "goraso cā”ti. “Bhattaṁ sampādetvā corānaṁ dethā”ti. Ārāmikā tathā kariṁsu. Corā bhattaṁ",
  "tika-vin05t3:11_7": "bhuñjitvā “kenāyaṁ paṭisanthāro kato”ti pucchiṁsu. “Amhākaṁ ayyena abhayattherenā”ti.",
  "tika-vin05t3:11_8": "Corā therassa santikaṁ gantvā vanditvā āhaṁsu “mayaṁ ‘saṅghassa ca cetiyassa ca santakaṁ",
  "tika-vin05t3:11_9": "acchinditvā gahessāmā’ti āgatā, tumhākaṁ pana iminā paṭisanthārena mayaṁ pasannā,",
  "tika-vin05t3:11_10": "ajja paṭṭhāya vihāre dhammikārakkhā amhākaṁ āyattā hotu, nāgarā āgantvā dānaṁ dentu,",
  "tika-vin05t3:11_11": "cetiyaṁ vandantū”ti. Tato paṭṭhāya ca nāgare dānaṁ dātuṁ āgacchante nadītīreyeva",
  "tika-vin05t3:11_12": "paccuggantvā rakkhantā vihāraṁ nenti, vihārepi dānaṁ dentānaṁ rakkhaṁ katvā tiṭṭhanti.",
  "tika-vin05t3:11_13": "Tepi bhikkhūnaṁ bhuttāvasesaṁ corānaṁ denti. Gamanakālepi te corā nadītīraṁ pāpetvā nivattanti.",
  "tika-vin05t3:12_0": "Athekadivasaṁ bhikkhusaṅghe khīyanakakathā uppannā “thero issaravatāya saṅghasantakaṁ",
  "tika-vin05t3:12_1": "corānaṁ adāsī”ti. Thero sannipātaṁ kārāpetvā āha “corā ‘saṅghassa pakativaṭṭañca",
  "tika-vin05t3:12_2": "cetiyasantakañca acchinditvā gaṇhissāmā’ti āgamiṁsu, atha tesaṁ mayā ‘etaṁ na harissantī’ti",
  "tika-vin05t3:12_3": "ettako nāma paṭisanthāro kato, taṁ sabbampi ekato sampiṇḍetvā agghāpetha, tena kāraṇena",
  "tika-vin05t3:12_4": "aviluttaṁ bhaṇḍaṁ ekato sampiṇḍetvā agghāpethā”ti. Tato sabbampi therena dinnakaṁ",
  "tika-vin05t3:12_5": "cetiyaghare ekaṁ varapotthakacittattharaṇaṁ na agghati. Tato āhaṁsu “therena kato",
  "tika-vin05t3:12_6": "paṭisanthāro sukato, codetuṁ vā sāretuṁ vā na labbhati, gīvā vā avahāro vā natthī”ti.",
  "tika-vin05t3:12_7": "Evaṁ mahānisaṁso paṭisanthāroti sallakkhetvā kattabbo paṇḍitena bhikkhunāti.",
  "tika-vin05t3:13": "Iti pāḷimuttakavinayavinicchayasaṅgahe",
  "tika-vin05t3:14": "Bhesajjādikaraṇavinicchayakathā samattā."
}