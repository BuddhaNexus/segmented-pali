{
  "atk-s0403a19:0": "(20) 5. Brāhmaṇavaggo",
  "atk-s0403a19:1": "1. Soṇasuttavaṇṇanā",
  "atk-s0403a19:2_0": "191. Pañcamassa paṭhame brāhmaṇadhammāti brāhmaṇasabhāvā. Sunakhesūti kukkuresu.",
  "atk-s0403a19:2_1": "Neva kiṇanti na vikkiṇantīti na gaṇhantā kiṇanti, na dadantā vikkiṇanti. Sampiyeneva",
  "atk-s0403a19:2_2": "saṁvāsaṁ saṁbandhāya sampavattentīti piyo piyaṁ upasaṅkamitvā paveṇiyā bandhanatthaṁ",
  "atk-s0403a19:2_3": "saṁvāsaṁ pavattayanti. Udarāvadehakanti udaraṁ avadihitvā upacinitvā pūretvā. Avasesaṁ",
  "atk-s0403a19:2_4": "ādāya pakkamantīti yaṁ bhuñjituṁ na sakkonti, taṁ bhaṇḍikaṁ katvā gahetvā gacchanti.",
  "atk-s0403a19:2_5": "Imasmiṁ sutte vaṭṭameva kathitaṁ.",
  "atk-s0403a19:3": "2. Doṇabrāhmaṇasuttavaṇṇanā",
  "atk-s0403a19:4_0": "192. Dutiye tvampi noti tvampi nu. Pavattāroti pavattayitāro. Yesanti yesaṁ santakaṁ.",
  "atk-s0403a19:4_1": "Mantapadanti vedasaṅkhātaṁ mantameva. Gītanti aṭṭhakādīhi dasahi porāṇakabrāhmaṇehi",
  "atk-s0403a19:4_2": "sarasampattivasena sajjhāyitaṁ. Pavuttanti aññesaṁ vuttaṁ, vācitanti attho. Samīhitanti",
  "atk-s0403a19:4_3": "samupabyūḷhaṁ rāsikataṁ, piṇḍaṁ katvā ṭhapitanti attho. Tadanugāyantīti etarahi brāhmaṇā",
  "atk-s0403a19:4_4": "taṁ tehi pubbehi gītaṁ anugāyanti anusajjhāyanti. Tadanubhāsantīti taṁ anubhāsanti.",
  "atk-s0403a19:4_5": "Idaṁ purimasseva vevacanaṁ. Bhāsitamanubhāsantīti tehi bhāsitaṁ anubhāsanti. Sajjhāyitamanusajjhāyantīti",
  "atk-s0403a19:4_6": "tehi sajjhāyitaṁ anusajjhāyanti. Vācitamanuvācentīti tehi aññesaṁ vācitaṁ anuvācenti.",
  "atk-s0403a19:4_7": "Seyyathidanti te katameti attho. Aṭṭhakotiādīni tesaṁ nāmāni. Te kira dibbena cakkhunā",
  "atk-s0403a19:4_8": "oloketvā parūpaghātaṁ akatvā kassapasammāsambuddhassa bhagavato pāvacanena saha saṁsandetvā",
  "atk-s0403a19:4_9": "mante ganthesuṁ. Aparāpare pana brāhmaṇā pāṇātipātādīni pakkhipitvā tayo vede bhinditvā",
  "atk-s0403a19:4_10": "buddhavacanena saddhiṁ viruddhe akaṁsu. Tyāssu’meti ettha assūti nipātamattaṁ, te",
  "atk-s0403a19:4_11": "brāhmaṇā ime pañca brāhmaṇe paññāpentīti attho.",
  "atk-s0403a19:5_0": "Mante adhīyamānoti vede sajjhāyanto gaṇhanto. Ācariyadhananti ācariyadakkhiṇaṁ ācariyabhāgaṁ.",
  "atk-s0403a19:5_1": "Na issatthenāti na yodhājīvakammena uppādeti. Na rājaporisenāti na rājupaṭṭhākabhāvena.",
  "atk-s0403a19:5_2": "Kevalaṁ bhikkhācariyāyāti suddhāya bhikkhācariyāya eva. Kapālaṁanatimaññamānoti taṁ",
  "atk-s0403a19:5_3": "bhikkhābhājanaṁ anatimaññamāno. So hi puṇṇapattaṁ ādāya sīsaṁ nhāto kuladvāresu ṭhatvā",
  "atk-s0403a19:5_4": "“ahaṁ aṭṭhacattālīsa vassāni komārabrahmacariyaṁ cariṁ, mantāpi me gahitā, ācariyassa",
  "atk-s0403a19:5_5": "ācariyadhanaṁ dassāmi, dhanaṁ me dethā”ti yācati. Taṁ sutvā manussā yathāsatti yathābalaṁ",
  "atk-s0403a19:5_6": "aṭṭhapi soḷasapi satampi sahassampi denti. Evaṁ sakalagāmaṁ caritvā laddhadhanaṁ",
  "atk-s0403a19:5_7": "ācariyassa niyyādeti. Taṁ sandhāyetaṁ vuttaṁ. Evaṁ kho doṇa brāhmaṇo brahmasamo hotīti",
  "atk-s0403a19:5_8": "evaṁ brahmavihārehi samannāgatattā brāhmaṇo brahmasamo nāma hoti.",
  "atk-s0403a19:6_0": "Nevakayena na vikkayenāti neva attanā kayaṁ katvā gaṇhāti, na parena vikkayaṁ katvā",
  "atk-s0403a19:6_1": "dinnaṁ. Udakūpassaṭṭhanti udakena upassaṭṭhaṁ pariccattaṁ. So hi yasmiṁ kule vayappattā",
  "atk-s0403a19:6_2": "dārikā atthi, gantvā tassa dvāre tiṭṭhati. “Kasmā ṭhitosī”ti vutte “ahaṁ aṭṭhacattālīsa",
  "atk-s0403a19:6_3": "vassāni komārabrahmacariyaṁ cariṁ, taṁ sabbaṁ tumhākaṁ demi, tumhe mayhaṁ dārikaṁ",
  "atk-s0403a19:6_4": "dethā”ti vadati. Te dārikaṁ ānetvā tassa hatthe udakaṁ pātetvā denti. So taṁ udakūpassaṭṭhaṁ",
  "atk-s0403a19:6_5": "bhariyaṁ gaṇhitvā gacchati. Atimīḷhajoti atimīḷhe mahāgūtharāsimhi jāto. Tassa sāti",
  "atk-s0403a19:6_6": "tassa esā. Na davatthāti na kīḷanatthā. Na ratatthāti na kāmaratiatthā. Methunaṁuppādetvāti",
  "atk-s0403a19:6_7": "dhītaraṁ vā puttaṁ vā uppādetvā “idāni paveṇi ghaṭīyissatī”ti nikkhamitvā pabbajati.",
  "atk-s0403a19:6_8": "Sugatiṁ saggaṁ lokanti brahmalokameva sandhāyetaṁ vuttaṁ. Devasamo hotīti dibbavihārehi",
  "atk-s0403a19:6_9": "samannāgatattā devasamo nāma hoti.",
  "atk-s0403a19:7_0": "Tameva puttassādaṁ nikāmayamānoti yvāssa dhītaraṁ vā puttaṁ vā jātaṁ disvā puttapemaṁ",
  "atk-s0403a19:7_1": "puttassādo uppajjati, taṁ patthayamāno icchamāno. Kuṭumbaṁ ajjhāvasatīti kuṭumbaṁ",
  "atk-s0403a19:7_2": "saṇṭhapetvā kuṭumbamajjhe vasati. Sesamettha uttānamevāti.",
  "atk-s0403a19:8": "3. Saṅgāravasuttavaṇṇanā",
  "atk-s0403a19:9_0": "193. Tatiye pagevāti paṭhamaññeva. Kāmarāgapariyuṭṭhitenāti kāmarāgaggahitena. Kāmarāgaparetenāti",
  "atk-s0403a19:9_1": "kāmarāgānugatena. Nissaraṇanti tividhaṁ kāmarāgassa nissaraṇaṁ vikkhambhananissaraṇaṁ,",
  "atk-s0403a19:9_2": "tadaṅganissaraṇaṁ, samucchedanissaraṇanti. Tattha asubhe paṭhamajjhānaṁ vikkhambhananissaraṇaṁ",
  "atk-s0403a19:9_3": "nāma, vipassanā tadaṅganissaraṇaṁ nāma, arahattamaggo samucchedanissaraṇaṁ nāma.",
  "atk-s0403a19:9_4": "Taṁ tividhampi nappajānātīti attho. Attatthampītiādīsu arahattasaṅkhāto attano attho",
  "atk-s0403a19:9_5": "attattho nāma, paccayadāyakānaṁ attho parattho nāma, sveva duvidho ubhayattho nāma.",
  "atk-s0403a19:9_6": "Iminā nayena sabbavāresu attho veditabbo.",
  "atk-s0403a19:10_0": "Ayaṁ pana viseso – byāpādassa nissaraṇantiādīsu hi dveva nissaraṇāni vikkhambhananissaraṇañca",
  "atk-s0403a19:10_1": "samucchedanissaraṇañca. Tattha byāpādassa tāva mettāya paṭhamajjhānaṁ vikkhambhananissaraṇaṁ",
  "atk-s0403a19:10_2": "nāma, anāgāmimaggo samucchedanissaraṇaṁ, thinamiddhassa ālokasaññā vikkhambhananissaraṇaṁ,",
  "atk-s0403a19:10_3": "arahattamaggo samucchedanissaraṇaṁ. Uddhaccakukkuccassa yo koci samatho vikkhambhananissaraṇaṁ,",
  "atk-s0403a19:10_4": "uddhaccassa panettha arahattamaggo, kukkuccassa anāgāmimaggo samucchedanissaraṇaṁ.",
  "atk-s0403a19:10_5": "Vicikicchāya dhammavavatthānaṁ vikkhambhananissaraṇaṁ, paṭhamamaggo samucchedanissaraṇaṁ.",
  "atk-s0403a19:11_0": "Yā panettha seyyathāpi, brāhmaṇa, udapatto saṁsaṭṭho lākhāya vātiādikā upamā vuttā,",
  "atk-s0403a19:11_1": "tāsu udapattoti udakabharitā pāti. Saṁsaṭṭhoti vaṇṇabhedakaraṇavasena saṁsaṭṭho.",
  "atk-s0403a19:11_2": "Ukkudhitoti kudhito. Ussadakajātoti usumakajāto. Sevālapaṇakapariyonaddhoti tilabījakādibhedena",
  "atk-s0403a19:11_3": "sevālena vā nīlamaṇḍūkapiṭṭhivaṇṇena vā udakapiṭṭhiṁ chādetvā nibbattena paṇakena",
  "atk-s0403a19:11_4": "pariyonaddho. Vāteritoti vātena erito kampito. Āviloti appasanno. Luḷitoti asannisinno.",
  "atk-s0403a19:11_5": "Kalalībhūtoti kaddamībhūto. Andhakāre nikkhittoti koṭṭhakantarādibhede anālokaṭṭhāne",
  "atk-s0403a19:11_6": "ṭhapito. Imasmiṁ sutte bhagavā tīhi bhavehi desanaṁ nivaṭṭetvā arahattanikūṭena niṭṭhapesi,",
  "atk-s0403a19:11_7": "brāhmaṇo pana saraṇamatte patiṭṭhitoti.",
  "atk-s0403a19:12": "4. Kāraṇapālīsuttavaṇṇanā",
  "atk-s0403a19:13_0": "194. Catutthe kāraṇapālīti pāloti tassa nāmaṁ, rājakulānaṁ pana kammante kāretīti",
  "atk-s0403a19:13_1": "kāraṇapālī nāma jāto. Kammantaṁkāretīti pātova uṭṭhāya dvāraṭṭālakapākāre akate kāreti,",
  "atk-s0403a19:13_2": "jiṇṇe paṭijaggāpeti. Piṅgiyāniṁ brāhmaṇanti evaṁnāmakaṁ anāgāmiphale patiṭṭhitaṁ",
  "atk-s0403a19:13_3": "ariyasāvakaṁ brāhmaṇaṁ. So kira pātova uṭṭhāya gandhamālādīni gāhāpetvā satthu santikaṁ",
  "atk-s0403a19:13_4": "gantvā vanditvā gandhamālādīhi pūjetvā nagaraṁ āgacchati, idaṁ brāhmaṇassa devasikaṁ",
  "atk-s0403a19:13_5": "vattanti. Taṁ so evaṁ vattaṁ katvā āgacchantaṁ addasa. Etadavocāti “ayaṁ brāhmaṇo",
  "atk-s0403a19:13_6": "paññavā ñāṇuttaro, kahaṁ nu kho pātova gantvā āgacchatī”ti cintetvā anukkamena santikaṁ",
  "atk-s0403a19:13_7": "āgataṁ sañjānitvā “handa kuto nū”tiādivacanaṁ avoca.",
  "atk-s0403a19:14_0": "Tattha divā divassāti divasassāpi divā, majjhanhikakāleti attho. Paṇḍito maññeti",
  "atk-s0403a19:14_1": "bhavaṁ piṅgiyānī samaṇaṁ gotamaṁ paṇḍitoti maññati, udāhu noti ayamettha attho. Ko",
  "atk-s0403a19:14_2": "cāhaṁ, bhoti, bho, samaṇassa gotamassa paññāveyyattiyajānane ahaṁ ko nāma? Ko ca",
  "atk-s0403a19:14_3": "samaṇassa gotamassa paññāveyyattiyaṁ jānissāmīti kuto cāhaṁ samaṇassa gotamassa paññāveyyattiyaṁ",
  "atk-s0403a19:14_4": "jānissāmi, kena nāma kāraṇena jānissāmīti evaṁ sabbathāpi attano ajānanabhāvaṁ dīpeti.",
  "atk-s0403a19:14_5": "Sopi nūnassa tādisovāti yo samaṇassa gotamassa paññāveyyattiyaṁ jāneyya, sopi nūna",
  "atk-s0403a19:14_6": "dasa pāramiyo pūretvā sabbaññutaṁ patto tādiso buddhoyeva bhaveyya. Sineruṁ vā hi",
  "atk-s0403a19:14_7": "pathaviṁ vā ākāsaṁ vā pametukāmena tappamāṇo daṇḍo vā rajju vā laddhuṁ vaṭṭati, samaṇassa",
  "atk-s0403a19:14_8": "gotamassa paññaṁ jānantenapi tassa ñāṇasadisameva sabbaññutaññāṇaṁ laddhuṁ vaṭṭatīti",
  "atk-s0403a19:14_9": "dīpeti. Ādaravasena panettha āmeḍitaṁ kataṁ. Uḷārāyāti uttamāya seṭṭhāya. Ko cāhaṁ,",
  "atk-s0403a19:14_10": "bhoti, bho, ahaṁ samaṇassa gotamassa pasaṁsane ko nāma. Ko ca samaṇaṁ gotamaṁ pasaṁsissāmīti",
  "atk-s0403a19:14_11": "kena kāraṇena pasaṁsissāmi.",
  "atk-s0403a19:15_0": "Pasatthappasatthoti sabbaguṇānaṁ upari carehi sabbalokapasatthehi attano guṇeheva",
  "atk-s0403a19:15_1": "pasattho, na tassa aññehi pasaṁsanakiccaṁ atthi. Yathā hi campakapupphaṁ vā nīluppalaṁ",
  "atk-s0403a19:15_2": "vā padumaṁ vā lohitacandanaṁ vā attano vaṇṇagandhasiriyāva pāsādikañceva sugandhañca,",
  "atk-s0403a19:15_3": "na tassa āgantukehi vaṇṇagandhehi thomanakiccaṁ atthi. Yathā ca maṇiratanaṁ vā candamaṇḍalaṁ",
  "atk-s0403a19:15_4": "vā attano ālokeneva obhāsati, na tassa aññena obhāsanakiccaṁ atthi, evaṁ samaṇo gotamo",
  "atk-s0403a19:15_5": "sabbalokapasatthehi attano guṇeheva pasattho thomito, sabbalokassa seṭṭhataṁ pāpito.",
  "atk-s0403a19:15_6": "Na tassa aññena pasaṁsanakiccaṁ atthi.",
  "atk-s0403a19:16_0": "Pasatthehi vā pasatthotipi pasatthappasattho. Ke pana pasatthā nāma? Rājā pasenadi",
  "atk-s0403a19:16_1": "kosalo kāsikosalavāsikehi pasattho, bimbisāro aṅgamagadhavāsīhi, vesālikā licchavī",
  "atk-s0403a19:16_2": "vajjitaṭṭhavāsīhi pasatthā, pāveyyakā mallā kosinārakā mallā aññepi te te khattiyā",
  "atk-s0403a19:16_3": "tehi tehi jānapadehi pasatthā, caṅkiādayo brāhmaṇā brāhmaṇagaṇehi, anāthapiṇḍikādayo",
  "atk-s0403a19:16_4": "upāsakā upāsakagaṇehi, visākhāādikā upāsikā anekasatāhi upāsikāhi, sakuludāyiādayo",
  "atk-s0403a19:16_5": "paribbājakā anekehi paribbājakasatehi, uppalavaṇṇattheriādikā mahāsāvikā anekehi",
  "atk-s0403a19:16_6": "bhikkhunisatehi, sāriputtattherādayo mahātherā anekasatehi bhikkhūhi, sakkādayo devā",
  "atk-s0403a19:16_7": "anekasahassehi devehi, mahābrahmādayo brahmāno anekasahassehi brahmehi pasatthā.",
  "atk-s0403a19:16_8": "Te sabbepi dasabalaṁ thomenti vaṇṇenti pasaṁsantīti bhagavā “pasatthappasattho”ti",
  "atk-s0403a19:16_9": "vuccati. Atthavasanti atthānisaṁsaṁ.",
  "atk-s0403a19:17_0": "Athassa so attano pasādakāraṇaṁ ācikkhanto seyyathāpi, bho, purisotiādimāha. Tattha",
  "atk-s0403a19:17_1": "aggarasaparitittoti bhojanarasesu pāyāso sneharasesu gosappi, kasāvarasesu khuddakamadhu",
  "atk-s0403a19:17_2": "aneḷakaṁ, madhurarasesu sakkarāti evamādayo aggarasā nāma. Tesu yena kenaci parititto",
  "atk-s0403a19:17_3": "ākaṇṭhappamāṇaṁ bhuñjitvā ṭhito. Aññesaṁ hīnānanti aggarasehi aññesaṁ hīnarasānaṁ.",
  "atk-s0403a19:17_4": "Suttasoti suttato, suttabhāvenāti attho. Sesupi eseva nayo. Tato tatoti suttādīsu",
  "atk-s0403a19:17_5": "tato tato. Aññesaṁ puthusamaṇabrāhmaṇāppavādānanti ye aññesaṁ puthūnaṁ samaṇabrāhmaṇānaṁ",
  "atk-s0403a19:17_6": "laddhisaṅkhātappavādā, tesaṁ. Na pihetīti na pattheti, te kathiyamāne sotumpi na",
  "atk-s0403a19:17_7": "icchati. Jighacchādubbalyaparetoti jighacchāya ceva dubbalabhāvena ca anugato. Madhupiṇḍikanti",
  "atk-s0403a19:17_8": "sālipiṭṭhaṁ bhajjitvā catumadhurena yojetvā kataṁ baddhasattupiṇḍikaṁ, madhurapūvameva",
  "atk-s0403a19:17_9": "vā. Adhigaccheyyāti labheyya. Asecanakanti madhurabhāvakaraṇatthāya aññena rasena",
  "atk-s0403a19:17_10": "anāsittakaṁ ojavantaṁ paṇītarasaṁ.",
  "atk-s0403a19:18_0": "Haricandanassāti suvaṇṇavaṇṇacandanassa. Lohitacandanassāti rattavaṇṇacandanassa.",
  "atk-s0403a19:18_1": "Surabhigandhanti sugandhaṁ. Darathādayo vaṭṭadarathā, vaṭṭakilamathā, vaṭṭapariḷāhā",
  "atk-s0403a19:18_2": "eva. Udānaṁ udānesīti udāhāraṁ udāhari. Yathā hi yaṁ telaṁ mānaṁ gahetuṁ na sakkoti,",
  "atk-s0403a19:18_3": "vissanditvā gacchati, taṁ avasekoti vuccati. Yañca jalaṁ taḷākaṁ gahetuṁ na sakkoti,",
  "atk-s0403a19:18_4": "ajjhottharitvā gacchati, taṁ oghoti vuccati. Evamevaṁ yaṁ pītivacanaṁ hadayaṁ gahetuṁ",
  "atk-s0403a19:18_5": "na sakkoti, adhikaṁ hutvā anto asaṇṭhahitvā bahi nikkhamati, taṁ udānanti vuccati.",
  "atk-s0403a19:18_6": "Evarūpaṁ pītimayavacanaṁ nicchāresīti attho.",
  "atk-s0403a19:19": "5. Piṅgiyānīsuttavaṇṇanā",
  "atk-s0403a19:20_0": "195. Pañcame nīlāti idaṁ sabbasaṅgāhikaṁ. Nīlavaṇṇātiādi tasseva vibhāgadassanaṁ.",
  "atk-s0403a19:20_1": "Tattha na tesaṁ pakativaṇṇo nīlo, nīlavilepanavilittattā panetaṁ vuttaṁ. Nīlavatthāti",
  "atk-s0403a19:20_2": "paṭadukūlakoseyyādīnipi tesaṁ nīlāneva honti. Nīlālaṅkārāti nīlamaṇīhi nīlapupphehi",
  "atk-s0403a19:20_3": "alaṅkatā, tesaṁ hatthālaṅkāra-assālaṅkāra-rathālaṅkāra-sāṇivitānakañcukāpi sabbe",
  "atk-s0403a19:20_4": "nīlāyeva honti. Iminā nayena sabbapadesu attho veditabbo.",
  "atk-s0403a19:21_0": "Padumaṁyathāti yathā satapattaṁ rattapadumaṁ. Kokanadanti tasseva vevacanaṁ. Pātoti",
  "atk-s0403a19:21_1": "pageva suriyuggamanakāle. Siyāti bhaveyya. Avītagandhanti avigatagandhaṁ. Aṅgīrasanti",
  "atk-s0403a19:21_2": "bhagavato aṅgamaṅgehi rasmiyo niccharanti, tasmā aṅgīrasoti vuccati. Tapantamādiccamivantalikkheti",
  "atk-s0403a19:21_3": "dvisahassadīpaparivāresu catūsu mahādīpesu ālokakaraṇavasena antalikkhe tapantaṁ",
  "atk-s0403a19:21_4": "ādiccaṁ viya virocamānaṁ. Aṅgīrasaṁ passāti attānameva vā mahājanaṁ vā sandhāya evaṁ vadati.",
  "atk-s0403a19:22": "6. Mahāsupinasuttavaṇṇanā",
  "atk-s0403a19:23_0": "196. Chaṭṭhe mahāsupināti mahantehi purisehi passitabbato mahantānañca atthānaṁ nimittabhāvato",
  "atk-s0403a19:23_1": "mahāsupinā. Pāturahesunti pākaṭā ahesuṁ. Tattha supinaṁ passanto catūhi kāraṇehi",
  "atk-s0403a19:23_2": "passati dhātukkhobhato vā anubhūtapubbato vā devatopasaṁhārato vā pubbanimittato vāti.",
  "atk-s0403a19:24_0": "Tattha pittādīnaṁ khobhakaraṇapaccayappayogena khubhitadhātuko dhātukkhobhato supinaṁ",
  "atk-s0403a19:24_1": "passati. Passanto ca nānāvidhaṁ supinaṁ passati pabbatā patanto viya, ākāsena gacchanto",
  "atk-s0403a19:24_2": "viya, vāḷamigahatthicorādīhi anubaddho viya ca. Anubhūtapubbato passanto pubbe anubhūtapubbaṁ",
  "atk-s0403a19:24_3": "ārammaṇaṁ passati. Devatopasaṁhārato passantassa devatā atthakāmatāya vā anatthakāmatāya",
  "atk-s0403a19:24_4": "vā atthāya vā anatthāya vā nānāvidhāni ārammaṇāni upasaṁharanti. So tāsaṁ devatānaṁ",
  "atk-s0403a19:24_5": "ānubhāvena tāni ārammaṇāni passati. Pubbanimittato passanto puññāpuññavasena uppajjitukāmassa",
  "atk-s0403a19:24_6": "atthassa vā anatthassa vā pubbanimittabhūtaṁ supinaṁ passati bodhisattamātā viya",
  "atk-s0403a19:24_7": "puttapaṭilābhanimittaṁ, kosalarājā viya soḷasa supine, ayameva bhagavā bodhisattabhūto",
  "atk-s0403a19:24_8": "ime pañca mahāsupine viya cāti.",
  "atk-s0403a19:25_0": "Tattha yaṁ dhātukkhobhato anubhūtapubbato ca supine passati, na taṁ saccaṁ hoti.",
  "atk-s0403a19:25_1": "Yaṁ devatopasaṁhārato passati, taṁ saccaṁ vā hoti alikaṁ vā. Kuddhā hi devatā upāyena",
  "atk-s0403a19:25_2": "vināsetukāmā viparītampi katvā dassenti. Yaṁ pana pubbanimittato passati, taṁ ekantaṁ",
  "atk-s0403a19:25_3": "saccameva hoti. Etesaṁ catunnaṁ mūlakāraṇānaṁ saṁsaggabhedatopi supinabhedo hotiyeva.",
  "atk-s0403a19:26_0": "Taṁ panetaṁ catubbidhampi supinaṁ sekhaputhujjanāva passanti appahīnavipallāsattā,",
  "atk-s0403a19:26_1": "asekhā na passanti pahīnavipallāsattā. Kiṁ panetaṁ passanto sutto passati paṭibuddho,",
  "atk-s0403a19:26_2": "udāhu neva sutto na paṭibuddhoti? Kiñcettha yadi tāva sutto passati, abhidhammavirodho",
  "atk-s0403a19:26_3": "āpajjati. Bhavaṅgacittena hi supati, taṁ rūpanimittādiārammaṇaṁ rāgādisampayuttaṁ",
  "atk-s0403a19:26_4": "vā na hoti. Supinaṁ passantassa ca īdisāni cittāni uppajjanti. Atha paṭibuddho passati,",
  "atk-s0403a19:26_5": "vinayavirodho āpajjati. Yañhi paṭibuddho passati, taṁ sabbohārikacittena passati.",
  "atk-s0403a19:26_6": "Sabbohārikacittena ca kate vītikkame anāpatti nāma natthi. Supinaṁ passantena pana",
  "atk-s0403a19:26_7": "katepi vītikkame ekantaṁ anāpatti eva. Atha neva sutto na paṭibuddho passati, na",
  "atk-s0403a19:26_8": "nāma passati. Evañca sati supinassa abhāvo ca āpajjati? Na abhāvo. Kasmā? Yasmā kapimiddhapareto",
  "atk-s0403a19:26_9": "passati. Vuttañhetaṁ – “kapimiddhapareto kho, mahārāja, supinaṁ passatī”ti.",
  "atk-s0403a19:27_0": "Kapimiddhaparetoti makkaṭaniddāya yutto. Yathā hi makkaṭassa niddā lahuparivattā",
  "atk-s0403a19:27_1": "hoti, evaṁ yā niddā punappunaṁ kusalādicittavokiṇṇattā lahuparivattā, yassā pavattiyaṁ",
  "atk-s0403a19:27_2": "punappunaṁ bhavaṅgato uttaraṇaṁ hoti, tāya yutto supinaṁ passati. Tenāyaṁ supino",
  "atk-s0403a19:27_3": "kusalopi hoti akusalopi abyākatopi. Tattha supinante cetiyavandanadhammassavanadhammadesanādīni",
  "atk-s0403a19:27_4": "karontassa kusalo, pāṇātipātādīni karontassa akusalo, dvīhi antehi mutto āvajjanatadārammaṇakkhaṇe",
  "atk-s0403a19:27_5": "abyākatoti veditabbo. Svāyaṁ dubbalavatthukattā cetanāya paṭisandhiṁ ākaḍḍhituṁ asamattho.",
  "atk-s0403a19:27_6": "Pavatte pana aññehi kusalākusalehi upatthambhito vipākaṁ deti. Kiñcāpi vipākaṁ deti,",
  "atk-s0403a19:27_7": "atha kho avisaye uppannattā abbohārikāva supinantacetanā. So panesa supino kālavasenapi",
  "atk-s0403a19:27_8": "divā tāva diṭṭho na sameti, tathā paṭhamayāme majjhimayāme pacchimayāme ca. Balavapaccūse",
  "atk-s0403a19:27_9": "pana asitapītakhāyite sammā pariṇāmaṁ gate kāyasmiṁ ojāya patiṭṭhitāya aruṇe uggacchamāneva",
  "atk-s0403a19:27_10": "diṭṭho supino sameti. Iṭṭhanimittaṁ supinaṁ passanto iṭṭhaṁ paṭilabhati, aniṭṭhanimittaṁ passanto aniṭṭhaṁ.",
  "atk-s0403a19:28_0": "Ime pana pañca mahāsupine neva lokiyamahājano passati, na mahārājāno, na cakkavattirājāno,",
  "atk-s0403a19:28_1": "na aggasāvakā, na paccekabuddhā, na sammāsambuddhā, eko sabbaññubodhisattoyeva passati.",
  "atk-s0403a19:28_2": "Amhākaṁ pana bodhisatto kadā ime supine passīti? “Sve buddho bhavissāmī”ti cātuddasiyaṁ",
  "atk-s0403a19:28_3": "pakkhassa rattivibhāyanakāle passi. Terasiyantipi vadantiyeva. So ime supine disvā",
  "atk-s0403a19:28_4": "uṭṭhāya pallaṅkaṁ ābhuñjitvā nisinno cintesi – “sace mayā kapilavatthunagare ime",
  "atk-s0403a19:28_5": "supinā diṭṭhā assu, pitu mahārājassa katheyyaṁ. Sace pana me mātā jīveyya, tassā",
  "atk-s0403a19:28_6": "katheyyaṁ. Imasmiṁ kho pana ṭhāne imesaṁ paṭiggāhako nāma natthi, ahameva paṭigaṇhissāmī”ti.",
  "atk-s0403a19:28_7": "Tato “idaṁ imassa pubbanimittaṁ idaṁ imassā”ti sayameva supine paṭiggaṇhitvā uruvelagāme",
  "atk-s0403a19:28_8": "sujātāya dinnaṁ pāyāsaṁ paribhuñjitvā bodhimaṇḍaṁ āruyha bodhiṁ patvā anukkamena",
  "atk-s0403a19:28_9": "jetavane viharanto attano makulabuddhakāle diṭṭhe pañca mahāsupine vitthāretuṁ bhikkhū",
  "atk-s0403a19:28_10": "āmantetvā imaṁ desanaṁ ārabhi.",
  "atk-s0403a19:29_0": "Tattha mahāpathavīti cakkavāḷagabbhaṁ pūretvā ṭhitā mahāpathavī. Mahāsayanaṁ ahosīti",
  "atk-s0403a19:29_1": "sirisayanaṁ ahosi. Ohitoti ṭhapito. So pana na udakasmiṁyeva ṭhapito ahosi, atha",
  "atk-s0403a19:29_2": "kho pācīnasamuddassa uparūparibhāgena gantvā pācīnacakkavāḷamatthake ṭhapito ahosīti",
  "atk-s0403a19:29_3": "veditabbo. Pacchime samudde dakkhiṇe samuddeti etesupi eseva nayo. Tiriyā nāma tiṇajātīti",
  "atk-s0403a19:29_4": "dabbatiṇaṁ vuccati. Nābhiyā uggantvā nabhaṁ āhacca ṭhitā ahosīti naṅgalamattena rattadaṇḍena",
  "atk-s0403a19:29_5": "nābhito uggantvā passantassa passantasseva vidatthimattaṁ ratanamattaṁ byāmamattaṁ",
  "atk-s0403a19:29_6": "yaṭṭhimattaṁ gāvutamattaṁ aḍḍhayojanamattaṁ yojanamattanti evaṁ uggantvā uggantvā",
  "atk-s0403a19:29_7": "anekayojanasahassaṁ nabhaṁ āhacca ṭhitā ahosi. Pādehi ussakkitvāti agganakhato paṭṭhāya",
  "atk-s0403a19:29_8": "pādehi abhiruhitvā. Nānāvaṇṇāti eko nīlavaṇṇo, eko pītavaṇṇo, eko lohitavaṇṇo, eko",
  "atk-s0403a19:29_9": "paṇḍupalāsavaṇṇoti evaṁ nānāvaṇṇā. Setāti paṇḍarā parisuddhā. Mahato mīḷhapabbatassāti",
  "atk-s0403a19:29_10": "tiyojanubbedhassa gūthapabbatassa. Uparūparicaṅkamatīti matthakamatthake caṅkamati.",
  "atk-s0403a19:29_11": "Dīghāyukabuddhā pana tiyojanike mīḷhapabbate anupavisitvā nisinnā viya honti.",
  "atk-s0403a19:30_0": "Evaṁ ettakena ṭhānena pubbanimittāni dassetvā idāni saha pubbanimittehi paṭilābhaṁ",
  "atk-s0403a19:30_1": "dassetuṁ yampi, bhikkhavetiādimāha. Tattha sabbaguṇadāyakattā buddhānaṁ arahattamaggo",
  "atk-s0403a19:30_2": "anuttarā sammāsambodhi nāma. Tasmā yaṁ so cakkavāḷamahāpathaviṁ sirisayanabhūtaṁ",
  "atk-s0403a19:30_3": "addasa, taṁ buddhabhāvassa pubbanimittaṁ. Yaṁ himavantapabbatarājānaṁ bimbohanaṁ",
  "atk-s0403a19:30_4": "addasa, taṁ sabbaññutaññāṇabimbohanassa pubbanimittaṁ. Yaṁ cattāro hatthapāde cakkavāḷamatthake",
  "atk-s0403a19:30_5": "ṭhite addasa, taṁ dhammacakkassa appaṭivattiyabhāve pubbanimittaṁ. Yaṁ attānaṁ uttānakaṁ",
  "atk-s0403a19:30_6": "nipannaṁ addasa, taṁ tīsu bhavesu avakujjānaṁ sattānaṁ uttānamukhabhāvassa pubbanimittaṁ.",
  "atk-s0403a19:30_7": "Yaṁ akkhīni ummīletvā passanto viya ahosi, taṁ dibbacakkhupaṭilābhassa pubbanimittaṁ.",
  "atk-s0403a19:30_8": "Yaṁ yāva bhavaggā ekālokaṁ ahosi, taṁ anāvaraṇañāṇassa pubbanimittaṁ. Sesaṁ pāḷivaseneva veditabbanti.",
  "atk-s0403a19:31": "7. Vassasuttavaṇṇanā",
  "atk-s0403a19:32_0": "197. Sattame nemittāti nimittapāṭhakā. Tejodhātu pakuppatīti mahāaggikkhandho uppajjati.",
  "atk-s0403a19:32_1": "Pāṇinā udakaṁ sampaṭicchitvāti uppannaṁ utusamuṭṭhānaṁ udakaṁ tiyojanasatena hatthena",
  "atk-s0403a19:32_2": "paṭiggahetvā. Pamattā hontīti attano kīḷāya pamattā honti vippavuṭṭhasatino. Tesañhi",
  "atk-s0403a19:32_3": "sakāya ratiyā “ramāmā”ti citte uppanne akālepi devo vassati, tadabhāve na vassati.",
  "atk-s0403a19:32_4": "Taṁ sandhāyetaṁ vuttaṁ – “na kālavassa”nti. Aṭṭhamanavamāni uttānatthāneva.",
  "atk-s0403a19:33": "10. Nissāraṇīyasuttavaṇṇanā",
  "atk-s0403a19:34_0": "200. Dasame nissāraṇīyāti nissaṭā visaññuttā. Dhātuyoti attasuññasabhāvā. Kāmaṁ manasikarototi",
  "atk-s0403a19:34_1": "kāmaṁ manasikarontassa, asubhajjhānato vuṭṭhāya agadaṁ gahetvā visaṁ vīmaṁsanto viya",
  "atk-s0403a19:34_2": "vīmaṁsanatthaṁ kāmābhimukhaṁ cittaṁ pesentassāti attho. Na pakkhandatīti nappavisati.",
  "atk-s0403a19:34_3": "Nappasīdatīti pasādaṁ nāpajjati. Na santiṭṭhatīti nappatiṭṭhahati. Na vimuccatīti",
  "atk-s0403a19:34_4": "na adhimuccati. Yathā pana kukkuṭapattaṁ vā nhārudaddulaṁ vā aggimhi pakkhittaṁ paṭilīyati",
  "atk-s0403a19:34_5": "patikuṭati pativaṭṭati na saṁpasārīyati, evaṁ paṭilīyati na saṁpasārīyati. Nekkhammaṁ",
  "atk-s0403a19:34_6": "kho panāti idha nekkhammaṁ nāma asubhesu paṭhamajjhānaṁ, tadassa manasikaroto cittaṁ",
  "atk-s0403a19:34_7": "pakkhandati. Tassa taṁ cittanti tassa taṁ asubhajjhānacittaṁ. Sugatanti gocare gatattā",
  "atk-s0403a19:34_8": "suṭṭhu gataṁ. Subhāvitanti ahānabhāgiyattā suṭṭhu bhāvitaṁ. Suvuṭṭhitanti kāmato",
  "atk-s0403a19:34_9": "vuṭṭhitaṁ. Suvimuttanti kāmehi suṭṭhu vimuttaṁ. Kāmapaccayā āsavā nāma kāmahetukā",
  "atk-s0403a19:34_10": "cattāro āsavā. Vighātāti dukkhā. Pariḷāhāti kāmarāgapariḷāhā. Na so taṁ vedanaṁ vediyatīti",
  "atk-s0403a19:34_11": "so taṁ kāmavedanaṁ vighātapariḷāhavedanañca na vediyati. Idamakkhātaṁ kāmānaṁ nissaraṇanti",
  "atk-s0403a19:34_12": "idaṁ asubhajjhānaṁ kāmehi nissaṭattā kāmānaṁ nissaraṇanti akkhātaṁ. Yo pana taṁ jhānaṁ",
  "atk-s0403a19:34_13": "pādakaṁ katvā saṅkhāre sammasanto tatiyamaggaṁ patvā anāgāmiphalena nibbānaṁ disvā",
  "atk-s0403a19:34_14": "“puna kāmā nāma natthī”ti jānāti. Tassa cittaṁ accantanissaraṇameva. Sesapadesupi eseva nayo.",
  "atk-s0403a19:35_0": "Ayaṁ pana viseso – dutiyavāre mettājhānāni byāpādassa nissaraṇaṁ nāma. Tatiyavāre",
  "atk-s0403a19:35_1": "karuṇājhānāni vihiṁsāya nissaraṇaṁ nāma. Catutthavāre arūpajjhānāni rūpānaṁ nissaraṇaṁ",
  "atk-s0403a19:35_2": "nāma. Accantanissaraṇañcettha arahattaphalaṁ yojetabbaṁ. Pañcamavāre sakkāyaṁ manasikarototi",
  "atk-s0403a19:35_3": "suddhasaṅkhāre pariggaṇhitvā arahattaṁ pattassa sukkhavipassakassa phalasamāpattito",
  "atk-s0403a19:35_4": "vuṭṭhāya vīmaṁsanatthaṁ pañcupādānakkhandhābhimukhaṁ cittaṁ pesentassa. Idamakkhātaṁ",
  "atk-s0403a19:35_5": "sakkāyassa nissaraṇanti idaṁ arahattamaggena ca phalena ca nibbānaṁ disvā ṭhitassa",
  "atk-s0403a19:35_6": "bhikkhuno “puna sakkāyo natthī”ti uppannaṁ arahattaphalasamāpatticittaṁ sakkāyassa",
  "atk-s0403a19:35_7": "nissaraṇanti akkhātaṁ. Idāni evaṁ sakkāyanissaraṇaṁ nirodhaṁ patvā ṭhitassa khīṇāsavassa",
  "atk-s0403a19:35_8": "vaṇṇaṁ kathento tassa kāmanandīpi nānusetītiādimāha. Tattha nānusetīti na nibbattati.",
  "atk-s0403a19:35_9": "Ananusayāti anibbattiyā. Sesamettha uttānatthamevāti.",
  "atk-s0403a19:36": "Brāhmaṇavaggo pañcamo.",
  "atk-s0403a19:37": "Catutthapaṇṇāsakaṁ niṭṭhitaṁ.",
  "atk-s0403a19:38": "5. Pañcamapaṇṇāsakaṁ"
}