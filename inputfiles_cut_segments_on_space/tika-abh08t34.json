{
  "tika-abh08t34:0": "10. Dasamo paricchedo",
  "tika-abh08t34:1": "Rūpavibhāgavaṇṇanā",
  "tika-abh08t34:2": "622.Ādimhīti uddesagāthāyaṁ. Idānīti cittacetasikavibhāvanānantaraṁ. Vibhāvananti niddesapaṭiniddesavasena sarūpato pakāsanaṁ.",
  "tika-abh08t34:3_0": "623.Ruppatīti sītuṇhādīhi vikāramāpajjati, āpādīyatīti vā attho. Vikārāpatti ca sītādivirodhipaccayasannidhāne",
  "tika-abh08t34:3_1": "visadisuppattiyeva. Na hi yathāsakaṁ paccayehi uppajjitvā ṭhitadhammānaṁ aññena kenaci",
  "tika-abh08t34:3_2": "vikārāpādanaṁ sakkā kātuṁ, tasmā purimuppannarūpasantati viya ahutvā pacchā uppajjamānānaṁ",
  "tika-abh08t34:3_3": "visabhāgapaccayasamavāyena visadisuppattiyeva idha “ruppana”nti daṭṭhabbaṁ. Evañca",
  "tika-abh08t34:3_4": "katvā saṅghiyānaṁ vipariṇāmavādo paccakkhato hoti. Nanu ca arūpadhammānampi virodhipaccayasamavāye",
  "tika-abh08t34:3_5": "visadisuppatti labbhatīti? Saccaṁ labbhati, na pana vibhūtatarā. Vibhūtatarā hettha",
  "tika-abh08t34:3_6": "visadisuppatti adhippetā ukkaṭṭhagativasena yathā “abhirūpassa kaññā dātabbā”ti.",
  "tika-abh08t34:4": "Kuto etaṁ viññāyatīti ce? Sītādiggahaṇato. Tathā hi vuttaṁ –",
  "tika-abh08t34:5_0": "“Kiñca, bhikkhave, rūpaṁ vadetha, ruppatīti kho, bhikkhave, tasmā rūpanti vuccati.",
  "tika-abh08t34:5_1": "Kena ruppati? Sītenapi ruppati, uṇhenapi ruppati, jighacchāyapi ruppati, pipāsāyapi",
  "tika-abh08t34:5_2": "ruppati, ḍaṁsamakasavātātapasarīsapasamphassenapi ruppati, ruppatīti kho, bhikkhave,",
  "tika-abh08t34:5_3": "tasmā rūpanti vuccatī”ti.",
  "tika-abh08t34:6_0": "Ettha hi sītādiggahaṇaṁ sītādinā phuṭṭhassa ruppanaṁ vibhūtataraṁ, tasmā tadevettha",
  "tika-abh08t34:6_1": "gahitanti ñāpanatthaṁ. Itarathā ruppatīti sāmaññavacaneneva siddhe sītādiggahaṇaṁ niratthakaṁ siyāti.",
  "tika-abh08t34:7_0": "Yadi evaṁ, kathaṁ brahmaloke rūpasamaññā? Na hi tattha upaghātako sītādiphassaviseso",
  "tika-abh08t34:7_1": "labbhatīti? Saccaṁ, tatthāpi taṁsabhāvānativattanato. Aruppanassāpi hi ruppanasabhāvānativattanato",
  "tika-abh08t34:7_2": "rūpasamaññā hoti. Yathā aduddhampi khīraṁ taṁsabhāvānativattanato “duddha”nti vuccatīti.",
  "tika-abh08t34:7_3": "Atha vā kiñcāpi tattha upaghātako sītādiphassaviseso natthi, anuggāhako pana atthi.",
  "tika-abh08t34:7_4": "Tathā hi brahmānaṁ utujarūpaṁ atthi, tasmā attheva tattha ruppananti na koci tattha",
  "tika-abh08t34:7_5": "rūpasamaññāya vibandhoti.",
  "tika-abh08t34:8_0": "Rūpayatīti vāti sayaṁ vijjamānameva attano santānaṁ vikāramāpādayatīti attho. Iti",
  "tika-abh08t34:8_1": "purimaviggahena vikāruppatti “ruppana”nti dīpitaṁ. Iminā pana virodhipaccayasannipāte",
  "tika-abh08t34:8_2": "vijjamānasseva yo attano santāne visadisuppattihetubhāvo, taṁ ruppananti dīpitaṁ",
  "tika-abh08t34:8_3": "hoti. Imasmiṁ pakkhe arūpassa rūpasamaññāpasaṅgo eva natthi. Niruddhameva hi taṁ",
  "tika-abh08t34:8_4": "anantarādipaccayehi arūpaṁ uppādeti, na vijjamānanti. Ghaṭṭane vikārāpattiyaṁ rūpa-saddassa",
  "tika-abh08t34:8_5": "ruḷhī, tasmā arūpadhammānaṁ ghaṭṭanābhāvato na tesu rūpasamaññāti keci. Paṭighāto",
  "tika-abh08t34:8_6": "ruppananti apare, tesaṁ matena kiñcāpi sappaṭigharūpānameva rūpasamaññāpasaṅgo, atha",
  "tika-abh08t34:8_7": "kho avayavavohārena samudāyopi voharīyatīti sabbameva rūpaṁ rūpasamaññaṁ labhati.",
  "tika-abh08t34:8_8": "Keci panettha “rūpayatīti vaṇṇāyatanavasena vutta”nti vadanti. Tañhi vaṇṇavikāraṁ",
  "tika-abh08t34:8_9": "āpajjamānaṁ rūpayati, hadayaṅgatabhāvaṁ pakāsetīti. Tayidaṁ upari vaṇṇāyatananiddese",
  "tika-abh08t34:8_10": "visuṁyeva vuccatīti na tassa idha saṁvaṇṇane payojanaṁ atthi. Surūpoti dvattiṁsamahāpurisalakkhaṇaasītianubyañjanabyāmappabhāketumālādīhi",
  "tika-abh08t34:8_11": "alaṅkatattā sobhanarūpakāyo, sabhāvattho vā rūpa-saddo “yaṁ loke piyarūpaṁ sātarūpa”ntiādīsu",
  "tika-abh08t34:8_12": "viya, tasmā surūpoti sobhanasabhāvo, tena dasabalacatuvesārajjādiasādhāraṇaguṇavisesasamāyogadīpanato",
  "tika-abh08t34:8_13": "satthu dhammakāyasampattiyāpi sobhanatā dassitā hoti.",
  "tika-abh08t34:9_0": "624.Bhūtopādāyabhedatoti ettha tadadhīnavuttitāya bhavati ettha upādārūpanti bhūtaṁ.",
  "tika-abh08t34:9_1": "Atha vā mahābhūtāyeva idha purimapadalopavasena bhūta-saddena vuttā. Tenāha “catubbidhā",
  "tika-abh08t34:9_2": "mahābhūtā”ti. Bhūtāni upādiyateva, na pana sayaṁ tehi aññehi vā upādiyatīti upādāyaṁ.",
  "tika-abh08t34:9_3": "Evañca katvā catunnaṁ mahābhūtānaṁ aññamaññaṁ nissāya pavattamānānampi upādāyarūpatāpasaṅgo",
  "tika-abh08t34:9_4": "natthi. Na hi te kevalaṁ aññamaññaṁ upādiyanteva, atha kho sayaṁ upādāyarūpehi upādiyanti,",
  "tika-abh08t34:9_5": "tasmā upādāya-saddaggahaṇasāmatthiyato na mahābhūtānaṁ upādāyarūpatāpasaṅgoti. Atha",
  "tika-abh08t34:9_6": "vā “catunnaṁ mahābhūtānaṁ upādāyarūpa”nti vacanato catumahābhūtasannissitatāva upādāyarūpalakkhaṇaṁ,",
  "tika-abh08t34:9_7": "na bhūtattayādisannissitatāpīti na tesaṁ upādāyarūpatāti. Bhūtañca upādāyañca bhūtopādāyaṁ,",
  "tika-abh08t34:9_8": "tesaṁ vasena bhedatoti bhūtopādāyabhedato. Bhūtasaddassa ubhayaliṅgattā āha “mahābhūtā”ti.",
  "tika-abh08t34:9_9": "Upādāti upādāyarūpāni “paṭisaṅkhā yoniso”tiādīsu viya ettha ya-kāralopo daṭṭhabbo.",
  "tika-abh08t34:10_0": "625. Katame pana cattāro mahābhūtā, kathañca te mahābhūtasaññitā, kāni ca upādāyarūpāni,",
  "tika-abh08t34:10_1": "kathañca tāni “upādāyarūpānī”ti vuccantīti idaṁ codanaṁ hadaye katvā kamena sodhento",
  "tika-abh08t34:10_2": "āha “pathavīdhātū”tiādi. Cattārometi cattāro ime. Mahā ca so bhūto cāti mahābhūto,",
  "tika-abh08t34:10_3": "tena mahābhūtena sadevake loke mahantabhāvena pātubhūtena sammāsambuddhenāti attho. Atha vā –",
  "tika-abh08t34:11": "“Kālo ghasati bhūtāni,",
  "tika-abh08t34:12": "Sabbāneva sahattanā;",
  "tika-abh08t34:13": "Yo ca kālaghaso bhūto,",
  "tika-abh08t34:14": "Sa bhūtapacaniṁ pacī”ti. –",
  "tika-abh08t34:15_0": "Ādīsu viya bhūta-saddassa sattesu, khīṇāsavesu ca pavattanato mahābhūtenāti mahatā",
  "tika-abh08t34:15_1": "sattena, mahākhīṇāsavenāti vā attho. Khīṇāsavopi hi parikkhīṇapaṭisandhikattā bhūtoyeva",
  "tika-abh08t34:15_2": "na bhavati, na ca bhavissatīti bhūtoti vuccati.",
  "tika-abh08t34:16": "626.Mahantā pātubhūtāti upādinnakasantānepi anupādinnakasantānepi sasambhāradhātuvasena mahantā hutvā bhūtā jātā nibbattāti attho. Tesaṁ anupādinnakasantāne –",
  "tika-abh08t34:17": "“Duve satasahassāni, cattāri nahutāni ca;",
  "tika-abh08t34:18": "Ettakaṁ bahalattena, saṅkhātāyaṁ vasundharā”ti. –",
  "tika-abh08t34:19_0": "Ādinā nayena mahantapātubhūtatā vuttā. Upādinnakasantānepi anekayojanasatikamacchakacchapatigāvutappamāṇadevadānavādisarīravasena",
  "tika-abh08t34:19_1": "daṭṭhabbā. Vuttampi hetaṁ “santi, bhikkhave, mahāsamudde yojanasatikāpi attabhāvā”tiādi.",
  "tika-abh08t34:20_0": "Mahābhūtasamāti anekabbhutavisesadassanena, anekabhūtadassanena ca mahantā bhūtā,",
  "tika-abh08t34:20_1": "mahantāni abbhutāni vā etesūti mahābhūtā, māyākārā, yakkhādayo vā jātivaseneva mahantā",
  "tika-abh08t34:20_2": "bhūtāti mahābhūtā, tehi ete samāti mahābhūtasamā. Ete hi yathā māyākārā amaṇiṁ eva",
  "tika-abh08t34:20_3": "udakaṁ maṇiṁ katvā dassenti, asuvaṇṇaṁyeva leḍḍuādikaṁ suvaṇṇaṁ katvā dassenti, yathā",
  "tika-abh08t34:20_4": "ca sayaṁ neva yakkhā na pakkhino samānā yakkhādibhāvampi dassenti, evamevaṁ sayaṁ",
  "tika-abh08t34:20_5": "anīlāneva hutvā nīlaṁ upādāyarūpaṁ dassenti, sayaṁ apītāyeva…pe… sayaṁ anodātāyeva",
  "tika-abh08t34:20_6": "hutvā odātaṁ upādāyarūpaṁ dassentīti māyākāramahābhūtasāmaññato mahābhūtā.",
  "tika-abh08t34:21_0": "Yathā ca yakkhā mahābhūtā yaṁ gaṇhanti, nevassa antosarīre ṭhānaṁ upalabbhati, na",
  "tika-abh08t34:21_1": "sarīrato bahi, na ca tassa aṅgamaṅgaṁ nissāya na tiṭṭhanti. Yadi hi sarīrassa anto",
  "tika-abh08t34:21_2": "ṭhitā, sakalasarīre byāpanaṁ na siyā. Atha bahi ṭhitā, yakkhaggahitakena katakusalākusalaṁ",
  "tika-abh08t34:21_3": "yakkhassa na siyā. Yadi cassa aṅgamaṅgaṁ nissāya na ṭhitā, yakkhaggahitake pahaṭe",
  "tika-abh08t34:21_4": "yakkhassa dukkhavedanuppatti na siyā, na ca sarīre rājiuṭṭhānaṁ bhaveyya. Yasmā panetaṁ",
  "tika-abh08t34:21_5": "sabbaṁ atthi, tasmā te aniddisitabbaṭṭhānā, evametepi na aññamaññassa anto na bahi",
  "tika-abh08t34:21_6": "ṭhitā upalabbhanti, na ca aññamaññaṁ nissāya na tiṭṭhanti. Yadi hi te aññamaññassa",
  "tika-abh08t34:21_7": "anto ṭhitā, na sakasakakiccakarā siyuṁ aññamaññaṁ anupavesanato. Atha aññamaññato",
  "tika-abh08t34:21_8": "bahi ṭhitā, vinibbhuttā siyuṁ, tathā ca sati avinibbhuttavādo parihāyeyya, tasmā",
  "tika-abh08t34:21_9": "aniddisitabbaṭṭhānāti. Yakkhamahābhūtasamānatāya mahābhūtasamā. Aniddisitabbaṭṭhānāpi",
  "tika-abh08t34:21_10": "cete patiṭṭhānādinā yathāsakakiccavisesena sesānaṁ tiṇṇaṁ upakārakā hontā sahajātādinā",
  "tika-abh08t34:21_11": "paccayena paccayo hutvā aññamaññaṁ nissāyeva tiṭṭhanti.",
  "tika-abh08t34:22_0": "Vañcakattā abhūtenāti yakkhinīādayo viya abhūtena atacchena manāpavaṇṇasaṇṭhānādinā",
  "tika-abh08t34:22_1": "sattānaṁ vañcakattā mahantāni abhūtāni etesūti mahābhūtāti sammatā. Yathā hi yakkhinīādayo",
  "tika-abh08t34:22_2": "manāpehi kāḷasāmādivaṇṇehi, puthulapīvarakisādisaṇṭhānehi, hatthabhamuādivikkhepehi",
  "tika-abh08t34:22_3": "ca attano bhayānakabhāvaṁ paṭicchādetvā satte vañcenti, attano vasaṁ nenti, evametepi",
  "tika-abh08t34:22_4": "itthipurisādīsu manāpena chavivaṇṇena, manāpena aṅgapaccaṅgasaṇṭhānena, manāpena",
  "tika-abh08t34:22_5": "ca hatthapādaaṅgulibhamukavikkhepena attano kakkhaḷattādisarīralakkhaṇaṁ paṭicchādetvā",
  "tika-abh08t34:22_6": "bālajanaṁ vañcenti, attano sabhāvaṁ daṭṭhuṁ na dentā taṁ attano vasaṁ nenti.",
  "tika-abh08t34:23_0": "627-30.Cakkhusotantiādīsu rūpameva rūpatā. Hadayañca taṁ vatthu ca manodhātumanoviññāṇadhātūnanti",
  "tika-abh08t34:23_1": "hadayavatthu, hadayassa vā viññāṇassa vatthūti hadayavatthu, purimapadalopena pana",
  "tika-abh08t34:23_2": "“vatthu”nti vuttaṁ. Kabaḷīkāro āhāroyeva āhāratā. Kiñcāpi dhammasaṅgaṇiyaṁ rūpaniddese",
  "tika-abh08t34:23_3": "kabaḷīkāro āhāro osāne uddiṭṭho, idha pana nipphannarūpānaṁ ekaṭṭhāne dassanatthaṁ",
  "tika-abh08t34:23_4": "hadayavatthuanantaraṁ uddiṭṭhoti. Lahutā ādi yāsaṁ mudutākammaññatānanti lahutādayo,",
  "tika-abh08t34:23_5": "tāsaṁ tayaṁ lahutādittayaṁ, tattha lahubhāvo lahutā, tathā mudutāpi. Kammani sādhu",
  "tika-abh08t34:23_6": "kammaññaṁ, tassa bhāvo kammaññatā. Lahutādīnaṁ sayaṁ anipphannattā nipphannarūpavikārabhāvaṁ",
  "tika-abh08t34:23_7": "dassetuṁ “rūpassā”ti visesanaṁ kataṁ. Catuvīsatīti gaṇanaparicchedo, balavarūpādīnaṁ",
  "tika-abh08t34:23_8": "nisedhanattho. Tattha yaṁ vattabbaṁ, taṁ parato āvi bhavissati. Nissāyāti nissāya",
  "tika-abh08t34:23_9": "eva, na pana nissayavasenapi. Catūhi upādānehi nimuttatāya nikkhantaṁ upādānato mānasaṁ",
  "tika-abh08t34:23_10": "etassāti nirupādānamānaso.",
  "tika-abh08t34:24_0": "631-2.Patthaṭattāti puthuttā, tena puthubhāvato puthavī, puthavī eva pathavīti niruttinayena",
  "tika-abh08t34:24_1": "saddasiddhi dīpitā hoti. Ayaṁ pana sambhārapathaviyā vasena yujjati. Sā hi puthubhūtā",
  "tika-abh08t34:24_2": "patthaṭāti. Lakkhaṇapathaviyā vasena pana pathanaṭṭhena pathavī, sahajarūpānaṁ patiṭṭhābhāvena",
  "tika-abh08t34:24_3": "pakkhāyati upaṭṭhātīti attho. Purimopi vā attho lakkhaṇapathaviyā vasena labbhati.",
  "tika-abh08t34:24_4": "Vāyanatoti samudīraṇato, desantaruppattihetubhāvena bhūtasaṅghāṭassa pāpanatoti attho.",
  "tika-abh08t34:24_5": "Tejeti paripāceti, niseti vā, tikkhabhāvena sesabhūtattayaṁ usmāpetīti attho. Gāthābandhavasena",
  "tika-abh08t34:24_6": "cettha iti-saddalopato “tejeti”cceva vuttaṁ. Evaṁ “āpetī”ti etthāpi. Tasmā tejetīti",
  "tika-abh08t34:24_7": "tejo, āpetīti āpoti vuttaṁ hoti. Āpeti pālanāti anupāletabbarūpapariyosānaṁ āpeti",
  "tika-abh08t34:24_8": "pattharati. Tathā hetaṁ “ābandhanakicca”nti vuccati. Āpīyatīti āpo. Sosīyati pivīyatīti",
  "tika-abh08t34:24_9": "atthoti keci. Ayaṁ panattho sasambhārāpe yujjatīti vadanti, lakkhaṇāpepi yujjateva.",
  "tika-abh08t34:24_10": "Sopi hi pharusapācanavisosanākārena sesabhūtattayena pīyamāno viya pavattatīti. Āpāyatīti",
  "tika-abh08t34:24_11": "vā āpo, brūheti vaḍḍhetīti attho. Tathā hesa paribrūhanaraso. Tesanti yathāvuttānaṁ",
  "tika-abh08t34:24_12": "bhūtopādāyabhedānaṁ rūpānaṁ. Vakkhāmīti kathessāmi. Kiṁ kāraṇāti āha “lakkhaṇādīsū”tiādi.",
  "tika-abh08t34:24_13": "Hi-saddo hetuattho. Yasmā lakkhaṇādīsu ñātesu dhammā āvi bhavissanti, tasmā tesaṁ",
  "tika-abh08t34:24_14": "parato āvibhāvahetūti attho.",
  "tika-abh08t34:25_0": "633-4. Kāni pana tāni lakkhaṇarasapaccupaṭṭhānapadaṭṭhānāni nāma, yesu ñātesu dhammā",
  "tika-abh08t34:25_1": "āvi bhavissantīti imaṁ codanaṁ sodhetuṁ lakkhaṇarasapaccupaṭṭhānapadaṭṭhānāni sarūpato",
  "tika-abh08t34:25_2": "kathento āha “sāmaññaṁ vā”tiādi. Sāmaññaṁ sādhāraṇo aniccādiko. Sabhāvo kakkhaḷādiphusanādiko",
  "tika-abh08t34:25_3": "asādhāraṇabhāvo. Kiccanti sandhāraṇādikiccaṁ. Sampattīti sampannabhāvo. “Suraso gandhabbo”tiādīsu",
  "tika-abh08t34:25_4": "hi gandhabbasampattiyā rasa-saddena vuccamānattā sampatti rasoti. Phalanti sahajātanānakkhaṇikavasena",
  "tika-abh08t34:25_5": "ṭhitaṁ phalaṁ. Upaṭṭhānanayoti gahetabbabhāvena ñāṇassa upaṭṭhānākāro. Āsannakāraṇanti padhānakāraṇaṁ.",
  "tika-abh08t34:26_0": "Lakkhīyati etenāti lakkhaṇaṁ, kakkhaḷattaṁ lakkhaṇametissāti kakkhaḷattalakkhaṇā.",
  "tika-abh08t34:26_1": "Nanu ca kakkhaḷattameva pathavīdhātūti? Saccametaṁ. Tathā hi viññātāviññātasaddatthatāvasena",
  "tika-abh08t34:26_2": "asambhinnepi dhamme kappanāsiddhena bhedena evaṁ niddeso kato. Evañhi atthavisesāvabodho",
  "tika-abh08t34:26_3": "hotīti. Atha vā lakkhīyatīti lakkhaṇaṁ, kakkhaḷā hutvā lakkhiyamānā dhātu kakkhaḷattalakkhaṇāti",
  "tika-abh08t34:26_4": "evamettha attho daṭṭhabbo. Sesāsupi eseva nayo. Patiṭṭhānarasāti sahajātadhammānaṁ",
  "tika-abh08t34:26_5": "patiṭṭhānabhāvakiccā. Asahajātānampi santativasena patiṭṭhānabhāvo hoteva. Tato eva",
  "tika-abh08t34:26_6": "nesaṁ sampaṭicchanākārena ñāṇassa paccupaṭṭhātīti sampaṭicchanapaccupaṭṭhānā. Iminā",
  "tika-abh08t34:26_7": "kiccavasenevettha “paccupaṭṭhāna”nti dasseti. Padaṭṭhānaṁ panettha catunnampi ekato katvā vakkhati.",
  "tika-abh08t34:27_0": "Paggharaṇalakkhaṇāti dravatābhāvato vissandanalakkhaṇā. Brūhanarasāti sahajātadhammānaṁ",
  "tika-abh08t34:27_1": "milātabhāvūpagamanaṁ adatvā vaḍḍhanakiccā. Tathā hi sā tesaṁ pīṇitabhāvaṁ dassetīti",
  "tika-abh08t34:27_2": "vuccati. Saṅgahapaccupaṭṭhānāti bāhirakaudakaṁ viya nahāniyacuṇṇassa sahajātadhammānaṁ",
  "tika-abh08t34:27_3": "vippakirituṁ adatvā sampiṇḍanavasena saṅgaṇhanapaccupaṭṭhānā. Paripācanarasāti pariṇatabhāvakaraṇarasā.",
  "tika-abh08t34:27_4": "Maddavānuppadānapaccupaṭṭhānāti bāhiraggi viya jatulohādīnaṁ sahajātadhammānaṁ mudubhāvānuppadānapaccupaṭṭhānā.",
  "tika-abh08t34:27_5": "Vitthambhanalakkhaṇāti pūraṇalakkhaṇā. Samudīraṇarasāti kampanarasā. Abhinīhāro bhūtattayassa",
  "tika-abh08t34:27_6": "desantaruppattihetubhāvo, nīharaṇaṁ vā bījato aṅkurādikassa viya. Ekekā…pe… tabbāti",
  "tika-abh08t34:27_7": "pathavīdhātu āpādibhūtattayapadaṭṭhānā, āpodhātu pathavītejādibhūtattayapadaṭṭhānāti",
  "tika-abh08t34:27_8": "evaṁ ekekā dhātu avasiṭṭhabhūtattayapadaṭṭhānā.",
  "tika-abh08t34:28_0": "Ārohapariṇāhavasena hi majjhime imasmiṁ sarīre pariggayhamānā paramāṇubhedasañcuṇṇā",
  "tika-abh08t34:28_1": "sukhumarajabhūtā pathavīdhātu doṇamattā siyā. Sā ca tato upaḍḍhappamāṇāya āpodhātuyā",
  "tika-abh08t34:28_2": "yathā na vikirati, evaṁ ābandhanavasena saṅgahitā. Yathā pana paggharaṇasabhāvāya",
  "tika-abh08t34:28_3": "āpodhātuyā vasena kilinnabhāvaṁ picchalabhāvaṁ nāpajjati, evaṁ tejodhātuyā anupālitā.",
  "tika-abh08t34:28_4": "Yathā pana tassā vasena na vikirīyati, evaṁ vāyodhātuyā vitthambhitā saṅghātabhāvaṁ",
  "tika-abh08t34:28_5": "pāpitā. Evaṁ sukhumarajabhūtāpi ābandhanaparipācanasamudīraṇakiccāhi āpotejovāyodhātūhi",
  "tika-abh08t34:28_6": "laddhapaccayā sinehena temitā, tejasā paripakkā, vāyunā vitthambhitā piṭṭhacuṇṇāni",
  "tika-abh08t34:28_7": "viya na ito cito ca vikirīyati viddhaṁsīyati, avikiriyamānā aviddhaṁsiyamānā nānappakārakaṁ",
  "tika-abh08t34:28_8": "itthipurisaliṅgādibhāvavibhāgaṁ upagacchati, aṇuthūladīgharassathirakathinādibhāvañca pakāseti.",
  "tika-abh08t34:29_0": "Yūsagatā ābandhanākārabhūtā panettha āpodhātu pathavīpatiṭṭhitā tejānupālitā vāyovitthambhitā",
  "tika-abh08t34:29_1": "na gaḷati, na paggharati, na parissavati. Evaṁ tīhi dhātūhi anupālitā apaggharamānā",
  "tika-abh08t34:29_2": "aparissavamānā piṇḍitabhāvaṁ dasseti. Esā hi anubrūhanarasā.",
  "tika-abh08t34:30_0": "Asitapītādiparipācitā cettha usumākārabhūtā uṇhattalakkhaṇā tejodhātu pathavīpatiṭṭhitā",
  "tika-abh08t34:30_1": "āposaṅgahitā vāyovitthambhitā imaṁ kāyaṁ paripāceti, vaṇṇasampattiñcassa āvahati.",
  "tika-abh08t34:30_2": "Sā hi yathānubhuttassa āhārassa sammā pariṇāmanena rasādisampattiyā hetubhāvaṁ gacchantī",
  "tika-abh08t34:30_3": "imaṁ kāyaṁ paripāceti, vaṇṇasampattiñca āvahati. Kammūpanissayāya hi cittapasādahetukāya",
  "tika-abh08t34:30_4": "ca sarīre vaṇṇasampadāya tejodhātu visesapaccayo, pageva utuāhārasamuṭṭhānāya rūpasampattiyāti.",
  "tika-abh08t34:30_5": "Tāya ca pana paripācito ayaṁ kāyo na pūtibhāvaṁ gacchati.",
  "tika-abh08t34:31_0": "Aṅgamaṅgānusaṭā cettha samudīraṇavitthambhanalakkhaṇā vāyodhātu pathavīdhātuyā attani",
  "tika-abh08t34:31_1": "patiṭṭhāpīyati. Yathā sahajātadhammehi visuṁ na hoti, evaṁ āpodhātuyā saṅgayhati.",
  "tika-abh08t34:31_2": "Yathā sahajātadhammā na parissavanti, evaṁ tejodhātuyā anupālīyati. Sā evaṁ tīhi",
  "tika-abh08t34:31_3": "dhātūhi yathārahaṁ anupāliyamānā imaṁ kāyaṁ vitthambheti. Tāya pana vitthambhito",
  "tika-abh08t34:31_4": "ayaṁ kāyo na paripatati, ujukaṁ tiṭṭhati, iccevaṁ ekekāya dhātuyā tissannaṁ dhātūnaṁ",
  "tika-abh08t34:31_5": "vaseneva pavattanato vuttaṁ “ekekā cettha sesabhūtattayapadaṭṭhānāti veditabbā”ti.",
  "tika-abh08t34:32_0": "Evaṁ bhūtarūpānaṁ saddhiṁ vacanatthehi lakkhaṇādayo dassetvā idāni upādāyarūpāni",
  "tika-abh08t34:32_1": "dassento āha “cakkhatī”tiādi. Anekatthattā dhātūnaṁ cakkhati-saddassa vibhāvanatthatāpi",
  "tika-abh08t34:32_2": "sambhavatīti katvā vuttaṁ “vibhāvetīti attho”ti. Cakkhatīti pana viññāṇādhiṭṭhitaṁ",
  "tika-abh08t34:32_3": "samavisamaṁ ācikkhantaṁ viya, abhibyattaṁ vadantaṁ viya hotīti attho. Atha vā cakkhatīti",
  "tika-abh08t34:32_4": "viññāṇādhiṭṭhitaṁ rūpaṁ assādentaṁ viya hotīti attho. Cakkhatīti hi ayaṁ saddo “madhuṁ",
  "tika-abh08t34:32_5": "cakkhati, byañjanaṁ cakkhatī”tiādīsu viya assādattho. Vuttañhetaṁ – “cakkhuṁ kho,",
  "tika-abh08t34:32_6": "māgaṇḍiya, rūpārāmaṁ rūparataṁ rūpasamudita”nti. Vakkhati ca “rūpesu āviñchanarasa”nti.",
  "tika-abh08t34:32_7": "Yadi evaṁ “sotaṁ kho, māgaṇḍiya, saddārāma”ntiādivacanato sotādīnampi saddādiassādakabhāvo",
  "tika-abh08t34:32_8": "atthīti tesampi cakkhusaddābhidheyyatā āpajjatīti? Nāpajjati niruḷhattā. Niruḷho",
  "tika-abh08t34:32_9": "hi esa cakkhu-saddo locaneyeva padumādīsu paṅkajādisaddā viyāti.",
  "tika-abh08t34:33_0": "635-6. Cakkhurūpassa niddesappakaraṇepi cakkhu-saddasāmaññato āgataṁ sabbampi cakkhuṁ",
  "tika-abh08t34:33_1": "pabhedato dassetuṁ “tattha cakkhū”tiādi vuttaṁ. Tatthāti tasmiṁ cakkhuniddese. Paññāmaṁsappabhedatoti",
  "tika-abh08t34:33_2": "paññācakkhu maṁsacakkhūti evaṁ paññāmaṁsānaṁ vasena pabhedato. Tatthāti tasmiṁ duvidhe",
  "tika-abh08t34:33_3": "cakkhumhi. Paññāyeva paññāmayaṁ. Nāmatoti nāmehi pañcavidhanti sambandho. Katamehi",
  "tika-abh08t34:33_4": "nāmehīti āha “buddhadhammā”tiādi. Tattha buddhadhammasamantehīti buddhacakkhu dhammacakkhu",
  "tika-abh08t34:33_5": "samantacakkhūti imehi nāmehi. Ñāṇadibbehīti ñāṇacakkhu dibbacakkhūti ca nāmehi. Yathānukkamatoti",
  "tika-abh08t34:33_6": "yathāvuttaanukkamato. Nānattanti bhedaṁ. Meti mayhaṁ santikā, mayhaṁ vacanatoti vā",
  "tika-abh08t34:33_7": "attho. Nibodhatha jānātha.",
  "tika-abh08t34:34_0": "637. Tattha “addasaṁ kho ahaṁ, bhikkhave, buddhacakkhunā lokaṁ volokento satte apparajakkhe",
  "tika-abh08t34:34_1": "mahārajakkhe tikkhindriye”tiādinā āgataṁ buddhacakkhu nāmāti dassento āha “āsayānusaye”tiādi.",
  "tika-abh08t34:34_2": "Tattha āsayānusayeti sattānaṁ āsaye ceva anusaye ca, tasmiṁ pavattanti attho. Tattha",
  "tika-abh08t34:34_3": "āgantvā seti cittaṁ etthāti āsayo. Byagghāsayo viya. Yathā hi byaggho gocaratthāya",
  "tika-abh08t34:34_4": "pakkantopi puna āgantvā vanagahaneyeva sayati, teneva ca taṁ tassa āsayoti vuccati,",
  "tika-abh08t34:34_5": "evaṁ aññatthāpi pavattaṁ cittaṁ āgantvā yattha sayati, taṁ tassa āsayoti veditabbaṁ.",
  "tika-abh08t34:34_6": "So pana sassatadassanādivasena catubbidho hoti. Vuttañhetaṁ –",
  "tika-abh08t34:35": "“Sassatucchedadiṭṭhī ca, khanti cevānulomikā;",
  "tika-abh08t34:36": "Yathābhūtañca yaṁ ñāṇaṁ, etaṁ āsayasaññita”nti.",
  "tika-abh08t34:37_0": "Anusayakathā upari āgamissati. Indriyānaṁ paropareti saddhāpañcamakānaṁ indriyānaṁ",
  "tika-abh08t34:37_1": "tikkhamudubhāve. Tikkhañhi indriyaṁ ukkaṭṭhagatattā paraṁ, mudu aparaṁ anukkaṭṭhagatattā.",
  "tika-abh08t34:37_2": "Idaṁ pana buddhacakkhu chasu asādhāraṇañāṇesu purimadvayanti daṭṭhabbaṁ.",
  "tika-abh08t34:38_0": "638.Heṭṭhā…pe… saññitanti “tasmiṁyeva āsane virajaṁ vītamalaṁ dhammacakkhuṁ udapādī”ti",
  "tika-abh08t34:38_1": "evaṁ vuttaṁ heṭṭhā tīsu maggesu ñāṇaṁ dhammacakkhunti saññitaṁ. Ñāṇaṁ sabbaññutā",
  "tika-abh08t34:38_2": "panāti sabbaññubhāvasaṅkhātaṁ ñāṇaṁ. Tañhi sabbaññūti abhidhānassa, buddhiyā ca pavattinimittatāya",
  "tika-abh08t34:38_3": "sabbaññubhāvo nāma hoti. Ñeyyaṁ samantacakkhunti khandhādivasena samantato sabbaso",
  "tika-abh08t34:38_4": "dassanaṭṭhena samantacakkhunti ñeyyaṁ. Tenevāha –",
  "tika-abh08t34:39": "“Na tassa addiṭṭhamidhatthi kiñci,",
  "tika-abh08t34:40": "Atho aviññātamajānitabbaṁ;",
  "tika-abh08t34:41": "Sabbaṁ abhiññāsi yadatthi ñeyyaṁ,",
  "tika-abh08t34:42": "Tathāgato tena samantacakkhū”ti. ;",
  "tika-abh08t34:43_0": "639.Yaṁ cakkhuṁ udapādīti āgatanti yaṁ ñāṇaṁ “idaṁ dukkhanti, bhikkhave, pubbe ananussutesu",
  "tika-abh08t34:43_1": "dhammesu cakkhuṁ udapādi, ñāṇaṁ udapādī”ti evaṁ tattha tattha suttesu āgataṁ, catūsu",
  "tika-abh08t34:43_2": "saccesu teparivaṭṭavasena “dukkhaṁ pariññeyyaṁ pariññāta”nti evamādinā dvādasavidhena",
  "tika-abh08t34:43_3": "ākārena pavattaṁ, idaṁ ñāṇacakkhu. Yā pana “addasaṁ kho ahaṁ, bhikkhave, dibbena",
  "tika-abh08t34:43_4": "cakkhunā visuddhenā”tiādinā āgatā pañcamajjhānasaṅkhātaabhiññācittasampayuttā paññā,",
  "tika-abh08t34:43_5": "ayaṁ dibbacakkhūti dassetuṁ “abhiññācittajā”tiādi vuttaṁ. Ettha ca paṭhamatatiyañāṇāni",
  "tika-abh08t34:43_6": "kāmāvacarāniyeva. Catutthampi pana purimadvayamiva kāmāvacaranti ānandācariyena vuttaṁ.",
  "tika-abh08t34:43_7": "Ñāṇacakkhuṁ sahaariyamaggavipassanāñāṇantipi yujjatīti apare. Aggamaggena saha vipassanāpaccavekkhaṇañāṇanti",
  "tika-abh08t34:43_8": "pana yuttaṁ viya dissati.",
  "tika-abh08t34:44_0": "640-4. Evaṁ paññācakkhussa pabhedaṁ dassetvā puna maṁsacakkhussāpi pabhedaṁ dassetuṁ",
  "tika-abh08t34:44_1": "“maṁsacakkhupī”tiādi vuttaṁ. Sasambhārapasādatoti sasambhāracakkhu pasādacakkhūti",
  "tika-abh08t34:44_2": "imesaṁ dvinnaṁ vasena sambharīyati etehīti sambhārā, avayavā. Te pana upatthambhakabhūtā",
  "tika-abh08t34:44_3": "catusamuṭṭhānikarūpasantatiyo daṭṭhabbā. Saha sambhārehīti sasambhāraṁ. Sasambhārañca",
  "tika-abh08t34:44_4": "nāma maṁsapiṇḍo pavuccatīti sambandho. Akkhikūpaṭṭhinā heṭṭhāti heṭṭhāgataakkhikūpassa",
  "tika-abh08t34:44_5": "aṭṭhinā paricchinnoti sambandho. Uddhanti akkhikūpato uddhaṁ. Ubhato akkhikoṭīhīti",
  "tika-abh08t34:44_6": "akkhikūpassa ubhayabhāge akkhikoṭīhi. Matthaluṅgena antatoti akkhikūpassa abbhantare",
  "tika-abh08t34:44_7": "ṭhitena matthaluṅgena. Nhārusuttena ābandhoti nahārurajjūhi anto matthaluṅgena saha",
  "tika-abh08t34:44_8": "ābandho. Sakalopi ca lokoti sakalopi bālaputhujjanaloko. Yanti yaṁ maṁsapiṇḍaṁ. Kamalassa",
  "tika-abh08t34:44_9": "dalaṁ viyāti puthulavipulanīlatāya nīluppaladalaṁ viya. Jānātīti gaṇhāti. Cakkhu",
  "tika-abh08t34:44_10": "nāma na taṁ hotīti tathā gayhamānaṁ taṁ cakkhu nāma na hoti. Kiñcarahi tanti āha",
  "tika-abh08t34:44_11": "“vatthu tassāti vuccatī”ti. Tassāti tassa yathādhippetassa paramatthacakkhuno. Idaṁ panāti nigamanaṁ.",
  "tika-abh08t34:45_0": "645-7. Taṁ pana sasambhāracakkhu yehi sambhārehi sambharīyati, te sarūpato, gaṇanato",
  "tika-abh08t34:45_1": "ca dassetuṁ “vaṇṇo gandho”tiādi vuttaṁ. Bhāvoti itthiyā itthibhāvo, purisassa pumbhāvoti",
  "tika-abh08t34:45_2": "labbhamānakabhāvo. Sambhavoti āpodhātumeva sambhavabhūtamāha. Saṇṭhānanti ca tena",
  "tika-abh08t34:45_3": "tenākārena sanniviṭṭhesu mahābhūtesu taṁtaṁsaṇṭhānavasena viññāyamānaṁ vaṇṇāyatanamāha.",
  "tika-abh08t34:45_4": "Āpodhātuvaṇṇāyatanehi ca anatthantarabhūtānampi sambhavasaṇṭhānānaṁ visuṁ vacanaṁ",
  "tika-abh08t34:45_5": "tathābhūtānaṁ, atathābhūtānañca āpādīnaṁ yathāvuttamaṁsapiṇḍe vijjamānattā. Āpodhātuvaṇṇāyatanānañhi",
  "tika-abh08t34:45_6": "santānavasena pavattamānānaṁ avatthāviseso sambhavo saṇṭhānañcāti. Daseteti catasso",
  "tika-abh08t34:45_7": "dhātuyo, tannissitā vaṇṇādayo cāti ime dasa. Catusamuṭṭhānāti antogatahetvatthamidaṁ",
  "tika-abh08t34:45_8": "visesanaṁ, catusamuṭṭhānikattāti vuttaṁ hoti.",
  "tika-abh08t34:46": "648. Cakkhu…pe… jīvitameva cāti imāni ekantakammasamuṭṭhānāni, purimāni ca catusamuṭṭhānānīti cattālīsañca cattāri ca rūpāni bhavanti, catucattālīsa rūpāni hontīti attho.",
  "tika-abh08t34:47_0": "649-52.Imesaṁ pana rūpānaṁ vasenāti yathāvuttānaṁ saṅkhepato cuddasannaṁ, vitthārato",
  "tika-abh08t34:47_1": "catucattālīsānañca rūpānaṁ vasena. Paripiṇḍitanti samantato piṇḍitaṁ. Yattha setampi",
  "tika-abh08t34:47_2": "atthi, kaṇhampi lohitampi pathavīpi āpopi tejopi vāyopi, idaṁ pana semhussadattā",
  "tika-abh08t34:47_3": "setaṁ hoti, pittussadattā kaṇhaṁ, ruhirussadattā lohitakaṁ, pathavussadattā patthinaṁ",
  "tika-abh08t34:47_4": "hoti, āpussadattā paggharati, tejussadattā pariḍayhati, vāyussadattā sambhamati.",
  "tika-abh08t34:47_5": "Idaṁ sambhāravantatāya sambhāracakkhūti paṇḍitehi buddhādīhi pakāsitaṁ paridīpitaṁ.",
  "tika-abh08t34:47_6": "Ettha sitoti etaṁ sasambhāracakkhuṁ nissito tadāyattabhūto. Tenāha “ettha paṭibaddho”ti.",
  "tika-abh08t34:47_7": "Catunnaṁ pana bhūtānaṁ pasādoti catunnaṁ bhūtānaṁ pasannatāsabhāvo pasādo, “setena",
  "tika-abh08t34:47_8": "maṇḍalenassā”ti pāṭho yujjati. Potthakesu pana “sete tu maṇḍale tassā”ti likhanti.",
  "tika-abh08t34:47_9": "Kaṇhamaṇḍalamajjheti idhāpi “kaṇhamaṇḍalassa majjhe”ti vattabbe “catutthadū”tiādīsu",
  "tika-abh08t34:47_10": "viya chandānurakkhaṇatthaṁ vibhattilopaṁ katvā “kaṇhamaṇḍalamajjhe”ti vuttaṁ. Evañhi",
  "tika-abh08t34:47_11": "attho ca yojanā ca suṭṭhu upapannā honti. Aṭṭhakathāyampi hi “setamaṇḍalaparikkhittassa",
  "tika-abh08t34:47_12": "kaṇhamaṇḍalassa majjhe”ti vuttaṁ. Apare pana yathāṭhitavaseneva pāṭhaṁ gahetvā “sabbaso",
  "tika-abh08t34:47_13": "parikkhittassa tassa sasambhārassa cakkhuno majjhe setamaṇḍale kaṇhamaṇḍale majjhe”ti",
  "tika-abh08t34:47_14": "yojenti. Diṭṭhamaṇḍaleti abhimukhe ṭhitānaṁ sarīrasaṇṭhānuppattidesabhūte diṭṭhamaṇḍale.",
  "tika-abh08t34:48_0": "653-5.Sandhāraṇā…pe… hutvānāti sandhāraṇanahāpanamaṇḍanabījanakiccāhi catūhi dhātīhi",
  "tika-abh08t34:48_1": "khattiyakumāro viya sandhāraṇābandhanaparipācanasamudīraṇakiccāhi attanissayabhūtāhi",
  "tika-abh08t34:48_2": "catūhi dhātūhi katūpakāraṁ hutvā. Utucittādināti tīhi santatisamuṭṭhāpakehi utucittāhārehi.",
  "tika-abh08t34:48_3": "Ettha ca kalāpantaragatā utuāhārā adhippetāti vadanti. Āyunā katapālananti catudhātunissiteneva",
  "tika-abh08t34:48_4": "jīvitindriyena rakkhiyamānaṁ. Tathā hetaṁ kammajarūpaparipālanalakkhaṇaṁ. Vaṇṇagandharasādīhīti",
  "tika-abh08t34:48_5": "ādi-ggahaṇena ojaṁ saṅgaṇhāti, “vaṇṇagandharasojāhī”ti vā pāṭho. Vatthudvārañca sādhayanti",
  "tika-abh08t34:48_6": "yathāyogaṁ vatthudvārabhāvaṁ sādhayamānaṁ. Cakkhuviññāṇassa hi nissayabhāvato vatthubhāvaṁ,",
  "tika-abh08t34:48_7": "pavattimukhabhāvato dvārabhāvañca sādheti. Sampaṭicchanādīnaṁ pana tadārammaṇāvasānānaṁ",
  "tika-abh08t34:48_8": "aññanissitattā dvārabhāvameva sādheti, na vatthubhāvaṁ. Ūkāsirasamānena pamāṇenāti",
  "tika-abh08t34:48_9": "ūkāsirasamānena padesappamāṇena lakkhitaṁ hutvā ūkāsirasamānappamāṇe ṭhāneti vā attho.",
  "tika-abh08t34:48_10": "Tiṭṭhatīti satta akkhipaṭalāni byāpetvā sattasu picupaṭalesu āsittatelaṁ viya tiṭṭhati.",
  "tika-abh08t34:48_11": "Evañca katvā cakkhussa anekakalāpagatatā siddhā hoti. Upaddavānaṁ paṭalanirākaraṇepi",
  "tika-abh08t34:48_12": "hi cakkhu vijjatevāti. Yathā ca cakkhu, evamimassa nissayabhūtā catasso dhātuyo,",
  "tika-abh08t34:48_13": "āyuvaṇṇādīni ca satta akkhipaṭalāni byāpetvā ṭhitāneva avinibbhogavuttittāti gahetabbaṁ.",
  "tika-abh08t34:49_0": "656.Vuttanti dhammasenāpatinā vuttaṁ. Rūpāni manupassatīti ma-kāro padasandhikaro",
  "tika-abh08t34:49_1": "“aññamaññaṁ samaṇamacalo”tiādīsu viya. Atha vā manūti maccoti attho. Kiñcāpi cakkhu",
  "tika-abh08t34:49_2": "rūpaṁ na passati, kiñcarahi tannissitaṁ viññāṇameva. Tathā hi “mañcā ukkuṭṭhiṁ karontī”tiādīsu",
  "tika-abh08t34:49_3": "viya nissitakiriyaṁ nissaye viya katvā vohārasambhavato “cakkhupasādena passatī”ti",
  "tika-abh08t34:49_4": "vuttaṁ. Ācariyajotipālattherenāpi hi imināva adhippāyena idaṁ vuttaṁ. Idamettha sanniṭṭhānaṁ,",
  "tika-abh08t34:49_5": "kiṁ cakkhu rūpaṁ passati, udāhu viññāṇanti, kiñcettha – yadi cakkhu passeyya, aññaviññāṇasamaṅginopi",
  "tika-abh08t34:49_6": "cakkhu passeyya. Atha viññāṇaṁ, kuṭṭādiantaritampi passeyya tassa appaṭighātattā?",
  "tika-abh08t34:49_7": "Nāyaṁ doso. Yassa “cakkhu passatī”ti mataṁ, tassāpi na sabbaṁ cakkhu passati, atha",
  "tika-abh08t34:49_8": "kho viññāṇādhiṭṭhitameva. Yassa pana viññāṇaṁ passatīti mataṁ, tassāpi na sabbaṁ",
  "tika-abh08t34:49_9": "viññāṇaṁ passati, atha kho cakkhunissitameva, tañca antarite nuppajjati. Yattha ālokassa",
  "tika-abh08t34:49_10": "kuṭṭādīhi vinibandho, yattha pana so natthi phalikaabbhapaṭalādimhi, tattha antaritepi",
  "tika-abh08t34:49_11": "uppajjati eva, tasmā taṁ anuppannattā antaritaṁ na passati. Idameva ca sanniṭṭhānaṁ,",
  "tika-abh08t34:49_12": "yaṁ kho cakkhuviññāṇaṁ passatīti. Tañhi dassanakiccaṁ. Yadi evaṁ kathaṁ cakkhunā",
  "tika-abh08t34:49_13": "rūpaṁ disvāti. Tena dvārena karaṇabhūtenāti ayamettha abhisandhi. Atha vā nissitakiriyā",
  "tika-abh08t34:49_14": "nissayassa pavuccati yathā “mañcā ukkuṭṭhiṁ karontī”ti. Ūkāsirasamūpamanti ūkāsirasamānūpamaṁ,",
  "tika-abh08t34:49_15": "ūkāsirappamāṇanti vuttaṁ hoti. Idañcassa patiṭṭhānokāsavasena vuttaṁ, na pana attano",
  "tika-abh08t34:49_16": "pamāṇavasena. Tañhi paramāṇupariyantena pamāṇena atisukhumamevāti. Ūkāsirappamāṇe",
  "tika-abh08t34:49_17": "pana padese idaṁ pavattati. Na kevalañca idameva, sabbānipi sabbaṭṭhānikarūpāni tattha",
  "tika-abh08t34:49_18": "pavattanteva. Idañca tattha nibbattantaṁ taṁ padesaṁ pūretvā eva nibbattati. Ekūnapaṇṇāsakalāpavasena",
  "tika-abh08t34:49_19": "ca saheva pavattati, sattarasacittakkhaṇāyukattā rūpānaṁ, ekekassa ca cittassa tīsu",
  "tika-abh08t34:49_20": "tīsu khaṇesu kammajarūpānaṁ uppajjamānattā.",
  "tika-abh08t34:50_0": "657.Suṇātīti sotanti ettha kiṁ sotaṁ suṇāti, udāhu viññāṇantiādinā heṭṭhā vuttanayena",
  "tika-abh08t34:50_1": "yathāsambhavaṁ yojetabbaṁ. Tanutambalomāciteti sasambhārasotabilassa anto sukhumehi",
  "tika-abh08t34:50_2": "tambavaṇṇalomehi sañcite. Aṅgulivedhakasaṇṭhāne padeseti aṅgulimuddikāsaṇṭhānamaṁsayutte",
  "tika-abh08t34:50_3": "padese. Vuttappakārāhīti sandhāraṇādikiccāhi. Āyunā paripāliyamānanti ettha vaṇṇādīhi",
  "tika-abh08t34:50_4": "parivāritanti sambandhitabbaṁ. Tiṭṭhatīti pubbe vuttanayena taṁ padesaṁ pūretvā tiṭṭhati.",
  "tika-abh08t34:50_5": "Sesaṁ vuttanayena veditabbaṁ. Ghāyatīti gandhopādānaṁ karoti. Sāyatīti rasaṁ vindati.",
  "tika-abh08t34:50_6": "Jīvitamavhāyatīti ettha rasaggahaṇamūlakattā ajjhoharaṇassa jīvitanimittaṁ ajjhoharaṇaraso",
  "tika-abh08t34:50_7": "jīvitaṁ, taṁ avhāyati tasmiṁ ninnatāya avhāyantamiva hoti. Uppaladalaggasaṇṭhāne",
  "tika-abh08t34:50_8": "padeseti majjhe chinnassa uppaladalassa aggabhāgasaṇṭhāne padese. Malānanti kilesādimalānañceva",
  "tika-abh08t34:50_9": "malavisayānañca sāsavadhammānaṁ anuttariyabhāvaṁ gacchantesu kāmarāganidānakammajanitesu",
  "tika-abh08t34:50_10": "kāmarāgassa ca visesapaccayesu ghānajivhākāyesu kāyassa visesato sāsavapaccayattā",
  "tika-abh08t34:50_11": "soyeva tesaṁ āyoti vuccati. Tena hi phoṭṭhabbasukhaṁ assādentā sattā methunampi sevanti.",
  "tika-abh08t34:50_12": "Atha vā kāyindriyavatthukā cattāro khandhā balavakāmarāgādihetubhāvato visesato malā,",
  "tika-abh08t34:50_13": "tesamayaṁ āyo hetūti kāyoti vutto. Imasmiṁ kāyeti imasmiṁ sasambhārakāye. Sopi hi",
  "tika-abh08t34:50_14": "kucchitānaṁ kesādimalānaṁ āyabhāvato kāyoti vuccati. Yāvatā upādinnakaṁ atthīti iminā",
  "tika-abh08t34:50_15": "kesagganakhaggādīsu kāyapasādassa abhāvamāha. Kappāsapaṭale sneho viyāti imināssa",
  "tika-abh08t34:50_16": "nirantarabhāvaṁ. Ime ca pana cakkhādayo rūpādigocaraninnatāya vammikaudakaākāsagāmasivathikāsaṅkhātagocaraninnatāya",
  "tika-abh08t34:50_17": "ahisuṁsumārapakkhikukkurasigālā viya daṭṭhabbā. Visamajjhāsayatāya hi cakkhu vammikacchiddābhiratasappo",
  "tika-abh08t34:50_18": "viya, bilajjhāsayatāya sotaṁ udakabilābhiratasuṁsumāro viya, ākāsajjhāsayatāya ghānaṁ",
  "tika-abh08t34:50_19": "ajaṭākāsābhiratapakkhi viya, gāmajjhāsayatāya jivhā gāmābhiratakukkuro viya, upādinnakajjhāsayatāya",
  "tika-abh08t34:50_20": "kāyo āmakasusānābhiratasigālo viyāti. Visamajjhāsayatāyāti cakkhussa visamajjhāsayaṁ",
  "tika-abh08t34:50_21": "viya hotīti katvā vuttā. Cakkhumato vā puggalassa ajjhāsayavasena cakkhu visamajjhāsayaṁ. Esa nayo sesesupi.",
  "tika-abh08t34:51_0": "Daṭṭhu…pe… lakkhaṇanti ettha daṭṭhuṁ kāmetīti daṭṭhukāmo tassa bhāvo daṭṭhukāmatā,",
  "tika-abh08t34:51_1": "rūpataṇhāyetaṁ adhivacanaṁ. Sā pana anāgate cakkhādīsu ādīnavapaṭicchādikāvijjāmūlapatthanāsabhāvā",
  "tika-abh08t34:51_2": "pākaṭā apākaṭāti duvidhā. Tattha yā ayaṁ “īdisaṁ īdisañca sukhumatamavisayaggahaṇasamatthaṁ",
  "tika-abh08t34:51_3": "cakkhu hotū”ti evaṁ kammāyūhanato pubbe, pacchā vā uppannā pākaṭā. Indriyavisesaṁ",
  "tika-abh08t34:51_4": "pana anāmasitvā avisesena paripuṇṇāyatanabhavasampattiṁ patthetvā, apatthetvā vā",
  "tika-abh08t34:51_5": "tattha avigatataṇhāvasena kammaṁ karontassa appahīnabhāvena anusayitā api kammasāmatthiyavicittahetubhūtā",
  "tika-abh08t34:51_6": "apākaṭā. Sā duvidhāpi nidānaṁ upanissayo yassa taṁ daṭṭhukāmatānidānaṁ, tadeva kammaṁ,",
  "tika-abh08t34:51_7": "taṁ samuṭṭhānametesanti daṭṭhukāmatānidānakammasamuṭṭhānāni, evaṁvidhānaṁ bhūtānaṁ",
  "tika-abh08t34:51_8": "pasādo daṭṭhukāmatā…pe… pasādo, taṁ lakkhaṇamassa, tathā hutvā lakkhīyatīti vā daṭṭhukāmatānidānakammasamuṭṭhānabhūtapasādalakkhaṇaṁ.",
  "tika-abh08t34:52_0": "Ettha ca gabbhaseyyakānaṁ dinnapaṭisandhikaṁ, aññaṁ vā kammaṁ cakkhādīni nibbatteti.",
  "tika-abh08t34:52_1": "Opapātikānaṁ pana paṭisandhikkhaṇeva paripuṇṇāyatanānaṁ nibbattamānānaṁ paṭisandhijanakameva",
  "tika-abh08t34:52_2": "kammaṁ paripuṇṇasakalamattabhāvaṁ nibbattetīti gahetabbaṁ. Kathaṁ pana ekakammunā",
  "tika-abh08t34:52_3": "nibbattamānānaṁ cakkhādīnaṁ visesoti? Kāraṇassa bhinnattā. Taṁtaṁbhavapatthanābhūtā",
  "tika-abh08t34:52_4": "hi taṇhā taṁtaṁbhavapariyāpannāyatanābhilāsatāya sayaṁ vicittarūpā upanissayabhāvena",
  "tika-abh08t34:52_5": "taṁtaṁbhavanibbattakakammassapi vicittabhedataṁ vidahati. Yato tadāhitavisesaṁ tathāvidhasamatthatāyogena",
  "tika-abh08t34:52_6": "anekarūpāpannaṁ viya anekavisiṭṭhasabhāvaṁ phalaṁ nibbatteti, na cettha samatthatāsamatthatāsabhāvato",
  "tika-abh08t34:52_7": "aññā veditabbā. Kāraṇavisesena āhitavisesassa visiṭṭhaphalanipphādanasamatthatābhāvato",
  "tika-abh08t34:52_8": "ekasseva kammassa soḷasādivipākanibbattanahetubhāvena ca ayamattho sampaṭicchitabbo.",
  "tika-abh08t34:52_9": "Lokepi ekasseva sālibījassa paripuṇṇāparipuṇṇataṇḍulaphalanibbattihetutā dissateva.",
  "tika-abh08t34:52_10": "Kiṁ vā etāya yutticintāya, na cintitabbamevetaṁ. Yato kammaphalaṁ cakkhādīni, kammavipāko",
  "tika-abh08t34:52_11": "ca sabbaso buddhānaṁyeva ñāṇassa visayo, na aññesaṁ atakkāvacarattā. Teneva bhagavatā",
  "tika-abh08t34:52_12": "“kammavipāko acinteyyo, na cintetabbo, yo cinteyya, ummādassa vighātassa bhāgī assā”tiādīnavaṁ",
  "tika-abh08t34:52_13": "dassetvā paṭikkhittaṁ.",
  "tika-abh08t34:53_0": "Rūpesu āviñchanarasanti āviñchanaṁ puggalassa, āvajjanādiviññāṇassa vā tanninnabhāvappattiyā",
  "tika-abh08t34:53_1": "hetubhāvo. Ādhārabhāvapaccupaṭṭhānanti nissayapaccayabhāvato. Ālokādisannissayena",
  "tika-abh08t34:53_2": "kadāci uppajjamānānampi hi cakkhuviññāṇaṁ uppajjanakāle cakkhuṁ nissāya eva uppajjatīti.",
  "tika-abh08t34:53_3": "Etthāha – cakkhuviññāṇuppattisamaye sambhavantesu mandāmandamajjhimāyukesu ekūnapaṇṇāsacakkhūsu",
  "tika-abh08t34:53_4": "katamaṁ cakkhuviññāṇassa ādhārabhāvaṁ paccanubhotīti? Vuccate –",
  "tika-abh08t34:54_0": "“Paṭisandhicittassa uppādakkhaṇe uppannaṁ ṭhānappattaṁ purejātaṁ vatthuṁ nissāya",
  "tika-abh08t34:54_1": "dutiyabhavaṅgaṁ uppajjati, tena saddhiṁ uppannaṁ ṭhānappattaṁ purejātaṁ vatthuṁ nissāya",
  "tika-abh08t34:54_2": "tatiyabhavaṅgaṁ uppajjati, iminā nayena yāvatāyukaṁ cittappavatti veditabbā”ti –",
  "tika-abh08t34:55_0": "Maggāmaggañāṇaniddese vuttanayena ekacittakkhaṇātītaṁ cakkhu rūpe ghaṭṭitvā viññāṇassa",
  "tika-abh08t34:55_1": "nissayo hoti, tasmā dvīsu bhavaṅgacalanesu purimassa anantarapaccayabhūtena bhavaṅgacittena",
  "tika-abh08t34:55_2": "saha uppannanti ayamattho idha sīhaḷasaṁvaṇṇanāyaṁ, visuddhimaggassa sīhaḷasaṁvaṇṇanāyañca vutto.",
  "tika-abh08t34:56_0": "Taḷākagāmamūlavāsidāṭhānāgattherena pana “āvajjanena, tassa anantarapaccayabhūtena",
  "tika-abh08t34:56_1": "bhavaṅgena vā saha uppannaṁ cakkhu”nti vuttaṁ, taṁ duvuttaṁ. Evañhi sati aññasmiṁ",
  "tika-abh08t34:56_2": "ghaṭṭite aññaṁ cakkhuviññāṇassa nissayo hotīti vuttaṁ hoti, evañca bhavaṅgacalanato",
  "tika-abh08t34:56_3": "heṭṭhā tatiyacatutthehi yāva terasamacittena saha uppannampi nissayo hotīti āpajjeyya,",
  "tika-abh08t34:56_4": "na cetaṁ vattabbaṁ, tatiyacatutthacittato paṭṭhāya uppannaṁ kesañci vīthicittānaṁ",
  "tika-abh08t34:56_5": "dvārabhāvaṁ na gacchati niruddhattā, manodvārassa niruddhasseva dvārabhāvassa dassanato.",
  "tika-abh08t34:56_6": "Yadi siyā “paṭisandhicittassa uppādakkhaṇe uppannaṁ vatthuṁ nissāya dutiyabhavaṅgaṁ",
  "tika-abh08t34:56_7": "uppajjatī”tiādivacanato “ekacittakkhaṇātītameva nissayoti adhippeta”nti idampi ekacittakkhaṇātītaṁ",
  "tika-abh08t34:56_8": "nissayoti yujjatīti, evaṁ sati “tassa anantarapaccayabhūtena bhavaṅgena vā”ti vacanaṁ",
  "tika-abh08t34:56_9": "yujjeyya, tena hi “cittakkhaṇadvayātītampi nissayo”ti paṭiññātaṁ siyā, tasmā nāyaṁ",
  "tika-abh08t34:56_10": "therassa adhippāyoti dissati. “Ekacittakkhaṇātikkamo”ti ca anatītekacittakkhaṇassa",
  "tika-abh08t34:56_11": "dubbalatāya ekacittakkhaṇātikkamena tassa balavabhāvadīpanatthaṁ vuccati, na pana",
  "tika-abh08t34:56_12": "dviticatucittakkhaṇātītānaṁ nissayabhāvābhāvato. Evañca katvā vuttaṁ ācariyadhammapālattherena",
  "tika-abh08t34:56_13": "“sampaṭicchanādīni cutiāsannāni taduddhaṁ kammajarūpassa anuppattito ekasmiṁyeva",
  "tika-abh08t34:56_14": "hadayavatthusmiṁ vattantī”ti, tasmā taṁ therassa manorathamevāti na sārato paccetabbaṁ.",
  "tika-abh08t34:57_0": "Sahajātesu bahūsu pasādesu kiṁ eko nissayo hoti, udāhu sabbeyevāti? Nanu vuttaṁ “pubbe",
  "tika-abh08t34:57_1": "ekampi cakkhu viññāṇassa paccayo hotī”ti, katamaṁ pana tanti? Yaṁ tattha visadaṁ",
  "tika-abh08t34:57_2": "hutvā rūpābhighaṭṭanārahaṁ. Visuddhimaggasīhaḷasaṁvaṇṇanāyaṁ pana “sabbeyeva nissayā",
  "tika-abh08t34:57_3": "hontī”ti vatvā “yadi evaṁ ‘cakkhuñca paṭicca rūpe ca uppajjati cakkhuviññāṇa’nti",
  "tika-abh08t34:57_4": "ettha ‘rūpe cā’ti vacanaṁ viya ‘cakkhūnī’tipi bahuvacanaṁ kattabbanti anuyogaṁ katvā",
  "tika-abh08t34:57_5": "taṁvisodhanatthaṁ ‘sasambhāracakkhudvayanissitaṁ pasādadvayaṁ nissāya ekameva viññāṇaṁ",
  "tika-abh08t34:57_6": "uppajjatīti gaṇheyyu’nti imaṁ vippaṭipattiṁ nirākarontena bhagavatā bahuvacanamakatvā",
  "tika-abh08t34:57_7": "‘rūpāyatanaṁ cakkhuviññāṇadhātuyā taṁsampayuttakānañca dhammānaṁ ārammaṇapaccayena",
  "tika-abh08t34:57_8": "paccayo’tiādīsu viya sāmaññavasena ekavacanaṁ kata”nti vuttaṁ. Ācariyadhammapālattherena",
  "tika-abh08t34:57_9": "pana tadeva sīhaḷasaṁvaṇṇanāvacanaṁ anicchantena “ekampi cakkhu viññāṇassa paccayo",
  "tika-abh08t34:57_10": "hoti, rūpaṁ pana anekameva paccayabhāvavisesato”ti vuttaṁ. Tathā ceva amhehipi heṭṭhā",
  "tika-abh08t34:57_11": "vibhāvitanti. Yesaṁ bhūtānamayaṁ pasādo, teyeva imassa āsannakāraṇanti vuttaṁ “daṭṭhu…pe…",
  "tika-abh08t34:57_12": "padaṭṭhāna”nti. Sotapasādādīnampi lakkhaṇādiniddese vuttanayānusārena attho yojetabbo.",
  "tika-abh08t34:58_0": "658.Kecīti mahāsaṅghiyesu ekacce. Cakkhādīsu tejādiadhikatā nāma tannissayabhūtānaṁ",
  "tika-abh08t34:58_1": "tadadhikatāyāti dassento “tejādhikāna”ntiādimāha. Tattha tejādhikānanti pamāṇavasena",
  "tika-abh08t34:58_2": "catunnaṁ dhātūnaṁ samānabhāvepi kiccavasena tejodhātuadhikānaṁ. Evaṁ sesesupi. Ākāsa…pe…",
  "tika-abh08t34:58_3": "sesakāti ākāsādhikānaṁ bhūtānaṁ pasādo sotaṁ, vāyuadhikānaṁ ghānaṁ, toyādhikānaṁ",
  "tika-abh08t34:58_4": "jivhā, phoṭṭhabbasaṅkhātapathavādhikānaṁ kāyoti attho.",
  "tika-abh08t34:59_0": "659. Evaṁ pana vadantānaṁ kiṁ uttaranti āha “te panā”tiādi. Suttaṁ āharathāti na",
  "tika-abh08t34:59_1": "tumhākaṁ vacanamatteneva ayamattho sakkā saddhātuṁ, tassa pana paridīpakaṁ suttamāharatha.",
  "tika-abh08t34:59_2": "Sutte hi āhaṭe tassa neyyatthataṁ nītatthataṁ vicāretvā yadi tassa vasena ayamattho",
  "tika-abh08t34:59_3": "paññāyetha, gaṇheyyāma nanti adhippāyo. Suttameva…pe… kiñcipīti ito cito ca suttaṁ",
  "tika-abh08t34:59_4": "gavesamānāpi addhā ekantena kiñcipi ekagāthāpadamattampi tadatthaparidīpakaṁ suttaṁ",
  "tika-abh08t34:59_5": "na dakkhissanteva tepiṭake buddhavacane tādisasseva suttantassa abhāvato.",
  "tika-abh08t34:60_0": "660. Kiñcāpi suttantavasena ayamattho na dissati, yuttito pana dissatīti ce, tampi",
  "tika-abh08t34:60_1": "natthīti dassento āha “visese satī”tiādi. Bhūtānañhi visese sati pasādo kathaṁ bhave,",
  "tika-abh08t34:60_2": "neva bhaveyya, na ca bhaveyya, kiṁ kāraṇanti āha “samānānañhi bhūtānaṁ, pasādo paridīpito”ti.",
  "tika-abh08t34:60_3": "Yasmā samānānameva bhūtānaṁ pasādo porāṇehi paridīpito, na visamānānaṁ. Pathavīdhātuadhikakalāpassa",
  "tika-abh08t34:60_4": "hi kakkhaḷattā, āpodhātuadhikakalāpassa vissandanato, tejodhātuadhikakalāpassa pariggayhamānattā,",
  "tika-abh08t34:60_5": "vāyodhātuadhikakalāpassa ca vissaraṇato na tesu pasādo patiṭṭhātuṁ sakkoti, tasmā",
  "tika-abh08t34:60_6": "tesaṁ kiccato samānānaṁyeva pasādo uppajjeyya, na visamānānanti.",
  "tika-abh08t34:61_0": "661-2. Yadi evaṁ kathaṁ pasādānaṁ visesatāti āha “tasmā”tiādi. Yasmā vuttappakārena",
  "tika-abh08t34:61_1": "pasādavatthukānaṁ bhūtānaṁ visesena na bhavitabbaṁ, tasmā etesaṁ pasādanissayabhūtānaṁ",
  "tika-abh08t34:61_2": "idamūnaṁ, idamadhikanti etaṁ visesaparikappanaṁ sabbaso sabbākārena pahāya ñeyyā",
  "tika-abh08t34:61_3": "kammavisesena pasādānaṁ visesatā. Yathā avisesepi bhūtānaṁ rūpānaṁ rasādayo aññamaññavisadisā",
  "tika-abh08t34:61_4": "honti, evaṁ cakkhādayopi bhūtavisesābhāvepi aññamaññavisadisā honti. So panāyaṁ visiṭṭhabhāvo",
  "tika-abh08t34:61_5": "kammavisesena viññātabbo. Ekampi hi kammaṁ pañcāyatanikattabhāvapatthanānipphannaṁ",
  "tika-abh08t34:61_6": "cakkhādivisesahetutāya aññamaññassa asādhāraṇavisiṭṭhaṁ sāmatthiyavisesato. Na hi",
  "tika-abh08t34:61_7": "yena visesena cakkhussa paccayo, teneva sotassa hoti indriyantarabhāvappattito. “Paṭisandhikkhaṇe",
  "tika-abh08t34:61_8": "mahaggatā cetanā kaṭattārūpānaṁ kammapaccayena paccayo”ti vacanato paṭisandhikkhaṇe",
  "tika-abh08t34:61_9": "vijjamānānaṁ sabbesaṁyeva kaṭattārūpānaṁ ekā cetanā kammapaccayo hotīti viññāyati.",
  "tika-abh08t34:61_10": "Nānācetanāya hi tadā indriyuppattiyaṁ sati parittena ca mahaggatena ca kammena kaṭattārūpaṁ",
  "tika-abh08t34:61_11": "āpajjeyya, na cekā paṭisandhi anekakammanibbattā hotīti siddhamekena kammena anekindriyuppatti",
  "tika-abh08t34:61_12": "hotīti. “Na hi bhūtavisesena, hoti tesaṁ visesatā”ti idaṁ nigamanavasena vuttaṁ.",
  "tika-abh08t34:62_0": "663. Evaṁ kammavisesato visiṭṭhesu ca etesu ārammaṇaggahaṇepi ayaṁ visesoti dassetuṁ",
  "tika-abh08t34:62_1": "“evametesū”tiādi vuttaṁ. Appattagāhakanti asampattaggāhakaṁ attano nissayena saha",
  "tika-abh08t34:62_2": "anallīyananissaye eva rūpādivisaye viññāṇuppattihetubhāvato. Keci pana tampi “sampattaggāhakamevā”ti",
  "tika-abh08t34:62_3": "vadanti, taṁ na sundaraṁ sāntare adhike ca visaye viññāṇuppattihetubhāvato. Yadi",
  "tika-abh08t34:62_4": "hi cakkhusotāni sampattavisayameva gaṇhanti, cakkhupasādato vicchinnadese ṭhitesu",
  "tika-abh08t34:62_5": "tārakādīsu nissayavasena ca pamāṇato adhikesu candamaṇḍalādīsu rūpāyatanesu sotapasādato",
  "tika-abh08t34:62_6": "ca vicchinnadesasambhūtesu udaracammasandhicammādiantaritesu kucchisaddasandhisaddādīsu",
  "tika-abh08t34:62_7": "puthulesu ca samuddasaddādīsu saddāyatanesu viññāṇuppatti na siyā sampattaggāhakānaṁ",
  "tika-abh08t34:62_8": "kāyindriyādīnaṁ tathā adassanato.",
  "tika-abh08t34:63_0": "Ettha ca vadeyya – adhiṭṭhānato bahindriyassa pavatti hotīti sampattavisayameva yattakaṁ",
  "tika-abh08t34:63_1": "visayaṁ, tattakaṁ visayaṁ gahaṇākāraṁ pharitvā gaṇhāti, tasmā asiddhametaṁ “sāntare",
  "tika-abh08t34:63_2": "adhike ca visaye viññāṇuppattihetubhāvato”ti? Taṁ na, adhiṭṭhānato bahi indriyuppattiyā",
  "tika-abh08t34:63_3": "eva abhāvā. Adhiṭṭhānadese eva hi indriyaṁ pavattati tattha kiccādippayogadassanato.",
  "tika-abh08t34:63_4": "Sati ca etassa bahi pavattiyaṁ adhiṭṭhāne pihitepi visayaggahaṇaṁ siyā, tasmā adhiṭṭhānadese",
  "tika-abh08t34:63_5": "ṭhitānaṁyeva cakkhusotānaṁ asampattavisayasseva gahaṇato nāsiddhametaṁ “sāntare adhike",
  "tika-abh08t34:63_6": "ca viññāṇuppattihetubhāvato”ti. Tenāhu porāṇā –",
  "tika-abh08t34:64": "“Sabbagocarayogepi, diṭṭhaṁ rūparavesu yaṁ;",
  "tika-abh08t34:65": "Vicchinnaputhuviññāṇaṁ, sampattaggāhabādhaka”nti.",
  "tika-abh08t34:66_0": "Tassattho – sabbesaṁ cakkhādīnaṁ gocarena rūpādinā yoge ekakāriyasādhakattā sambandhe",
  "tika-abh08t34:66_1": "ghaṭṭane vā samāne sati rūparavesu rūpasaddāyatanesu visayabhūtesu cakkhādito dūrabhāvena",
  "tika-abh08t34:66_2": "ceva kenaci anantaritabhāvena ca vicchinnesu pamāṇato puthulesu ca visayesu uppajjamānaṁ",
  "tika-abh08t34:66_3": "yaṁ viññāṇaṁ, taṁ cakkhusotānaṁ sampattaggāhassa sampattaggahaṇassa bādhakanti.",
  "tika-abh08t34:67_0": "Apica yadi cakkhu sampattaggāhakaṁ siyā, attano maṇḍale ṭhitaṁ vaṇṇampi passeyya.",
  "tika-abh08t34:67_1": "Tathā akkhipuṭe añjanaṁ pakhumamūle akkhivaṇṇaṁ pakhumamūle ghaṭṭiyamānaṁ añjanasalākampi",
  "tika-abh08t34:67_2": "passeyya, na ca panetaṁ dissati, tasmā tannissaye dese ṭhitameva visayaṁ gaṇhāti.",
  "tika-abh08t34:67_3": "Sotāyatanampi yadi sampattaggāhakaṁ abhavissa, cittasamuṭṭhānaṁ saddāyatanaṁ sotaviññāṇassa",
  "tika-abh08t34:67_4": "kadācipi ārammaṇapaccayo na siyā. Na hi bahiddhā cittasamuṭṭhānānaṁ uppatti atthi.",
  "tika-abh08t34:67_5": "Paṭṭhāne ca “saddāyatanaṁ sotaviññāṇadhātuyā ārammaṇapaccayena paccayo”ti aviseseneva",
  "tika-abh08t34:67_6": "saddassa sotaviññāṇārammaṇabhāvo vutto. Kiñca yadi sotaṁ sampattaggāhakaṁ siyā, attano",
  "tika-abh08t34:67_7": "visayapadeseyeva gahetabbato gandhassa viya saddassāpi disādesavavatthānaṁ na siyā.",
  "tika-abh08t34:67_8": "Evañca saddānusārena kaṇḍaṁ pātentassa saddavedhino attano kaṇṇabileyeva sarapātanaṁ",
  "tika-abh08t34:67_9": "siyā, tasmā yattha uppanno saddo, tattheva ṭhito sotapathe āpāthamāgacchati.",
  "tika-abh08t34:68_0": "Yadi evaṁ kathaṁ dūre ṭhitehi rajakādisaddā cirena suyyanti. Asampattaggāhakatte",
  "tika-abh08t34:68_1": "hi dūrāsannadesavattīnaṁ samakameva savanena bhavitabbanti? Nayidamevaṁ dūrāsannānaṁ",
  "tika-abh08t34:68_2": "yathāpākaṭe sadde gahaṇavisesato. Yathā hi dūrāsannānaṁ vacanasadde yathāpākaṭeva",
  "tika-abh08t34:68_3": "gahaṇavisesato akkharavisesanaṁ gahaṇaṁ, aggahaṇañca hoti, evaṁ rajakādisaddepi āsannassa",
  "tika-abh08t34:68_4": "ādito pabhuti yāva avasānā kamena pākaṭībhūte, dūrassa ca avasāne, majjhe vā piṇḍavasena",
  "tika-abh08t34:68_5": "pavattipākaṭībhūte yathāpākaṭaṁ nicchayaggāhakānaṁ sotaviññāṇavīthiyā parato pavattānaṁ",
  "tika-abh08t34:68_6": "manodvārikajavanānaṁ gahaṇavisesato lahukaṁ suto, cirena sutoti abhimāno hoti. Sotaviññāṇappavatti",
  "tika-abh08t34:68_7": "pana ubhayattha samānā saddassa uppannadese ṭhitassa attano vijjamānakkhaṇeyeva sotāpāthagamanato.",
  "tika-abh08t34:68_8": "Yadi saddassa bhūtaparamparāya samantato pavatti natthi, kathaṁ paṭighosuppattīti?",
  "tika-abh08t34:68_9": "Dūre ṭhitopi saddo aññattha paṭighosuppattiyā, bhājanādicalanassa ca paccayo hoti",
  "tika-abh08t34:68_10": "ayokanto viya ayocalanassāti daṭṭhabbaṁ.",
  "tika-abh08t34:69_0": "Sesaṁ…pe… gāhakanti yaṁ pana avasesaṁ ghānajivhākāyasaṅkhātaṁ pasādattayaṁ, taṁ sampattaggāhakaṁ",
  "tika-abh08t34:69_1": "hoti nissayavasena ceva sayañca attano nissaye allīneyeva visaye viññāṇuppattihetubhāvato.",
  "tika-abh08t34:69_2": "Gandharasānaṁ nissayesu ghānajivhānissayehi saha allīnāyeva gandharasā viññāyanti.",
  "tika-abh08t34:69_3": "Phoṭṭhabbañca bhūtattayarūpaṁ kāyanissayena allīnameva viññāyatīti.",
  "tika-abh08t34:70_0": "Vaṇṇavikāramāpajjamānanti dosādīhi kāraṇehi amanāpavaṇṇassa uppattivasena vaṇṇavikāraṁ",
  "tika-abh08t34:70_1": "āpajjamānaṁ. Hadayaṅgatabhāvanti cittagataṁ ajjhāsayaṁ. Pakāsetīti rūpamiva pakāsaṁ",
  "tika-abh08t34:70_2": "karoti, saviggahamiva dassetīti attho. Anekatthattā hi dhātūnaṁ pakāsanattho eva",
  "tika-abh08t34:70_3": "rūpa-saddo daṭṭhabbo. Taṁ pana rūpanti sambandho. Cakkhumhi, cakkhussa vā paṭihananaṁ",
  "tika-abh08t34:70_4": "lakkhaṇametassāti cakkhupaṭihananalakkhaṇaṁ. Evaṁ sotapaṭihananalakkhaṇantiādīsupi.",
  "tika-abh08t34:70_5": "Paṭihananañcettha visayavisayīnaṁ aññamaññābhimukhabhāvo yogyadesāvaṭṭhānaṁ paṭighāto",
  "tika-abh08t34:70_6": "viyāti katvā. Yathā paṭighāte sati dubbalassa calanaṁ hoti, evaṁ visayābhimukhabhāve",
  "tika-abh08t34:70_7": "sati visayino taṁsambandhassa ca vatthurūpassa, tannissitassa ca bhavaṅgassa calanaṁ",
  "tika-abh08t34:70_8": "hoti. So rūpassa cakkhumhi, cakkhussa vā rūpe hoti. Tenāha “yamhi cakkhumhi anidassanamhi",
  "tika-abh08t34:70_9": "sappaṭighamhi rūpaṁ sanidassanaṁ sappaṭighaṁ paṭihaññi vā, yaṁ cakkhu anidassanaṁ",
  "tika-abh08t34:70_10": "sappaṭighaṁ rūpamhi sanidassanamhi sappaṭighamhi paṭihaññi vā”ti ca ādi. Visayabhāvo",
  "tika-abh08t34:70_11": "ārammaṇapaccayatā. Gocarabhāvapaccupaṭṭhānanti ettha anaññathābhāvo visayatā, tabbahulatā",
  "tika-abh08t34:70_12": "gocarabhāvoti ayaṁ visayagocarānaṁ viseso. Saddāyatīti udāharīyati, sakehi vā paccayehi",
  "tika-abh08t34:70_13": "sotaviññeyyabhāvaṁ upanīyatīti attho. Attānaṁ gandhayatīti sugandhaṁ, duggandhanti",
  "tika-abh08t34:70_14": "vā attānaṁ pakāseti. Tenāha “sūcayatī”ti.",
  "tika-abh08t34:71_0": "664. Itthiyā eva indriyaṁ itthindriyaṁ. Yathā cakkhādīni indriyāni purisassapi honti,",
  "tika-abh08t34:71_1": "nayidaṁ tathā. Idaṁ pana niyamena itthiyā eva hoti, tasmā “itthindriya”nti vuccati.",
  "tika-abh08t34:71_2": "Evaṁ purisindriyepi. Itthiyā bhāvo, itthīti bhavati etena cittaṁ, abhidhānaṁ vāti",
  "tika-abh08t34:71_3": "itthibhāvo. Paṭisandhisamuṭṭhitoti paṭisandhiyaṁyeva samuṭṭhito, paṭisandhicittena",
  "tika-abh08t34:71_4": "saha ekakkhaṇe samuṭṭhito. Etena ṭhapetvā liṅgaparivattanaṁ cakkhundriyādīni viya",
  "tika-abh08t34:71_5": "imassa apātubhāvamāha. Yañcetaṁ itthiliṅgādīti yaṁ panetaṁ indriyaphalabhūtaṁ itthiliṅgādi.",
  "tika-abh08t34:71_6": "Ādi-ggahaṇena itthinimittaitthikuttaitthākappānaṁ saṅgaho. Tattha visadaavisadahatthapādāditā",
  "tika-abh08t34:71_7": "saṇṭhānaṁ itthiliṅgaṁ. Itthīnañhi hatthapādagīvāuraādisaṇṭhānaṁ na purisānaṁ viya",
  "tika-abh08t34:71_8": "hoti. Tathā hi tāsaṁ heṭṭhimakāyo visado, uparimakāyo avisado, hatthapādā khuddakā,",
  "tika-abh08t34:71_9": "mukhaṁ khuddakaṁ, thanamaṁsā avisadā, tā nimmassudāṭhikā. Kesabandhavatthaggahaṇañca",
  "tika-abh08t34:71_10": "itthinimittaṁ. Daharakālepi suppakamusalakādīhi kīḷā makacivākena suttakantananti",
  "tika-abh08t34:71_11": "ca evamādi itthikuttaṁ, itthikiriyāti attho. Avisadaṭṭhānagamanādiākāro itthākappo.",
  "tika-abh08t34:71_12": "Purisampi hi avisadaṁ disvā mātugāmo viya tiṭṭhati nipajjati nisīdati khādati bhuñjatīti",
  "tika-abh08t34:71_13": "vadanti. Idaṁ pana itthiliṅgādiparidīpanaṁ akusalanti vatvā aññathāpi vaṇṇenti ācariyā.",
  "tika-abh08t34:71_14": "Kathaṁ? Yonipadeso itthiliṅgaṁ, sarādhippāyā itthinimittaṁ, avisadaṭṭhānagamanādayo",
  "tika-abh08t34:71_15": "itthikuttaṁ, itthisaṇṭhānaṁ itthākappoti. Ettha ca adhippāyo nāma purisasmiṁ methunataṇhā.",
  "tika-abh08t34:71_16": "Sā hi tāsaṁ niccaṁ balavatarā pavattati, ato sāpi itthīti sañjānanassa nimittatāya",
  "tika-abh08t34:71_17": "“itthinimitta”nti vuccati. Kiñcāpi itthīti saññāṇassa nimittatāya kuttākappānampi",
  "tika-abh08t34:71_18": "nimitteyeva antogadhatā, tathāpi tesaṁ visuṁ gahaṇato sarādhippāyā eva nimittabhāvena adhippetā.",
  "tika-abh08t34:72_0": "665. Kiṁ panetaṁ itthiliṅgādi itthindriyaṁ viya paṭisandhisamuṭṭhitaṁ hotīti āha",
  "tika-abh08t34:72_1": "“itthindriyaṁ paṭiccevā”tiādi. Kiñcāpi hi itthiliṅgādīni yathāsakaṁ kammādinā paccayena",
  "tika-abh08t34:72_2": "samuṭṭhahanti, yebhuyyena pana itthindriyasahiteyeva santāne taṁtadākārā hutvā sambhavanti,",
  "tika-abh08t34:72_3": "itarattha ca na bhavantīti tesaṁ tabbhāvabhāvitaṁ upādāya “itthindriyaṁ paṭicceva",
  "tika-abh08t34:72_4": "jāyantī”ti vuttāni. Evañca katvā vakkhati “itthi…pe… kāraṇabhāvapaccupaṭṭhāna”nti.",
  "tika-abh08t34:72_5": "Īdiseneva kāraṇabhāvasaṅkhātena adhipatibhāvena tassa indriyatā vuttā indriyasahite",
  "tika-abh08t34:72_6": "santāne itthiliṅgādiākārarūpapaccayānaṁ aññathā anuppādanato, na pana indriyādipaccayasambhavato.",
  "tika-abh08t34:72_7": "Tathā hetaṁ jīvitindriyaṁ viya ekakalāpagatānaṁ āhāro viya kalāpantararūpānaṁ upatthambhakamanupālakaṁ",
  "tika-abh08t34:72_8": "vā na hoti. Evañca katvā jīvitindriyaāhārānaṁ viya imassa indriyapaccayatā, atthiavigatapaccayatā",
  "tika-abh08t34:72_9": "ca pāḷiyaṁ na vuttā. Yasmā paccayantarādhīnāni itthiliṅgādīni, tasmā yatthassa ādhipaccaṁ,",
  "tika-abh08t34:72_10": "taṁsadisesu matacittakatarūpesupi taṁsaṇṭhānatā dissati. Yasmā panete itthindriyaṁ",
  "tika-abh08t34:72_11": "paṭicca jāyantāpi gabbhaseyyakānaṁ paṭisandhiyaṁ na samuṭṭhahanti, pavatteyeva samuṭṭhahanti,",
  "tika-abh08t34:72_12": "tasmā āha “pavatte…pe… paṭisandhiya”nti.",
  "tika-abh08t34:73_0": "666-7. Saṁsedajaopapātikānaṁ pana kiñci itthindriyena saha paṭisandhiyameva nibbattati.",
  "tika-abh08t34:73_1": "Na cāti ca-kāro vacanīyantarasamuccaye. “Kiñcā”ti imassa atthe daṭṭhabbo. Yasmā liṅgādiākāresu",
  "tika-abh08t34:73_2": "rūpesu rūpāyatanaṁ cakkhuviññeyyaṁ, tasmā āha “itthiliṅgādayo cakkhuviññeyyā hontī”ti.",
  "tika-abh08t34:73_3": "Yasmā pana tato aññāni yathāyogaṁ sotaviññeyyāni ceva manoviññeyyāni ca, tasmā vuttaṁ",
  "tika-abh08t34:73_4": "“na vā”ti. Yathāvutto papañco purisindriyepi yathāsambhavaṁ yojetabboti atidesaṁ",
  "tika-abh08t34:73_5": "karonto āha “esevā”tiādi. Sesepīti ettakeyeva vutte ito sesesu sabbesupīti kadāci",
  "tika-abh08t34:73_6": "koci cinteyyāti āha “purisindriye”ti. Paṭhamakappānanti paṭhamakappikanarānaṁ. Tesañhi",
  "tika-abh08t34:73_7": "ābhassaralokato cavitvā idhūpapannānaṁ dīghassa kālassa accayena oḷārikaṁ āhāraṁ",
  "tika-abh08t34:73_8": "āharataṁ muttakarīsesu sañjātesu tesaṁ nikkhamanatthāya vaṇamukhāni bhijjanti, purisassa",
  "tika-abh08t34:73_9": "purisabhāvo, itthiyā ca itthibhāvo pāturahosi. Tathā hi purimattabhāvesu pavattaupacārajhānānubhāvena",
  "tika-abh08t34:73_10": "yāva sattasantāne kāmarāgavikkhambhanavego na paṭipassambhati, na tāva balavakāmarāgūpanissayāni",
  "tika-abh08t34:73_11": "itthipurisindriyāni pāturahesuṁ. Yadā panassa vicchinnatāya balavakāmarāgo laddhāvasaro",
  "tika-abh08t34:73_12": "ahosi, tadā tadūpanissayāni tāni sattānaṁ santāne sañjāyanti.",
  "tika-abh08t34:74_0": "668.Paratoti paṭhamakappato aparabhāge. Pavatte…pe… parivattatīti yathā taṁ soreyyakaseṭṭhiputtassa",
  "tika-abh08t34:74_1": "viyāti adhippāyo. Api-saddena paṭhamapārājikāyaṁ vinītavatthupāḷiyaṁ āgatabhikkhussa,",
  "tika-abh08t34:74_2": "bhikkhuniyā viya ca paṭisandhiyaṁ samuṭṭhitassapi pavatte parivattanaṁ dīpeti. Yathāha –",
  "tika-abh08t34:75": "“Tena kho pana samayena aññatarassa bhikkhuno itthiliṅgaṁ pātubhūtaṁ hoti. Tena kho pana samayena aññatarissā bhikkhuniyā purisaliṅgaṁ pātubhūtaṁ hotī”ti.",
  "tika-abh08t34:76": "Yassa pana paṭisandhiyaṁ dvīsu ekampi na samuṭṭhitaṁ, so abhāvako nāma, tassa pavattiyampi indriyuppatti na hotīti daṭṭhabbaṁ.",
  "tika-abh08t34:77_0": "669. Kiṁ panetassa ubhayassapi nibbattiyā, vināsanassa ca kāraṇaṁ, yato idaṁ samuṭṭhāti,",
  "tika-abh08t34:77_1": "parivattatīti ca vuccatīti imaṁ anuyogaṁ manasi katvā āha “mahatā pāpakammenā”tiādi.",
  "tika-abh08t34:77_2": "Tattha mahatāti paradārikakammādinā mahābalena. Pāpakammena upanissayabhūtena. Mahatā",
  "tika-abh08t34:77_3": "kusalenevāti idaṁ sugatiṁ sandhāya vuttaṁ. Duggatiyaṁ pana ubhayampi akusalakammeneva jāyati.",
  "tika-abh08t34:78_0": "670. Indriye vinaṭṭhe ekanteneva liṅgampi vinassatevāti āha “itthiliṅgaṁ vinassatī”ti.",
  "tika-abh08t34:78_1": "Ayaṁ panettha adhippāyo daṭṭhabbo – imesu dvīsu purisindriyaṁ uttamaṁ, itthindriyaṁ",
  "tika-abh08t34:78_2": "hīnaṁ, purisindriyassa antaradhānaṁ mahantena akusalena kammena hoti, samuṭṭhānaṁ",
  "tika-abh08t34:78_3": "mahantena kusalakammena, itthindriyassa antaradhānaṁ dubbalākusalena, samuṭṭhānampi",
  "tika-abh08t34:78_4": "dubbalakusalena, duggatiyaṁ pana ubhayassāpi antaradhānaṁ, samuṭṭhānañca akusaleneva",
  "tika-abh08t34:78_5": "hotīti. Yadi sugatiyaṁ itthindriyampi kusaleneva nibbattati, kathañcarahi “paradārikakammaṁ",
  "tika-abh08t34:78_6": "katvā niraye paccitvā teneva pāpakammena pañcasatakkhattuṁ manussaloke itthī hutvā",
  "tika-abh08t34:78_7": "nibbattatī”tiādivacananti? Nāyaṁ virodho nissandaphalavasena vuttattā. Tathā hi paṭisandhiyaṁ",
  "tika-abh08t34:78_8": "tāva purisindriyanibbattanārahampi kammaṁ kadāci paradārikādinā balavapāpakammena",
  "tika-abh08t34:78_9": "paṭibāhitasāmatthiyaṁ assa, tadā attano purisindriyanibbattane asamatthatāya itthindriyameva",
  "tika-abh08t34:78_10": "nibbatteti. Pavattiyaṁ pana attano balavabhāvena itthindriyūpanissayaṁ paradārikamakusalakammaṁ",
  "tika-abh08t34:78_11": "paṭibāhitvā paṭisandhito paṭṭhāya purisindriyaṁ samuṭṭhāpentaṁ kadāci laddhasāmaggitāsañjātabalavisesena",
  "tika-abh08t34:78_12": "paradārikādinā kammena paṭibāhitasāmatthiyaṁ bhaveyya, tadā attano dubbalatāya purisindriyaṁ",
  "tika-abh08t34:78_13": "na nibbatteti, itthindriyameva nibbatteti. Evaṁ paradārikādikammūpanissayena itthindriyassa",
  "tika-abh08t34:78_14": "nibbattanato taṁ tena nibbattitaṁ katvā vuccati.",
  "tika-abh08t34:79_0": "671-2. Yadā pana taṁ kammaṁ puna sāmaggipaṭilābhato, parikkhīṇapāpakammatāya vā balavappattaṁ",
  "tika-abh08t34:79_1": "abhavissa, tadā dinnavedhaṁ viya rukkhaṁ tadapagame attano balānurūpaṁ purisindriyaṁ",
  "tika-abh08t34:79_2": "nibbatteti, itthindriyaṁ pana attano kāraṇābhāvato nuppajjati. Ubhayassa pana nibbattiyampi",
  "tika-abh08t34:79_3": "visadisindriyanibbattanato pure sattarasamacittassa ṭhitikālamupādāya taṁtaṁsamuṭṭhāpakakammaṁ",
  "tika-abh08t34:79_4": "taṁ taṁ indriyaṁ na janeti. Sattarasamacittena saha uppannaṁ visadisindriyuppattito",
  "tika-abh08t34:79_5": "purimacittena saha nirujjhati. Yadi hi sattarasamacittuppādato parampi uppajjeyya,",
  "tika-abh08t34:79_6": "itaraṁ nuppajjati ekasmiṁ santāne dvinnaṁ sahuppattiyā anicchitattā. Teneva hi “yassa",
  "tika-abh08t34:79_7": "vā pana purisindriyaṁ uppajjati, tassa itthindriyaṁ uppajjatī”ti imasmiṁ pañhe “no”ti",
  "tika-abh08t34:79_8": "paṭikkhepo katoti. Evañca katvā vakkhati “ubhatobyañjanassāpī”tiādi. Ekasmiñca niruddhe",
  "tika-abh08t34:79_9": "tappaṭibaddhāni liṅgādīni katipayadivasehi nirujjhanti, tesu niruddhesu itarāni anukkamena",
  "tika-abh08t34:79_10": "jāyantīti ācariyā. Itthinimittuppādakakammato, purisanimittuppādakakammato vāti ubhato",
  "tika-abh08t34:79_11": "duvidhaṁ byañjanamassāti ubhatobyañjano. Tassāpīti yassa duvidhaṁ byañjanamatthi,",
  "tika-abh08t34:79_12": "tassāpi ekameva indriyaṁ siyā, kiṁ pana itarassāti dasseti.",
  "tika-abh08t34:80_0": "Nanu ca duvidhe byañjane sati indriyadvayenāpi bhavitabbaṁ, byañjanañhi taṁ taṁ indriyaṁ",
  "tika-abh08t34:80_1": "paṭicca jāyatīti? Saccaṁ jāyati, etthāpi itthiubhatobyañjanassa itthindriyaṁ paṭicca",
  "tika-abh08t34:80_2": "itthinimittameva yāvajīvaṁ pavattati, purisaubhatobyañjanassa purisindriyaṁ paṭicca",
  "tika-abh08t34:80_3": "purisanimittameva, itaraṁ pana na tassa itthindriyapurisindriyahetuto jāyati. Taṁ",
  "tika-abh08t34:80_4": "pana yena kāraṇena hoti, taṁ dassetuṁ “evaṁ sante”ti anuyogaṁ katvā “na cābhāvo”tiādinā",
  "tika-abh08t34:80_5": "sodhanaṁ tu vuttaṁ. Evaṁ santeti ekasmiṁyeva indriye sati. Abhāvo cāti yaṁ paṭicca",
  "tika-abh08t34:80_6": "jāyati, tassa abhāvato purisaubhatobyañjanassa itthibyañjanābhāvo, itthiubhatobyañjanassa",
  "tika-abh08t34:80_7": "purisabyañjanābhāvoti attho. Na cābhāvo siyāti neva dutiyabyañjanassa abhāvo siyā.",
  "tika-abh08t34:80_8": "Na taṁ byañjanakāraṇanti taṁ indriyaṁ dutiyabyañjanakāraṇaṁ na hoti. Kasmā? Sadā",
  "tika-abh08t34:80_9": "abhāvato. Itthiubhatobyañjanassa hi yadā itthiyā rāgacittaṁ uppajjati, tadā purisabyañjanaṁ",
  "tika-abh08t34:80_10": "pākaṭaṁ hoti, itthibyañjanaṁ paṭicchannaṁ guḷhaṁ hoti, tathā itarassa itaraṁ. Yadi",
  "tika-abh08t34:80_11": "ca tesaṁ indriyaṁ dutiyabyañjanakāraṇaṁ bhaveyya, sadāpi byañjanadvayaṁ tiṭṭheyya,",
  "tika-abh08t34:80_12": "na pana tiṭṭhati, tasmā veditabbametaṁ “na tassa taṁ byañjanakāraṇa”nti. Kiñcarahi",
  "tika-abh08t34:80_13": "kāraṇanti ce? Āha “tassā…pe… kāraṇa”nti. Tattha kammasahāyanti purimabhavasiddhassa",
  "tika-abh08t34:80_14": "indriyanibbattakakammassa sahāyaṁ. Rāgacittanti itthiyā purisasmiṁ, purisassa itthiyaṁ",
  "tika-abh08t34:80_15": "vā uppannaṁ methunarāgacittaṁ. Tasmiñhi uppanne taṁ pākaṭaṁ hoti, tasmiṁ paṭippassaddhe",
  "tika-abh08t34:80_16": "paṭicchannaṁ hoti. Yasmā panimassa ekameva indriyaṁ hoti, tasmā itthiubhatobyañjanako",
  "tika-abh08t34:80_17": "sayampi paraṁ uddissa gabbhaṁ gaṇhāti, attānaṁ uddissa parampi gaṇhāpeti. So hi itthindriyavantatāya",
  "tika-abh08t34:80_18": "sayaṁ gaṇhāti, paresu upakkamakaraṇato paraṁ gaṇhāpeti. Purisaubhatobyañjanako paresu",
  "tika-abh08t34:80_19": "upakkamakaraṇato paraṁ gabbhaṁ gaṇhāpeti, sayaṁ pana purisindriyavantatāya gabbhaṁ na gaṇhāti.",
  "tika-abh08t34:81_0": "Yasmā itthindriye sati itthiliṅgādayo honti, tesu ca santesu itthīti pakāso hoti,",
  "tika-abh08t34:81_1": "tasmā taṁ tassa pakāsanakāraṇanti āha “itthīti pakāsanarasa”nti. Duvidhampi panetaṁ",
  "tika-abh08t34:81_2": "indriyaṁ kāyapasādo viya sakalasarīrabyāpakameva, na cassa kāyapasādena saṅkaro lakkhaṇabhedato, nissayabhedato ca.",
  "tika-abh08t34:82_0": "673.Sahajarūpaparipālanalakkhaṇanti yathā attanā sahajātarūpāni tīsu khaṇesu pavattanti,",
  "tika-abh08t34:82_1": "evaṁ anupālanalakkhaṇaṁ. Jīvitindriyassa ekantakammajattā sahajaggahaṇeneva anupāletabbānampi",
  "tika-abh08t34:82_2": "kammajabhāvova siddhoti kammajaggahaṇaṁ na kataṁ. Yathāsakaṁ khaṇattayamattaṭṭhāyīnampi",
  "tika-abh08t34:82_3": "kammajarūpānaṁ pavattihetubhāveneva taṁ anupālakaṁ. Tenāha “tesaṁ pavattanarasa”nti.",
  "tika-abh08t34:82_4": "Pavattanañcettha vuttanayena tesaṁ yāpanaṁ ṭhapanaṁ ṭhitihetukatā. Na hi kammajānaṁ",
  "tika-abh08t34:82_5": "kammameva ṭhitihetu bhavituṁ sakkoti āhārajādīnaṁ āhārādi viya. Kiṁ kāraṇaṁ? Taṅkhaṇābhāvato.",
  "tika-abh08t34:82_6": "Kammañhi niruddhaṁ rūpassa paccayo hoti, tato taṁsamuṭṭhānarūpāni matapitikā viya",
  "tika-abh08t34:82_7": "puttā cūḷapituādinissayena aññanissayeneva pavattanti, aññañca tesaṁ yāpanasamatthaṁ",
  "tika-abh08t34:82_8": "natthi aññatra jīvitindriyenāti tadeva tesaṁ pavattanarasaṁ. Āhārajādayo pana dharamānakapitikā",
  "tika-abh08t34:82_9": "viya puttā aññanirapekkhā sakasakapaccayavaseneva pavattanti. Āhārādayo hi attano",
  "tika-abh08t34:82_10": "atthikkhaṇeyeva rūpāni samuṭṭhāpetvā tesaṁ ṭhitipavattiyāva tiṭṭhanti, tato taṁsamuṭṭhānāni",
  "tika-abh08t34:82_11": "jīvitindriyanirapekkhāni. Sesānipi taṁtaṁpaccayavaseneva tiṭṭhantīti na aññaṁ ṭhapanakāraṇaṁ",
  "tika-abh08t34:82_12": "paccāsīsanti. Kammasamuṭṭhānampi cetaṁ uppādato paṭṭhāyeva anupālakaṁ. Yāpetabbāni",
  "tika-abh08t34:82_13": "pavattetabbāni sahajātabhūtāni padaṭṭhānametassāti yāpetabbabhūtapadaṭṭhānaṁ.",
  "tika-abh08t34:83_0": "674.Manoviññāṇadhātūti ṭhapetvā arūpāvacaravipākamanoviññāṇadhātuṁ avasesā manoviññāṇadhātu.",
  "tika-abh08t34:83_1": "Tenāha “pañcavokāre”ti. Pañcavokāre manodhātu, manoviññāṇadhātuyo ca yaṁ rūpaṁ nissāya",
  "tika-abh08t34:83_2": "pavattanti, taṁ “vatthū”ti pavuccatīti sambandho. Pañcavokāreti ca visesanaṁ manoviññāṇadhātuvasena",
  "tika-abh08t34:83_3": "kataṁ, manodhātu pana catuvokārabhave nattheva. Pāḷiyaṁ anāgatassāpi hadayavatthuno",
  "tika-abh08t34:83_4": "āgamato, yuttito ca atthibhāvo viññātabbo. Tattha āgamo tāva –",
  "tika-abh08t34:84": "“Yaṁ rūpaṁ nissāya manodhātu ca manoviññāṇadhātu ca pavattanti, taṁ rūpaṁ manodhātuyā ca manoviññāṇadhātuyā ca taṁsampayuttakānañca dhammānaṁ nissayapaccayena paccayo”ti –",
  "tika-abh08t34:85_0": "Evamādi paṭṭhānavacanaṁ. Yutti pana evaṁ veditabbā – nipphannaupādāyarūpanissayaṁ",
  "tika-abh08t34:85_1": "dhātudvayaṁ pañcavokārabhave rūpapaṭibaddhavuttittā. Yaṁ yañhi rūpapaṭibaddhavutti,",
  "tika-abh08t34:85_2": "taṁ taṁ nipphannaupādāyarūpanissayaṁ dissati yathā cakkhuviññāṇadhātu. Tattha na",
  "tika-abh08t34:85_3": "tāva rūpāyatanādīnaṁ, ojāya ca tannissayatā yujjati indriyapaṭibaddhato bahipi tesaṁ",
  "tika-abh08t34:85_4": "pavattidassanato, nāpi itthindriyapurisindriyānaṁ tadubhayavirahite abhāvakasantānepi",
  "tika-abh08t34:85_5": "dhātudvayadassanato. Jīvitindriyassāpi sahajaparipālanalakkhaṇakiccantaraṁ vijjatīti",
  "tika-abh08t34:85_6": "na tannissayatā yujjati. Tañhi kiccantare pasutaṁ na imāsaṁ nissayo bhavituṁ sakkoti,",
  "tika-abh08t34:85_7": "tasmā pārisesato tesaṁ nissayo hadayavatthu nāma atthīti viññātabbaṁ. Hotu tāva dhātudvayanissayo",
  "tika-abh08t34:85_8": "vatthu, upādāyarūpañca, taṁ panetaṁ kammasamuṭṭhānaṁ paṭiniyatakiccaṁ hadayappadese",
  "tika-abh08t34:85_9": "ṭhitamekanti daṭṭhabbaṁ. Kathametaṁ viññāyatīti? Vuccate – vatthurūpabhāvato kammasamuṭṭhānaṁ",
  "tika-abh08t34:85_10": "cakkhu viya. Yañhi viññāṇassa vatthubhūtaṁ rūpaṁ, taṁ kammasamuṭṭhānaṁ yathā cakkhupasādo,",
  "tika-abh08t34:85_11": "tato eva paṭiniyatakiccaṁ aṭṭhiṁ katvā manasi katvā sabbaṁ cetasā samannāharitvā",
  "tika-abh08t34:85_12": "kiñci cintentassa hadayappadesassa khijjanato tatthedaṁ tiṭṭhatīti viññāyati. Yathāhu ācariyā –",
  "tika-abh08t34:86": "“Kammajaṁ vatthubhāvā taṁ, cakkhuṁva niyatakriyaṁ;",
  "tika-abh08t34:87": "Cintāya ca urokhedā, tatra tiṭṭhanti vijāniya”nti.",
  "tika-abh08t34:88_0": "Yadi manodhātumanoviññāṇadhātūnaṁ nissayabhūtaṁ hadayavatthu nāma atthi, kasmā panetaṁ",
  "tika-abh08t34:88_1": "rūpakaṇḍe na vuttaṁ. Na hi labbhamānassa avacane kāraṇaṁ atthīti? No natthi kāraṇantarasambhavato.",
  "tika-abh08t34:88_2": "Kiṁ pana taṁ kāraṇaṁ? Desanābhedo. Yathā hi cakkhuviññāṇādīni ekantato cakkhādinissayāni,",
  "tika-abh08t34:88_3": "na evaṁ manoviññāṇaṁ ekantena hadayavatthunissitaṁ pañcavokārabhaveyeva tannissayattā,",
  "tika-abh08t34:88_4": "ekantena nissitavaseneva ca vatthudesanā pavattā. “Atthi rūpaṁ cakkhuviññāṇassa vatthu,",
  "tika-abh08t34:88_5": "atthi rūpaṁ cakkhuviññāṇassa na vatthū”tiādinā cakkhuviññāṇādīhi nissitehi visesitattā.",
  "tika-abh08t34:88_6": "Yampi ekantena hadayavatthunissayaṁ tassa vasena “atthi rūpaṁ manoviññāṇassa vatthū”tiādinā",
  "tika-abh08t34:88_7": "dukādīsu vuccamānesu na tadanuguṇā ārammaṇadukādayo sambhavanti. Na hi “atthi rūpaṁ",
  "tika-abh08t34:88_8": "manoviññāṇassa ārammaṇaṁ, atthi rūpaṁ na manoviññāṇassa ārammaṇa”nti sakkā vattunti",
  "tika-abh08t34:88_9": "vatthārammaṇadukā bhinnagatikā siyuṁ, na ekarasā desanā bhaveyya, ekarasañca desanaṁ",
  "tika-abh08t34:88_10": "desetuṁ tattha bhagavato ajjhāsayo, tasmā tattha hadayavatthu na vuttaṁ, na alabbhamānattā.",
  "tika-abh08t34:88_11": "Esā hi bhagavato pakati, yaṁ ekaraseneva desanaṁ desetuṁ labbhamānassāpi kassaci",
  "tika-abh08t34:88_12": "aggahaṇaṁ. Tathā hi nikkhepakaṇḍepi cittuppādavibhāgena avuccamānattā avitakkāvicārapadavisajjane",
  "tika-abh08t34:88_13": "vitakko vicāro cāti vattuṁ na sakkāti avitakkavicāramattapadavisajjane labbhamānopi",
  "tika-abh08t34:88_14": "vitakko na uddhaṭo, aññathā “vitakko cā”ti vattabbaṁ siyāti. Nissayabhāvato upari",
  "tika-abh08t34:88_15": "āropetvā vahantaṁ viya paccupaṭṭhātīti ubbāhanapaccupaṭṭhānaṁ.",
  "tika-abh08t34:89_0": "675. Catūsu āhāresu idha rūpādhikārato kabaḷīkāro āhāro gahetabboti āha “āhāratāti",
  "tika-abh08t34:89_1": "kabaḷīkāro āhāro”ti. Tattha kabaḷaṁ karīyatīti kabaḷīkāro. Āharīyatīti āhāro, kabaḷaṁ",
  "tika-abh08t34:89_2": "katvā ajjhoharīyatīti attho. Idañca savatthukaṁ katvā āhāraṁ dassetuṁ vuttaṁ. Kabaḷīkārāhārassa",
  "tika-abh08t34:89_3": "pana ojā idha āhāro nāma. Tenāha “yāya ojāyā”tiādi. So ca rūpāharaṇasabhāvo upatthambhanabalakaro",
  "tika-abh08t34:89_4": "aṅgamaṅgānusārīrasāharaṇabhūto bhūtanissito eko viseso. Bāhirāhārapaccayaṁ paṭilabhitvā",
  "tika-abh08t34:89_5": "eva ajjhattikāhāro rūpaṁ uppādetīti ayaṁ ajjhattikāhārassa upanissayabhāvenāpi rūpaṁ",
  "tika-abh08t34:89_6": "āharatīti āha “ojaṭṭhamakaṁ rūpaṁ āharatī”ti. Ojā aṭṭhamī yassa taṁ ojaṭṭhamakaṁ.",
  "tika-abh08t34:89_7": "Yāya ojāyāti attano udayānantaraṁ rūpajananato ojāsaṅkhātāya odanakummāsādivatthugatāya",
  "tika-abh08t34:89_8": "yāya pharaṇaojāya. Yattha yatthāti yamhi yamhi janapade, nagarādīsu ca. “Kabaḷīkāro",
  "tika-abh08t34:89_9": "āhāro”ti pavuccati tabbatthukattāti adhippāyo.",
  "tika-abh08t34:90_0": "676. Kiṁ pana vatthuno kiccaṁ, kiṁ ojāyāti ce? Parissayaharaṇaṁ vatthussa kiccaṁ,",
  "tika-abh08t34:90_1": "pālanaṁ ojāyāti dassento āha “annapānādika”ntiādi. Aggiṁ harati kammajanti kammajatejaṁ",
  "tika-abh08t34:90_2": "gaṇhāti. Antokucchiyañhi odanādivatthusmiṁ asati kammajatejo uṭṭhahitvā udarapaṭalasaṅkhātamupādinnarūpaṁ",
  "tika-abh08t34:90_3": "gaṇhāti, “chātomhi, āhāraṁ me dethā”ti vadāpeti, bhuttakāle udarapaṭalaṁ muñcitvā",
  "tika-abh08t34:90_4": "anupādinnakavatthuṁ gaṇhāti, atha satto ekaggo hoti. Yathā hi chāyārakkhaso chāyāpaviṭṭhaṁ",
  "tika-abh08t34:90_5": "disvā gahetvā devasaṅkhalikāya bandhitvā attano bhavane modanto chātakāle āgantvā",
  "tika-abh08t34:90_6": "sīse daṁsati, so daṭṭhattā viravati, taṁ viravaṁ sutvā sace aññepi manussā āgacchanti,",
  "tika-abh08t34:90_7": "so āgatāgate gahetvā khāditvā sakabhavane modati, evaṁ yaṁ yaṁ annapānādikaṁ vatthu,",
  "tika-abh08t34:90_8": "taṁ taṁ kammajatejo gahetvā jīrāpetvā puna udarapaṭalaṁ gaṇhāti, tasmā annapānādikaṁ",
  "tika-abh08t34:90_9": "vatthu attano udarapaṭalaṁ paviṭṭhakāle upādinnakāyaṁ gahetvā ṭhitaṁ tato mocetvā",
  "tika-abh08t34:90_10": "attānaṁ gaṇhāpanavasena taṁ attano santikaṁ harati. Kevalanti ojāviyuttaṁ vatthu",
  "tika-abh08t34:90_11": "jīvitaṁ kammajabhūtaṁ taṁ pāletuṁ na sakkoti.",
  "tika-abh08t34:91_0": "677.Ojā…pe… pācakanti ojā jīvitaṁ pāletuṁ sakkoti, kammajaṁ tejaṁ harituṁ na sakkoti",
  "tika-abh08t34:91_1": "āmāsayassa apuṇṇatoti adhippāyo. Upatthambhanapaccupaṭṭhānoti ojaṭṭhamakarūpaharaṇavaseneva",
  "tika-abh08t34:91_2": "imassa kāyassa upatthambhanavasena paccupaṭṭhāti. Kāyenāti rūpakāyena. Attano bhāvanti",
  "tika-abh08t34:91_3": "attano adhippāyaṁ. Viññāpentānanti paresaṁ saññāpentānaṁ. Kāyaggahaṇānusārenāti phandamānakāyagatavaṇṇassa",
  "tika-abh08t34:91_4": "gahaṇabhūtānaṁ cakkhudvārikajavanānantarappavattānaṁ nicchayaggahaṇasaṅkhātānaṁ manodvārikajavanānaṁ",
  "tika-abh08t34:91_5": "anussaraṇena tesaṁ anantaranti attho. Pañcadvāre hi rūpādiārammaṇe āpāthagate yathāpaccayaṁ",
  "tika-abh08t34:91_6": "kusalākusalajavane uppajjitvā bhavaṅgaṁ otiṇṇe manodvārikajavanaṁ tadevārammaṇaṁ",
  "tika-abh08t34:91_7": "katvā bhavaṅgaṁ otarati, puna tasmiṁyeva dvāre visayaṁ vavatthāpetvā javanaṁ bhavaṅgaṁ",
  "tika-abh08t34:91_8": "otarati, tasmā cakkhudvārikajavanānantarappavattānaṁ dvinnaṁ javanavārānamanantaraṁ",
  "tika-abh08t34:91_9": "tatiyavāre pavattāya manodvārajavanavīthiyā eva gahitāya etāya karaṇabhūtāya catutthavāre",
  "tika-abh08t34:91_10": "manodvāre javaneneva bhāvo viññāyati. Etena viññatti-saddassa karaṇasādhanatā vuttā.",
  "tika-abh08t34:91_11": "Sayaṁ vātiādinā pana kammasādhanattamāha.",
  "tika-abh08t34:92_0": "Evaṁ viññatti-saddassa kārakadvaye sambhavaṁ dassetvā idāni kāya-saddena saha kammadhārayasamāsaṁ",
  "tika-abh08t34:92_1": "dassetuṁ, “kāyo”ti vohārassa viññattiyampi ca pavattiṁ dassento “kāyenasaṁvaro”tiādisuttamāha.",
  "tika-abh08t34:92_2": "Kāyavipphandanena adhippāyaviññāpanahetuttāti vipphandamānakāyena karaṇabhūtena adhippāyaviññāpanahetubhāvato",
  "tika-abh08t34:92_3": "kāyena viññattītipi kāyaviññattīti sambandho. Ayaṁ panettha attho – viññattiyā kāyavipphandanassa",
  "tika-abh08t34:92_4": "hetubhāvato taṁhetukaṁ kāyavipphandanasaṅkhātaṁ kāyaṁ gahetvā adhippāyajānanato viññatti",
  "tika-abh08t34:92_5": "adhippāyaviññāpanassa kāraṇabhāvena gayhatīti kāyena adhippāyaṁ viññāpetīti. Tathā",
  "tika-abh08t34:92_6": "kāyavipphandanaṁ gahetvā tassa kāraṇamettha atthīti viññattiyā gayhamānattā sayañca",
  "tika-abh08t34:92_7": "kāyena viññāyati, tasmā kāyena viññattītipi kāyaviññattīti.",
  "tika-abh08t34:93_0": "678.Cittajāniladhātuyāti abhikkamādipavattakacittasamuṭṭhānavāyodhātuyā. Ākāravikāratāti",
  "tika-abh08t34:93_1": "ākārabhūto vikāro. Kassa pana sā ākāravikāratāti? Sāmatthiyato vāyodhātuadhikānaṁ",
  "tika-abh08t34:93_2": "cittajamahābhūtānaṁ. Kiṁ taṁ sāmatthiyaṁ? Calanahetutā, cittajatā, upādāyarūpatā",
  "tika-abh08t34:93_3": "ca. Atha vā cittajāniladhātuyā ekā ākāravikāratāti sambandho. Na kevalañhi sāmivacanaṁ",
  "tika-abh08t34:93_4": "calanasambandhāpekkhāya eva, atha kho ākāravikārasambandhāpekkhāyapīti.",
  "tika-abh08t34:94_0": "Yadi evaṁ, kathaṁ viññattiyā upādāyarūpattaṁ. “Cittajāniladhātuyā”ti hi vacanena",
  "tika-abh08t34:94_1": "vāyodhātuyāva ākāravikāratā viññatti āpajjati, na ca ekabhūtanissitaṁ upādāyarūpaṁ",
  "tika-abh08t34:94_2": "nāma atthi “catunnaṁ mahābhūtānaṁ upādāyarūpa”nti vacanatoti? Nāyaṁ doso, catunnaṁ",
  "tika-abh08t34:94_3": "vikāratā catūsu ekassapi hoti catusādhāraṇadhanaṁ viya. Aniladhātuadhikakalāpo vā",
  "tika-abh08t34:94_4": "idha “aniladhātū”ti vuccati, tadadhike taṁvohārato yathā sambhāradhātuyā adhikabhāvena",
  "tika-abh08t34:94_5": "pathavīvohāro, tasmā vāyodhātuadhikānaṁ cittajamahābhūtānaṁ ekā ākāravikāratā kāyaviññattīti",
  "tika-abh08t34:94_6": "na koci virodho. Adhikatā cassā sāmatthiyato daṭṭhabbā, na pamāṇato. Itarathā hi",
  "tika-abh08t34:94_7": "tesaṁ avinibbhogavuttitā na yujjeyya. Adhikatā hi attano adhikavasena itarehi vinibbhogappavattito",
  "tika-abh08t34:94_8": "hoti. Sāmatthiyādhikañca kāraṇānukāritāya. Kāraṇañhi abhikkamādipavattakaṁ cittaṁ,",
  "tika-abh08t34:94_9": "taṁ calanādhippāyasabhāvaṁ tato samuṭṭhite kalāpe anukaronte vāyodhātuyā eva adhikattaṁ",
  "tika-abh08t34:94_10": "yuttanti. Keci pana “vāyodhātuyā eva ākāravikāratā”ti gaṇhanti, tesaṁ matena upādārūpattaṁ",
  "tika-abh08t34:94_11": "durūpapannaṁ. Na hi ekassa vikāro catunnaṁ upādārūpanti sakkā vattuṁ.",
  "tika-abh08t34:95_0": "Kīdisī panāyaṁ vikāratāti āha “sahajātassa rūpassa calane hetū”ti. Tattha sahajātassāti",
  "tika-abh08t34:95_1": "attanā sahajātassa. Yasmā utucittāhārajānaṁ calanaṁ cittajarūpasambandheneva hoti,",
  "tika-abh08t34:95_2": "nadīsotacalanena tattha pakkhittasukkhagomayapiṇḍādīnaṁ viya. Viññattivasena pana",
  "tika-abh08t34:95_3": "cittajānameva calanaṁ, tasmā vuttaṁ “sahajātassā”ti. Rūpassāti rūpakāyassa. Calaneti",
  "tika-abh08t34:95_4": "santhambhanasandhāraṇacalanasaṅkhāte calitabhāve. Santhambhanādikampi hi calanābhimukhatāya",
  "tika-abh08t34:95_5": "calananti yujjati. Hetūti hetubhūtā sahakārīkāraṇabhūtā. Ettāvatā ca kiṁ vuttaṁ hoti?",
  "tika-abh08t34:95_6": "Kāyaviññatti nāma neva phandamānarūpakāyo, na ca phandamānā vāyodhātu, atha kho mahantaṁ",
  "tika-abh08t34:95_7": "pāsāṇaṁ ukkhipantassa sabbathāmena gahaṇakāle sarīrassa ussāhanavikāro viya rūpakāyassa",
  "tika-abh08t34:95_8": "paripphandanapaccayabhāvena labbhamāno eko ākāravikāro kāyaviññatti nāmāti vuttaṁ hoti.",
  "tika-abh08t34:96_0": "Nanu ca phandamānavaṇṇādivinimutto koci vikāro atthi, tassa vaṇṇaggahaṇānantaraṁ",
  "tika-abh08t34:96_1": "gahaṇaṁ hotīti kathametaṁ viññāyatīti? Adhippāyaggahaṇato. Na hi viññattivikārarahitesu",
  "tika-abh08t34:96_2": "rukkhacalanādīsu adhippāyaggahaṇaṁ diṭṭhaṁ, hatthacalanādīsu pana diṭṭhaṁ, tasmā",
  "tika-abh08t34:96_3": "phandamānavaṇṇādivinimutto koci vikāro atthi adhippāyassa viññāpakoti sampaṭicchitabbametaṁ",
  "tika-abh08t34:96_4": "ekantena. Ñāpako ca hetu sayaṁ gahitoyeva attano ñāpetabbamatthaṁ ñāpeti, na vijjamānamattenāti.",
  "tika-abh08t34:96_5": "Ñāpetabbavaṇṇaggahaṇānantaraṁ vikāraggahaṇampi anumānato siddhaṁ. Tathā hi vadanti –",
  "tika-abh08t34:97": "“Visayattamanāpannā,",
  "tika-abh08t34:98": "Saddā nevatthabodhakā;",
  "tika-abh08t34:99": "Na sattāmattato atthe,",
  "tika-abh08t34:100": "Te aññātā pakāsakā”ti.",
  "tika-abh08t34:101_0": "Yadi vikāraggahaṇameva kāraṇamadhippāyaggahaṇassa, kasmā aggahitasaṅketānaṁ adhippāyaggahaṇaṁ",
  "tika-abh08t34:101_1": "na hotīti? Na kevalaṁ vikāraggahaṇameva adhippāyassa gahaṇassa kāraṇaṁ, atha kho",
  "tika-abh08t34:101_2": "purimasiddhasambandhaggahaṇañca imassa upanissayoti daṭṭhabbaṁ. Yathā hi araññe udakatitthe",
  "tika-abh08t34:101_3": "ussāpetvā ṭhapitagosīsādīni udakanimittāni disvā tadanantarappavattāya aviññāyamānantarāya",
  "tika-abh08t34:101_4": "manodvārajavanavīthiyā gosīsādīnaṁ udakasahacārīpakārasaññāṇākāraṁ gahetvā “udakamettha",
  "tika-abh08t34:101_5": "atthī”ti jānanaṁ, evaṁ phandamānavaṇṇaṁ gahetvā tadanantappavattāya aviññāyamānantarāya",
  "tika-abh08t34:101_6": "manodvāravīthiyā purimaggahitasambandhūpanissayasahitāya sādhippāyavikāraggahaṇaṁ hotīti.",
  "tika-abh08t34:102_0": "681-2. Sahajarūpacalanassa viññattivikārasahitāya vāyodhātuyā hetubhāvo yutto, kiṁ",
  "tika-abh08t34:102_1": "sabbā eva vāyodhātu sahajarūpaṁ cāletīti imaṁ codanaṁ sodhetuṁ “labhitvā panupatthambha”ntiādi",
  "tika-abh08t34:102_2": "vuttaṁ. Upatthambhetīti upatthambhaṁ, upatthambhakapaccayanti attho. Ekāvajjanavīthiyanti",
  "tika-abh08t34:102_3": "manodvārikajavanavīthiṁ sandhāyāha pañcadvārikavīthiyā viññattisamuṭṭhāpakattābhāvato.",
  "tika-abh08t34:102_4": "Heṭṭhāhi chahi ca cittehīti sattasu javanesu heṭṭhimehi chahi javanehi samuṭṭhitaṁ",
  "tika-abh08t34:102_5": "vāyodhātuṁ upatthambhaṁ labhitvāti sambandho. Keci pana potthakesu “vāyodhātusamuṭṭhita”nti",
  "tika-abh08t34:102_6": "pāṭhaṁ disvā upatthambhanti bhāvasādhanavasena gahetvā heṭṭhā chahi cittehi uppannavāyodhātusamuṭṭhitaṁ",
  "tika-abh08t34:102_7": "upatthambhaṁ labhitvāti yojenti. Viññattisahitattanāti sayaṁ viññattisahitā attanā",
  "tika-abh08t34:102_8": "sahajātaṁ cittajarūpaṁ desantaruppattihetubhāvena calayati, na itarāti attho.",
  "tika-abh08t34:103_0": "Ayaṁ panetthādhippāyo – yathā nāma sattahi yugehi ākaḍḍhitabbasakaṭe sattamayugayuttā",
  "tika-abh08t34:103_1": "eva goṇā heṭṭhā chasu yugesu yuttagoṇehi laddhupatthambhā sakaṭaṁ cālenti, paṭhamayugādiyuttā",
  "tika-abh08t34:103_2": "pana santhambhanasandhāraṇamattameva sādhentā tesaṁ upatthambhakā honti, evamevaṁ",
  "tika-abh08t34:103_3": "sattamajavanasamuṭṭhitā vāyodhātu heṭṭhā chahi javanehi samuṭṭhitavāyodhātuto laddhupatthambhā",
  "tika-abh08t34:103_4": "cittajarūpaṁ cāleti. Paṭhamajavanādisamuṭṭhitā pana santhambhanasandhāraṇamattaṁ",
  "tika-abh08t34:103_5": "sādhentā tassa upatthambhakā honti, desantaruppattiyeva cettha calanaṁ uppannadesato",
  "tika-abh08t34:103_6": "kesaggamattampi dhammānaṁ calanābhāvato, itarathā dhammānaṁ abyāpāratā, khaṇikatā",
  "tika-abh08t34:103_7": "ca na siyā. Kathaṁ panassa sahajarūpānaṁ desantaruppattiyā hetubhāvoti? Yathā attanā",
  "tika-abh08t34:103_8": "sahajarūpāni heṭṭhimajavanādisamuṭṭhitarūpehi patiṭṭhitaṭṭhānato aññattha uppajjanti,",
  "tika-abh08t34:103_9": "evaṁ tehi saha tattha uppattiyevassa desantaruppattihetubhāvoti daṭṭhabbaṁ.",
  "tika-abh08t34:104_0": "Atha phandamānavaṇṇaggahaṇānantaraṁ viññattiggahaṇassa vuttattā viññattisahitāti",
  "tika-abh08t34:104_1": "sattamajavanasamuṭṭhitāya eva ca visesitattā calanākārasahitāyeva vāyodhātu vikārasahitāti?",
  "tika-abh08t34:104_2": "Nayidamevaṁ desantaruppattihetubhāvena calayitumasakkontiyopi santhambhanasandhāraṇamattakaraṇena",
  "tika-abh08t34:104_3": "paṭhamajavanādisamuṭṭhānavāyodhātuyopi viññattivikārasahitā eva. Yena disābhāgena",
  "tika-abh08t34:104_4": "gantvā abhikkamādīni pavattetukāmo tadabhimukhabhāvavikārasambhavato. Adhippāyasahabhāvinañhi",
  "tika-abh08t34:104_5": "vikāraṁ viññattimācikkhanti. Teneva hi bhagavatā “katamaṁ taṁ rūpaṁ kāyaviññatti?",
  "tika-abh08t34:104_6": "Yā kusalacittassa vā…pe… abyākatacittassa vā abhikkamantassa vā…pe… pasārentassa",
  "tika-abh08t34:104_7": "vā kāyassa thambhanā santhambhanā santhambhitattaṁ viññatti viññāpanā viññāpitattaṁ.",
  "tika-abh08t34:104_8": "Idaṁ taṁ rūpaṁ kāyaviññattī”ti santhambhanasandhāraṇānampi paccayabhāvākāro kāyaviññattīti",
  "tika-abh08t34:104_9": "vutto. Evañca katvā manodvārāvajjanassāpi viññattisamuṭṭhāpakatāvacanaṁ suṭṭhu upapannaṁ hoti.",
  "tika-abh08t34:105_0": "683-4. Cittajātāya pathavīdhātuyā upādinnakaghaṭṭane paccayo yo ākāravikāro, ayaṁ",
  "tika-abh08t34:105_1": "vacīviññatti viññeyyāti sambandho. Tattha cittajātāyāti vacībhedappavattakacittasamuṭṭhānāya.",
  "tika-abh08t34:105_2": "Upādinnakaghaṭṭaneti upādinnakakalāpasaṅkhātassa akkharuppattiṭṭhānassa ghaṭṭanasaññite",
  "tika-abh08t34:105_3": "kicce ghaṭṭanassāti attho. Paccayoti tassa sahakārīkāraṇabhūto. Eko ākāravikāroti",
  "tika-abh08t34:105_4": "ghaṭṭiyamānaupādinnarūpato, ghaṭṭanti yā pathavīdhātuto ca vinivaṭṭo pathavīdhātuyā",
  "tika-abh08t34:105_5": "upādinnaghaṭṭanapaccayasabhāvarūpo eko ākāravikāravisesoti attho. Pathavidhātuyāti",
  "tika-abh08t34:105_6": "sāmivacanaṁ “ubhayasambandhāpekkha”ntiādi kāyaviññattiyaṁ vuttanayena veditabbaṁ.",
  "tika-abh08t34:105_7": "Ayaṁ pana viseso – yathā tattha phandamānavaṇṇaggahaṇānantaraṁ gayhati, evamidha",
  "tika-abh08t34:105_8": "suyyamānasaddasavanānantaranti daṭṭhabbaṁ. Idañca santhambhanādīnaṁ abhāvena ghaṭṭanena",
  "tika-abh08t34:105_9": "saddhiṁyeva saddassa uppajjanato “labhitvā panupatthambha”ntiādinayo na labbhati.",
  "tika-abh08t34:105_10": "Ghaṭṭanañhi paṭhamajavanādīsupi labbhateva. Tenāha “saddavasā”ti. Atha ghaṭṭanacalanānaṁ",
  "tika-abh08t34:105_11": "ko visesoti? Ghaṭṭanaṁ paccayavisesena bhūtakalāpānaṁ aññamaññaṁ āsannataruppādatā,",
  "tika-abh08t34:105_12": "calanaṁ ekassāpi desantaruppādanaparamparatāti ayametesaṁ viseso. Gosīsādiupamāpettha",
  "tika-abh08t34:105_13": "yathāsambhavaṁ yojetabbā. Sāvāti sā eva sahasaddā viññatti. Sakyakulindunāti suparisuddhagaganatalassa",
  "tika-abh08t34:105_14": "sakkarājakulassa avabhāsakaṭṭhena tassa nisākarabhūtena. Atha vā indati paramissariyaṁ",
  "tika-abh08t34:105_15": "karotīti indu. Indu-saddassa uttamavācakattā sakkakuluttamenāti attho.",
  "tika-abh08t34:106_0": "685. Atha viññatti tāva sahasaddāva, saddo pana cittajo aviññattiko atthīti ce? Natthīti",
  "tika-abh08t34:106_1": "dassento āha “saddo na cittajo”tiādi. Viññattighaṭṭananti viññattipaccayaṁ pathavīdhātuyā",
  "tika-abh08t34:106_2": "ghaṭṭanaṁ. Dhātusaṅghaṭṭanenevātiādinā vuttamevatthaṁ samattheti. Yasmā dhātusaṅghaṭṭaneneva",
  "tika-abh08t34:106_3": "saddo jāyati, na tena vinā, tasmāti attho. Anena ca ye vadanti “vitakkavipphārasaddo",
  "tika-abh08t34:106_4": "na sotaviññeyyoti mahāaṭṭhakathāyaṁ vuttattā cittasamuṭṭhāno vitakkavipphārasaddo",
  "tika-abh08t34:106_5": "viññattiyā vināpi uppajjati. ‘Yā tāya vācāya viññatti viññāpanā’ti hi vacanato asotaviññeyyena",
  "tika-abh08t34:106_6": "saddena saha viññatti na uppajjati, tatova cittajopi saddanavako atthī”ti, tesaṁ",
  "tika-abh08t34:106_7": "vādaṁ paṭikkhipati. Mahāaṭṭhakathāvādopi hi saddova hoti, na sotaviññeyyoti viruddhametanti",
  "tika-abh08t34:106_8": "maññamānehi saṅgahakārehi paṭikkhittova. Ānandācariyo pana mahāaṭṭhakathāvādaṁ appaṭikkhipitvāva",
  "tika-abh08t34:106_9": "tattha adhippāyaṁ vaṇṇeti. Kathaṁ? “Jivhātālucalanādikaravitakkasamuṭṭhitaṁ viññattisahajameva",
  "tika-abh08t34:106_10": "sukhumasaddaṁ dibbasotena sutvā ādisatī”ti sutte, paṭṭhāne ca oḷārikaṁ saddaṁ sandhāya",
  "tika-abh08t34:106_11": "sotaviññāṇassa ārammaṇapaccayabhāvo vuttoti iminā adhippāyena vitakkavipphārasaddassa",
  "tika-abh08t34:106_12": "asotaviññeyyatā vuttāti.",
  "tika-abh08t34:107_0": "686-7.Viññāpanatoti vacīghosena adhippāyaviññāpanahetuttā. Sayaṁ viññeyyatoti gahaṇānusārena",
  "tika-abh08t34:107_1": "vacīghosena vā hetunā sayaṁ viññeyyattā. Tassāti viññattisaddassa. Sambhavo kārakadvayeti",
  "tika-abh08t34:107_2": "viññāpayatīti viññatti, viññāyatīti viññattīti evaṁ hetumhi, kammani vā tassa sambhavo",
  "tika-abh08t34:107_3": "nibbatti hotīti attho. Kiṁ panetaṁ viññattidvayaṁ cittasamuṭṭhānaṁ, udāhu kammādisamuṭṭhānanti",
  "tika-abh08t34:107_4": "āha “na viññattidvaya”ntiādi. Aṭṭha rūpāni viyāti sakasakakalāpagataaṭṭharūpāni viya,",
  "tika-abh08t34:107_5": "viññattidvayassa ekato vuccamānattā kāyaviññattisahajakalāpe saddo na labbhatīti",
  "tika-abh08t34:107_6": "vacīviññattikalāpe labbhamānampi taṁ hitvā “aṭṭha”icceva vuttaṁ.",
  "tika-abh08t34:108_0": "Yathāvuttavikāraggahaṇamukhena “ayaṁ idaṁ nāma kātukāmo”ti taṁsamaṅgino adhippāyo",
  "tika-abh08t34:108_1": "viññāyatīti āha “adhippāyappakāsanarasā”ti. Kāyavipphandanahetubhūtāya vāyodhātuyā",
  "tika-abh08t34:108_2": "vikārattā tassā kāyavipphandanassa hetubhāvākārena paccupaṭṭhānanti vuttaṁ “kāya…pe…",
  "tika-abh08t34:108_3": "paccupaṭṭhānā”ti. Vāyodhātuyā kiccādhikatāya āha “cittasamuṭṭhānavāyodhātupadaṭṭhānā”ti.",
  "tika-abh08t34:108_4": "Vacīghosassa hetubhāvapaccupaṭṭhānāti vuttanayeneva vacīghosasaṅkhātassa cittajasaddassa",
  "tika-abh08t34:108_5": "hetubhāvapaccupaṭṭhānā.",
  "tika-abh08t34:109_0": "Keci panettha “ghaṭṭane paccayoti vuttattā ghaṭṭanānantaraṁ saddassa uppatti hotīti",
  "tika-abh08t34:109_1": "gahetvā cittasamuṭṭhānapathavīdhātu upādinnaghaṭṭanamattaṁ karoti, ghaṭṭitakkhaṇe",
  "tika-abh08t34:109_2": "utusamuṭṭhānova saddo uppajjati, so pana cittapaccayattā pariyāyena cittasamuṭṭhānoti",
  "tika-abh08t34:109_3": "vuccatī”ti vadanti. Tesaṁ matena cittajasaddoyeva na labbhati, tasmā evaṁ aggahetvā",
  "tika-abh08t34:109_4": "udakatāpanakāle antoudakeyeva uppajjanakasaddo viya upādinne ghaṭṭetvā uppajjamānacittasamuṭṭhānapathavīdhātuyā",
  "tika-abh08t34:109_5": "uppattisamakālameva tasmiṁ kalāpe navamaṁ hutvā antoyeva bhūtikasaddo uppajjatīti",
  "tika-abh08t34:109_6": "gahetabbaṁ, tasmā cittasamuṭṭhānasaddopi vacīviññattivaseneva uppajjati, accharāpaharaṇādisaddo",
  "tika-abh08t34:109_7": "pana vacīviññattiyā abhāvato cittapaccayautusamuṭṭhānoyevāti.",
  "tika-abh08t34:110_0": "688. Viggahābhāvato na kassati, kasituṁ chindituṁ na sakkotīti akāso, soyeva ākāsoti",
  "tika-abh08t34:110_1": "āha “na kassatīti ākāso”ti, ko panesoti āha “rūpānaṁ vivaro”ti, kaṇṇacchiddādirūpānaṁ",
  "tika-abh08t34:110_2": "antaranti attho. Anena ajaṭākāsamāha. Yo…pe… paricchedoti pana iminā idhādhippetamākāsaṁ,",
  "tika-abh08t34:110_3": "so pana ruḷhīvasena ākāsoti pavuccati.",
  "tika-abh08t34:111_0": "Rūpāni paricchindati, sayaṁ vā tehi paricchijjati, tesaṁ vā paricchedamattanti rūpaparicchedo,",
  "tika-abh08t34:111_1": "taṁ lakkhaṇametassāti rūpaparicchedalakkhaṇo. Ayañhi taṁ taṁ rūpakalāpaṁ paricchindanto",
  "tika-abh08t34:111_2": "viya hoti. Tenāha “rūpapariyantappakāsanaraso”ti. “Ayaṁ rūpānaṁ heṭṭhimo pariyanto,",
  "tika-abh08t34:111_3": "ayaṁ uparimo”ti evaṁ vibhāvanakiccoti attho. Atthato pana yasmā rūpānaṁ paricchedamattaṁ",
  "tika-abh08t34:111_4": "hutvā gayhati, tasmā vuttaṁ “rūpamariyādapaccupaṭṭhāno”ti. Etthāha – kiṁ panesa rūpe",
  "tika-abh08t34:111_5": "paricchindanto catusamuṭṭhānakalāpato paricchindati, atha ekasamuṭṭhānabahukalāpato,",
  "tika-abh08t34:111_6": "udāhu ekekasamuṭṭhānaekekakalāpato, ekekarūpato vāti? Ekekasamuṭṭhānaekekakalāpatoti daṭṭhabbaṁ.",
  "tika-abh08t34:112_0": "Yadi hi catusamuṭṭhānakalāpato, ekasamuṭṭhānabahukalāpato vā paricchindati, evaṁ",
  "tika-abh08t34:112_1": "sati samphuṭṭhabhāvapaccupaṭṭhāno vā paricchindeyya, ekakalāpagatarūpānaṁ viya nānākalāpagatarūpānampi",
  "tika-abh08t34:112_2": "avinibbhogavuttitā vā āpajjeyya. Atha vā ekekarūpato paricchindati, evaṁ sati ekekakalāpagatarūpānampi",
  "tika-abh08t34:112_3": "nānākalāpagatarūpānaṁ viya aññamaññavinibbhogavuttitāpasaṅgo siyā, ubhayampi panetaṁ",
  "tika-abh08t34:112_4": "aniṭṭhaṁ, tasmā ekekasamuṭṭhānaekekakalāpato paricchindatīti daṭṭhabbaṁ.",
  "tika-abh08t34:113_0": "Asamphuṭṭhabhāvachiddavivarabhāvapaccupaṭṭhāno vāti asamphuṭṭhabhāvapaccupaṭṭhāno",
  "tika-abh08t34:113_1": "vā chiddavivarabhāvapaccupaṭṭhāno vāti vuttaṁ hoti. Tattha yasmiṁ kalāpe bhūtānaṁ",
  "tika-abh08t34:113_2": "paricchedo, teheva asamphuṭṭhabhāvena paccupaṭṭhānato asamphuṭṭhabhāvapaccupaṭṭhāno.",
  "tika-abh08t34:113_3": "Kiñcāpi hi kalāpantarabhūtā kalāpantarabhūtehi samphuṭṭhāva ekaghanapiṇḍabhāvena",
  "tika-abh08t34:113_4": "pavattattā, tathāpi dhammato aññamaññaṁ vivittattā asaṁkiṇṇā eva. Tesaṁ yā vivittatā",
  "tika-abh08t34:113_5": "aññamaññaṁ asaṁkiṇṇatā, ayaṁ paricchedo. Bhūtantarehi viya tehi so asamphuṭṭhova,",
  "tika-abh08t34:113_6": "itarathā paricchinnatā na siyā tesaṁ bhūtānaṁ byāpibhāvāpattito. Abyāpibhāvo hi asamphuṭṭhatā.",
  "tika-abh08t34:113_7": "Tenāha bhagavā imassa niddese “asamphuṭṭhaṁ catūhi mahābhūtehī”ti.",
  "tika-abh08t34:114_0": "Atha vā kalāpantarabhūtānaṁ aññamaññaṁ asaṁkiṇṇabhāvena paccupaṭṭhānato asamphuṭṭhatāpaccupaṭṭhānabhāvo",
  "tika-abh08t34:114_1": "vutto, kaṇṇacchiddamukhavivarādivasena chiddavivarabhāvassa paccupaṭṭhānato chiddavivarabhāvapaccupaṭṭhānatā",
  "tika-abh08t34:114_2": "vuttā. Rūpaparicchede hi sati chiddavivarabhāvo hoti. Yesaṁ rūpānaṁ paricchedo, tattheva",
  "tika-abh08t34:114_3": "tesaṁ paricchedabhāvena labbhatīti vuttaṁ “paricchinnarūpapadaṭṭhāno”ti.",
  "tika-abh08t34:115_0": "689-91.Rūpassalahutādittayaniddeseti rūpassalahutā rūpassamudutā rūpassakammaññatāti",
  "tika-abh08t34:115_1": "imassa rūpalahutādittayassa niddese sampatte idaṁ vuccatīti adhippāyo. Heṭṭhā vuttanayenevāti",
  "tika-abh08t34:115_2": "arūpassa lahutādīsu “kāyalahubhāvo kāyalahutā”tiādinā vuttanayānusāreneva “rūpassa",
  "tika-abh08t34:115_3": "lahubhāvo lahutā”tiādinā rūpasambandhībhāvena rūpavikārāpi viññātabbā. Rūpassa lahubhāvo",
  "tika-abh08t34:115_4": "lahutā, sā rūpassa garubhāvavūpasamalakkhaṇā, garubhāvanimmaddanarasā, adandhatāpaccupaṭṭhānā,",
  "tika-abh08t34:115_5": "lahurūpapadaṭṭhānā. Rūpassa mudubhāvo mudutā, sā rūpassa thaddhabhāvavūpasamalakkhaṇā,",
  "tika-abh08t34:115_6": "thaddhabhāvanimmaddanarasā, sabbakiriyāsu avirodhitāpaccupaṭṭhānā, mudurūpapadaṭṭhānā.",
  "tika-abh08t34:115_7": "Rūpassa kammaññabhāvo kammaññatā, sā rūpassa akammaññabhāvavūpasamalakkhaṇā, akammaññabhāvanimmaddanarasā,",
  "tika-abh08t34:115_8": "sarīrakiriyāsu anukūlabhāvapaccupaṭṭhānā, kammaññarūpapadaṭṭhānāti. Attho panettha",
  "tika-abh08t34:115_9": "tattha tattha amhehi vuttānusārena veditabbo. Imā pana tisso rūpānaṁ vikārabhāvato",
  "tika-abh08t34:115_10": "“rūpavikārā”ti vuccantīti dassetuṁ “tisso…pe… vibhāvinā”ti vuttaṁ.",
  "tika-abh08t34:116_0": "Yathākkamaṁ panetā rūpassa dandhattakaradhātukkhobhapaṭipakkhapaccayasamuṭṭhānā,",
  "tika-abh08t34:116_1": "thaddhattakaradhātukkhobhapaṭipakkhapaccayasamuṭṭhānā, rūpānaṁ sarīrakiriyāsu ananukūlabhāvakaradhātukkhobhapaṭipakkhapaccayasamuṭṭhānāti",
  "tika-abh08t34:116_2": "veditabbaṁ. Tattha dhātukkhobhoti vātapittasemhapakopo, rasādidhātūnaṁ vā vikārāvatthā,",
  "tika-abh08t34:116_3": "dvidhā vuttāpi atthato pathavīdhātuādīnaṁyeva vikāroti daṭṭhabbaṁ. Paṭipakkhapaccayā",
  "tika-abh08t34:116_4": "sappāyautuāhārāvikkhittacittatā, sā ca taṁtaṁvikārassa visesapaccayabhāvato vuttā,",
  "tika-abh08t34:116_5": "avisesena pana sabbesaṁ paccayā, tathā hi te kadācipi aññamaññaṁ na vijahanti. Tathā",
  "tika-abh08t34:116_6": "avijahantānaṁ pana dubbijānīyaṁ nānattanti taṁpakāsanatthaṁ “etāsa”ntiādi vuttaṁ.",
  "tika-abh08t34:116_7": "Kamatova nidassananti sambandho. Lahutāya hi arogī nidassanaṁ, mudutāya madditacammaṁ,",
  "tika-abh08t34:116_8": "kammaññatāya sudhantasuvaṇṇaṁ.",
  "tika-abh08t34:117_0": "Nanu cettha arogino tāva nidassanaṁ yuttaṁ tassa indriyabaddhasantānattā, suparimadditacammasudhantasuvaṇṇānaṁ",
  "tika-abh08t34:117_1": "pana kathaṁ. Na hi anindriyabaddharūpasantāne lahutādīni sambhavanti tathā dhātukkhobhapaṭipakkhapaccayābhāvato?",
  "tika-abh08t34:117_2": "Saccaṁ, mudukammaññasadisarūpanidassanamattametaṁ, na pana tattha idhādhippetamudutākammaññatāsabhāvato.",
  "tika-abh08t34:117_3": "Yadi evaṁ, kathaṁ tūlapicuādīsu lahubhāvādikanti? Na tattha paramatthato lahubhāvādikaṁ",
  "tika-abh08t34:117_4": "atthi, garubhāvādihetūnaṁ pana abhāvato tattha lahubhāvādivohāro.",
  "tika-abh08t34:118_0": "Kammaṁ kātuṁ na sakkoti ekantena tāsaṁ paccuppannapaccayāpekkhattā, itarathā sabbadābhāvinīhi",
  "tika-abh08t34:118_1": "lahutādīhi bhavitabbaṁ siyāti. Adandhatālakkhaṇāti agarubhāvalakkhaṇā. Garubhāvassa",
  "tika-abh08t34:118_2": "vinodanaṁ khipanaṁ apanayanaṁ kiccametissāti garubhāvavinodanarasā. Kiñcāpi hi ayaṁ",
  "tika-abh08t34:118_3": "rūpānaṁ garubhāvaṁ vinodetuṁ na sakkoti, garurūpapaṭipakkhānaṁ pana adandharūpānaṁ",
  "tika-abh08t34:118_4": "vikārattā “jāti naṁ uppādetī”tiādīsu viya pariyāyena garubhāvaṁ vinodeti nāma. Tassañhi",
  "tika-abh08t34:118_5": "vijjamānāyaṁ uppannarūpānaṁ agarubhāvoyevāti. Esa nayo mudutākammaññatāsu. Cetasikalahutādayo",
  "tika-abh08t34:118_6": "pana attano attano paccanīkānaṁ taṁtaṁakusaladhammānaṁ viddhaṁsakabhāvena pavattantīti",
  "tika-abh08t34:118_7": "vikāramattabhāvato nippariyāyeneva tāsaṁ taṁkiccatā labbhatīti daṭṭhabbaṁ. Lahuparivattitapaccupaṭṭhānāti",
  "tika-abh08t34:118_8": "adandhassa arogīpurisassa aparāparaṁ saṅkanti parivattanaṁ viya adandhaparivattanaṁ",
  "tika-abh08t34:118_9": "hutvā paccupaṭṭhānāti attho. Yassa rūpassa lahutā, tattheva vikārabhāvena upalabbhanato",
  "tika-abh08t34:118_10": "lahurūpapadaṭṭhānā. Evamitarāsupi. Athaddhatāti akathinatā. Attano mudubhāveneva",
  "tika-abh08t34:118_11": "sabbakiriyāsu aviruddhā hutvā paccupaṭṭhātīti avirodhitāpaccupaṭṭhānā. Mudu hi katthaci",
  "tika-abh08t34:118_12": "na virujjhati. Tīsupi ṭhānesu paṭipakkhatthe a-kāro. Dandhatādihetūnaṁ paṭipakkhasamuṭṭhānattā",
  "tika-abh08t34:118_13": "lahutādīnanti keci. Apare pana sattāpaṭisedheti vadanti. Sarīrena kattabbakiriyānaṁ",
  "tika-abh08t34:118_14": "anukūlatāsaṅkhāto kammaññabhāvo lakkhaṇametissāti sarīrakiriyānukūlakammaññabhāvalakkhaṇā.",
  "tika-abh08t34:118_15": "Akammaññaṁ dubbalaṁ nāma hotīti kammaññatā adubbalabhāvapaccupaṭṭhānā vuttā.",
  "tika-abh08t34:119_0": "692.Rūpānamācayo yotiādīsu yo nipphannarūpānaṁ ādito cayo, yathāpaccayaṁ tato tato",
  "tika-abh08t34:119_1": "āgatassa viya cayoti vā ācayasaṅkhāto rūpānaṁ paṭhamuppādo vaḍḍhi ca, so upacayoti",
  "tika-abh08t34:119_2": "uddese vutto “upaññattaṁ upasitta”ntiādīsu viya upa-saddassa paṭhamūpariatthadassanato.",
  "tika-abh08t34:119_3": "Yā pana tesaṁyeva rūpānaṁ anuppabandhatā anuppabandhavasena pavatti, sā santatīti",
  "tika-abh08t34:119_4": "pavuccati. Paṭisandhikkhaṇe hi rūpuppattiādicayabhāvato ācayo nāma, tato paraṁ yāva",
  "tika-abh08t34:119_5": "sattarasamacittuppādā vaḍḍhibhāvato upacayo nāma. Tadā hi rūpassa kammacittautūhi",
  "tika-abh08t34:119_6": "cayoyeva, na hāni. Atha vā yāva āhārasamuṭṭhāna rūpuppādo, cakkhādiuppādo vā, tāva",
  "tika-abh08t34:119_7": "upacayo nāma, tato paraṁ pana cutipariyosānaṁ santati nāma. Evañca katvā –",
  "tika-abh08t34:120": "“Yo āyatanānaṁ ācayo, so rūpassa upacayo. Yo rūpassa upacayo, sā rūpassa santatī”ti –",
  "tika-abh08t34:121": "Evaṁ upacayasantatīnaṁ atthato nānattābhāvadīpanatthaṁ vuttāya pāḷiyā aṭṭhakathāyaṁ –",
  "tika-abh08t34:122_0": "“Ācayo nāma nibbatti, upacayo nāma vaḍḍhi, santati nāma pavattī”ti vatvā “nadītīre",
  "tika-abh08t34:122_1": "khatakūpasmiñhi udakuggamanakālo viya ācayo nibbatti, paripuṇṇakālo viya upacayo",
  "tika-abh08t34:122_2": "vaḍḍhi, ajjhottharitvā gamanakālo viya santati pavattī”ti –",
  "tika-abh08t34:123_0": "Upamā vuttā. “Rūpānamācayo”ti cettha bahuvacananiddesena uppādo nāma uppajjamānānaṁ",
  "tika-abh08t34:123_1": "vikāro. Vikāratte ca sati attano vikāravantadhammabhedabhinnattā ekakkhaṇepi uppajjamānānaṁ",
  "tika-abh08t34:123_2": "bahūnampi rūpānaṁ visuṁ visuṁyeva uppādavikārabhāvo, na piṇḍassevāti dīpitaṁ hoti.",
  "tika-abh08t34:123_3": "Na kevalañca rūpānameva uppatti īdisī, atha kho arūpadhammānampi uppādo rūpārūpadhammānaṁ",
  "tika-abh08t34:123_4": "jaratā, aniccatā, rūpassa lahumudukammaññatā cāti daṭṭhabbaṁ.",
  "tika-abh08t34:124_0": "693.Jātirūpanti dīpitaṁ aṭṭhakathāsu ubhayassapi rūpuppādasabhāvattāti adhippāyo.",
  "tika-abh08t34:124_1": "Yadi evaṁ, kasmā vibhajja vuttaṁ? Bhagavatā tatheva desitattā. Bhagavatāpi kasmā",
  "tika-abh08t34:124_2": "tathā desitanti āha “vuttamākāranānattā”tiādi. Ākāranānattaṁ heṭṭhā vibhāvitameva.",
  "tika-abh08t34:124_3": "Akkharassa paṭhamuppatti upacayo, punappunaṁ uppatti santati. Evaṁ tisamuṭṭhānarūpānampi",
  "tika-abh08t34:124_4": "daṭṭhabbanti evaṁ tesaṁ ākāranānattaṁ vaṇṇenti. Veneyyānaṁ vasena vāti tadā kira",
  "tika-abh08t34:124_5": "sotūnaṁ evaṁ cittaṁ uppannaṁ, ayaṁ jāti sabbesaṁ dhammānaṁ pabhavo, sayaṁ pana na",
  "tika-abh08t34:124_6": "kutoci jāyati, yathā taṁ “pakativādīnaṁ pakatī”ti. Tesaṁ micchāgāhaṁ vidhamento “jāti",
  "tika-abh08t34:124_7": "nāma na aññā, upacayasantativasena ṭhitā rūpuppattiyeva pana tathā vuccati, sā ca",
  "tika-abh08t34:124_8": "yassa uppādo, tassa paccayeheva jātapariyāyaṁ labbhatī”ti dassanatthaṁ upacayo santatīti",
  "tika-abh08t34:124_9": "dvidhā bhinditvā desetīti ācariyā.",
  "tika-abh08t34:125_0": "Pubbantato pubbakoṭṭhāsato, anāgatabhāvatoti attho. Uppajjamāne rūpadhamme uppādo",
  "tika-abh08t34:125_1": "anāgatakkhaṇato ummujjāpento viya hotīti vuttaṁ “ummujjāpanaraso”ti. “Ime rūpadhammā",
  "tika-abh08t34:125_2": "sampaṭicchatha ne”ti niyyātento viya gayhatīti vuttaṁ “niyyātanapaccupaṭṭhāno”ti.",
  "tika-abh08t34:125_3": "Paripuṇṇabhāvapaccupaṭṭhānatā upari cayo upacayoti imassa atthassa vasena veditabbā.",
  "tika-abh08t34:125_4": "Yathā uppādakkhaṇappattaṁ uppannaṁ nāma hoti ādikamme tappaccayavasena, evaṁ uppādakkhaṇagataṁ",
  "tika-abh08t34:125_5": "upacitaṁ nāma hotīti vuttaṁ “upacitarūpapadaṭṭhāno”ti.",
  "tika-abh08t34:126_0": "Pavattilakkhaṇāti anuppabandhato uppattivasena pavattamānarūpānaṁ pavattananti lakkhitabbā.",
  "tika-abh08t34:126_1": "Anuppabandhanarasāti pubbāparavasena anuppabandhanakiccā. Asati hi uppāde pubbāparavasena",
  "tika-abh08t34:126_2": "anuppabandho na siyā. Anuppabandharasattāyeva anupacchedavasena gahetabbato āha “anupacchedapaccupaṭṭhānā”ti.",
  "tika-abh08t34:126_3": "Pubbāparavasena ghaṭitarūpesu upalabbhanato vuttaṁ “anuppabandharūpapadaṭṭhānā”ti.",
  "tika-abh08t34:127": "694.Jīraṇanti jiṇṇabhāvo, abhinavabhāvahānīti attho.",
  "tika-abh08t34:128_0": "Pākaṭā rūpadhammesu khaṇḍiccādibhāvena dantādīsu vikāradassanato, itarā tadabhāvato",
  "tika-abh08t34:128_1": "apākaṭā. Kāmaṁ rūpadhammānampi khaṇikajarā paṭicchannā eva, yā “avīcijarā”ti vā vuccati.",
  "tika-abh08t34:128_2": "Arūpadhammānaṁ pana jarāya suṭṭhu paṭicchannabhāvadassanatthaṁ “pākaṭā rūpadhammesū”ti",
  "tika-abh08t34:128_3": "avisesena vuttaṁ. Khaṇḍiccādivikāro pana khaṇikajarāya natthi. Rūpaparipāko rūpadhammānaṁ",
  "tika-abh08t34:128_4": "jiṇṇatā, jaraṁ pattassa bhaṅgo avassaṁbhāvīti vuttaṁ “upanayanarasā”ti, bhaṅgūpanayanakiccāti",
  "tika-abh08t34:128_5": "attho. Sabhāvānapagamepītikakkhaḷattādisabhāvānapagamepi, ṭhitikkhaṇe hi jarā nāma,",
  "tika-abh08t34:128_6": "na ca tadā dhammasabhāvaṁ vijahati. Navabhāvo uppādāvatthā, tassā apagamabhāvena",
  "tika-abh08t34:128_7": "gayhatīti āha “navabhāvāpagamapaccupaṭṭhānā”ti. Vīhipurāṇabhāvo viyāti vīhibhāvānapagamepi",
  "tika-abh08t34:128_8": "abhinavabhāvāpagamanakaro vīhipurāṇabhāvo viya. Vīhipurāṇabhāvo sabbāvatthāni apaneti,",
  "tika-abh08t34:128_9": "ayaṁ pana kevalaṁ uppādāvatthameva apaneti. Parito sabbato bhijjananti lakkhitabbāti",
  "tika-abh08t34:128_10": "paribhedalakkhaṇā. Niccaṁ nāma dhuvaṁ, rūpaṁ pana khaṇabhaṅgitāya na niccanti aniccaṁ,",
  "tika-abh08t34:128_11": "tassa bhāvo aniccatā. Sā pana ṭhitippattarūpaṁ ṭhitiyameva vināsanabhāvena saṁsīdentī",
  "tika-abh08t34:128_12": "viya hotīti saṁsīdanarasā. Yasmā ca sā bhaṅgabhāvato khayavayākāreneva gayhati, tasmā",
  "tika-abh08t34:128_13": "vuttaṁ “khayavayabhāvapaccupaṭṭhānā”ti. Anukkamena vināso khayo nāma, dīpavaṭṭikāya",
  "tika-abh08t34:128_14": "saha telassa viya saha nirodho vayoti vadanti.",
  "tika-abh08t34:129_0": "696-7.Samodhānatoti rāsito. Kecīti abhayagirivāsino. Middharūpassa vadanasīlā, middhavādo",
  "tika-abh08t34:129_1": "vā etesanti middhavādino. Middharūpaṁ nāmāti utucittāhāravasena tisamuṭṭhānaṁ middhaṁ",
  "tika-abh08t34:129_2": "nāma rūpaṁ. Te paṭikkhipitabbāti sambandho. Kathaṁ paṭikkhipitabbāti āha “munīsī”tiādi.",
  "tika-abh08t34:129_3": "Natthi nīvaraṇāti sotāpattimaggena vicikicchānīvaraṇassa, anāgāmimaggena kāmacchandabyāpādakukkuccanīvaraṇānaṁ,",
  "tika-abh08t34:129_4": "arahattamaggena thinamiddhanīvaraṇānañca pahīnattā. Ayañhettha adhippāyo – yadi middhaṁ",
  "tika-abh08t34:129_5": "rūpaṁ siyā, appahātabbaṁ bhaveyya. Rūpakkhandho abhiññeyyo pariññeyyo na pahātabbo",
  "tika-abh08t34:129_6": "na bhāvetabbo na sacchikātabbo. “Katame dhammā nevadassanenanabhāvanāyapahātabbā.",
  "tika-abh08t34:129_7": "Catūsu bhūmīsu kusalaṁ, catūsu bhūmīsu vipāko, tīsu bhūmīsu kiriyābyākataṁ, rūpañca",
  "tika-abh08t34:129_8": "nibbānañca, ime dhammā nevadassanenanabhāvanāyapahātabbā”ti vacanena rūpadhammānaṁ",
  "tika-abh08t34:129_9": "pahānābhāvato. Evañca sati tassa nīvaraṇabhāvo virujjheyya nīvaraṇānaṁ pahātabbattā.",
  "tika-abh08t34:129_10": "Na hi nīvaraṇānaṁ appahātabbatte –",
  "tika-abh08t34:130": "“Yā me kaṅkhā pure āsi, taṁ me akkhāsi cakkhumā;",
  "tika-abh08t34:131": "Addhā munīsi sambuddho, natthi nīvaraṇā tavā”ti. –",
  "tika-abh08t34:132_0": "Nīvaraṇappahānena bhagavato thomanaṁ yujjeyya. Yadi siyā, “rūpaṁ, bhikkhave, na tumhākaṁ,",
  "tika-abh08t34:132_1": "taṁ pajahathātiādivacanato rūpassa pahātabbatāpi paññāyatīti? Taṁ na, tabbisayachandarāgappahānassa",
  "tika-abh08t34:132_2": "tattha adhippetattā. Tenāha bhagavā “yo, bhikkhave, rūpe chandarāgavinayo, taṁ tattha",
  "tika-abh08t34:132_3": "pahāna”nti. Na ca panetaṁ na sakkā vattuṁ etthāpi “tabbisayachandarāgappahānavaseneva",
  "tika-abh08t34:132_4": "vutta”nti sādhakavacanabhāvato, kāmacchandādīnaṁ tattha pahānassa anadhippetattā",
  "tika-abh08t34:132_5": "ca, tasmā “natthi nīvaraṇā tavā”tiādivacanehi virujjhanato na middhaṁ rūpanti.",
  "tika-abh08t34:133_0": "Yadi pana paro daḷhamūḷhaggāhitāya taṁvisayachandarāgappahānavaseneva nīvaraṇappahānaṁ",
  "tika-abh08t34:133_1": "adhippetanti sakavādaṁ oḍḍeyya, tassa tannisedhanatthaṁ puna thinamiddhanīvaraṇassa",
  "tika-abh08t34:133_2": "avijjānīvaraṇena saha sampayogavacanañca āharanto āha “thinamiddhanīvaraṇa”ntiādi.",
  "tika-abh08t34:133_3": "Thinamiddhanīvaraṇañceva avijjānīvaraṇañca nīvaraṇena sampayuttanti sambandho. Idaṁ",
  "tika-abh08t34:133_4": "vuttaṁ hoti – “catūhi sampayogo”ti vacanato arūpadhammānameva aññamaññassa sampayogo",
  "tika-abh08t34:133_5": "labbhati, na rūpadhammānaṁ aññamaññaṁ arūpena vā, tasmā yadi middhaṁ rūpaṁ siyā,",
  "tika-abh08t34:133_6": "na taṁ sampayogavacanamarahatīti. Atha siyā – yathālābhavacanamettha sakkā viññātuṁ,",
  "tika-abh08t34:133_7": "“sakkharakathalampi macchagumbampi carantampi tiṭṭhantampī”tiādīsu viya. Yathā hi",
  "tika-abh08t34:133_8": "“sakkharakathalikaṁ macchagumbampi carantampi tiṭṭhantampī”tiādīsu sakkharakathalikassa",
  "tika-abh08t34:133_9": "caraṇāyogato macchagumbāpekkhāya caraṇaṁ, ubhayāpekkhāya ṭhānanti evaṁ yathālābho",
  "tika-abh08t34:133_10": "yojīyati, evamidhāpi thināpekkhāya sampayogavacanaṁ, ubhayāpekkhāya nīvaraṇavacananti?",
  "tika-abh08t34:133_11": "Tampi na, rūpabhāvasseva asiddhattā. Siddhe hi rūpabhāve asambhavato yathālābhayojanā",
  "tika-abh08t34:133_12": "yujjeyyāti. Ettakeneva middhassa arūpabhāve siddhepi yathā dvikkhattuṁ bandhaṁ subandhaṁ",
  "tika-abh08t34:133_13": "hoti, evamanekasuttasādhitaṁ appadhaṁsiyaṁ hotīti paṭṭhānappakaraṇe “nīvaraṇaṁ dhammaṁ",
  "tika-abh08t34:133_14": "paṭicca…pe… paccayā”ti imassa vibhaṅge “arūpe…pe… uppajjatī”ti vuttaṁ arūpabhavuppattimpi",
  "tika-abh08t34:133_15": "āharanto āha “mahāpakaraṇapaṭṭhāne”tiādi. Jhānanikantiādīnampi dhammato lobhādibhāvato",
  "tika-abh08t34:133_16": "kāmacchandanīvaraṇādīhi abhinnattā vuttaṁ “kāmacchandanīvaraṇa”ntiādi.",
  "tika-abh08t34:134_0": "Ettha siyā – “pañcime, bhikkhave, āvaraṇā nīvaraṇā”tiādīsu thinamiddhassa nīvaraṇabhāvena",
  "tika-abh08t34:134_1": "ekato āgatattā idhāpi “thinamiddhanīvaraṇa”nti ekato vuttaṁ, thinameva ca pana arūpabhave",
  "tika-abh08t34:134_2": "uppajjati thinamiddhanti? Tayidamasāraṁ, kukkuccassa na gahitattā. Yadi hi ekato",
  "tika-abh08t34:134_3": "gahitamatteneva idhāpi ekato gahaṇaṁ siyā, kukkuccassapi tattha ekato vuttassa idha",
  "tika-abh08t34:134_4": "gahaṇaṁ sambhaveyya, na ca panevaṁ atthi uddhaccanīvaraṇantveva vuttattā, tasmā na",
  "tika-abh08t34:134_5": "tassa arūpabhavuppattiṁ sakkā paṭibāhitunti. Ādi-saddena “kevalo hāyaṁ, bhikkhave,",
  "tika-abh08t34:134_6": "akusalarāsi, yadidaṁ pañca nīvaraṇā, ime pañca nīvaraṇe pahāya, vigatathinamiddhoti",
  "tika-abh08t34:134_7": "tassa thinamiddhassa cattattā vantattā muttattā pahīnattā paṭinissaṭṭhattā, tena",
  "tika-abh08t34:134_8": "vuccati vigatathinamiddhoti, idaṁ cittaṁ imamhā thinamiddhamhā sodheti visodheti",
  "tika-abh08t34:134_9": "parisodheti moceti vimoceti parimoceti vā”ti evamādiṁ pāḷiṁ saṅgaṇhāti.",
  "tika-abh08t34:135_0": "Yadipi siyā duvidhaṁ middhaṁ rūpaṁ, arūpañca. Tattha yaṁ arūpaṁ, taṁ nīvaraṇesu desitaṁ,",
  "tika-abh08t34:135_1": "na rūpanti? Tampi na, visesavacanābhāvato. Na hi visesetvā middhaṁ nīvaraṇesu desitaṁ",
  "tika-abh08t34:135_2": "“yadapi, bhikkhave, thinaṁ, tadapi nīvaraṇaṁ, yadapi middhaṁ, tadapi nīvaraṇaṁ, thinamiddhaṁ",
  "tika-abh08t34:135_3": "nīvaraṇanti iti hidaṁ uddesaṁ āgacchatī”ti avisesena vuttattā, tasmā middhassa duvidhataṁ",
  "tika-abh08t34:135_4": "parikappetvāpi na sakkā nīvaraṇabhāvaṁ nivattetuṁ. Sakkā hi vattuṁ yaṁ taṁ arūpato",
  "tika-abh08t34:135_5": "aññaṁ middhaṁ parikappitaṁ, tampi nīvaraṇaṁ middhasabhāvattā itaraṁ nīvaraṇaṁ viyāti.",
  "tika-abh08t34:135_6": "Yadi middhassa rūpabhāvaṁ na sampaṭicchatha, kathaṁ bhagavato niddā hoti, nanu middhassa",
  "tika-abh08t34:135_7": "“niddā pacalāyikā”tiādinā vibhaṅge vuttattā niddābhāvo siddhoti? Nayidamevaṁ, itthiliṅgādīsu",
  "tika-abh08t34:135_8": "viya niddāhetuno middhassa niddābhāvena vibhattattā. Evampi niddāhetuno middhassa",
  "tika-abh08t34:135_9": "abhāvato kathaṁ bhagavato niddāti ce? Sā bhagavato natthīti na sakkā vattuṁ “abhijānāmi",
  "tika-abh08t34:135_10": "kho panāhaṁ aggivessana…pe… divā supitā”tiādivacanato na niddā bhagavato middhena,",
  "tika-abh08t34:135_11": "atha kho sarīragelaññena, tañca bhagavato natthīti na sakkā vattuṁ “piṭṭhi me āgilāyati,",
  "tika-abh08t34:135_12": "tamahaṁ āyamissāmī”ti vacanato. Na cettha evamavadhāraṇaṁ daṭṭhabbaṁ “middhameva",
  "tika-abh08t34:135_13": "niddāhetū”ti, tasmā aññopi atthi niddāhetu. Ko pana soti? Sarīragelaññaṁ, tasmā na",
  "tika-abh08t34:135_14": "bhagavato niddā middhahetukāti daṭṭhabbaṁ.",
  "tika-abh08t34:136_0": "698.Visuṁ visuṁ abhāvaṁ dassetvāti vāyodhātuādito visuṁ visuṁ natthibhāvaṁ dassetvā.",
  "tika-abh08t34:136_1": "Kathaṁ pana so dassitabboti āha “vāyodhātuyā”tiādi. Tattha kāyabalaṁ nāma atthato",
  "tika-abh08t34:136_2": "vāyodhātuyā pavattiākāraviseso tassā vipphārabhāvato. Yato bālānaṁ balanti vadantīti",
  "tika-abh08t34:136_3": "vuttaṁ “vāyodhātuyā gahitāya balarūpaṁ gahitamevā”ti. Sambhavo kāmadhātuyaṁ ekaccasattānaṁ",
  "tika-abh08t34:136_4": "indriyaparipākapaccayo āpodhātuyā pavattiākāravisesoti āha “āpodhātuyā sambhavarūpa”nti.",
  "tika-abh08t34:136_5": "Gahitāya gahitamevāti sambandho. Upacayasantativinimutto rūpuppādo natthi, uppādāvatthāya",
  "tika-abh08t34:136_6": "ca aññā jāti nāma natthevāti vuttaṁ “upacayasantatīhi jātirūpa”nti. Kammasamuṭṭhānassapi",
  "tika-abh08t34:136_7": "rogassa visabhāgapaccayasamuppanno dhātukkhobho āsannakāraṇaṁ, pageva itarassa. So",
  "tika-abh08t34:136_8": "atthato rūpadhammānaṁ pākāvatthā ṭhitibhaṅgakkhaṇesu eva siyāti vuttaṁ “jaratāaniccatādīhi",
  "tika-abh08t34:136_9": "rogarūpaṁ gahita”nti.",
  "tika-abh08t34:137": "699-704. Rūpāni samuṭṭhahanti jāyanti etehīti rūpasamuṭṭhānāni. Kāni pana tānīti āha “utucittāhārakammānī”ti.",
  "tika-abh08t34:138_0": "Āhāro rūpahetuyoti ettha iti-saddo pakkhipitabbo, kammaṁ, utu ca cittañca āhāroti",
  "tika-abh08t34:138_1": "ime rūpahetuyoti. Rūpahetuyoti ca rūpassa janakapaccayāti attho. Tenāha “etehevā”tiādi.",
  "tika-abh08t34:138_2": "Ekamekaṁyeva samuṭṭhānaṁ etesanti ekasamuṭṭhānā. Nanu ekato eva paccayato paccayuppannassa",
  "tika-abh08t34:138_3": "uppatti natthīti? Saccaṁ natthi, rūpajanakapaccayesu ekatoti ayamettha abhisandhi.",
  "tika-abh08t34:138_4": "Aṭṭhindriyānīti cakkhādīni pañca, itthipurisindriyadvayaṁ, jīvitañcāti aṭṭhindriyāni.",
  "tika-abh08t34:138_5": "Kāyavacīviññattivasena viññattidvayaṁ.",
  "tika-abh08t34:139_0": "Dvīhīti koci cittena, koci utunā cāti evaṁ dvīhi. Na hi ekasseva dve ekakkhaṇe paccayā",
  "tika-abh08t34:139_1": "honti. Evaṁ sesesupi. Utuāhāra…pe… katanti ekekaṁ utunā, āhārena, cittena cāti tīhi",
  "tika-abh08t34:139_2": "kataṁ. Catasso cāpi dhātuyoti cattāri mahābhūtāni. Tāni hi nissattanijjīvaṭṭhena",
  "tika-abh08t34:139_3": "dhātūti vuccanti. Kammādīhi catūhi bhavantīti catubbhavā. Dveti jaratā aniccatā.",
  "tika-abh08t34:140_0": "705-6. Idāni missakasamuṭṭhānānipi gahetvā taṁtaṁpaccayajātānaṁ gaṇanaparicchedaṁ",
  "tika-abh08t34:140_1": "dassetuṁ “kammenā”tiādi vuttaṁ. Tattha aṭṭhindriyāni vatthu suddhaṭṭhakaṁ santatyūpacayākāsāti",
  "tika-abh08t34:140_2": "vīsati kammajā. Viññattidvayaṁ saddo lahutādittayaṁ suddhaṭṭhakādayo ekādasāti sattarasa",
  "tika-abh08t34:140_3": "cetasā jāyare, cittajāti attho. Saddo lahutādittayaṁ suddhaṭṭhakādayo ekādasāti dasapañceva",
  "tika-abh08t34:140_4": "pannarasa utunā jāyare. Lahutādittayaṁ suddhaṭṭhakādayo ekādasāti cuddasa āhārato.",
  "tika-abh08t34:140_5": "Jaratāaniccatāhi te aṭṭhasaṭṭhi ca hontevāti sambandho.",
  "tika-abh08t34:141_0": "707-8. “Jaratā…pe… samuṭṭhitā”ti vatvā puna tattha kāraṇaṁ dassetuṁ “jātassā”tiādi",
  "tika-abh08t34:141_1": "vuttaṁ. Tattha jātassa pākabhedattāti jaratāya jātadhammassa pākattā, aniccatāya",
  "tika-abh08t34:141_2": "ca bhedattāti attho. Idaṁ vuttaṁ hoti – jaratāaniccatā nāma uppannadhammassa honti,",
  "tika-abh08t34:141_3": "no uppajjamānassa. Yadi hi uppajjamānassa siyuṁ, tadā tāsampi jāyamānattapariyāyo",
  "tika-abh08t34:141_4": "yujjeyya. Uppannadhammassa pana jātito paraṁ imāsaṁ sambhavato na jāyantīti vattuṁ",
  "tika-abh08t34:141_5": "vaṭṭatīti. Yadi pana koci tesampi jātabhāve ko virodhoti paṭipajjeyya, tassa taṁ",
  "tika-abh08t34:141_6": "duggāhaṁ vidhamento āha “jāyeyyu”ntiādi. Hontu nāma tesampi pākabhedā, tadāpi ko",
  "tika-abh08t34:141_7": "virodhoti āha “na hī”tiādi. Pāko na paripaccatīti sambandho, etena na bhijjatīti",
  "tika-abh08t34:141_8": "dīpitaṁ hoti. Pakkassa hi bhaṅgo niyato. Bhedo vā na ca bhijjatīti etthāpi pākabhāvopi",
  "tika-abh08t34:141_9": "vuttova. Na hi apakkaṁ bhijjatīti, aññathā uppādabhaṅgānaṁ anaññattappasaṅgato. Natthi",
  "tika-abh08t34:141_10": "tanti pākabhedānaṁ paccanaṁ bhijjanaṁ natthīti vuttamevatthaṁ saṅkhipitvā āha.",
  "tika-abh08t34:142_0": "Ettāvatā ca kiṁ vuttaṁ hoti? Yadi jaratāaniccatā kenaci paccayena jāyeyyuṁ, tadā",
  "tika-abh08t34:142_1": "uppannassa nāma jarāya, bhaṅgena ca bhavitabbanti tesaṁ jaratāaniccatāpi siyuṁ, na",
  "tika-abh08t34:142_2": "ca panetā upalabbhanti. Kasmā? Yasmā na jaratā aññajarāya jīrati, bhijjati vā, na",
  "tika-abh08t34:142_3": "ca bhaṅgo aññena bhaṅgena bhijjati, jīrati vā, itarathā sāpi jarā aparāya jarāya,",
  "tika-abh08t34:142_4": "bhaṅgena ca jīrati, bhijjati, so ca bhaṅgo aññāya jarāya, aññena bhaṅgena jīrati,",
  "tika-abh08t34:142_5": "bhijjatīti anavaṭṭhānappasaṅgatoti vuttaṁ hoti.",
  "tika-abh08t34:143_0": "709-10.“Jātassā”tiādi nigamanaṁ. Atha vā uttari vattabbacodanāya phalaṭhapanaṁ. “Siyā",
  "tika-abh08t34:143_1": "katthacī”tiādi paramatāsaṅkanaṁ. Etthāti etasmiṁ “jaratāaniccatādvayaṁ na paccati,",
  "tika-abh08t34:143_2": "na bhijjati vā”ti adhikāre. Rūpassūpacayotīti iti-saddo ādiattho, tena “rūpassa upacayo",
  "tika-abh08t34:143_3": "santatī”ti vacanenāti attho. Evaṁ pākopi paccatu, bhedopi paribhijjatūti sambandho.",
  "tika-abh08t34:143_4": "Ayaṁ panettha adhippāyo – yathā kammādīhi uppajjanakarūpaniddese “katamaṁ taṁ rūpaṁ",
  "tika-abh08t34:143_5": "upādinnaṁ? Cakkhāyatanaṁ…pe… kāyāyatanaṁ itthindriyaṁ purisindriyaṁ jīvitindriyaṁ,",
  "tika-abh08t34:143_6": "yaṁ vā panaññampi atthi rūpaṁ kammassa katattā rūpāyatanaṁ…pe… phoṭṭhabbāyatanaṁ",
  "tika-abh08t34:143_7": "ākāsadhātu rūpassa upacayo rūpassa santati kabaḷīkāro āhāro”tiādinā upacayasantatīnaṁ",
  "tika-abh08t34:143_8": "niddiṭṭhattā jāti jāyatīti dīpitaṁ hoti tassā aparajātiyā abhāvepi. Evaṁ jarābhaṅgānaṁ",
  "tika-abh08t34:143_9": "aparajarābhaṅgābhāvepi jīraṇaṁ, bhijjanañca sampaṭicchitabbaṁ, itarathā jātiyāpi",
  "tika-abh08t34:143_10": "bhedanā tadavatthāyevāti.",
  "tika-abh08t34:144_0": "711.“Nacevā”tiādi yathāsaṅkitaparamatassa paṭikkhipanaṁ. Yadi jāyatīti na viññātabbaṁ,",
  "tika-abh08t34:144_1": "evañca sati niddese kasmā vuttanti āha “jāyamānassā”tiādi. Idaṁ vuttaṁ hoti – asatipi",
  "tika-abh08t34:144_2": "jātiyā jāyamānatte jāyamānānaṁ dhammānaṁ abhinibbattibhāvato tassā tappaccayabhāvavohāro",
  "tika-abh08t34:144_3": "anumatoti tattha vuttā, na pana paramatthato jāyamānattā. Jāyamānassa hi abhinibbattimattaṁ",
  "tika-abh08t34:144_4": "jāti, tasmā asiddhena asiddhasādhanametanti.",
  "tika-abh08t34:145_0": "712-7.“Tatthā”tiādinā punapi paramatāsaṅkaṁ katvā paṭikkhipati. Tattha yesaṁ dhammānaṁ",
  "tika-abh08t34:145_1": "yā jāti, sā tappaccayattavohāraṁ, abhinibbattisammutiñca labhatevāti sambandho. Tathāti",
  "tika-abh08t34:145_2": "yathā labhateva, tathā. Yaṁtaṁ-saddā hi abyabhicāritasambandhā. Tesaṁ dhammānaṁ paccayā",
  "tika-abh08t34:145_3": "etissāti tappaccayā, tassā bhāvo tappaccayattaṁ, tappaccayattena pavatto vohāro tappaccayattavohāro,",
  "tika-abh08t34:145_4": "taṁ kammapaccayabhāvādivohāranti attho. Abhinibbattisammutinti abhinibbattati jāyatīti",
  "tika-abh08t34:145_5": "evaṁ abhinibbattivasena pavattasammutiṁ. Kammādisambhavanti kammādicatupaccayasamuṭṭhānaṁ.",
  "tika-abh08t34:145_6": "Janakānaṁ paccayānaṁ ānubhāvakkhaṇuppāde abhāvatoti sambandho. Ayaṁ panettha attho",
  "tika-abh08t34:145_7": "– ye te rūpānaṁ janakapaccayā, tesaṁ taduppādanaṁ pati anuparatabyāpārānaṁ yo so",
  "tika-abh08t34:145_8": "paccayūpalakkhaṇiyo kiccānubhāvakkhaṇo, tadā jāyamānānaṁ dhammānaṁ vikārabhāvena",
  "tika-abh08t34:145_9": "labbhamānataṁ sandhāya vineyyapuggalavasena jātiyā paccayato jātattaṁ anuññātaṁ tato",
  "tika-abh08t34:145_10": "pure, pacchā ca anupalabbhamānattā, evañca katvā vuttaṁ “jātiyā pana labbhatī”ti.",
  "tika-abh08t34:145_11": "Jarābhaṅgānaṁ pana paccayānubhāvakkhaṇato uttari ṭhitibhaṅgakkhaṇesu labbhamānattā",
  "tika-abh08t34:145_12": "na evaṁ anuññātuṁ sakkāti, jātiyā pana labbhati so vohāroti adhippāyo. Tappaccayattavohārantiādigāthādvayaṁ",
  "tika-abh08t34:145_13": "nigamanavasena vuttaṁ.",
  "tika-abh08t34:146_0": "718-9. Atha kiṁ imāya gīvākaṇḍūyāya, nanu vuttaṁ bhagavatā suttante “jarāmaraṇaṁ,",
  "tika-abh08t34:146_1": "bhikkhave, aniccaṁ saṅkhataṁ paṭiccasamuppanna”nti, tasmā kathametaṁ vuccati, jaratā",
  "tika-abh08t34:146_2": "aniccatā ceva na kehici samuṭṭhitāti yo vadeyya, tassa vitakkaṁ dassetvā paṭikkhipituṁ",
  "tika-abh08t34:146_3": "“anicca”ntiādi vuttaṁ. Kasmā na vattabbanti āha “sā hi pariyāyadesanā”ti. Pariyāyadesanattameva",
  "tika-abh08t34:146_4": "vibhāvetuṁ “aniccāna”ntiādi vuttaṁ. Tathā-saddena “saṅkhatāna”nti saṅgaṇhāti.",
  "tika-abh08t34:147_0": "720-3.Aniccaṁsaṅkhatañcāti ca-saddena “paṭiccasamuppanna”nti saṅgaṇhāti. Ayañhettha",
  "tika-abh08t34:147_1": "adhippāyo – aniccasaṅkhatadhammānaṁ jarāmaraṇattā tesu santesu hoti, asantesu na",
  "tika-abh08t34:147_2": "hoti. Na hi ajātaṁ paripaccati, bhijjati vā, tasmā taṁ jātipaccayataṁ sandhāya “jarāmaraṇaṁ",
  "tika-abh08t34:147_3": "saṅkhataṁ paṭiccasamuppannaṁ, tatoyeva ca anicca”nti pariyāyena sutte āgataṁ. Yathā",
  "tika-abh08t34:147_4": "viññattiādīnaṁ nippariyāyato cittasamuṭṭhānatābhāvepi cittajānaṁ vikārattā cittasamuṭṭhānabhāvoti.",
  "tika-abh08t34:147_5": "Viññattiyo viyāti ca nidassanamattaṁ daṭṭhabbaṁ lahutādīnampi cittajādibhāvassa pariyāyeneva",
  "tika-abh08t34:147_6": "icchitattā. Nippariyāyena aṭṭhāraseva nipphannarūpāni kammādisamuṭṭhānānīti. Tayanti",
  "tika-abh08t34:147_7": "jātijarābhaṅgasaṅkhātānaṁ lakkhaṇarūpattayaṁ.",
  "tika-abh08t34:148_0": "Khaṁpupphaṁvāti ākāsakusumaṁ viya. Yathā ākāsakusumaṁ sabbaso ajātattā natthi, evamidampi",
  "tika-abh08t34:148_1": "natthīti attho. Niccaṁ vāsaṅkhataṁ viyāti yathā asaṅkhataṁ nibbānaṁ kenaci asaṅkhatattā",
  "tika-abh08t34:148_2": "niccaṁ dhuvaṁ, evamidampi kenaci asaṅkhatattā niccaṁ sassataṁ vāti attho. Nobhayaṁ",
  "tika-abh08t34:148_3": "panidanti idaṁ pana ubhayampi khaṁpupphaṁ viya no natthi, na ca nibbānaṁ viya asaṅkhataṁ",
  "tika-abh08t34:148_4": "vāti attho. Nissayāyattavuttitoti jāyamānaparipaccamānabhijjamānānaṁ jātiādimattabhāvena",
  "tika-abh08t34:148_5": "jāyamānādinissayapaṭibaddhavuttittā. Tameva nissayāyattavuttitaṁ samatthetuṁ “bhāve",
  "tika-abh08t34:148_6": "pathaviyādīna”ntiādi vuttaṁ. Ayaṁ panettha saṅkhepattho – pathavīādīnaṁ nissayānaṁ",
  "tika-abh08t34:148_7": "bhāve jātiādittayaṁ paññāyati, tasmā no natthi, yasmā ca tesaṁ abhāve na paññāyati,",
  "tika-abh08t34:148_8": "tasmā na niccanti imameva ca abhinivesaṁ nisedhetuṁ bhagavatā jātiyā catujattaṁ,",
  "tika-abh08t34:148_9": "jarāmaraṇassa ca aniccādipariyāyo vuttoti daṭṭhabbaṁ.",
  "tika-abh08t34:149_0": "724-5.Nipphannāni nāmāti “rūpassa paricchedo, rūpassa vikāro, rūpassa lakkhaṇa”ntiādinā",
  "tika-abh08t34:149_1": "paricchedādibhāvaṁ atikkamitvā attano kakkhaḷattādinā sabhāvena paricchijja gahetabbattā,",
  "tika-abh08t34:149_2": "apariyāyeneva kammādipaccayehi nipphannattā vā nipphannāni nāma. Tabbiparītato anipphannā.",
  "tika-abh08t34:150_0": "Sesakā anipphannāti sutvā paro aniṭṭhaṁ āpādento āha “yadi hontī”tiādi. “Tesamevā”tiādinā",
  "tika-abh08t34:150_1": "pana taṁ paṭikkhipati. Kāyavikāro kāyaviññatti nāma, vacīvikāro vacīviññatti nāma,",
  "tika-abh08t34:150_2": "chiddaṁ vivaraṁ ākāsadhātu nāma, lahubhāvo lahutā nāma, mudubhāvo mudutā nāma, kammaññabhāvo",
  "tika-abh08t34:150_3": "kammaññatā nāma, nibbatti upacayo nāma, pavatti santati nāma, jīraṇākāro jaratā nāma,",
  "tika-abh08t34:150_4": "hutvā abhāvākāro aniccatā nāmāti evaṁ tesaṁyeva aṭṭhārasannaṁ nipphannarūpānaṁ vikārabhūtattā",
  "tika-abh08t34:150_5": "nipphannā ceva saṅkhatā ca, tesaṁyeva ca rūpānaṁ vikārattā te asaṅkhatā nāma kathaṁ",
  "tika-abh08t34:150_6": "bhaveyyuṁ, nipphannā ceva saṅkhatāti sambandhaṁ katvā yadi anipphannarūpānaṁ nissayabhūtā",
  "tika-abh08t34:150_7": "nipphannarūpā saṅkhatā, tesaṁ pana vikārabhūtā kathaṁ asaṅkhatā nāma hontīti atthaṁ",
  "tika-abh08t34:150_8": "vaṇṇenti. Tesaṁ adhippāyena nipphannā cevāti va-kāro āgamasiddhoti daṭṭhabbaṁ.",
  "tika-abh08t34:151_0": "726-7.Itthibhāvo…pe… vaṇṇitāti phalaṭhapanaṁ. “Evaṁ sante”tiādi codanā. “Aññaṁ panā”tiādi",
  "tika-abh08t34:151_1": "parihāro. Tattha cakkhukāyapasādānaṁ, ekattaṁ upapajjatīti cakkhupasāde kāyapasādabhāvassa,",
  "tika-abh08t34:151_2": "kāyapasāde cakkhupasādabhāvassa sabbhāvato purimassa phoṭṭhabbāvabhāsanaṁ, itarassa",
  "tika-abh08t34:151_3": "ca rūpāvabhāsanaṁ hotīti cakkhukāyapasādānaṁ ekībhāvo bhaveyyāti attho. Nidassanamattañcetaṁ.",
  "tika-abh08t34:151_4": "Sotakāyapasādādīnampi hi vuttanayena ekattaṁyevāti.",
  "tika-abh08t34:152_0": "728-30.Aññaṁ pana aññasmiṁ na catthīti ṭhapetvā aññamaññāvinibbhogavasena pavattiṁ",
  "tika-abh08t34:152_1": "aññaṁ rūpaṁ aññasmiṁ rūpe paramatthato nevatthi bhinnanissayabhāvena kalāpantaragatattā.",
  "tika-abh08t34:152_2": "Cakkhupasādo hi daṭṭhukāmatānidānakammasamuṭṭhitabhūtanissito, kāyapasādo phusitukāmatānidānakammajabhūtanissito.",
  "tika-abh08t34:152_3": "Asaṅkaranti asaṁkiṇṇaṁ. Yadi evaṁ, na sabbattha kāyāyatanādikanti? Tampi natthi paramatthato.",
  "tika-abh08t34:152_4": "Vinibbhujitvā hi nesaṁ nānākaraṇaṁ paññāpetuṁ na sakkā, taṁ dassetuṁ “aññamaññāvinibbhogavasenā”tiādi",
  "tika-abh08t34:152_5": "vuttaṁ. Aññamaññā…pe… pavattitoti aññamaññaṁ santānato avinibbhujjanavasena avisaṁsaṭṭhavasena",
  "tika-abh08t34:152_6": "pavattanato. Avinibbhogarūpavasenāti pana attho na hoti. Na hi cakkhukāyapasādānaṁ",
  "tika-abh08t34:152_7": "ekakalāpagataavinibbhogarūpā ṭhānantaraṁ vattuṁ sakkāti. Yathā rūparasādīnaṁ vivecetuṁ",
  "tika-abh08t34:152_8": "asakkuṇeyyatāya aññamaññabyāpitā vuccati, na ca paramatthato rūpe raso atthi. Yadi",
  "tika-abh08t34:152_9": "siyā, rūpaggahaṇeneva rasaggahaṇaṁ gaccheyya. Evaṁ kāyāyatanādīnampi paramatthato",
  "tika-abh08t34:152_10": "na sabbattha atthitā, “idaṁ ettha, idaṁ etthā”ti ṭhānantaraṁ pana samayaññunā kenaci",
  "tika-abh08t34:152_11": "na sakkā vattunti. Atthi kāyapasādotīti itisaddo “tasmā”ti imassa atthe. Tenāha “tasmā”ti.",
  "tika-abh08t34:152_12": "Evamudīritanti sabbaṭṭhānikanti evamudīritaṁ.",
  "tika-abh08t34:153_0": "731-2.Lakkhaṇādivasenāpīti yathāvuttalakkhaṇarasapaccupaṭṭhānapadaṭṭhānavasenāpi.",
  "tika-abh08t34:153_1": "Dhajānaṁ…pe… gatāti pañcavaṇṇānaṁ nīlādipañcavaṇṇasuttamayānaṁ ekamekassa vā ekekavaṇṇavasena",
  "tika-abh08t34:153_2": "dhajānaṁ chāyā tesaṁ upamataṁ upamābhāvaṁ gatā sampattāti attho. Keci pana “chāyā",
  "tika-abh08t34:153_3": "upamā etesanti chāyāupamā, chāyāupamānaṁ bhāvo chāyāupamatā, taṁ gatā ete dhammā”ti",
  "tika-abh08t34:153_4": "vadanti. Taṁ pana tehi “chāyāupamataṁ gatā”ti ettha bahubbīhivaseneva rassattanti",
  "tika-abh08t34:153_5": "maññamānehi vuttaṁ bhaveyya. Gāthābandhatthaṁ pana rassattanti daṭṭhabbaṁ. “Catutthadū”tiādīsu",
  "tika-abh08t34:153_6": "hi vibhattilopampi katvā dassento ācariyo na īdisesu ṭhānesu byañjane ādaraṁ janeti.",
  "tika-abh08t34:153_7": "Yaṁ pana “tesa”nti heṭṭhāpadaṁ, “dhammāna”nti uparipadaṁ vā sambandhituṁ anicchantehi",
  "tika-abh08t34:153_8": "vuccati tattha “nānattaṁ samupāgata”nti. Taṁ ettha akāmāpi sambandhitabbameva. Na",
  "tika-abh08t34:153_9": "hi nānattaṁ samupāgataṁ tesanti nāpekkhatīti. Athāpi tattha “nānattaṁ samupāgatā”ti",
  "tika-abh08t34:153_10": "pāṭhaṁ parikappeyyuṁ, hotu tāva potthakesu adissamānampi pāṭhaṁ parikappetvā tesaṁ",
  "tika-abh08t34:153_11": "tuṭṭhi. Ayaṁ panettha adhippāyo – yathā pañcavaṇṇānaṁ dhajānaṁ ekato katvā ussāpitānaṁ",
  "tika-abh08t34:153_12": "kiñcāpi chāyā ekābaddhā viya hoti, aññamaññaṁ pana asammissāva, evameva ime sabbaṭṭhānikarūpā",
  "tika-abh08t34:153_13": "kiñcāpi ekābaddhā viya honti, lakkhaṇato pana aññamaññaṁ bhinnasabhāvā asammissāyeva.",
  "tika-abh08t34:153_14": "Ekakalāpaṭṭhāpi hi lakkhaṇato bhinnasabhāvā, kiṁ pana nānākalāpaṭṭhāti.",
  "tika-abh08t34:154_0": "733. Attano paccayehi loke niyuttaṁ, viditanti vā lokikaṁ, tassa bhāvo lokikattaṁ.",
  "tika-abh08t34:154_1": "Hinoti patiṭṭhahati sampayuttadhammarāsi etenāti hetu, mūlaṭṭhena upakārako lobhādiko",
  "tika-abh08t34:154_2": "ca alobhādiko ca, tādiso hetu na hotīti nahetu. Attano paccayehi saṅkhataṁ abhisaṅkhatanti",
  "tika-abh08t34:154_3": "saṅkhataṁ. Ābhavaggā, āgotrabhu vā savantīti āsavā, saha āsavehīti sāsavaṁ, āsavehi",
  "tika-abh08t34:154_4": "ālambitabbanti attho. Paccayāyattavuttitoti attano attano paccayādhīnappavattitāya",
  "tika-abh08t34:154_5": "sappaccayattāti vuttaṁ hoti. Nidassanamattametaṁ. Kāmāvacarattā ahetukattā hetuvippayuttattā",
  "tika-abh08t34:154_6": "saṁyojaniyattā ganthaniyattā upādāniyattā oghaniyattā yoganiyattā nīvaraṇiyattā saṁkilesikattā",
  "tika-abh08t34:154_7": "parāmaṭṭhattā acetasikattā cittavippayuttattā na rūpāvacarattā na arūpāvacarattā",
  "tika-abh08t34:154_8": "na apariyāpannattā aniyyānikattā aniccattāti evamādināpi kāraṇena ekavidhamevāti.",
  "tika-abh08t34:155_0": "734-8. Evaṁ ekavidhanayaṁ dassetvā idāni ādi-saddena saṅgahitaduvidhatādinayaṁ dassetuṁ",
  "tika-abh08t34:155_1": "“ajjhattikabahiddhā”tiādinā ajjhattikadukādayo āraddhā. Tattha ajjhattikaduke tāva",
  "tika-abh08t34:155_2": "āhito ahaṁ māno etthāti attā, attabhāvo, taṁ attānaṁ adhikicca uddissa pavattattā",
  "tika-abh08t34:155_3": "ajjhattā, indriyabaddhadhammā, tesu bhavāni, attani vā bhavāni ajjhattikāni. Kāmaṁ",
  "tika-abh08t34:155_4": "aññepi ajjhattasambhūtā atthi, ruḷhīvasena pana cakkhādīneva “ajjhattikānī”ti vuccanti.",
  "tika-abh08t34:155_5": "Atha vā “yadi mayaṁ na homa, tvaṁ kaṭṭhakaliṅgarūpamo bhavissasī”ti vadantā viya",
  "tika-abh08t34:155_6": "attabhāvassa sātisayaṁ upakārakānīti tāneva visesato ajjhattikanāmaṁ labhanti. Indriyānindriyāti",
  "tika-abh08t34:155_7": "ādhipaccaṭṭhena indriyāni, sesaṁ tadabhāvato anindriyaṁ. Tattha cakkhādīnaṁ pañcannaṁ",
  "tika-abh08t34:155_8": "cakkhuviññāṇādīsu adhipateyyaṁ tesaṁ paṭumandabhāvādianuvattanato, itthindriyapurisindriyadvayassa",
  "tika-abh08t34:155_9": "itthiliṅgādihetubhāve, jīvitindriyassa ca sahajarūpānupālaneti daṭṭhabbaṁ. Visayavisayībhāvato",
  "tika-abh08t34:155_10": "ghaṭṭanavasena gahetabbattā oḷārikaṁ, tabbiparītattā sukhumaṁ. Upādinnanti kammunā",
  "tika-abh08t34:155_11": "gahitaṁ. Kammanibbattañhi “mametaṁ phala”nti tena kammunā gahitaṁ viya hoti.",
  "tika-abh08t34:156_0": "Ekādasa…pe… sappaṭighanti cakkhuviññāṇāviññeyyattā sanidassanattābhāvato anidassanaṁ,",
  "tika-abh08t34:156_1": "aññamaññaṁ patanavasena pana paṭighasabbhāvato sappaṭighaṁ, ubhayapaṭikkhepena anidassanaappaṭighaṁ.",
  "tika-abh08t34:156_2": "Kammato jātanti ettha yaṁ ekantato kammasamuṭṭhānaṁ aṭṭhindriyāni, vatthu cāti navavidhaṁ",
  "tika-abh08t34:156_3": "rūpaṁ. Yañca ekādasavidhe catusamuṭṭhāne kammasamuṭṭhānaṁ ekādasavidhameva rūpanti",
  "tika-abh08t34:156_4": "evaṁ vīsatividhampi kammato uppajjanato kammajaṁ. Yañhi jātaṁ, yañca jāyati, yañca",
  "tika-abh08t34:156_5": "jāyissati, taṁ sabbampi “kammaja”nti vuccati yathā “duddha”nti. Kammato aññaṁ akammaṁ,",
  "tika-abh08t34:156_6": "akammato jātaṁ akammajaṁ. Aññatthe hi ayaṁ a-kāro. Tenāha “tadaññapaccayājāta”nti.",
  "tika-abh08t34:156_7": "Kammato aññapaccayato jātaṁ, utucittāhārajanti attho. Cittajattikādīni vuttānusārena",
  "tika-abh08t34:156_8": "yojetuṁ sakkāti na dassitāni.",
  "tika-abh08t34:157_0": "Diṭṭhacatukke daṭṭhabbanti diṭṭhaṁ. Yaṁ rūpāyatanaṁ adakkhi, yañca dakkhissati, yañca",
  "tika-abh08t34:157_1": "dakkhati, yañca passeyya, taṁ sabbaṁ diṭṭhaṁ nāma taṁsabhāvānativattanato yathā “iṭṭha”nti.",
  "tika-abh08t34:157_2": "Esa nayo sutādīsupi. Diṭṭhaṁ nāma rūpāyatanaṁ cakkhuviññāṇaviññeyyattā. Sutaṁ nāma",
  "tika-abh08t34:157_3": "saddāyatanaṁ sotaviññāṇaviññeyyattā. Mutaṁ nāma gandharasaphoṭṭhabbāyatanattayaṁ",
  "tika-abh08t34:157_4": "mutvā patvā gahetabbato, pasādena saha sambandhanato vā. Tathā hetaṁ sampattaggāhakavisayaṁ",
  "tika-abh08t34:157_5": "vuttaṁ. Viññātaṁ nāma avasesaṁ kevalaṁ manoviññāṇaviññeyyattā.",
  "tika-abh08t34:158_0": "Dvārañcevavatthu cāti attanissitānaṁ cakkhuviññāṇādīnaṁ, aññanissitānaṁ sampaṭicchanādīnañca",
  "tika-abh08t34:158_1": "pavattimukhabhāvato dvārañceva attanissitānaṁ ādhārabhāvato vatthu ca. Dvārameva",
  "tika-abh08t34:158_2": "hutvā na vatthūti kevalaṁ kammadvārabhāvato dvārameva, tannissitassa cittuppādassa",
  "tika-abh08t34:158_3": "abhāvato na vatthu. Vatthumeva hutvā na dvāranti manodhātumanoviññāṇadhātūnaṁ nissayabhāvato",
  "tika-abh08t34:158_4": "vatthumeva, cakkhādayo viya saparanissitānaṁ pavattidvārābhāvato na dvāraṁ. Sesaṁ",
  "tika-abh08t34:158_5": "ekavīsatividhaṁ rūpaṁ vuttavipariyāyato neva dvāraṁ na vatthu ca. Catutthacatukketi",
  "tika-abh08t34:158_6": "vatthucatukke. Tatiyapadanti “vatthumeva hutvā nevindriya”nti padaṁ.",
  "tika-abh08t34:159": "739-40. Puna pañcavidhanti sambandho. Catujanti pakāsitaṁ catūhiyeva samuṭṭhānato.",
  "tika-abh08t34:160_0": "Cakkhuviññāṇaviññeyyaṁ rūpāyatanaṁ tena gahetabbato, na pana cakkhuviññāṇeneva viññeyyato.",
  "tika-abh08t34:160_1": "Tathā hetaṁ āvajjanādīhi ceva manodvārikajavanehi ca viññāyatīti. Esa nayo sotaviññeyyādīsupi.",
  "tika-abh08t34:160_2": "Manoviññāṇaviññeyyaṁ pana kevalaṁ manoviññāṇeneva viññātabbaṁ. Na hi rūpādito aññattha",
  "tika-abh08t34:160_3": "cakkhuviññāṇādīni pavattanti.",
  "tika-abh08t34:161": "Chavatthuavatthubhedatoti channaṁ vatthūnaṁ, avatthussa ca bhedato. Manodhātuviññeyyaṁ rūpādipañcakaṁ.",
  "tika-abh08t34:162": "Manāyatanassa arūpattā, dhammāyatanassa ca ekadesato rūpattā āha “āyatanabhedato ekādasavidha”nti.",
  "tika-abh08t34:163_0": "743-5. Arūpabhave rūpuppattiyā abhāvato, asaññībhavassa ca rūpabhavapariyāpannattā",
  "tika-abh08t34:163_1": "vuttaṁ “kāmarūpabhavadvaye”ti. Bhummavajjesūti bhummadevānaṁ vajjanaṁ yonivibhāgaṁ",
  "tika-abh08t34:163_2": "patvā tesaṁ manussasadisattā. Purimā tissoti aṇḍajajalābujasaṁsedajayoniyo. Tā hi",
  "tika-abh08t34:163_3": "yathāvuttappabhedesu na labbhanti, tāsañca paṭikkhepena pacchimā opapātikayoni anuññātāti",
  "tika-abh08t34:163_4": "atthato āpannameva hotīti. Tattha nirayeti ussadānampi gahaṇato avīcimahāniraye kīṭapāṇakānampi",
  "tika-abh08t34:163_5": "sarīraṁ pacchā vaḍḍhanakaṁ hutvāva nibbattati, nijjhāmataṇhikapetānaṁ niccāturatāya",
  "tika-abh08t34:163_6": "kāmassa abhāvato gabbhaggahaṇaṁ na hoti, tasmā aṇḍajajalābujayoniyo tattha na santi,",
  "tika-abh08t34:163_7": "ādittattā kucchiyaṁ gabbhaṁ na patiṭṭhātīti keci. Nibbattamānānañca pāpakammānubhāvena",
  "tika-abh08t34:163_8": "mahādukkhassa pattabbatāya mahanteneva sarīrena bhavitabbanti saṁsedajayonipi tesaṁ",
  "tika-abh08t34:163_9": "na hoti, aggijālāya santappamānasarīrattā tesaṁ nibbattakāle allaṭṭhāne pupphādīsu",
  "tika-abh08t34:163_10": "sambhavābhāvato saṁsedajatā natthevātipi vadanti. Tena tesaṁ opapātikāva yonīti āha",
  "tika-abh08t34:163_11": "“nijjhāmataṇhike”ti. Atha saṁsedajaopapātikayonīnaṁ ko visesoti? Saṁsedajo tāva khuddakasarīro",
  "tika-abh08t34:163_12": "hutvā padumagabbhādiṁ nissāya nibbatto kamena vaḍḍhati. Itaro pana yattha yattha",
  "tika-abh08t34:163_13": "nibbattati, tattha tattha paricchinnappamāṇasarīrova soḷasavassuddesiko viya paripuṇṇaṅgapaccaṅgo pāturahosi.",
  "tika-abh08t34:164_0": "Sese gatittayeti ṭhapetvā devagatiṁ, nirayagatiñca avasesamanussapetatiracchānasaññite",
  "tika-abh08t34:164_1": "gatittaye. Manussesu hi keci aṇḍajāpi honti kuntaputtadvebhātikattherā viya, keci",
  "tika-abh08t34:164_2": "saṁsedajāpi honti padumagabbhe nibbattapokkharasātibrāhmaṇādayo viya, keci opapātikāpi",
  "tika-abh08t34:164_3": "honti ambapāligaṇikādayo viya. Nijjhāmataṇhikāvasesapetā pana sabbacatuppadapakkhijātidīghajātiādayo",
  "tika-abh08t34:164_4": "sabbepi tiracchānā ca catuyonikāvāti.",
  "tika-abh08t34:165_0": "746-7. Gabbhe mātukucchiyaṁ setīti gabbhaseyyako, soyeva rūpādīsu sattatāya gabbhaseyyakasatto.",
  "tika-abh08t34:165_1": "Tassa gabbhaseyyakasattassa. Tiṁsa rūpānīti kāyabhāvavatthudasakavasena samatiṁsa",
  "tika-abh08t34:165_2": "kammajarūpāniyeva. Tadā hi neva cittajarūpamatthi paṭisandhicittassa rūpasamuṭṭhāpakattābhāvato,",
  "tika-abh08t34:165_3": "nāpi utujaṁ purimuppannautuno abhāvā. Utu hi ṭhānappattaṁ rūpaṁ samuṭṭhāpeti, na",
  "tika-abh08t34:165_4": "ca āhārajaṁ tasmiṁ kāye ajjhohaṭassa abhāvato, tasmā kammasamuṭṭhānāniyeva tiṁsa",
  "tika-abh08t34:165_5": "rūpāni paṭisandhikkhaṇe nibbattanti, yānī “kalalarūpa”nti pavuccanti, paripiṇḍitāni",
  "tika-abh08t34:165_6": "ca tāni jātiuṇṇāya ekassa aṁsuno pasannatilatele pakkhipitvā uddhaṭassa paggharitvā",
  "tika-abh08t34:165_7": "agge ṭhitabindumattāni acchāni vippasannāni pasannatelabindusamānāni honti. Yathāhu –",
  "tika-abh08t34:166": "“Tilatelassa yathā bindu,",
  "tika-abh08t34:167": "Sappimaṇḍo anāvilo;",
  "tika-abh08t34:168": "Evaṁ vaṇṇapaṭibhāgaṁ,",
  "tika-abh08t34:169": "Kalalanti pavuccatī”ti. ;",
  "tika-abh08t34:170_0": "Sabhāvassevāti avadhāraṇena abhāvakassa bhāvadasakābhāvato tiṁsarūpānaṁ asambhavaṁ",
  "tika-abh08t34:170_1": "dīpeti. Tenāha “abhāva…pe… kāyavatthuvasena tū”ti. Abhāvagabbhaseyyānanti iminā abhāvaopapātikānaṁ",
  "tika-abh08t34:170_2": "na evanti dassetīti keci. Pubbe sabhāvakagabbhaseyyakassa pana vatvā tato nivattanatthaṁ",
  "tika-abh08t34:170_3": "“abhāvagabbhaseyyakasattāna”nti vuttanti daṭṭhabbaṁ. Pubbe gabbhaseyyaka-ggahaṇena",
  "tika-abh08t34:170_4": "aṇḍajānampi gahaṇe idha visuṁ vacanaṁ gobalībaddañāyavasenāti daṭṭhabbaṁ, na pana",
  "tika-abh08t34:170_5": "tesaṁ abhāvakabhāvanivattanatthanti. Itarathā hi vīsatirūpānaṁ vacanaṁ virujjhati.",
  "tika-abh08t34:170_6": "Abhāvakabhāvo panettha aṇḍajānaṁ pakaraṇato daṭṭhabbo. Na hi gabbhaseyyaka-saddena",
  "tika-abh08t34:170_7": "samāsabhūtaṁ abhāva-saddaṁ idha ānetuṁ sakkāti.",
  "tika-abh08t34:171_0": "748.Gahitāgahaṇenettha, ekādasa bhavanti teti ekasmiṁ kalāpe gahitarūpānaṁ aparakalāpe",
  "tika-abh08t34:171_1": "aggahaṇavasena suddhaṭṭhakaṁ, jīvitaṁ, kāyapasādo, vatthurūpanti abhāvakassa paṭisandhikkhaṇe",
  "tika-abh08t34:171_2": "ekādasa rūpāni bhavanti, sabhāvakassa pana dvīsu bhāvesu ekena saha dvādasa rūpāni",
  "tika-abh08t34:171_3": "honti. Eseva ca nayoti vuttesu, vakkhamānesu ca paṭisandhikkhaṇikakalāpesu aggahitaggahaṇena",
  "tika-abh08t34:171_4": "rūpaggahaṇe nayo eseva ñeyyo.",
  "tika-abh08t34:172_0": "749. Nanu ca “sabbesu dasakesū”ti vuttaṁ, kathaṁ pana te dasakā jānitabbāti āha “jīvitenā”tiādi.",
  "tika-abh08t34:172_1": "Suddhakamaṭṭhakanti cattāri mahābhūtāni, tannissitā ca vaṇṇagandharasaojāti idaṁ",
  "tika-abh08t34:172_2": "jīvitādinā asammissaṁ suddhaṭṭhakaṁ. Imāniyeva hi aṭṭha katthaci avinibbhogavasenapi",
  "tika-abh08t34:172_3": "pavattito avinibbhogarūpāni avakaṁsato eko kalāpoti ca vuccati. Ācariyajotipālattherena",
  "tika-abh08t34:172_4": "pana “nipphannānipphannavasena dasa rūpāni avinibbhogavuttikāni eko kalāpo”ti vatvā",
  "tika-abh08t34:172_5": "puna taṁsamatthanatthaṁ idaṁ vuttaṁ –",
  "tika-abh08t34:173": "“Avinibbhogavuttīni, catujānekalakkhaṇā;",
  "tika-abh08t34:174": "Nipphannānaṭṭha vā tesu, hitvāna kāyalakkhaṇe”ti.",
  "tika-abh08t34:175": "750.Kāyadasakanti kāyo dasamo etthāti kāyadasakaṁ, asādhāraṇena vā kāyena lakkhitaṁ dasakaṁ kāyadasakaṁ. Esa nayo cakkhudasakādīsu. Pariyāpuṭaṁ ñātaṁ, kathitanti vā attho.",
  "tika-abh08t34:176_0": "752-3. Kāmāvacaradevesu sabbakālaṁ paṭisandhipavattīsu sattatiyā rūpānaṁ labbhanato",
  "tika-abh08t34:176_1": "vuttaṁ “niccaṁ rūpāni sattatī”ti. Na hi te kadācipi vikalindriyā, abhāvakā vā honti.",
  "tika-abh08t34:176_2": "“Manussesu opapātikasattāna”nti avisesena vuttepi ādikappikānaṁ bhāvadasakassa paṭisandhikkhaṇe",
  "tika-abh08t34:176_3": "abhāvato tesaṁ saṭṭhi rūpānīti veditabbaṁ. Jīvitanavakampi opapātikānaṁ, saṁsedajānañca",
  "tika-abh08t34:176_4": "kāmāvacarasattānaṁ pavatteyeva hoti tassa pācakagginā sahavuttittā, tassa ca ajjhohaṭāhārasannissayena",
  "tika-abh08t34:176_5": "sambhavato. Saṁsedajānampi paripuṇṇaṅgapaccaṅgānaṁ nibbattanato opapātikehi viseso",
  "tika-abh08t34:176_6": "natthīti tesaṁ visuṁ aggahaṇaṁ. Vibhaṅgepi hi –",
  "tika-abh08t34:177": "“Kāmadhātuyā upapattikkhaṇe kassaci ekādasāyatanāni pātubhavanti, kassaci dasāyatanāni, kassaci aparāni dasāyatanāni, kassaci navāyatanāni, kassaci sattāyatanāni pātubhavantī”ti –",
  "tika-abh08t34:178_0": "Imassa niddese “opapātikasattāna”ntiādinā opapātika-ggahaṇameva kataṁ, na saṁsedaja-ggahaṇaṁ.",
  "tika-abh08t34:178_1": "Tañca paripuṇṇāyatanānaṁ saṁsedajānaṁ opapātikesu saṅgaṇhanato. Tathā hi vuttaṁ aṭṭhakathāyaṁ",
  "tika-abh08t34:178_2": "“saṁsedajayonikā paripuṇṇāyatanabhāvena opapātikasaṅgahaṁ katvā vuttā”ti. Padhānāya",
  "tika-abh08t34:178_3": "vā yoniyā sabbaparipuṇṇāyatanayoniṁ dassetuṁ “opapātikasattāna”nti vuttaṁ.",
  "tika-abh08t34:179_0": "754-5.Cakkhusotavatthuvasāti cakkhudasakasotadasakavatthudasakavasā. Ānandācariyo",
  "tika-abh08t34:179_1": "panettha “rūpadhātuyaṁ paṭisandhiviññāṇena saha cakkhusotavatthusattakānaṁ jīvitachakkassāti",
  "tika-abh08t34:179_2": "catunnaṁ kalāpānaṁ vasena sattavīsati rūpāni uppajjanti, tattha gandharasāhārānaṁ",
  "tika-abh08t34:179_3": "paṭikkhittattā”ti vatvā puna taṁ samatthento “pāḷiyañhi ‘rūpadhātuyā upapattikkhaṇe",
  "tika-abh08t34:179_4": "ṭhapetvā asaññasattānaṁ devānaṁ pañcāyatanāni pātubhavanti, pañca dhātuyo pātubhavantī’ti",
  "tika-abh08t34:179_5": "vuttaṁ. Tathā ‘rūpadhātuyā cha āyatanāni nava dhātuyo’ti sabbasaṅgāhakavasena tattha",
  "tika-abh08t34:179_6": "vijjamānāyatanadhātuyo dassetuṁ vuttaṁ. Kathāvatthumhi ca ghānāyatanādīnaṁ viya gandhāyatanādīnañca",
  "tika-abh08t34:179_7": "tattha bhāvo paṭikkhitto ‘atthi tattha ghānāyatananti? Āmantā. Atthi tattha gandhāyatananti?",
  "tika-abh08t34:179_8": "Na hevaṁ vattabbe’tiādinā. Na ca aphoṭṭhabbāyatanānaṁ pathavīdhātuādīnaṁ viya agandharasāyatanānaṁ",
  "tika-abh08t34:179_9": "gandharasānaṁ tattha bhāvo sakkā vattuṁ phusituṁ sakkuṇeyyatāvinimuttassa pathavīādisabhāvassa",
  "tika-abh08t34:179_10": "viya gandharasāyatanabhāvavinimuttassa gandharasabhāvassa abhāvā. Yadi ca ghānasamphassādīnaṁ",
  "tika-abh08t34:179_11": "kāraṇabhāvo natthīti tāni āyatanānīti na vucceyyuṁ, dhātusaddo pana nissattanijjīvavibhāvakoti",
  "tika-abh08t34:179_12": "gandhadhāturasadhātūti avacane kāraṇaṁ natthi. Dhammasabhāvo ca nesaṁ ekantena icchitabbo",
  "tika-abh08t34:179_13": "sabhāvadhāraṇādilakkhaṇato aññassa abhāvā. Dhammānañca āyatanabhāvo ekantato yamake",
  "tika-abh08t34:179_14": "vutto ‘dhammo āyatananti? Āmantā’ti, tasmā tesaṁ gandharasāyatanabhāvābhāvepi koci",
  "tika-abh08t34:179_15": "āyatanabhāvo vattabbo. Yadi ca phoṭṭhabbabhāvato añño pathavīādibhāvo viya gandharasabhāvato",
  "tika-abh08t34:179_16": "añño tesaṁ koci sabhāvo siyā, tesaṁ dhammāyatanasaṅgaho. Gandharasabhāve, pana āyatanabhāve",
  "tika-abh08t34:179_17": "ca sati gandho ca so āyatanañca gandhāyatanaṁ, raso ca so āyatanañca rasāyatananti",
  "tika-abh08t34:179_18": "idamāpannamevāti gandharasāyatanabhāvo ca na sakkā nivāretuṁ, ‘tayo āhārā’ti vacanato",
  "tika-abh08t34:179_19": "kabaḷīkārāhārassa tattha abhāvo viññāyati, tasmā yathā pāḷiyā avirodho hoti, tathā",
  "tika-abh08t34:179_20": "gandharasojā hitvā rūpagaṇanā kātabbā. Evañhi dhammatā na vilomatā hotī”ti vadati.",
  "tika-abh08t34:180_0": "Ācariyajotipāladhammapālattherā pana taṁ paṭikkhipanti. Tathā ca vuttaṁ tehi “rūpāvacarasattānaṁ",
  "tika-abh08t34:180_1": "ghānajivhāyatanābhāvato vijjamānāpi gandharasā āyatanakiccaṁ na karontī”ti, te anāmasitvā",
  "tika-abh08t34:180_2": "pāḷiyaṁ “pañcāyatanāni pātubhavantī”ti “cha āyatanānī”ti ca ādi vuttaṁ. “Tayo āhārā”ti",
  "tika-abh08t34:180_3": "ca ajjhoharitabbassa āhārassa abhāvena ojaṭṭhamakarūpasamuṭṭhāpanasaṅkhātassa āhārakiccassa",
  "tika-abh08t34:180_4": "akaraṇato, na sabbena sabbaṁ gandharasānaṁ, ojāya ca abhāvato. Iti visayino kiccassa",
  "tika-abh08t34:180_5": "abhāvena visayo kiccabhāvadhammo na vutto. Yasmiñhi bhave visayī natthi, tasmiṁ taṁhetuko",
  "tika-abh08t34:180_6": "nippariyāyena visayassa āyatanabhāvo natthīti vijjamānassāpi avacanaṁ, yathā tattheva",
  "tika-abh08t34:180_7": "rūpabhave pathavītejovāyodhātūnaṁ phoṭṭhabbāyatanabhāvena. Yassa pana yattha vacanaṁ,",
  "tika-abh08t34:180_8": "tassa tattha visayīsabbhāvahetuko nippariyāyena āyatanabhāvo vutto, yathā tattheva",
  "tika-abh08t34:180_9": "rūpāyatanassa. Yadi visayīsabbhāvahetuko visayassa nippariyāyena āyatanabhāvo, kathamasaññasattānaṁ",
  "tika-abh08t34:180_10": "dve āyatanāni pātubhavanti. Asaññasattānañhi cakkhāyatanaṁ natthi. Atha tadabhāvena",
  "tika-abh08t34:180_11": "rūpāyatanaṁ aññesaṁ avisayoti? Nāyaṁ virodho. Yena adhippāyena rūpadhātuyaṁ saññīnaṁ",
  "tika-abh08t34:180_12": "gandhāyatanādīnaṁ avacanaṁ, tena na rūpāyatanassāpi avacananti asaññīnaṁ ekaṁ āyatanaṁ",
  "tika-abh08t34:180_13": "na vattabbaṁ. Yathāsakañhi indriyagocarabhāvāpekkhāya yesaṁ nippariyāyena āyatanabhāvo",
  "tika-abh08t34:180_14": "atthi, tesu niddisiyamānesu tadabhāvato rūpadhātuyaṁ saññīnaṁ gandhādike visuṁ āyatanabhāvena",
  "tika-abh08t34:180_15": "avatvā dhammasabhāvānativattanato, manoviññāṇassa ca visayabhāvūpagamanato dhammāyatanantogadhe",
  "tika-abh08t34:180_16": "katvā “pañcāyatanānī”ti pāḷiyaṁ vuttaṁ. Etadatthañhi dhammāyatananti sāmaññato nāmakaraṇaṁ",
  "tika-abh08t34:180_17": "piṭṭhivaṭṭakāni vā tāni katvā “pañcāyatanānī”ti vuttaṁ. Yena ca pana adhippāyena",
  "tika-abh08t34:180_18": "asaññīnaṁ rūpāyatanaṁ vuttaṁ, tena saññīnaṁ, asaññīnampi gandhāyatanādīnaṁ visuṁ",
  "tika-abh08t34:180_19": "gahaṇaṁ kātabbanti imassa nayassa dassanatthaṁ “asaññasattānaṁ devānaṁ dve āyatanāni",
  "tika-abh08t34:180_20": "pātubhavantī”ti vuttaṁ.",
  "tika-abh08t34:181_0": "Asatipi hi tattha attano indriyesu rūpassa vaṇṇāyatanasabhāvātikkamo natthevāti taṁ",
  "tika-abh08t34:181_1": "rūpāyatanantveva vuccati. Iminā ca nayadassanena gandhādīni tīṇi pakkhipitvā saññīnaṁ",
  "tika-abh08t34:181_2": "aṭṭha āyatanāni, asaññīnaṁ pañcāti ayamattho dassito hoti. Evañcetaṁ sampaṭicchitabbaṁ,",
  "tika-abh08t34:181_3": "aññathā rūpaloke phusituṁ asakkuṇeyyatāya pathavīādīnaṁ brahmūnaṁ vacīghoso eva ca",
  "tika-abh08t34:181_4": "na siyā. Na hi paṭighaṭṭananighaṁsanamantarena saddappavatti atthi, na ca phusanasabhāvānaṁ",
  "tika-abh08t34:181_5": "katthaci aphusanasabhāvatā sakkā viññātuṁ, phoṭṭhabbāyatanassa ca bhūtattayassa abhāve",
  "tika-abh08t34:181_6": "rūpabhave rūpāyatanādīnampi sambhavo eva na siyā, tasmā phusituṁ sakkuṇeyyatāyapi",
  "tika-abh08t34:181_7": "pathavīādīnaṁ tattha kāyindriyābhāvena tesaṁ phoṭṭhabbabhāvo na vutto. Evañca katvā",
  "tika-abh08t34:181_8": "rūpadhātuyaṁ tesaṁ sappaṭighatāvacanañca samatthitaṁ hoti. Vuttañhi “asaññasattānaṁ",
  "tika-abh08t34:181_9": "anidassanasappaṭighaṁ ekaṁ mahābhūtaṁ paṭicca…pe… dve mahābhūtā”tiādi.",
  "tika-abh08t34:182_0": "Paṭigho ca nāma bhūtattayassa kāyapasādaṁ pati tannissayabhūtaghaṭṭanaṁ dvārena abhimukhabhāvo,",
  "tika-abh08t34:182_1": "idha pana taṁsabhāvatā, so ca phusituṁ asakkuṇeyyabhāvo ghaṭṭanāya abhāvato natthi.",
  "tika-abh08t34:182_2": "Yadi tattha asatipi visayimhi rūpāyatanampi gahetvā “dve āyatanānī”ti vuttaṁ, atha",
  "tika-abh08t34:182_3": "kasmā gandhāyatanādīni gahetvā “pañcāyatanānī”ti na vuttanti? Nayadassanavasena desanā",
  "tika-abh08t34:182_4": "pavattāti vuttovāyamattho. Atha vā tattha rūpāyatanasseva vacanaṁ kadāci aññabhūmikānaṁ",
  "tika-abh08t34:182_5": "pasādassa visayabhāvaṁ sandhāya, na pana itaresaṁ abhāvato, nāpi pariyāyena gandhāyatanādīnaṁ",
  "tika-abh08t34:182_6": "āyatanabhāvābhāvato.",
  "tika-abh08t34:183_0": "Asaññīnañhi rūpāyatanaṁ samānatalavāsīnaṁ vehapphalānaṁ, uparibhūmikānañca suddhāvāsānaṁ",
  "tika-abh08t34:183_1": "pasādassa visayabhāvaṁ gacchati, na pana gandharasāti tesaṁyeva tattha avacanaṁ yuttaṁ.",
  "tika-abh08t34:183_2": "Kathāvatthumhi ca nippariyāyena gandhāyatanādīnaṁ atthibhāvaṁ parijānantaṁ sandhāya",
  "tika-abh08t34:183_3": "paṭisedho kato. Yadipi cetaṁ vacanaṁ tattha gandhāyatanādīnaṁ abhāvavibhāvanaṁ na",
  "tika-abh08t34:183_4": "hoti, atthibhāvadīpanampi pana aññavacanaṁ natthevāti? Nayidamevaṁ aṭṭhakathāsu tattha",
  "tika-abh08t34:183_5": "tesaṁ atthibhāvassa niddhāretvā vuttattā. Yañhi aṭṭhakathāvacanaṁ pāḷiyā na virujjhati,",
  "tika-abh08t34:183_6": "taṁ pāḷi viya pamāṇabhūtaṁ avigarahitāya ācariyaparamparāya yāvajjatanā āgatattā.",
  "tika-abh08t34:183_7": "Tattha siyā “yaṁ pāḷiyā na virujjhati aṭṭhakathāvacanaṁ, taṁ pamāṇaṁ, idaṁ pana virujjhatī”ti?",
  "tika-abh08t34:183_8": "Nayidamevaṁ, yathā na virujjhati, tathā paṭipāditattā. Cakkhādīnaṁ āyatanānaṁ, tannissayānañca",
  "tika-abh08t34:183_9": "viññāṇānaṁ sattasuññatāsandassanatthaṁ bhagavato dhātudesanāti āyatanabhāvena vuttānaṁyeva",
  "tika-abh08t34:183_10": "dhātubhāvadīpanato dhātubhāvassāpi tesaṁ avacanaṁ yujjati eva, tasmā yathā pāḷiyā",
  "tika-abh08t34:183_11": "avirodho hoti, tathā cakkhudasakādivasena idha rūpagaṇanā katāti na ettha dhammatāvilomanāsaṅkāya",
  "tika-abh08t34:183_12": "okāsoti veditabbanti.",
  "tika-abh08t34:184_0": "756.Jaccandhabadhirāti chandānurakkhaṇatthaṁ dīghakaraṇaṁ. Na hi jaccandhabadhiraaghānarahite",
  "tika-abh08t34:184_1": "napuṁsake vatthukāyajivhādasakavasena idha tiṁsāti yujjati, idañca “opapātikassa",
  "tika-abh08t34:184_2": "jaccandhabadhiraghānarahite napuṁsake jivhākāyavatthudasakānaṁ vasena tiṁsa rūpāni",
  "tika-abh08t34:184_3": "uppajjantī”ti aṭṭhakathāvādaṁ gahetvā vuttaṁ. Ānandācariyo pana taṁ “pāḷiyā na sametī”ti",
  "tika-abh08t34:184_4": "vatvā paṭikkhipati. Tathā cāha “netaṁ pāḷiyā sametī”ti. Na hi pāḷiyaṁ kāmāvacarānaṁ",
  "tika-abh08t34:184_5": "saṁsedajopapātikānaṁ aghānakānaṁ uppatti vuttā.",
  "tika-abh08t34:185": "Dhammahadayavibhaṅge hi –",
  "tika-abh08t34:186": "“Kāmadhātuyā upapattikkhaṇe kassaci ekādasāyatanāni pātubhavanti, kassaci dasāyatanāni, kassaci aparāni dasāyatanāni, kassaci navāyatanāni, kassaci sattāyatanāni pātubhavantī”ti –",
  "tika-abh08t34:187_0": "Vuttaṁ, na vuttaṁ “aṭṭhāyatanāni pātubhavantī”ti. Yadi hi aghānakassāpi upapatti",
  "tika-abh08t34:187_1": "siyā, tikkhattuṁ “dasāyatanāni pātubhavantī”ti vattabbaṁ siyā, tikkhattuñca “navāyatanāni",
  "tika-abh08t34:187_2": "pātubhavantī”ti, na cetaṁ vuttaṁ. Yamake ca ghānajivhānaṁ sahappavatti vuttāti taṁ",
  "tika-abh08t34:187_3": "upaparikkhitvā gahetabbanti. Ayañhettha ācariyassa adhippāyo – dhammahadayavibhaṅgapāḷiyañhi",
  "tika-abh08t34:187_4": "“ekādasā”ti paripuṇṇāyatanassa saddāyatanavajjāni ekādasāyatanāni vuttāni, “kassaci",
  "tika-abh08t34:187_5": "dasāyatanānī”ti andhassa cakkhāyatanavajjāni, “aparāni dasāyatanānī”ti badhirassa",
  "tika-abh08t34:187_6": "sotāyatanavajjāni, “navāyatanānī”ti andhabadhirassa cakkhusotavajjāni, “sattāyatanānī”ti",
  "tika-abh08t34:187_7": "gabbhaseyyakassa rūpagandharasakāyaphoṭṭhabbamanadhammāyatanavasena vuttaṁ. Yadi",
  "tika-abh08t34:187_8": "cakkhusotaghānavikalopi uppajjeyya, tassa aṭṭhevāyatanāni vattabbāni siyuṁ, na ca",
  "tika-abh08t34:187_9": "vuttaṁ “aṭṭhāyatanāni pātubhavantī”ti, tasmā nattheva cakkhusotaghānavikalo. Sati",
  "tika-abh08t34:187_10": "aghānakaupapattiyaṁ punapi “kassaci aparāni dasāyatanāni pātubhavantī”ti vattabbaṁ",
  "tika-abh08t34:187_11": "siyā. Tathā ca sati yathā andhabadhirassa vasena “kassaci navāyatanāni pātubhavantī”ti",
  "tika-abh08t34:187_12": "ekavāraṁ vuttaṁ, evaṁ andhāghānakassa, badhirāghānakassa ca vasena “kassaci aparāni",
  "tika-abh08t34:187_13": "navāyatanāni, kassaci aparāni navāyatanānī”ti vattabbaṁ siyā. Kāmabhave ajivhassa",
  "tika-abh08t34:187_14": "sattassābhāvato, ghānajivhāyatanānaṁ sahappavattivacanato ca tattheva kāmadhātuyaṁ",
  "tika-abh08t34:187_15": "aghānakassāsambhavoti.",
  "tika-abh08t34:188_0": "Jotipālattherādayo pana “saṁsedajassa jaccandhabadhiraaghānakanapuṁsakassa jivhākāyavatthudasakānaṁ",
  "tika-abh08t34:188_1": "vasena tiṁsarūpāni uppajjantīti vuttaṁ, na opapātikassa. Dhammahadayavibhaṅgapāḷiyañca",
  "tika-abh08t34:188_2": "‘upapattikkhaṇe’ti vuttattā opapātikasseva vasena nayo nīto. Yamakaṭṭhakathāyañca",
  "tika-abh08t34:188_3": "vuttaṁ ‘kāmadhātuyaṁ aghānako opapātiko natthi. Yadi bhaveyya, kassaci aṭṭhāyatanāni",
  "tika-abh08t34:188_4": "pātubhavantīti vadeyyā’ti, yampi dhammahadayavibhaṅge ‘kāmadhātuyā upapattikkhaṇe",
  "tika-abh08t34:188_5": "kassaci ekādasāyatanāni pātubhavantī’tiādīnaṁ niddese ‘opapātikānaṁ petāna’ntiādinā",
  "tika-abh08t34:188_6": "opapātika-ggahaṇameva kataṁ, na pana saṁsedaja-ggahaṇaṁ, taṁ paripuṇṇāyatanānaṁyeva",
  "tika-abh08t34:188_7": "saṁsedajānaṁ opapātikesu saṅgahavasena vuttanti veditabbaṁ. Tathā hi vuttaṁ aṭṭhakathāyaṁ",
  "tika-abh08t34:188_8": "‘saṁsedajayonikā paripuṇṇāyatanabhāvena opapātikasaṅgahaṁ katvā vuttā’ti, padhānāya",
  "tika-abh08t34:188_9": "vā yoniyā sabbaṁ paripuṇṇāyatanaṁ yoniṁ saṅgahetvā dassetuṁ ‘opapātikāna’nti vuttanti",
  "tika-abh08t34:188_10": "ca, tasmā na koci pāḷivirodho”ti vadanti.",
  "tika-abh08t34:189_0": "Apare panāhu – “kāmadhātuyaṁ aghānako opapātiko natthi. Yadi bhaveyya, kassaci aṭṭhāyatanāni",
  "tika-abh08t34:189_1": "pātubhavantīti vadeyyāti idaṁ manussesu saṁsedajopapātikānaṁ vasena vuttaṁ, te paripuṇṇāyatanāva.",
  "tika-abh08t34:189_2": "Kesañci pana aghānakakīṭānaṁ atthibhāvato apāyesu saṁsedajopapātike sandhāyetaṁ vutta”nti",
  "tika-abh08t34:189_3": "vadanti. Taṁ ānandācariyādīnaṁ matena paṭikkhepārahamevāti.",
  "tika-abh08t34:190_0": "757-8.Ukkaṁsassāvakaṁsassa antareti “sattatī”ti vuttaukkaṁsaparicchedassa, “tiṁsā”ti",
  "tika-abh08t34:190_1": "vuttaavakaṁsaparicchedassa ca majjhe. Anurūpato…pe… vibhāvināti jātiandhassa saṭṭhi",
  "tika-abh08t34:190_2": "rūpāni cakkhudasakābhāvato, tathā badhirassa sotadasakābhāvato, andhabadhirassa pana",
  "tika-abh08t34:190_3": "paṇṇāsa cakkhusotadasakābhāvatotiādinā nayena aññamaññāpekkhāya paripuṇṇā paripuṇṇānaṁ",
  "tika-abh08t34:190_4": "rūpānaṁ pāṇīnaṁ vasena rūpānaṁ samuppatti viññātabbāti attho. Yaṁ panettha vattabbaṁ, taṁ vuttamevāti.",
  "tika-abh08t34:191_0": "759-60. Evaṁ tīsu bhavesu paṭisandhiyaṁ rūpappavattiṁ dassetvā idāni pavattiyaṁ dassetuṁ",
  "tika-abh08t34:191_1": "“sattavīsati rūpānī”tiādi vuttaṁ. Kāmāvacarasattassa hi paripuṇṇāyatanassa asati",
  "tika-abh08t34:191_2": "andhabadhirādipasādavighāte yāva maraṇacittassa heṭṭhā sattarasamacittaṁ, tāva sattavīsati",
  "tika-abh08t34:191_3": "rūpāni pavattanti. Aparipuṇṇāyatanassa pana jaccandhādikassa heṭṭhā vuttanayena rūpānaṁ",
  "tika-abh08t34:191_4": "hāyanavaḍḍhanāni veditabbāni. Nanu aṭṭhavīsatiyeva rūpāni kāmabhave pavattantīti",
  "tika-abh08t34:191_5": "āha “appavattanato”tiādi.",
  "tika-abh08t34:192_0": "Ghānaṁ…pe… na vijjareti kāmavirāgabhāvanāvasena gandhādiggāhakesu pasādesu virattā",
  "tika-abh08t34:192_1": "hontīti ghānādittayaṁ natthi. Cakkhusotesu pana anuttaradassanādiatthaṁ virattā na",
  "tika-abh08t34:192_2": "hontīti tāni tesaṁ uppajjanti. Bhāvadvayaṁ kāmarāgūpanissayattā na uppajjati. Keci",
  "tika-abh08t34:192_3": "pana “lahutādittayampi rūpabhave natthi dandhattakarādidhātukkhobhābhāvato. Sati",
  "tika-abh08t34:192_4": "hi tādise dhātukkhobhe tappaṭipakkhehi lahutādīhi bhavitabba”nti vadanti, taṁ akāraṇaṁ.",
  "tika-abh08t34:192_5": "Na hi vūpasametabbapaccanīkāpekkho tabbirodhidhammuppādo. Tathā sati sahetukakiriyacittuppādesu",
  "tika-abh08t34:192_6": "kāyalahutādīnaṁ abhāvo eva siyā, tasmā pañceva rūpāni saññībrahmānaṁ na uppajjanti,",
  "tika-abh08t34:192_7": "avasesāni tevīsati rūpāni uppajjanti. Asaññībrahmānaṁ pana pañca pasādarūpāni, bhāvadvayaṁ,",
  "tika-abh08t34:192_8": "hadayavatthu, viññattidvayaṁ, lahutādittayanti terasa rūpāni vajjetvā avasesāni pannarasa uppajjanti.",
  "tika-abh08t34:193_0": "761.Catusantatīti catunnaṁ paccayānaṁ vasena catusantatirūpāni. Rūpe honti tisantatīti",
  "tika-abh08t34:193_1": "brahmānaṁ anāhārabhāvena āhārajarūpānaṁ abhāvato tisso santatiyo. Dvisantatīti cittajāhārajānaṁ",
  "tika-abh08t34:193_2": "abhāvato dve santatiyo. Bahiddhā ekasantatīti kammajādīnaṁ tissannampi abhāvato utujasantatiyeva.",
  "tika-abh08t34:194_0": "762-4. Evaṁ paṭisandhipavattīsu rūpānaṁ gaṇanaparicchedaṁ vatvā idāni tattha nesaṁ",
  "tika-abh08t34:194_1": "uppattikkamaṁ dassetuṁ “rūpaṁ nibbattamāna”ntiādi vuttaṁ. Sabbesanti kāmarūpabhavikānaṁ",
  "tika-abh08t34:194_2": "sabbasattānaṁ. Paṭisandhikkhaṇe panāti ettha dasakattayaṁ hotīti pāṭhaseso. Tenāha",
  "tika-abh08t34:194_3": "“yathevā”tiādi. Paṭisandhikkhaṇe dasakattayaṁ heṭṭhā vuttampi “tañca kho sandhicittassā”tiādikaṁ",
  "tika-abh08t34:194_4": "visesaṁ dassetuṁ puna vuttaṁ. Cittassa tīsu khaṇesu kammajarūpānaṁ samuppattito āha",
  "tika-abh08t34:194_5": "“tathevā”tiādi. Tiṁsa tiṁsevāti tiṁsa tiṁseva kammajarūpāni.",
  "tika-abh08t34:195_0": "Ānandācariyo pana “cittassa ṭhitikkhaṇameva natthi, bhaṅgakkhaṇe ca rūpuppādo natthīti",
  "tika-abh08t34:195_1": "catusamuṭṭhānikānipi rūpāni cittassa uppādakkhaṇeyeva hontī”ti āha. Vuttañhi tena",
  "tika-abh08t34:195_2": "– yo cettha cittassa ṭhitikkhaṇo vutto, so ca atthi natthīti vicāretabbo. Cittayamake",
  "tika-abh08t34:195_3": "hi “uppannaṁ uppajjamāna”nti etassa vibhaṅge “bhaṅgakkhaṇe uppannaṁ no ca uppajjamāna”nti",
  "tika-abh08t34:195_4": "ettakameva vuttaṁ, na vuttaṁ “ṭhitikkhaṇe bhaṅgakkhaṇe cā”ti. Tathā”na uppajjamānaṁ",
  "tika-abh08t34:195_5": "na uppanna”nti ettha “bhaṅgakkhaṇe na uppajjamānaṁ no ca na uppanna”nti ettakameva",
  "tika-abh08t34:195_6": "vuttaṁ, na vuttaṁ “ṭhitikkhaṇe bhaṅgakkhaṇe cā”ti. Evaṁ “na niruddhaṁ na nirujjhamāna”nti",
  "tika-abh08t34:195_7": "etesaṁ paripuṇṇavissajjane “uppādakkhaṇe anāgatañcā”ti vatvā “ṭhitikkhaṇe”ti avacanaṁ,",
  "tika-abh08t34:195_8": "atikkantakālavāre ca “bhaṅgakkhaṇe cittaṁ uppādakkhaṇaṁ vītikkanta”nti vatvā “ṭhitikkhaṇe”ti",
  "tika-abh08t34:195_9": "avacanaṁ ṭhitikkhaṇābhāvaṁ cittassa dīpeti. Suttepi hi “ṭhitassa aññathattaṁ paññāyatī”ti",
  "tika-abh08t34:195_10": "tasseva ekassa aññathattābhāvato yassā aññathattaṁ paññāyati, sā santatiṭṭhitīti",
  "tika-abh08t34:195_11": "na na sakkā vattuṁ. Vijjamānaṁ taṁkhaṇadvayasamaṅgī ṭhitanti. Yo cettha cittassa",
  "tika-abh08t34:195_12": "nirodhakkhaṇe rūpuppādo vutto, so ca vicāretabbo. Kasmā? “Yassa vā pana samudayasaccaṁ",
  "tika-abh08t34:195_13": "nirujjhati, tassa dukkhasaccaṁ uppajjatīti? No”ti vuttanti, na ca cittasamuṭṭhānarūpameva",
  "tika-abh08t34:195_14": "sandhāya paṭikkhepo katoti sakkā viññātuṁ cittasamuṭṭhānarūpādhikārassa abhāvāti.",
  "tika-abh08t34:196_0": "Ācariyassa hi ayamadhippāyo – uppannauppajjamānavārādīsu “ṭhitikkhaṇe”ti avacanaṁ",
  "tika-abh08t34:196_1": "“cittassa ṭhitikkhaṇaṁ nāma natthī”ti imamatthaṁ dīpeti. Na hi yathādhammasāsane",
  "tika-abh08t34:196_2": "abhidhamme labbhamānassa avacane kāraṇaṁ dissati. Na kevalaṁ abhidhamme avacanameva",
  "tika-abh08t34:196_3": "cittassa ṭhitikkhaṇabhāvajotakaṁ, apica kho “ṭhitassa aññathattaṁ paññāyatī”ti evamāgatā",
  "tika-abh08t34:196_4": "suttantapāḷipi. Aññathattaṁ nāma pubbāparaviseso. Apica yathā bhūto dhammo uppajjati,",
  "tika-abh08t34:196_5": "kiṁ tathā bhūtova bhijjati, udāhu aññathā bhūto. Yadi tathā bhūtova bhijjati, na",
  "tika-abh08t34:196_6": "jaratāya sambhavo. Aññathā bhūto, añño eva soti sabbathāpi ṭhitikkhaṇassa abhāvoyeva.",
  "tika-abh08t34:196_7": "Yadi ca cittassa bhaṅgakkhaṇe rūpaṁ uppajjeyya, taṁ dukkhasaccanti katvā “no”ti vattuṁ",
  "tika-abh08t34:196_8": "na sakkā, vuttañca, tasmā viññāyati “cittassa nirodhakkhaṇe rūpuppādo natthī”ti.",
  "tika-abh08t34:197_0": "Ācariyajotipāladhammapālattherānaṁ panetaṁ nakkhamati. Tehi “ekadhammādhārabhāvepi",
  "tika-abh08t34:197_1": "uppādanirodhānaṁ añño uppādakkhaṇo, añño nirodhakkhaṇo. Uppādāvatthañhi upādāya uppādakkhaṇo,",
  "tika-abh08t34:197_2": "nirodhāvatthaṁ upādāya nirodhakkhaṇo. Uppādāvatthāya ca bhinnā nirodhāvatthāti ekasmiṁyeva",
  "tika-abh08t34:197_3": "ca sabhāvadhamme yathā icchitabbā, aññathā aññoyeva dhammo uppajjati, añño nirujjhatīti",
  "tika-abh08t34:197_4": "āpajjeyya, evaṁ nirodhāvatthāya viya nirodhābhimukhāvatthāyapi bhavitabbaṁ, sā ṭhiti",
  "tika-abh08t34:197_5": "jaratā cā”ti sampaṭicchitabbametaṁ.",
  "tika-abh08t34:198_0": "Yadi evaṁ, kasmā pāḷiyaṁ ṭhitikkhaṇo na vuttoti? Vineyyajjhāsayānurodhena nayadassanavasena",
  "tika-abh08t34:198_1": "pāḷigatīti veditabbāti. Abhidhammadesanāpi hi kadāci vineyyajjhāsayānurodhena pavattati,",
  "tika-abh08t34:198_2": "yathā rūpassa uppādo “upacayo santatī”ti bhinditvā desito. Hetusampayuttadukādidesanā",
  "tika-abh08t34:198_3": "cettha nidassitabbā. “Yassa vā panā”tiādipucchāya vissajjane ca arūpalokaṁ cittasamuṭṭhānarūpaṁ",
  "tika-abh08t34:198_4": "vā sandhāya “no”ti sakkā vattuṁ. Ayañhi yamakadesanāya pakati, yadidaṁ yathāsambhavayojanāti.",
  "tika-abh08t34:198_5": "Atha vā paccāsattiñāyena yaṁ samudayasaccaṁ nirujjhati, tena yaṁ dukkhasaccaṁ uppādetabbaṁ",
  "tika-abh08t34:198_6": "cittacetasikatappaṭibaddharūpasaṅkhātaṁ, tassa tadā uppatti natthīti “no”ti vissajjanaṁ,",
  "tika-abh08t34:198_7": "na sabbassa vacanato, tasmā na sakkā cittassa ṭhitikkhaṇe, bhaṅgakkhaṇe ca rūpuppādanaṁ",
  "tika-abh08t34:198_8": "paṭikkhipitunti vadanti.",
  "tika-abh08t34:199_0": "Utujarūpāni pana paṭisandhicittassa ṭhitikkhaṇato paṭṭhāya aṭṭhakanavakavasena uppajjanti.",
  "tika-abh08t34:199_1": "Paṭisandhikkhaṇe hi uppannānaṁ kammajarūpānaṁ abbhantare sahuppādaekanirodhatejodhātu",
  "tika-abh08t34:199_2": "ṭhānaṁ patvā tassa ṭhitikkhaṇe aṭṭha rūpāni samuṭṭhāpeti, tattha uppannā tejodhātu",
  "tika-abh08t34:199_3": "paṭisandhicittassa bhaṅgakkhaṇe, tattha uppannā paṭhamabhavaṅgassa uppādakkhaṇeti",
  "tika-abh08t34:199_4": "evamādinā aṭṭhakaṁ, kadāci saddapātubhāvakāle tena saha saddanavakañca uppajjati.",
  "tika-abh08t34:199_5": "Cittajarūpāni ca paṭisandhito anantaraṁ paṭhamabhavaṅgato paṭṭhāya rūpajanakacittānaṁ",
  "tika-abh08t34:199_6": "uppādakkhaṇe aṭṭhakavasena, saddapātubhāvādikāle saddanavakādivasena ca pavattanti.",
  "tika-abh08t34:199_7": "Āhārajāni pana ekassa, dvinnaṁ vā sattāhānaṁ atikkamena nibbattanti. Nanu ca ajjhohaṭāhārapaccayena",
  "tika-abh08t34:199_8": "āhāro rūpaṁ samuṭṭhāpeti, gabbhe sayantassa ca kuto ajjhoharaṇāhāroti? Samātito.",
  "tika-abh08t34:199_9": "Mātarā hi bhuttaṁ kucchigatassa sarīre abbhañjanaṁ viya āhārakiccaṁ karoti. Tenāhu porāṇā –",
  "tika-abh08t34:200": "“Yañcassa bhuñjatī mātā,",
  "tika-abh08t34:201": "Annaṁ pānañca bhojanaṁ;",
  "tika-abh08t34:202": "Tena so tattha yāpeti,",
  "tika-abh08t34:203": "Mātukucchigato naro”ti. ;",
  "tika-abh08t34:204_0": "Tasmā mātarā ajjhohaṭāhārena anuggahite sarīre abbhantarikā ojā laddhappaccayā rūpaṁ",
  "tika-abh08t34:204_1": "samuṭṭhāpeti, cakkhusotaghānajivhādasakā pana pañcapasādāvatthaṁ atikkamma pacchā",
  "tika-abh08t34:204_2": "sattame sattāhe uppajjanti, “ekādasame sattāhe”ti ānandācariyo avoca. Ayamettha gabbhaseyyakānaṁ rūpappavattinayo.",
  "tika-abh08t34:205_0": "Opapātikānampi paṭisandhicittassa uppādakkhaṇe kammasamuṭṭhānāni sattati rūpāni uppajjanti,",
  "tika-abh08t34:205_1": "tathevassa ṭhitikkhaṇe, bhaṅgakkhaṇe ca sattati sattatītiādinā vuttanayena ukkaṁsāvakaṁsato",
  "tika-abh08t34:205_2": "kāmabhavikasattānaṁ, rūpībrahmānañca yathāvuttanayeneva yathānurūpaṁ kammasamuṭṭhānānaṁ,",
  "tika-abh08t34:205_3": "utusamuṭṭhānānañca pavatti veditabbā. Āhārajarūpaṁ pana kāmāvacarānaṁ sabbapaṭhamaṁ",
  "tika-abh08t34:205_4": "attano mukhagatakheḷaṁ ajjhoharaṇakāle uppajjati. Saññībrahmānaṁ taṁ sabbena sabbaṁ",
  "tika-abh08t34:205_5": "natthi. Asaññīnañca cittajāhārajāni natthevāti ayaṁ viseso. Evaṁ uppajjamānesu ca",
  "tika-abh08t34:205_6": "panetesu rūpesu yaṁ cittassa uppādakkhaṇe uppannaṁ, taṁ attanā sahuppannacittaṁ ādiṁ",
  "tika-abh08t34:205_7": "katvā sattarasamacittassa nirodhakkhaṇe nirujjhati, ṭhitikkhaṇe uppannaṁ aṭṭhārasamassa",
  "tika-abh08t34:205_8": "uppādakkhaṇe nirujjhati, bhaṅgakkhaṇe uppannaṁ imassa ṭhitikkhaṇe nirujjhatīti evaṁ",
  "tika-abh08t34:205_9": "uppajjantaṁ, nirujjhantañca yāva maraṇacittassa heṭṭhā sattarasamacittaṁ, tāva yathārahaṁ",
  "tika-abh08t34:205_10": "catusantatiādivasena pavattatīti. Āsannamaraṇassa pana cutito sattarasamacittassa",
  "tika-abh08t34:205_11": "ṭhitikkhaṇamādiṁ katvā kammajarūpaṁ na samuṭṭhāti. Yadi samuṭṭhāti, maraṇaṁ na siyā",
  "tika-abh08t34:205_12": "anupacchinnattā kammajarūpānaṁ. Kammajarūpasamucchede hi “mato”ti vuccati. Vuttañhi –",
  "tika-abh08t34:206": "“Āyu usmā ca viññāṇaṁ, yadā kāyaṁ jahantimaṁ;",
  "tika-abh08t34:207": "Apaviddho tadā seti, niratthaṁva kaliṅgara”nti. ;",
  "tika-abh08t34:208_0": "Sattarasamena saha uppannañca taṁ cuticittena saha nirujjhati, aparañca na uppajjati.",
  "tika-abh08t34:208_1": "Āyukkhayā, kammakkhayā, ubhayakkhayā, upakkamena vā kassacīti evaṁ kammajarūpasseva",
  "tika-abh08t34:208_2": "hi maraṇaṁ hoti satipi āhāraje, aṭṭhakathāmatena cittaje ca. Tampi apagatajīvassa",
  "tika-abh08t34:208_3": "na uppajjati. Utujarūpaṁ pana pavattati eva. Tathā saṁsedajānaṁ, opapātikānaṁ pana",
  "tika-abh08t34:208_4": "sarīranikkhepābhāvato tampi na pavattati.",
  "tika-abh08t34:209_0": "765-6. Uppādavayavantatāya nicco dhuvo na hotīti anicco, niccakhaṇikatāya vā na icco",
  "tika-abh08t34:209_1": "sassatādivasena anupagantabboti anicco. Ayañhi vināso janakapaccayato aññahetunirapekkhatāya",
  "tika-abh08t34:209_2": "niccakhaṇikova hoti. Dhuvasāravirahitattā addhuvo. Avasavattanaṭṭhena anattā. Udayavayapaṭipīḷanena,",
  "tika-abh08t34:209_3": "dukkhavatthutāya ca dukkhānaṁ khandho samūhoti dukkhakkhandho. Evaṁvidho pana sukhehi",
  "tika-abh08t34:209_4": "asammissoyevāti āha “kevalo”ti. Kassacipi vā rūpassa sukhasabhāvassa abhāvato sakalopi",
  "tika-abh08t34:209_5": "dukkhakkhandhoti vuttaṁ “dukkhakkhandho ca kevalo”ti. Paccayayāpaniyatāya ca rogamūlatāya",
  "tika-abh08t34:209_6": "ca rogato. So hi yathārahaṁ paccayehi yāpetabbatāya yāpyarogo viyāti rogato daṭṭhabbo.",
  "tika-abh08t34:209_7": "Yāpyabyādhi hi rogo, itaro ābādho, mūlabyādhi viya cesa anubaddhabyādhīnaṁ kilesarogādīnaṁ",
  "tika-abh08t34:209_8": "mūlabhāvato rogato daṭṭhabbo. Dukkhatāsūlayogitāya, kilesāsucipaggharaṇatāya, uppādajarābhaṅgehi",
  "tika-abh08t34:209_9": "uddhumātaparipakkapabhinnatāya ca gaṇḍato. So hi dukkhadukkhatā saṅkhāradukkhatā",
  "tika-abh08t34:209_10": "vipariṇāmadukkhatāti tividhadukkhatāsaṅkhātena rujjanena yuttatāya, yathārahamārammaṇavasena",
  "tika-abh08t34:209_11": "ca samannāgamavasena ca rāgādikilesāsucivissandanato, ahutvā sambhavanato, uppattiyā",
  "tika-abh08t34:209_12": "uddhumātattā jarābhaṅgehi ca yathākkamaṁ paripakkapabhinnabhāvato gaṇḍasadisoti gaṇḍato",
  "tika-abh08t34:209_13": "daṭṭhabbo. Avasavattanatāya, avidheyyatāya ca parato. Yathā hi paro patanto parassa",
  "tika-abh08t34:209_14": "vasaṁ na gacchati, evametaṁ subhasukhādibhāvena vase vattetuṁ asakkuṇeyyatāya avasavattanato",
  "tika-abh08t34:209_15": "“mā jīratha, mā marathā”tiādinā vidhātuṁ asakkuṇeyyatāya avidheyyabhāvato parato",
  "tika-abh08t34:209_16": "daṭṭhabbaṁ. Byādhijarāmaraṇehi palujjanato, ābyāsanato ca palokato. Idaṁ byādhiādīhi",
  "tika-abh08t34:209_17": "pakārehi bhijjanato, vinassanato, etehi eva vā ābyāsanato byasanatthassa loka-saddassa",
  "tika-abh08t34:209_18": "pavisiṭṭhassa ābyāsanatthatāya palokato daṭṭhabbaṁ. Chandanti rajjanavasena pavattaṁ chandaṁ.",
  "tika-abh08t34:210": "767.Dhammasenāpatināti dhammasenāya pati nāyakoti dhammasenāpati, sāriputtatthero, tena. Hitasaṅkhāto attho etassāti hitatthi, tena. Sakkaccāti uggahaṇadhāraṇādīsu atandito hutvā.",
  "tika-abh08t34:211": "Iti abhidhammatthavikāsiniyā nāma",
  "tika-abh08t34:212": "Abhidhammāvatārasaṁvaṇṇanāya",
  "tika-abh08t34:213": "Rūpavibhāgavaṇṇanā niṭṭhitā."
}