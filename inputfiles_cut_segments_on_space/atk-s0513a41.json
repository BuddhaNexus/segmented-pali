{
  "atk-s0513a41:0": "11. Ekādasakanipāto",
  "atk-s0513a41:2": " [455] 1. Mātuposakajātakavaṇṇanā",
  "atk-s0513a41:3_0": "Tassanāgassa vippavāsenāti idaṁ satthā jetavane viharanto mātuposakabhikkhuṁ ārabbha",
  "atk-s0513a41:3_1": "kathesi. Paccuppannavatthu sāmajātakavatthusadisameva. Satthā pana bhikkhū āmantetvā",
  "atk-s0513a41:3_2": "‘‘mā bhikkhave, etaṁ bhikkhuṁ ujjhāyittha, porāṇakapaṇḍitā tiracchānayoniyaṁ nibbattāpi",
  "atk-s0513a41:3_3": "mātarā viyuttā sattāhaṁ nirāhāratāya sussamānā rājārahaṁ bhojanaṁ labhitvāpi ‘mātarā",
  "atk-s0513a41:3_4": "vinā na bhuñjissāmā’ti mātaraṁ disvāva gocaraṁ gaṇhiṁsū’’ti vatvā tehi yācito atītamāhari.",
  "atk-s0513a41:4_0": "Atīte bārāṇasiyaṁ brahmadatte rajjaṁ kārente bodhisatto himavantapadese hatthiyoniyaṁ",
  "atk-s0513a41:4_1": "nibbattitvā sabbaseto ahosi abhirūpo dassanīyo pāsādiko lakkhaṇasampanno asītihatthisahassaparivāro.",
  "atk-s0513a41:4_2": "So jarājiṇṇaṁ mātaraṁ posesi, mātā panassa andhā. So madhuramadhurāni phalāphalāni",
  "atk-s0513a41:4_3": "hatthīnaṁ datvā mātu santikaṁ pesesi. Hatthī tassā adatvā attanāva khādanti. So pariggaṇhanto",
  "atk-s0513a41:4_4": "taṁ pavattiṁ ñatvā ‘‘yūthaṁ chaḍḍetvā mātarameva posessāmī’’ti rattibhāge aññesaṁ",
  "atk-s0513a41:4_5": "hatthīnaṁ ajānantānaṁ mātaraṁ gahetvā caṇḍoraṇapabbatapādaṁ gantvā ekaṁ naḷiniṁ upanissāya",
  "atk-s0513a41:4_6": "ṭhitāya pabbataguhāyaṁ mātaraṁ ṭhapetvā posesi. Atheko bārāṇasivāsī vanacarako maggamūḷho",
  "atk-s0513a41:4_7": "disaṁ vavatthapetuṁ asakkonto mahantena saddena paridevi. Bodhisatto tassa saddaṁ",
  "atk-s0513a41:4_8": "sutvā ‘‘ayaṁ puriso anātho, na kho pana metaṁ patirūpaṁ, yaṁ esa mayi ṭhite idha",
  "atk-s0513a41:4_9": "vinasseyyā’’ti tassa santikaṁ gantvā taṁ bhayena palāyantaṁ disvā ‘‘ambho purisa,",
  "atk-s0513a41:4_10": "natthi te maṁ nissāya bhayaṁ, mā palāyi, kasmā tvaṁ paridevanto vicarasī’’ti pucchitvā",
  "atk-s0513a41:4_11": "‘‘sāmi, ahaṁ maggamūḷho, ajja me sattamo divaso’’ti vutte ‘‘bho purisa, mā bhāyi,",
  "atk-s0513a41:4_12": "ahaṁ taṁ manussapathe ṭhapessāmī’’ti taṁ attano piṭṭhiyaṁ nisīdāpetvā araññā nīharitvā",
  "atk-s0513a41:4_13": "nivatti. Sopi pāpo ‘‘nagaraṁ gantvā rañño ārocessāmī’’ti rukkhasaññaṁ pabbatasaññaṁ",
  "atk-s0513a41:4_14": "karontova nikkhamitvā bārāṇasiṁ agamāsi.",
  "atk-s0513a41:5_0": "Tasmiṁ kāle rañño maṅgalahatthī kālamakāsi. Rājā ‘‘sace kenaci katthaci opavayhaṁ",
  "atk-s0513a41:5_1": "kātuṁ yuttarūpo hatthī diṭṭho atthi, so ācikkhatū’’ti bheriṁ carāpesi. So puriso",
  "atk-s0513a41:5_2": "rājānaṁ upasaṅkamitvā ‘‘mayā, deva, tumhākaṁ opavayho bhavituṁ yuttarūpo sabbaseto",
  "atk-s0513a41:5_3": "sīlavā hatthirājā diṭṭho, ahaṁ maggaṁ dassessāmi, mayā saddhiṁ hatthācariye pesetvā",
  "atk-s0513a41:5_4": "taṁ gaṇhāpethā’’ti āha. Rājā ‘‘sādhū’’ti ‘‘imaṁ maggadesakaṁ katvā araññaṁ gantvā",
  "atk-s0513a41:5_5": "iminā vuttaṁ hatthināgaṁ ānethā’’ti tena saddhiṁ mahantena parivārena hatthācariyaṁ",
  "atk-s0513a41:5_6": "pesesi. So tena saddhiṁ gantvā bodhisattaṁ naḷiniṁ pavisitvā gocaraṁ gaṇhantaṁ passi.",
  "atk-s0513a41:5_7": "Bodhisattopi hatthācariyaṁ disvā ‘‘idaṁ bhayaṁ na aññato uppannaṁ, tassa purisassa",
  "atk-s0513a41:5_8": "santikā uppannaṁ bhavissati, ahaṁ kho pana mahābalo hatthisahassampi viddhaṁsetuṁ",
  "atk-s0513a41:5_9": "samattho homi, kujjhitvā saraṭṭhakaṁ senāvāhanaṁ nāsetuṁ, sace pana kujjhissāmi,",
  "atk-s0513a41:5_10": "sīlaṁ me bhijjissati, tasmā ajja sattīhi koṭṭiyamānopi na kujjhissāmī’’ti adhiṭṭhāya",
  "atk-s0513a41:5_11": "sīsaṁ nāmetvā niccalova aṭṭhāsi. Hatthācariyo padumasaraṁ otaritvā tassa lakkhaṇasampattiṁ",
  "atk-s0513a41:5_12": "disvā ‘‘ehi puttā’’ti rajatadāmasadisāya soṇḍāya gahetvā sattame divase bārāṇasiṁ",
  "atk-s0513a41:5_13": "pāpuṇi. Bodhisattamātā pana putte anāgacchante ‘‘putto me rājarājamahāmattādīhi nīto",
  "atk-s0513a41:5_14": "bhavissati, idāni tassa vippavāsena ayaṁ vanasaṇḍo vaḍḍhissatī’’ti paridevamānā dve gāthā abhāsi –",
  "atk-s0513a41:6": "1.",
  "atk-s0513a41:7": " ‘‘Tassa nāgassa vippavāsena, virūḷho sallakī ca kuṭajā ca;",
  "atk-s0513a41:8": "Kuruvindakaravīrā bhisasāmā ca, nivāte pupphitā ca kaṇikārā.",
  "atk-s0513a41:9": "2.",
  "atk-s0513a41:10": " ‘‘Kocideva suvaṇṇakāyurā, nāgarājaṁ bharanti piṇḍena;",
  "atk-s0513a41:11": "Yattha rājā rājakumāro vā, kavacamabhihessati achambhito’’ti.",
  "atk-s0513a41:12_0": "Tattha virūḷhāti vaḍḍhitā nāma, natthettha saṁsayoti asaṁsayavasenevamāha. Sallakī",
  "atk-s0513a41:12_1": "ca kuṭajā cāti indasālarukkhā ca kuṭajarukkhā ca. Kuruvindakaravīrā bhisasāmā cāti",
  "atk-s0513a41:12_2": "kuruvindarukkhā ca karavīranāmakāni mahātiṇāni ca bhisāni ca sāmākāni cāti attho.",
  "atk-s0513a41:12_3": "Ete ca sabbe idāni vaḍḍhissantīti paridevati. Nivāteti pabbatapāde. Pupphitāti mama",
  "atk-s0513a41:12_4": "puttena sākhaṁ bhañjitvā akhādiyamānā kaṇikārāpi pupphitā bhavissantīti vuttaṁ hoti.",
  "atk-s0513a41:12_5": "Kocidevāti katthacideva gāme vā nagare vā. Suvaṇṇakāyurāti suvaṇṇābharaṇā rājarājamahāmattā.",
  "atk-s0513a41:12_6": "Bharanti piṇḍenāti ajja mātuposakaṁ nāgarājaṁ rājārahassa bhojanassa suvaḍḍhitena",
  "atk-s0513a41:12_7": "piṇḍena posenti. Yatthāti yasmiṁ nāgarāje rājā nisīditvā. Kavacamabhihessatīti saṅgāmaṁ",
  "atk-s0513a41:12_8": "pavisitvā paccāmittānaṁ kavacaṁ abhihanissati bhindissati. Idaṁ vuttaṁ hoti – ‘‘yattha",
  "atk-s0513a41:12_9": "mama putte nisinno rājā vā rājakumāro vā achambhito hutvā sapattānaṁ kavacaṁ hanissati,",
  "atk-s0513a41:12_10": "taṁ me puttaṁ nāgarājānaṁ suvaṇṇābharaṇā ajja piṇḍena bharantī’’ti.",
  "atk-s0513a41:13_0": "Hatthācariyopi antarāmaggeva rañño sāsanaṁ pesesi. Taṁ sutvā rājā nagaraṁ alaṅkārāpesi.",
  "atk-s0513a41:13_1": "Hatthācariyo bodhisattaṁ katagandhaparibhaṇḍaṁ alaṅkatapaṭiyattaṁ hatthisālaṁ netvā",
  "atk-s0513a41:13_2": "vicitrasāṇiyā parikkhipāpetvā rañño ārocāpesi. Rājā nānaggarasabhojanaṁ ādāya gantvā",
  "atk-s0513a41:13_3": "bodhisattassa dāpesi. So ‘‘mātaraṁ vinā gocaraṁ na gaṇhissāmī’’ti piṇḍaṁ na gaṇhi.",
  "atk-s0513a41:13_4": "Atha naṁ yācanto rājā tatiyaṁ gāthamāha –",
  "atk-s0513a41:14": "3.",
  "atk-s0513a41:15": " ‘‘Gaṇhāhi nāga kabaḷaṁ, mā nāga kisako bhava;",
  "atk-s0513a41:16": "Bahūni rājakiccāni, tāni nāga karissasī’’ti.",
  "atk-s0513a41:17": "Taṁ sutvā bodhisatto catutthaṁ gāthamāha –",
  "atk-s0513a41:18": "4.",
  "atk-s0513a41:19": " ‘‘Sā nūnasā kapaṇikā, andhā apariṇāyikā;",
  "atk-s0513a41:20": "Khāṇuṁ pādena ghaṭṭeti, giriṁ caṇḍoraṇaṁ patī’’ti.",
  "atk-s0513a41:21_0": "Tattha sā nūnasāti mahārāja, nūna sā esā. Kapaṇikāti puttaviyogena kapaṇā. Khāṇunti",
  "atk-s0513a41:21_1": "tattha tattha patitaṁ rukkhakaliṅgaraṁ. Ghaṭṭetīti paridevamānā tattha tattha pādena",
  "atk-s0513a41:21_2": "pothentī nūna pādena hanati . Giriṁ caṇḍoraṇaṁ patīti caṇḍoraṇapabbatābhimukhī, pabbatapāde",
  "atk-s0513a41:21_3": "paripphandamānāti attho.",
  "atk-s0513a41:22": "Atha naṁ pucchanto rājā pañcamaṁ gāthamāha –",
  "atk-s0513a41:23": "5.",
  "atk-s0513a41:24": " ‘‘Kā nu te sā mahānāga, andhā apariṇāyikā;",
  "atk-s0513a41:25": "Khāṇuṁ pādena ghaṭṭeti, giriṁ caṇḍoraṇaṁ patī’’ti.",
  "atk-s0513a41:27": "Bodhisatto chaṭṭhaṁ gāthamāha –",
  "atk-s0513a41:28": "6.",
  "atk-s0513a41:29": " ‘‘Mātā me sā mahārāja, andhā apariṇāyikā;",
  "atk-s0513a41:30": "Khāṇuṁ pādena ghaṭṭeti, giriṁ caṇḍoraṇaṁ patī’’ti.",
  "atk-s0513a41:31": "Rājā chaṭṭhagāthāya tamatthaṁ sutvā muñcāpento sattamaṁ gāthamāha –",
  "atk-s0513a41:32": "7.",
  "atk-s0513a41:33": " ‘‘Muñcathetaṁ mahānāgaṁ, yoyaṁ bharati mātaraṁ;",
  "atk-s0513a41:34": "Sametu mātarā nāgo, saha sabbehi ñātibhī’’ti.",
  "atk-s0513a41:35_0": "Tattha yoyaṁ bharatīti ayaṁ nāgo ‘‘ahaṁ, mahārāja, andhaṁ mātaraṁ posemi, mayā vinā",
  "atk-s0513a41:35_1": "mayhaṁ mātā jīvitakkhayaṁ pāpuṇissati, tāya vinā mayhaṁ issariyena attho natthi,",
  "atk-s0513a41:35_2": "ajja me mātu gocaraṁ alabhantiyā sattamo divaso’’ti vadati, tasmā yo ayaṁ mātaraṁ",
  "atk-s0513a41:35_3": "bharati, etaṁ mahānāgaṁ khippaṁ muñcatha. Sabbehi ñātibhīti saddhiṁ esa mātarā sametu samāgacchatūti.",
  "atk-s0513a41:36": "Aṭṭhamanavamā abhisambuddhagāthā honti –",
  "atk-s0513a41:37": "8.",
  "atk-s0513a41:38": " ‘‘Mutto ca bandhanā nāgo, muttamādāya kuñjaro;",
  "atk-s0513a41:39": "Muhuttaṁ assāsayitvā, agamā yena pabbato.",
  "atk-s0513a41:40": "9.",
  "atk-s0513a41:41": " ‘‘Tato so naḷiniṁ gantvā, sītaṁ kuñjarasevitaṁ;",
  "atk-s0513a41:42": "Soṇḍāyūdakamāhatvā, mātaraṁ abhisiñcathā’’ti.",
  "atk-s0513a41:43_0": "So kira nāgo bandhanā mutto thokaṁ vissamitvā rañño dasarājadhammagāthāya dhammaṁ",
  "atk-s0513a41:43_1": "desetvā ‘‘appamatto hohi, mahārājā’’ti ovādaṁ datvā mahājanena gandhamālādīhi pūjiyamāno",
  "atk-s0513a41:43_2": "nagarā nikkhamitvā tadaheva taṁ padumasaraṁ patvā ‘‘mama mātaraṁ gocaraṁ gāhāpetvāva",
  "atk-s0513a41:43_3": "sayaṁ gaṇhissāmī’’ti bahuṁ bhisamuḷālaṁ ādāya soṇḍapūraṁ udakaṁ gahetvā guhāleṇato",
  "atk-s0513a41:43_4": "nikkhamitvā guhādvāre nisinnāya mātuyā santikaṁ gantvā sattāhaṁ nirāhāratāya mātu",
  "atk-s0513a41:43_5": "sarīrassa phassapaṭilābhatthaṁ upari udakaṁ siñci, tamatthaṁ āvikaronto satthā dve",
  "atk-s0513a41:43_6": "gāthā abhāsi. Bodhisattassa mātāpi ‘‘devo vassatī’’ti saññāya taṁ akkosantī dasamaṁ gāthamāha –",
  "atk-s0513a41:44": "10.",
  "atk-s0513a41:45": " ‘‘Koyaṁ anariyo devo, akālenapi vassati;",
  "atk-s0513a41:46": "Gato me atrajo putto, yo mayhaṁ paricārako’’ti.",
  "atk-s0513a41:47": "Tattha atrajoti attato jāto.",
  "atk-s0513a41:48": "Atha naṁ samassāsento bodhisatto ekādasamaṁ gāthamāha –",
  "atk-s0513a41:49": "11.",
  "atk-s0513a41:50": " ‘‘Uṭṭhehi amma kiṁ sesi, āgato tyāhamatrajo;",
  "atk-s0513a41:51": "Muttomhi kāsirājena, vedehena yasassinā’’ti.",
  "atk-s0513a41:52_0": "Tattha āgato tyāhanti āgato te ahaṁ. Vedehenāti ñāṇasampannena. Yasassināti mahāparivārena",
  "atk-s0513a41:52_1": "tena raññā maṅgalahatthibhāvāya gahitopi ahaṁ mutto, idāni tava santikaṁ āgato uṭṭhehi gocaraṁ gaṇhāhīti.",
  "atk-s0513a41:53": "Sā tuṭṭhamānasā rañño anumodanaṁ karontī osānagāthamāha –",
  "atk-s0513a41:54": "12.",
  "atk-s0513a41:55": " ‘‘Ciraṁ jīvatu so rājā, kāsīnaṁ raṭṭhavaḍḍhano;",
  "atk-s0513a41:56": "Yo me puttaṁ pamocesi, sadā vuddhāpacāyika’’nti.",
  "atk-s0513a41:57_0": "Tadā rājā bodhisattassa guṇe pasīditvā naḷiniyā avidūre gāmaṁ māpetvā bodhisattassa",
  "atk-s0513a41:57_1": "ca mātu cassa nibaddhaṁ vattaṁ paṭṭhapesi. Aparabhāge bodhisatto mātari kālakatāya",
  "atk-s0513a41:57_2": "tassā sarīraparihāraṁ katvā kāraṇḍakaassamapadaṁ nāma gato. Tasmiṁ pana ṭhāne himavantato",
  "atk-s0513a41:57_3": "otaritvā pañcasatā isayo vasiṁsu, taṁ vattaṁ tesaṁ adāsi. Rājā bodhisattassa samānarūpaṁ",
  "atk-s0513a41:57_4": "silāpaṭimaṁ kāretvā mahāsakkāraṁ pavattesi . Sakalajambudīpavāsino anusaṁvaccharaṁ",
  "atk-s0513a41:57_5": "sannipatitvā hatthimahaṁ nāma kariṁsu.",
  "atk-s0513a41:58_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0513a41:58_1": "mātuposakabhikkhu sotāpattiphale patiṭṭhahi. Tadā rājā ānando ahosi, pāpapuriso devadatto,",
  "atk-s0513a41:58_2": "hatthācariyo sāriputto, mātā hatthinī mahāmāyā, mātuposakanāgo pana ahameva ahosinti.",
  "atk-s0513a41:59": "Mātuposakajātakavaṇṇanā paṭhamā.",
  "atk-s0513a41:61": " [456] 2. Juṇhajātakavaṇṇanā",
  "atk-s0513a41:62_0": "Suṇohi mayhaṁ vacanaṁ janindāti idaṁ satthā jetavane viharanto ānandattherena laddhavare",
  "atk-s0513a41:62_1": "ārabbha kathesi. Paṭhamabodhiyañhi vīsati vassāni bhagavato anibaddhupaṭṭhākā ahesuṁ.",
  "atk-s0513a41:62_2": "Ekadā thero nāgasamālo, ekadā nāgito, ekadā upavāṇo, ekadā sunakkhatto, ekadā cundo,",
  "atk-s0513a41:62_3": "ekadā nando, ekadā sāgato, ekadā meghiyo bhagavantaṁ upaṭṭhahi. Athekadivasaṁ bhagavā",
  "atk-s0513a41:62_4": "bhikkhū āmantesi ‘‘bhikkhave, idānimhi mahallako, ekacce bhikkhū ‘iminā maggena gacchāmā’ti",
  "atk-s0513a41:62_5": "vutte aññena gacchanti, ekacce mayhaṁ pattacīvaraṁ bhūmiyaṁ nikkhipanti, nibaddhupaṭṭhākaṁ",
  "atk-s0513a41:62_6": "me ekaṁ bhikkhuṁ jānāthā’’ti. ‘‘Bhante, ahaṁ upaṭṭhahissāmi, ahaṁ upaṭṭhahissāmī’’ti",
  "atk-s0513a41:62_7": "sirasi añjaliṁ katvā uṭṭhite sāriputtattherādayo ‘‘tumhākaṁ patthanā matthakaṁ pattā,",
  "atk-s0513a41:62_8": "ala’’nti paṭikkhipi. Tato bhikkhū ānandattheraṁ ‘‘tvaṁ āvuso, upaṭṭhākaṭṭhānaṁ yācāhī’’ti",
  "atk-s0513a41:62_9": "āhaṁsu. Thero ‘‘sace me bhante, bhagavā attanā laddhacīvaraṁ na dassati, piṇḍapātaṁ",
  "atk-s0513a41:62_10": "na dassati, ekagandhakuṭiyaṁ vasituṁ na dassati, maṁ gahetvā nimantanaṁ na gamissati,",
  "atk-s0513a41:62_11": "sace pana bhagavā mayā gahitaṁ nimantanaṁ gamissati, sace ahaṁ tiroraṭṭhā tirojanapadā",
  "atk-s0513a41:62_12": "bhagavantaṁ daṭṭhuṁ āgataṁ parisaṁ āgatakkhaṇeyeva dassetuṁ labhissāmi , yadā me",
  "atk-s0513a41:62_13": "kaṅkhā uppajjati, tasmiṁ khaṇeyeva bhagavantaṁ upasaṅkamituṁ labhissāmi, sace yaṁ",
  "atk-s0513a41:62_14": "bhagavā mama parammukhā dhammaṁ katheti, taṁ āgantvā mayhaṁ kathessati, evāhaṁ bhagavantaṁ",
  "atk-s0513a41:62_15": "upaṭṭhahissāmī’’ti ime cattāro paṭikkhepe catasso ca āyācanāti aṭṭha vare yāci, bhagavāpissa adāsi.",
  "atk-s0513a41:63_0": "So tato paṭṭhāya pañcavīsati vassāni nibaddhupaṭṭhāko ahosi. So pañcasu ṭhānesu etadagge",
  "atk-s0513a41:63_1": "ṭhapanaṁ patvā āgamasampadā, adhigamasampadā, pubbahetusampadā, attatthaparipucchāsampadā,",
  "atk-s0513a41:63_2": "titthavāsasampadā, yonisomanasikārasampadā, buddhūpanissayasampadāti imāhi sattahi",
  "atk-s0513a41:63_3": "sampadāhi samannāgato buddhassa santike aṭṭhavaradāyajjaṁ labhitvā buddhasāsane paññāto",
  "atk-s0513a41:63_4": "gaganamajjhe cando viya pākaṭo ahosi. Athekadivasaṁ bhikkhū dhammasabhāyaṁ kathaṁ",
  "atk-s0513a41:63_5": "samuṭṭhāpesuṁ ‘‘āvuso, tathāgato ānandattheraṁ varadānena santappesī’’ti. Satthā",
  "atk-s0513a41:63_6": "āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya",
  "atk-s0513a41:63_7": "nāmā’’ti vutte ‘‘na, bhikkhave, idāneva, pubbepāhaṁ ānandaṁ varena santappesiṁ, pubbepāhaṁ",
  "atk-s0513a41:63_8": "yaṁ yaṁ esa yāci, taṁ taṁ adāsiṁyevā’’ti vatvā atītaṁ āhari.",
  "atk-s0513a41:64_0": "Atīte bārāṇasiyaṁ brahmadatte rajjaṁ kārente bodhisatto tassa putto juṇhakumāro nāma",
  "atk-s0513a41:64_1": "hutvā takkasilāyaṁ sippaṁ uggahetvā ācariyassa anuyogaṁ datvā rattibhāge andhakāre",
  "atk-s0513a41:64_2": "ācariyassa gharā nikkhamitvā attano nivāsaṭṭhānaṁ vegena gacchanto aññataraṁ brāhmaṇaṁ",
  "atk-s0513a41:64_3": "bhikkhaṁ caritvā attano nivāsaṭṭhānaṁ gacchantaṁ apassanto bāhunā paharitvā tassa",
  "atk-s0513a41:64_4": "bhattapātiṁ bhindiṁ, brāhmaṇo patitvā viravi. Kumāro kāruññena nivattitvā taṁ hatthe",
  "atk-s0513a41:64_5": "gahetvā uṭṭhāpesi. Brāhmaṇo ‘‘tayā, tāta, mama bhikkhābhājanaṁ bhinnaṁ, bhattamūlaṁ",
  "atk-s0513a41:64_6": "me dehī’’ti āha. Kumāro ‘‘brāhmaṇa, na dānāhaṁ tava bhattamūlaṁ dātuṁ sakkomi, ahaṁ",
  "atk-s0513a41:64_7": "kho pana kāsikarañño putto juṇhakumāro nāma, mayi rajje patiṭṭhite āgantvā maṁ dhanaṁ",
  "atk-s0513a41:64_8": "yāceyyāsī’’ti vatvā niṭṭhitasippo ācariyaṁ vanditvā bārāṇasiṁ gantvā pitu sippaṁ",
  "atk-s0513a41:64_9": "dassesi. Pitā ‘‘jīvantena me putto diṭṭho, rājabhūtampi naṁ passissāmī’’ti rajje",
  "atk-s0513a41:64_10": "abhisiñci. So juṇharājā nāma hutvā dhammena rajjaṁ kāresi. Brāhmaṇo taṁ pavattiṁ",
  "atk-s0513a41:64_11": "sutvā ‘‘idāni mama bhattamūlaṁ āharissāmī’’ti bārāṇasiṁ gantvā rājānaṁ alaṅkatanagaraṁ",
  "atk-s0513a41:64_12": "padakkhiṇaṁ karontameva disvā ekasmiṁ unnatappadese ṭhito hatthaṁ pasāretvā jayāpesi.",
  "atk-s0513a41:64_13": "Atha naṁ rājā anoloketvāva atikkami. Brāhmaṇo tena adiṭṭhabhāvaṁ ñatvā kathaṁ samuṭṭhāpento",
  "atk-s0513a41:64_14": "paṭhamaṁ gāthamāha –",
  "atk-s0513a41:65": "13.",
  "atk-s0513a41:66": " ‘‘Suṇohi mayhaṁ vacanaṁ janinda, atthena juṇhamhi idhānupatto;",
  "atk-s0513a41:67": "Na brāhmaṇe addhike tiṭṭhamāne, gantabbamāhu dvipadinda seṭṭhā’’ti.",
  "atk-s0513a41:68_0": "Tattha juṇhamhīti mahārāja, tayi juṇhamhi ahaṁ ekena atthena idhānuppatto, na nikkāraṇā",
  "atk-s0513a41:68_1": "idhāgatomhīti dīpeti. Addhiketi addhānaṁ āgate. Gantabbanti taṁ addhikaṁ addhānamāgataṁ",
  "atk-s0513a41:68_2": "yācamānaṁ brāhmaṇaṁ anoloketvāva gantabbanti paṇḍitā na āhu na kathentīti.",
  "atk-s0513a41:69": "Rājā tassa vacanaṁ sutvā hatthiṁ vajiraṅkusena niggahetvā dutiyaṁ gāthamāha –",
  "atk-s0513a41:70": "14.",
  "atk-s0513a41:71": " ‘‘Suṇomi tiṭṭhāmi vadehi brahme, yenāsi atthena idhānupatto;",
  "atk-s0513a41:72": "Kaṁ vā tvamatthaṁ mayi patthayāno, idhāgamo brahme tadiṅgha brūhī’’ti.",
  "atk-s0513a41:73": "Tattha iṅghāti codanatthe nipāto.",
  "atk-s0513a41:74": "Tato paraṁ brāhmaṇassa ca rañño ca vacanapaṭivacanavasena sesagāthā kathitā –",
  "atk-s0513a41:75": "15.",
  "atk-s0513a41:76": " ‘‘Dadāhi me gāmavarāni pañca, dāsīsataṁ satta gavaṁsatāni;",
  "atk-s0513a41:77": "Parosahassañca suvaṇṇanikkhe, bhariyā ca me sādisī dve dadāhi.",
  "atk-s0513a41:78": "16.",
  "atk-s0513a41:79": " ‘‘Tapo nu te brāhmaṇa bhiṁsarūpo, mantā nu te brāhmaṇa cittarūpā;",
  "atk-s0513a41:80": "Yakkhā nu te assavā santi keci, atthaṁ vā me abhijānāsi kattaṁ.",
  "atk-s0513a41:81": "17.",
  "atk-s0513a41:82": " ‘‘Na me tapo atthi na cāpi mantā, yakkhāpi me assavā natthi keci;",
  "atk-s0513a41:83": "Atthampi te nābhijānāmi kattaṁ, pubbe ca kho saṅgatimattamāsi.",
  "atk-s0513a41:84": "18.",
  "atk-s0513a41:85": " ‘‘Paṭhamaṁ idaṁ dassanaṁ jānato me, na tābhijānāmi ito puratthā;",
  "atk-s0513a41:86": "Akkhāhi me pucchito etamatthaṁ, kadā kuhiṁ vā ahu saṅgamo no.",
  "atk-s0513a41:87": "19.",
  "atk-s0513a41:88": " ‘‘Gandhārarājassa puramhi ramme, avasimhase takkasīlāyaṁ deva;",
  "atk-s0513a41:89": "Tatthandhakāramhi timīsikāyaṁ, aṁsena aṁsaṁ samaghaṭṭayimha.",
  "atk-s0513a41:90": "20.",
  "atk-s0513a41:91": " ‘‘Te tattha ṭhatvāna ubho janinda, sārāṇiyaṁ vītisārayimha tattha;",
  "atk-s0513a41:92": "Sāyeva no saṅgatimattamāsi, tato na pacchā na pure ahosi.",
  "atk-s0513a41:93": "21.",
  "atk-s0513a41:94": " ‘‘Yadā kadāci manujesu brahme, samāgamo sappurisena hoti;",
  "atk-s0513a41:95": "Na paṇḍitā saṅgatisanthavāni, pubbe kataṁ vāpi vināsayanti.",
  "atk-s0513a41:96": "22.",
  "atk-s0513a41:97": " ‘‘Bālāva kho saṅgatisanthavāni, pubbe kataṁ vāpi vināsayanti;",
  "atk-s0513a41:98": "Bahumpi bālesu kataṁ vinassati, tathā hi bālā akataññurūpā.",
  "atk-s0513a41:99": "23.",
  "atk-s0513a41:100": " ‘‘Dhīrā ca kho saṅgatisanthavāni, pubbe kataṁ vāpi na nāsayanti;",
  "atk-s0513a41:101": "Appampi dhīresu kataṁ na nassati, tathā hi dhīrā sukataññurūpā.",
  "atk-s0513a41:102": "24.",
  "atk-s0513a41:103": " ‘‘Dadāmi te gāmavarāni pañca, dāsīsataṁ satta gavaṁsatāni;",
  "atk-s0513a41:104": "Parosahassañca suvaṇṇanikkhe, bhariyā ca te sādisī dve dadāmi.",
  "atk-s0513a41:105": "25.",
  "atk-s0513a41:106": " ‘‘Evaṁ sataṁ hoti samecca rāja, nakkhattarājāriva tārakānaṁ;",
  "atk-s0513a41:107": "Āpūratī kāsipatī tathāhaṁ, tayāpi me saṅgamo ajja laddho’’ti.",
  "atk-s0513a41:108_0": "Tattha sādisīti rūpavaṇṇajātikulapadesena mayā sādisī ekasadisā dve mahāyasā bhariyā",
  "atk-s0513a41:108_1": "ca me dehīti attho. Bhiṁsarūpoti kiṁ nu te brāhmaṇa balavarūpasīlācāraguṇasaṅkhātaṁ",
  "atk-s0513a41:108_2": "tapokammaṁ atthīti pucchati. Mantā nu teti udāhu vicitrarūpā sabbatthasādhakā mantā",
  "atk-s0513a41:108_3": "te atthi. Assavāti vacanakārakā icchiticchitadāyakā yakkhā vā te keci santi. Kattanti",
  "atk-s0513a41:108_4": "kataṁ, udāhu tayā kataṁ kiñci mama atthaṁ abhijānāsīti pucchati. Saṅgatimattanti",
  "atk-s0513a41:108_5": "samāgamamattaṁ tayā saddhiṁ pubbe mama āsīti vadati. Jānato meti jānantassa mama",
  "atk-s0513a41:108_6": "idaṁ paṭhamaṁ tava dassanaṁ. Na tābhijānāmīti na taṁ abhijānāmi. Timīsikāyanti bahalatimirāyaṁ",
  "atk-s0513a41:108_7": "rattiyaṁ. Te tattha ṭhatvānāti te mayaṁ tasmiṁ aṁsena aṁsaṁ ghaṭṭitaṭṭhāne ṭhatvā",
  "atk-s0513a41:108_8": "vītisārayimha tatthāti tasmiṁyeva ṭhāne saritabbayuttakaṁ kathaṁ vītisārayimha, ahaṁ",
  "atk-s0513a41:108_9": "‘‘bhikkhābhājanaṁ me tayā bhinnaṁ, bhattamūlaṁ me dehī’’ti avacaṁ, tvaṁ ‘‘idānāhaṁ",
  "atk-s0513a41:108_10": "tava bhattamūlaṁ dātuṁ na sakkomi, ahaṁ kho pana kāsikarañño putto juṇhakumāro nāma,",
  "atk-s0513a41:108_11": "mayi rajje patiṭṭhite āgantvā maṁ dhanaṁ yāceyyāsī’’ti avacāti imaṁ sāraṇīyakathaṁ",
  "atk-s0513a41:108_12": "karimhāti āha. Sāyeva no saṅgatimattamāsīti deva, amhākaṁ sāyeva aññamaññaṁ saṅgatimattamāsi,",
  "atk-s0513a41:108_13": "ekamuhuttikamahosīti dīpeti. Tatoti tato pana taṁmuhuttikamittadhammato pacchā vā",
  "atk-s0513a41:108_14": "pure vā kadāci amhākaṁ saṅgati nāma na bhūtapubbā.",
  "atk-s0513a41:109_0": "Na paṇḍitāti brāhmaṇa paṇḍitā nāma taṁmuhuttikaṁ saṅgatiṁ vā cirakālasanthavāni vā",
  "atk-s0513a41:109_1": "yaṁ kiñci pubbe kataguṇaṁ vā na nāsenti. Bahumpīti bahukampi . Akataññurūpāti yasmā",
  "atk-s0513a41:109_2": "bālā akataññusabhāvā, tasmā tesu bahumpi kataṁ nassatīti attho. Sukataññurūpāti suṭṭhu",
  "atk-s0513a41:109_3": "kataññusabhāvā. Etthāpi tatthāpi tathā hīti hi-kāro kāraṇattho. Dadāmi teti brāhmaṇena",
  "atk-s0513a41:109_4": "yācitayācitaṁ dadanto evamāha. Evaṁ satanti brāhmaṇo rañño anumodanaṁ karonto vadati,",
  "atk-s0513a41:109_5": "sataṁ sappurisānaṁ ekavārampi samecca saṅgati nāma evaṁ hoti. Nakkhattarājārivāti",
  "atk-s0513a41:109_6": "ettha ra-kāro nipātamattaṁ. Tārakānanti tārakagaṇamajjhe. Kāsipatīti rājānamālapati.",
  "atk-s0513a41:109_7": "Idaṁ vuttaṁ hoti – ‘‘deva, kāsiraṭṭhādhipati yathā cando tārakānaṁ majjhe ṭhito tārakagaṇaparivuto",
  "atk-s0513a41:109_8": "pāṭipadato paṭṭhāya yāva puṇṇamā āpūrati, tathā ahampi ajja tayā dinnehi gāmavarādīhi",
  "atk-s0513a41:109_9": "āpūrāmī’’ti. Tayāpi meti mayā pubbe tayā saddhiṁ laddhopi saṅgamo aladdhova, ajja",
  "atk-s0513a41:109_10": "pana mama manorathassa nipphannattā mayā tayā saha saṅgamo laddho nāmāti nipphannaṁ",
  "atk-s0513a41:109_11": "me tayā saddhiṁ mittaphalanti vadati. Bodhisatto tassa mahantaṁ yasaṁ adāsi.",
  "atk-s0513a41:110_0": "Satthā imaṁ dhammadesanaṁ āharitvā ‘‘na, bhikkhave, idāneva, pubbepāhaṁ ānandaṁ varena",
  "atk-s0513a41:110_1": "santappesiṁ yevā’’ti vatvā jātakaṁ samodhānesi – ‘‘tadā brāhmaṇo ānando ahosi, rājā",
  "atk-s0513a41:110_2": "pana ahameva ahosi’’nti.",
  "atk-s0513a41:111": "Juṇhajātakavaṇṇanā dutiyā.",
  "atk-s0513a41:113": " [457] 3. Dhammadevaputtajātakavaṇṇanā",
  "atk-s0513a41:114_0": "Yasokaro puññakarohamasmīti idaṁ satthā jetavane viharanto devadattassa pathavipavesanaṁ",
  "atk-s0513a41:114_1": "ārabbha kathesi. Tadā hi bhikkhū dhammasabhāyaṁ kathaṁ samuṭṭhāpesuṁ ‘‘āvuso, devadatto",
  "atk-s0513a41:114_2": "tathāgatena saddhiṁ paṭivirujjhitvā pathaviṁ paviṭṭho’’ti. Satthā āgantvā ‘‘kāya",
  "atk-s0513a41:114_3": "nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte",
  "atk-s0513a41:114_4": "‘‘na idānevesa, bhikkhave, mama jinacakke pahāraṁ datvā pathaviṁ paviṭṭho, pubbepi",
  "atk-s0513a41:114_5": "dhammacakke pahāraṁ datvā pathaviṁ pavisitvā avīciparāyaṇo jātoyevā’’ti vatvā atītaṁ āhari.",
  "atk-s0513a41:115_0": "Atīte bārāṇasiyaṁ brahmadatte rajjaṁ kārente bodhisatto kāmāvacaradevaloke dhammo",
  "atk-s0513a41:115_1": "nāma devaputto hutvā nibbatti, devadatto adhammo nāma. Tesu dhammo dibbālaṅkārapaṭimaṇḍito",
  "atk-s0513a41:115_2": "dibbarathavaramabhiruyha accharāgaṇaparivuto manussesu sāyamāsaṁ bhuñjitvā attano",
  "atk-s0513a41:115_3": "attano gharadvāre sukhakathāya nisinnesu puṇṇamuposathadivase gāmanigamajanapadarājadhānīsu",
  "atk-s0513a41:115_4": "ākāse ṭhatvā ‘‘pāṇātipātādīhi dasahi akusalakammapathehi viramitvā mātupaṭṭhānadhammaṁ",
  "atk-s0513a41:115_5": "pitupaṭṭhānadhammaṁ tividhasucaritadhammañca pūretha , evaṁ saggaparāyaṇā hutvā mahantaṁ",
  "atk-s0513a41:115_6": "yasaṁ anubhavissathā’’ti manusse dasa kusalakammapathe samādapento jambudīpaṁ padakkhiṇaṁ",
  "atk-s0513a41:115_7": "karoti. Adhammo pana devaputto ‘‘pāṇaṁ hanathā’’tiādinā nayena dasa akusalakammapathe",
  "atk-s0513a41:115_8": "samādapento jambudīpaṁ vāmaṁ karoti. Atha tesaṁ ākāse rathā sammukhā ahesuṁ. Atha",
  "atk-s0513a41:115_9": "nesaṁ parisā ‘‘tumhe kassa, tumhe kassā’’ti pucchitvā ‘‘mayaṁ dhammassa, mayaṁ adhammassā’’ti",
  "atk-s0513a41:115_10": "vatvā maggā okkamitvā dvidhā jātā. Dhammopi adhammaṁ āmantetvā ‘‘samma, tvaṁ adhammo,",
  "atk-s0513a41:115_11": "ahaṁ dhammo, maggo mayhaṁ anucchaviko, tava rathaṁ okkāmetvā mayhaṁ maggaṁ dehī’’ti",
  "atk-s0513a41:115_12": "paṭhamaṁ gāthamāha –",
  "atk-s0513a41:116": "26.",
  "atk-s0513a41:117": " ‘‘Yasokaro puññakarohamasmi, sadātthuto samaṇabrāhmaṇānaṁ;",
  "atk-s0513a41:118": "Maggāraho devamanussapūjito, dhammo ahaṁ dehi adhamma magga’’nti.",
  "atk-s0513a41:119": "Tattha yasokaroti ahaṁ devamanussānaṁ yasadāyako. Dutiyapadepi eseva nayo. Sadātthutoti sadā thuto niccapasattho. Tato parā –",
  "atk-s0513a41:120": "27.",
  "atk-s0513a41:121": " ‘‘Adhammayānaṁ daḷhamāruhitvā, asantasanto balavāhamasmi;",
  "atk-s0513a41:122": "Sa kissa hetumhi tavajja dajjaṁ, maggaṁ ahaṁ dhamma adinnapubbaṁ.",
  "atk-s0513a41:123": "28.",
  "atk-s0513a41:124": " ‘‘Dhammo have pāturahosi pubbe, pacchā adhammo udapādi loke;",
  "atk-s0513a41:125": "Jeṭṭho ca seṭṭho ca sanantano ca, uyyāhi jeṭṭhassa kaniṭṭha maggā.",
  "atk-s0513a41:126": "29.",
  "atk-s0513a41:127": " ‘‘Na yācanāya napi pātirūpā, na arahatā tehaṁ dadeyyaṁ maggaṁ;",
  "atk-s0513a41:128": "Yuddhañca no hotu ubhinnamajja, yuddhamhi yo jessati tassa maggo.",
  "atk-s0513a41:129": "30.",
  "atk-s0513a41:130": " ‘‘Sabbā disā anuvisaṭohamasmi, mahabbalo amitayaso atulyo;",
  "atk-s0513a41:131": "Guṇehi sabbehi upetarūpo, dhammo adhamma tvaṁ kathaṁ vijessasi.",
  "atk-s0513a41:132": "31.",
  "atk-s0513a41:133": " ‘‘Lohena ve haññati jātarūpaṁ, na jātarūpena hananti lohaṁ;",
  "atk-s0513a41:134": "Sace adhammo hañchati dhammamajja, ayo suvaṇṇaṁ viya dassaneyyaṁ.",
  "atk-s0513a41:135": "32.",
  "atk-s0513a41:136": " ‘‘Sace tuvaṁ yuddhabalo adhamma, na tuyha vuḍḍhā ca garū ca atthi;",
  "atk-s0513a41:137": "Maggañca te dammi piyāppiyena, vācāduruttānipi te khamāmī’’ti. –",
  "atk-s0513a41:138": "Imā cha gāthā tesaññeva vacanapaṭivacanavasena kathitā.",
  "atk-s0513a41:139_0": "Tattha sa kissa hetumhi tavajja dajjanti somhi ahaṁ adhammo adhammayānaṁ rathaṁ āruḷho",
  "atk-s0513a41:139_1": "abhīto balavā. Kiṁkāraṇā ajja bho dhamma, kassaci adinnapubbaṁ maggaṁ tuyhaṁ dammīti.",
  "atk-s0513a41:139_2": "Pubbeti paṭhamakappikakāle imasmiṁ loke dasakusalakammapathadhammo ca pubbe pāturahosi,",
  "atk-s0513a41:139_3": "pacchā adhammo. Jeṭṭho cāti pure nibbattabhāvena ahaṁ jeṭṭho ca seṭṭho ca porāṇako",
  "atk-s0513a41:139_4": "ca, tvaṁ pana kaniṭṭho, tasmā maggā uyyāhīti vadati. Napi pātirūpāti ahañhi te neva",
  "atk-s0513a41:139_5": "yācanāya na patirūpavacanena maggārahatāya maggaṁ dadeyyaṁ. Anuvisaṭoti ahaṁ catasso",
  "atk-s0513a41:139_6": "disā catasso anudisāti sabbā disā attano guṇena patthaṭo paññāto pākaṭo. Lohenāti",
  "atk-s0513a41:139_7": "ayamuṭṭhikena. Hañchatīti hanissati. Tuvaṁ yuddhabalo adhammāti sace tvaṁ yuddhabalosi",
  "atk-s0513a41:139_8": "adhamma. Vuḍḍhā ca garū cāti yadi tuyhaṁ ‘‘ime vuḍḍhā, ime garū paṇḍitā’’ti evaṁ",
  "atk-s0513a41:139_9": "natthi. Piyāppiyenāti piyenāpi appiyenāpi dadanto piyena viya te maggaṁ dadāmīti attho.",
  "atk-s0513a41:140_0": "Bodhisattena pana imāya gāthāya kathitakkhaṇeyeva adhammo rathe ṭhātuṁ asakkonto",
  "atk-s0513a41:140_1": "avaṁsiro pathaviyaṁ patitvā pathaviyā vivare dinne gantvā avīcimhiyeva nibbatti.",
  "atk-s0513a41:140_2": "Etamatthaṁ viditvā bhagavā abhisambuddho hutvā sesagāthā abhāsi –",
  "atk-s0513a41:141": "33.",
  "atk-s0513a41:142": " ‘‘Idañca sutvā vacanaṁ adhammo, avaṁsiro patito uddhapādo;",
  "atk-s0513a41:143": "Yuddhatthiko ce na labhāmi yuddhaṁ, ettāvatā hoti hato adhammo.",
  "atk-s0513a41:144": "34.",
  "atk-s0513a41:145": " ‘‘Khantībalo yuddhabalaṁ vijetvā, hantvā adhammaṁ nihanitva bhūmyā;",
  "atk-s0513a41:146": "Pāyāsi vitto abhiruyha sandanaṁ, maggeneva atibalo saccanikkamo.",
  "atk-s0513a41:147": "35.",
  "atk-s0513a41:148": " ‘‘Mātā pitā samaṇabrāhmaṇā ca, asammānitā yassa sake agāre;",
  "atk-s0513a41:149": "Idheva nikkhippa sarīradehaṁ, kāyassa bhedā nirayaṁ vajanti te;",
  "atk-s0513a41:150": "Yathā adhammo patito avaṁsiro.",
  "atk-s0513a41:151": "36.",
  "atk-s0513a41:152": " ‘‘Mātā pitā samaṇabrāhmaṇā ca, susammānitā yassa sake agāre;",
  "atk-s0513a41:153": "Idheva nikkhippa sarīradehaṁ, kāyassa bhedā sugatiṁ vajanti te;",
  "atk-s0513a41:154": "Yathāpi dhammo abhiruyha sandana’’nti.",
  "atk-s0513a41:155_0": "Tattha yuddhatthiko ceti ayaṁ tassa vilāpo, so kirevaṁ vilapantoyeva patitvā pathaviṁ",
  "atk-s0513a41:155_1": "paviṭṭho . Ettāvatāti bhikkhave, yāvatā pathaviṁ paviṭṭho, tāvatā adhammo hato nāma",
  "atk-s0513a41:155_2": "hoti. Khantībaloti bhikkhave, evaṁ adhammo pathaviṁ paviṭṭho adhivāsanakhantībalo",
  "atk-s0513a41:155_3": "taṁ yuddhabalaṁ vijetvā vadhitvā bhūmiyaṁ nihanitvā pātetvā vittajātatāya vitto attano",
  "atk-s0513a41:155_4": "rathaṁ āruyha maggeneva saccanikkamo tathaparakkamo dhammadevaputto pāyāsi. Asammānitāti",
  "atk-s0513a41:155_5": "asakkatā. Sarīradehanti imasmiṁyeva loke sarīrasaṅkhātaṁ dehaṁ nikkhipitvā. Nirayaṁ",
  "atk-s0513a41:155_6": "vajantīti yassa pāpapuggalassa ete sakkārārahā gehe asakkatā, tathārūpā yathā adhammo",
  "atk-s0513a41:155_7": "patito avaṁsiro, evaṁ avaṁsirā nirayaṁ vajantīti attho. Sugatiṁ vajantīti yassa panete",
  "atk-s0513a41:155_8": "sakkatā, tādisā paṇḍitā yathāpi dhammo sandanaṁ abhiruyha devalokaṁ gato, evaṁ sugatiṁ vajantīti.",
  "atk-s0513a41:156_0": "Satthā evaṁ dhammaṁ desetvā ‘‘na, bhikkhave, idāneva, pubbepi devadatto mayā saddhiṁ",
  "atk-s0513a41:156_1": "paṭivirujjhitvā pathaviṁ paviṭṭho’’ti vatvā jātakaṁ samodhānesi – ‘‘tadā adhammo",
  "atk-s0513a41:156_2": "devaputto devadatto ahosi, parisāpissa devadattaparisā, dhammo pana ahameva, parisā",
  "atk-s0513a41:156_3": "buddhaparisāyevā’’ti.",
  "atk-s0513a41:157": "Dhammadevaputtajātakavaṇṇanā tatiyā.",
  "atk-s0513a41:159": " [458] 4. Udayajātakavaṇṇanā",
  "atk-s0513a41:160_0": "Ekā nisinnāti idaṁ satthā jetavane viharanto ekaṁ ukkaṇṭhitabhikkhuṁ ārabbha kathesi.",
  "atk-s0513a41:160_1": "Vatthu kusajātake (jā. 2.20.1 ādayo) āvi bhavissati. Satthā pana taṁ bhikkhuṁ ‘‘saccaṁ",
  "atk-s0513a41:160_2": "kira tvaṁ ukkaṇṭhitosī’’ti pucchitvā ‘‘saccaṁ, bhante’’ti vutte ‘‘bhikkhu kasmā kilesavasena",
  "atk-s0513a41:160_3": "evarūpe niyyānikasāsane pabbajitvā ukkaṇṭhitosi? Porāṇakapaṇḍitā samiddhe dvādasayojanike",
  "atk-s0513a41:160_4": "surundhananagare rajjaṁ kārentā devaccharapaṭibhāgāya itthiyā saddhiṁ satta vassasatāni",
  "atk-s0513a41:160_5": "ekagabbhe vasantāpi indriyāni bhinditvā lobhavasena na olokesu’’nti vatvā atītaṁ āhari.",
  "atk-s0513a41:161_0": "Atīte kāsiraṭṭhe surundhananagare kāsirājā rajjaṁ kāresi, tassa neva putto, na dhītā",
  "atk-s0513a41:161_1": "ahosi. So attano deviyo ‘‘putte patthethā’’ti āha. Aggamahesīpi rañño vacanaṁ sampaṭicchitvā",
  "atk-s0513a41:161_2": "tathā akāsi. Tadā bodhisatto brahmalokā cavitvā tasseva rañño aggamahesiyā kucchimhi",
  "atk-s0513a41:161_3": "nibbatti. Athassa mahājanassa hadayaṁ vaḍḍhetvā jātabhāvena ‘‘udayabhaddo’’ti nāmaṁ",
  "atk-s0513a41:161_4": "kariṁsu. Kumārassa padasā caraṇakāle aññopi satto brahmalokā cavitvā tasseva rañño",
  "atk-s0513a41:161_5": "aññatarāya deviyā kucchimhi kumārikā hutvā nibbatti, tassāpi ‘‘udayabhaddā’’ti nāmaṁ",
  "atk-s0513a41:161_6": "kariṁsu. Kumāro vayappatto sabbasippanipphattiṁ pāpuṇi , jātabrahmacārī pana ahosi,",
  "atk-s0513a41:161_7": "supinantenapi methunadhammaṁ na jānāti, na tassa kilesesu cittaṁ allīyi. Rājā puttaṁ",
  "atk-s0513a41:161_8": "rajje abhisiñcitukāmo ‘‘kumārassa idāni rajjasukhasevanakālo, nāṭakāpissa paccupaṭṭhāpessāmī’’ti",
  "atk-s0513a41:161_9": "sāsanaṁ pesesi. Bodhisatto ‘‘na mayhaṁ rajjenattho, kilesesu me cittaṁ na allīyatī’’ti",
  "atk-s0513a41:161_10": "paṭikkhipitvā punappunaṁ vuccamāno rattajambunadamayaṁ itthirūpaṁ kāretvā ‘‘evarūpaṁ",
  "atk-s0513a41:161_11": "itthiṁ labhamāno rajjaṁ sampaṭicchissāmī’’ti mātāpitūnaṁ pesesi. Te taṁ suvaṇṇarūpakaṁ",
  "atk-s0513a41:161_12": "sakalajambudīpaṁ parihārāpetvā tathārūpaṁ itthiṁ alabhantā udayabhaddaṁ alaṅkāretvā",
  "atk-s0513a41:161_13": "tassa santike ṭhapesuṁ. Sā taṁ suvaṇṇarūpakaṁ abhibhavitvā aṭṭhāsi. Atha nesaṁ anicchamānānaññeva",
  "atk-s0513a41:161_14": "vemātikaṁ bhaginiṁ udayabhaddakumāriṁ aggamahesiṁ katvā bodhisattaṁ rajje abhisiñciṁsu.",
  "atk-s0513a41:161_15": "Te pana dvepi brahmacariyavāsameva vasiṁsu.",
  "atk-s0513a41:162_0": "Aparabhāge mātāpitūnaṁ accayena bodhisatto rajjaṁ kāresi. Ubho ekagabbhe vasamānāpi",
  "atk-s0513a41:162_1": "lobhavasena indriyāni bhinditvā aññamaññaṁ na olokesuṁ, apica kho pana ‘‘yo amhesu",
  "atk-s0513a41:162_2": "paṭhamataraṁ kālaṁ karoti, so nibbattaṭṭhānato āgantvā ‘asukaṭṭhāne nibbattosmī’ti",
  "atk-s0513a41:162_3": "ārocetū’’ti saṅgaramakaṁsu. Atha kho bodhisatto abhisekato sattavassasataccayena",
  "atk-s0513a41:162_4": "kālamakāsi. Añño rājā nāhosi, udayabhaddāyayeva āṇā pavatti. Amaccā rajjaṁ anusāsiṁsu.",
  "atk-s0513a41:162_5": "Bodhisattopi cutikkhaṇe tāvatiṁsabhavane sakkattaṁ patvā yasamahantatāya sattāhaṁ",
  "atk-s0513a41:162_6": "anussarituṁ nāsakkhi. Iti so manussagaṇanāya sattavassasataccayena āvajjetvā ‘‘udayabhaddaṁ",
  "atk-s0513a41:162_7": "rājadhītaraṁ dhanena vīmaṁsitvā sīhanādaṁ nadāpetvā dhammaṁ desetvā saṅgaraṁ mocetvā",
  "atk-s0513a41:162_8": "āgamissāmī’’ti cintesi. Tadā kira manussānaṁ dasavassasahassāyukakālo hoti. Rājadhītāpi",
  "atk-s0513a41:162_9": "taṁ divasaṁ rattibhāge pihitesu dvāresu ṭhapitaārakkhe sattabhūmikapāsādavaratale",
  "atk-s0513a41:162_10": "alaṅkatasirigabbhe ekikāva niccalā attano sīlaṁ āvajjamānā nisīdi. Atha sakko suvaṇṇamāsakapūraṁ",
  "atk-s0513a41:162_11": "ekaṁ suvaṇṇapātiṁ ādāya āgantvā sayanagabbheyeva pātubhavitvā ekamantaṁ ṭhito tāya",
  "atk-s0513a41:162_12": "saddhiṁ sallapanto paṭhamaṁ gāthamāha –",
  "atk-s0513a41:163": "37.",
  "atk-s0513a41:164": " ‘‘Ekā nisinnā suci saññatūrū, pāsādamāruyha aninditaṅgī;",
  "atk-s0513a41:165": "Yācāmi taṁ kinnaranettacakkhu, imekarattiṁ ubhayo vasemā’’ti.",
  "atk-s0513a41:166_0": "Tattha sucīti sucivatthanivatthā. Saññatūrūti suṭṭhu ṭhapitaūrū, iriyāpathaṁ saṇṭhapetvā",
  "atk-s0513a41:166_1": "sucivatthā ekikāva nisinnāsīti vuttaṁ hoti. Aninditaṅgīti pādantato yāva kesaggā",
  "atk-s0513a41:166_2": "aninditasarīrā paramasobhaggappattasarīrā. Kinnaranettacakkhūti tīhi maṇḍalehi pañcahi",
  "atk-s0513a41:166_3": "ca pasādehi upasobhitattā kinnarānaṁ nettasadisehi cakkhūhi samannāgate. Imekarattinti",
  "atk-s0513a41:166_4": "imaṁ ekarattaṁ ajja imasmiṁ alaṅkatasayanagabbhe ekato vaseyyāmāti yācati.",
  "atk-s0513a41:167": "Tato rājadhītā dve gāthā abhāsi –",
  "atk-s0513a41:168": "38.",
  "atk-s0513a41:169": " ‘‘Okiṇṇantaraparikhaṁ, daḷhamaṭṭālakoṭṭhakaṁ;",
  "atk-s0513a41:170": "Rakkhitaṁ khaggahatthehi, duppavesamidaṁ puraṁ.",
  "atk-s0513a41:171": "39.",
  "atk-s0513a41:172": " ‘‘Daharassa yuvino cāpi, āgamo ca na vijjati;",
  "atk-s0513a41:173": "Atha kena nu vaṇṇena, saṅgamaṁ icchase mayā’’ti.",
  "atk-s0513a41:174_0": "Tattha okiṇṇantaraparikhanti idaṁ dvādasayojanikaṁ surundhanapuraṁ antarantarā udakaparikhānaṁ",
  "atk-s0513a41:174_1": "kaddamaparikhānaṁ sukkhaparikhānaṁ okiṇṇattā okiṇṇantaraparikhaṁ. Daḷhamaṭṭālakoṭṭhakanti",
  "atk-s0513a41:174_2": "thiratarehi aṭṭālakehi dvārakoṭṭhakehi ca samannāgataṁ. Khaggahatthehīti āvudhahatthehi",
  "atk-s0513a41:174_3": "dasahi yodhasahassehi rakkhitaṁ. Duppavesamidaṁ puranti idaṁ sakalapurampi tassa",
  "atk-s0513a41:174_4": "anto māpitaṁ mayhaṁ nivāsapurampi ubhayaṁ kassaci pavisituṁ na sakkā. Āgamo cāti",
  "atk-s0513a41:174_5": "idha imāya velāya taruṇassa vā yobbanappattassa vā thāmasampannayodhassa vā aññassa",
  "atk-s0513a41:174_6": "vā mahantampi paṇṇākāraṁ gahetvā āgacchantassa āgamo nāma natthi. Saṅgamanti atha",
  "atk-s0513a41:174_7": "tvaṁ kena kāraṇena imāya velāya mayā saha samāgamaṁ icchasīti.",
  "atk-s0513a41:175": "Atha sakko catutthaṁ gāthamāha –",
  "atk-s0513a41:176": "40.",
  "atk-s0513a41:177": " ‘‘Yakkhohamasmi kalyāṇi, āgatosmi tavantike;",
  "atk-s0513a41:178": "Tvaṁ maṁ nandaya bhaddante, puṇṇakaṁsaṁ dadāmi te’’ti.",
  "atk-s0513a41:179": "Tassattho – kalyāṇi, sundaradassane ahameko devaputto devatānubhāvena idhāgato, tvaṁ ajja maṁ nandaya tosehi, ahaṁ te imaṁ suvaṇṇamāsakapuṇṇaṁ suvaṇṇapātiṁ dadāmīti.",
  "atk-s0513a41:180": "Taṁ sutvā rājadhītā pañcamaṁ gāthamāha –",
  "atk-s0513a41:181": "41.",
  "atk-s0513a41:182": " ‘‘Devaṁva yakkhaṁ atha vā manussaṁ, na patthaye udayamaticca aññaṁ;",
  "atk-s0513a41:183": "Gaccheva tvaṁ yakkha mahānubhāva, mā cassu gantvā punarāvajitthā’’ti.",
  "atk-s0513a41:184_0": "Tassattho – ahaṁ devarāja, devaṁ vā yakkhaṁ vā udayaṁ atikkamitvā aññaṁ na patthemi,",
  "atk-s0513a41:184_1": "so tvaṁ gaccheva, mā idha aṭṭhāsi, na me tayā ābhatena paṇṇākārena attho, gantvā",
  "atk-s0513a41:184_2": "ca mā imaṁ ṭhānaṁ punarāvajitthāti.",
  "atk-s0513a41:185_0": "So tassā sīhanādaṁ sutvā aṭṭhatvā gatasadiso hutvā tattheva antarahito aṭṭhāsi. So",
  "atk-s0513a41:185_1": "punadivase tāya velāyameva suvaṇṇamāsakapūraṁ rajatapātiṁ ādāya tāya saddhiṁ sallapanto",
  "atk-s0513a41:185_2": "chaṭṭhaṁ gāthamāha –",
  "atk-s0513a41:186": "42.",
  "atk-s0513a41:187": " ‘‘Yā sā rati uttamā kāmabhoginaṁ, yaṁhetu sattā visamaṁ caranti;",
  "atk-s0513a41:188": "Mā taṁ ratiṁ jīyi tuvaṁ sucimhite, dadāmi te rūpiyaṁ kaṁsapūra’’nti.",
  "atk-s0513a41:189_0": "Tassattho – bhadde, rājadhīte yā esā kāmabhogisattānaṁ ratīsu methunakāmarati nāma",
  "atk-s0513a41:189_1": "uttamā rati, yassā ratiyā kāraṇā sattā kāyaduccaritādivisamaṁ caranti, taṁ ratiṁ",
  "atk-s0513a41:189_2": "tvaṁ bhadde, sucimhite manāpahasite mā jīyi, ahampi āgacchanto na tucchahattho āgato,",
  "atk-s0513a41:189_3": "hiyyo suvaṇṇamāsakapūraṁ suvaṇṇapātiṁ āhariṁ, ajja rūpiyapātiṁ, imaṁ te ahaṁ rūpiyapātiṁ",
  "atk-s0513a41:189_4": "suvaṇṇapūraṁ dadāmīti.",
  "atk-s0513a41:190": "Rājadhītā cintesi ‘‘ayaṁ kathāsallāpaṁ labhanto punappunaṁ āgamissati, na dāni tena saddhiṁ kathessāmī’’ti. Sā kiñci na kathesi.",
  "atk-s0513a41:191_0": "Sakko tassā akathitabhāvaṁ ñatvā tattheva antarahito hutvā punadivase tāyameva velāya",
  "atk-s0513a41:191_1": "lohapātiṁ kahāpaṇapūraṁ ādāya ‘‘bhadde, tvaṁ maṁ kāmaratiyā santappehi, imaṁ te kahāpaṇapūraṁ",
  "atk-s0513a41:191_2": "lohapātiṁ dassāmī’’ti āha. Taṁ disvā rājadhītā sattamaṁ gāthamāha –",
  "atk-s0513a41:192": "43.",
  "atk-s0513a41:193": " ‘‘Nāriṁ naro nijjhapayaṁ dhanena, ukkaṁsatī yattha karoti chandaṁ;",
  "atk-s0513a41:194": "Vipaccanīko tava devadhammo, paccakkhato thokatarena esī’’ti.",
  "atk-s0513a41:195_0": "Tassattho – bho purisa, tvaṁ jaḷo. Naro hi nāma nāriṁ kilesaratikāraṇā dhanena nijjhāpento",
  "atk-s0513a41:195_1": "saññāpento yattha nāriyā chandaṁ karoti, taṁ ukkaṁsati vaṇṇetvā thometvā bahutarena",
  "atk-s0513a41:195_2": "dhanena palobheti, tuyhaṁ paneso devasabhāvo vipaccanīko, tvañhi mayā paccakkhato",
  "atk-s0513a41:195_3": "thokatarena esi, paṭhamadivase suvaṇṇapūraṁ suvaṇṇapātiṁ āharitvā, dutiyadivase suvaṇṇapūraṁ",
  "atk-s0513a41:195_4": "rūpiyapātiṁ, tatiyadivase kahāpaṇapūraṁ lohapātiṁ āharasīti.",
  "atk-s0513a41:196_0": "Taṁ sutvā sakko ‘‘bhadde rājakumāri, ahaṁ chekavāṇijo na niratthakena atthaṁ nāsemi,",
  "atk-s0513a41:196_1": "sace tvaṁ āyunā vā vaṇṇena vā vaḍḍheyyāsi, ahaṁ te paṇṇākāraṁ vaḍḍhetvā āhareyyaṁ,",
  "atk-s0513a41:196_2": "tvaṁ pana parihāyaseva, tenāhampi dhanaṁ parihāpemī’’ti vatvā tisso gāthā abhāsi –",
  "atk-s0513a41:197": "44.",
  "atk-s0513a41:198": " ‘‘Āyu ca vaṇṇo ca manussaloke, nihīyati manujānaṁ sugatte;",
  "atk-s0513a41:199": "Teneva vaṇṇena dhanampi tuyhaṁ, nihīyati jiṇṇatarāsi ajja.",
  "atk-s0513a41:200": "45.",
  "atk-s0513a41:201": " ‘‘Evaṁ me pekkhamānassa, rājaputti yasassini;",
  "atk-s0513a41:202": "Hāyateva tava vaṇṇo, ahorattānamaccaye.",
  "atk-s0513a41:203": "46.",
  "atk-s0513a41:204": " ‘‘Imināva tvaṁ vayasā, rājaputti sumedhase;",
  "atk-s0513a41:205": "Brahmacariyaṁ careyyāsi, bhiyyo vaṇṇavatī siyā’’ti.",
  "atk-s0513a41:206_0": "Tattha nihīyatīti parissāvane āsittaudakaṁ viya parihāyati. Manussalokasmiñhi sattā",
  "atk-s0513a41:206_1": "jīvitena vaṇṇena cakkhupasādādīhi ca dine dine parihāyanteva. Jiṇṇatarāsīti mama",
  "atk-s0513a41:206_2": "paṭhamaṁ āgatadivase pavattañhi te āyu hiyyo divasaṁ na pāpuṇi, kuṭhāriyā chinnaṁ",
  "atk-s0513a41:206_3": "viya tattheva nirujjhi, hiyyo pavattampi ajjadivasaṁ na pāpuṇi, hiyyova kuṭhāriyā",
  "atk-s0513a41:206_4": "chinnaṁ viya nirujjhi, tasmā ajja jiṇṇatarāsi jātā. Evaṁ meti tiṭṭhatu hiyyo ca parahiyyo",
  "atk-s0513a41:206_5": "ca, ajjeva pana mayhaṁ evaṁ pekkhamānasseva hāyateva tava vaṇṇo. Ahorattānamaccayeti",
  "atk-s0513a41:206_6": "ito paṭṭhāya rattindivesu vītivattesu ahorattānaṁ accayena apaṇṇattikabhāvameva gamissasīti",
  "atk-s0513a41:206_7": "dasseti. Imināvāti tasmā bhadde, sace tvaṁ iminā vayeneva imasmiṁ suvaṇṇavaṇṇe sarīre",
  "atk-s0513a41:206_8": "rajāya avilutteyeva seṭṭhacariyaṁ careyyāsi, pabbajitvā samaṇadhammaṁ kareyyāsi.",
  "atk-s0513a41:206_9": "Bhiyyo vaṇṇavatī siyāti atirekataravaṇṇā bhaveyyāsīti.",
  "atk-s0513a41:207": "Tato rājadhītā itaraṁ gāthamāha –",
  "atk-s0513a41:208": "47.",
  "atk-s0513a41:209": " ‘‘Devā na jīranti yathā manussā, gattesu tesaṁ valiyo na honti;",
  "atk-s0513a41:210": "Pucchāmi taṁ yakkha mahānubhāva, kathaṁ nu devāna sarīradeho’’ti.",
  "atk-s0513a41:211": "Tattha sarīradehoti sarīrasaṅkhāto deho, devānaṁ sarīraṁ kathaṁ na jīrati, idaṁ ahaṁ taṁ pucchāmīti vadati.",
  "atk-s0513a41:212": "Athassā kathento sakko itaraṁ gāthamāha –",
  "atk-s0513a41:213": "48.",
  "atk-s0513a41:214": " ‘‘Devā na jīranti yathā manussā, gattesu tesaṁ valiyo na honti;",
  "atk-s0513a41:215": "Suve suve bhiyyatarova tesaṁ, dibbo ca vaṇṇo vipulā ca bhogā’’ti.",
  "atk-s0513a41:216_0": "Tattha yathā manussāti yathā manussā jīrantā rūpena vaṇṇena bhogena cakkhupasādādīhi",
  "atk-s0513a41:216_1": "ca jīranti, na evaṁ devā. Tesañhi gattesu valiyopi na santi, maṭṭhakañcanapaṭṭamiva",
  "atk-s0513a41:216_2": "sarīraṁ hoti. Suve suveti divase divase. Bhiyyatarovāti atirekatarova tesaṁ dibbo",
  "atk-s0513a41:216_3": "ca vaṇṇo vipulā ca bhogā honti, manussesu hi rūpaparihāni cirajātabhāvassa sakkhi,",
  "atk-s0513a41:216_4": "devesu atirekarūpasampatti ca atirekaparivārasampatti ca. Evaṁ aparihānadhammo nāmesa",
  "atk-s0513a41:216_5": "devaloko . Tasmā tvaṁ jaraṁ appatvāva nikkhamitvā pabbaja, evaṁ parihāniyasabhāvā",
  "atk-s0513a41:216_6": "manussalokā cavitvā aparihāniyasabhāvaṁ evarūpaṁ devalokaṁ gamissasīti.",
  "atk-s0513a41:217": "Sā devalokassa vaṇṇaṁ sutvā tassa gamanamaggaṁ pucchantī itaraṁ gāthamāha –",
  "atk-s0513a41:218": "49.",
  "atk-s0513a41:219": " ‘‘Kiṁsūdha bhītā janatā anekā, maggo ca nekāyatanaṁ pavutto;",
  "atk-s0513a41:220": "Pucchāmi taṁ yakkha mahānubhāva, katthaṭṭhito paralokaṁ na bhāye’’ti.",
  "atk-s0513a41:221_0": "Tattha kiṁsūdha bhītāti devarāja, ayaṁ khattiyādibhedā anekā janatā kiṁbhītā kassa",
  "atk-s0513a41:221_1": "bhayena parihāniyasabhāvā manussalokā devalokaṁ na gacchatīti pucchati. Maggoti devalokagāmimaggo.",
  "atk-s0513a41:221_2": "Idha pana ‘‘ki’’nti āharitvā ‘‘ko’’ti pucchā kātabbā. Ayañhettha attho ‘‘anekatitthāyatanavasena",
  "atk-s0513a41:221_3": "paṇḍitehi pavutto devalokamaggo ko kataro’’ti vutto. Katthaṭṭhitoti paralokaṁ gacchanto",
  "atk-s0513a41:221_4": "katarasmiṁ magge ṭhito na bhāyatīti.",
  "atk-s0513a41:222": "Athassā kathento sakko itaraṁ gāthamāha –",
  "atk-s0513a41:223": "50.",
  "atk-s0513a41:224": " ‘‘Vācaṁ manañca paṇidhāya sammā, kāyena pāpāni akubbamāno;",
  "atk-s0513a41:225": "Bahunnapānaṁ gharamāvasanto, saddho mudū saṁvibhāgī vadaññū;",
  "atk-s0513a41:226": "Saṅgāhako sakhilo saṇhavāco, etthaṭṭhito paralokaṁ na bhāye’’ti.",
  "atk-s0513a41:227_0": "Tassattho – bhadde, udaye vācaṁ manañca sammā ṭhapetvā kāyena pāpāni akaronto ime",
  "atk-s0513a41:227_1": "dasa kusalakammapathe samādāya vattanto bahuannapāne pahūtadeyyadhamme ghare vasanto",
  "atk-s0513a41:227_2": "‘‘dānassa vipāko atthī’’ti saddhāya samannāgato muducitto dānasaṁvibhāgatāya saṁvibhāgī",
  "atk-s0513a41:227_3": "pabbajitā bhikkhāya caramānā vadanti nāma, tesaṁ paccayadānena tassa vādassa jānanato",
  "atk-s0513a41:227_4": "vadaññū catūhi saṅgahavatthūhi saṅgahatāya saṅgāhako piyavāditāya sakhilo maṭṭhavacanatāya",
  "atk-s0513a41:227_5": "saṇhavāco ettha ettake guṇarāsimhi ṭhito paralokaṁ gacchanto na bhāyatīti.",
  "atk-s0513a41:228": "Tato rājadhītā taṁ tassa vacanaṁ sutvā thutiṁ karontī itaraṁ gāthamāha –",
  "atk-s0513a41:229": "51.",
  "atk-s0513a41:230": " ‘‘Anusāsasi maṁ yakkha, yathā mātā yathā pitā;",
  "atk-s0513a41:231": "Uḷāravaṇṇa pucchāmi, ko nu tvamasi subrahā’’ti.",
  "atk-s0513a41:232": "Tassattho – yathā mātāpitaro puttake anusāsanti, tathā maṁ anusāsasi. Uḷāravaṇṇa sobhaggappattarūpadāraka ko nu asi tvaṁ evaṁ accuggatasarīroti.",
  "atk-s0513a41:233": "Tato bodhisatto itaraṁ gāthamāha –",
  "atk-s0513a41:234": "52.",
  "atk-s0513a41:235": " ‘‘Udayohamasmi kalyāṇi, saṅgarattā idhāgato;",
  "atk-s0513a41:236": "Āmanta kho taṁ gacchāmi, muttosmi tava saṅgarā’’ti.",
  "atk-s0513a41:237_0": "Tassattho – kalyāṇadassane ahaṁ purimabhave tava sāmiko udayo nāma tāvatiṁsabhavane",
  "atk-s0513a41:237_1": "sakko hutvā nibbatto, idhāgacchanto na kilesavasenāgato, taṁ vīmaṁsitvā pana saṅgaraṁ",
  "atk-s0513a41:237_2": "mocessāmīti saṅgarattā pubbe saṅgarassa katattā āgatosmi, idāni taṁ āmantetvā gacchāmi,",
  "atk-s0513a41:237_3": "muttosmi tava saṅgarāti.",
  "atk-s0513a41:238_0": "Rājadhītā assasitvā ‘‘sāmi, tvaṁ udayabhaddarājā’’ti assudhārā pavattayamānā ‘‘ahaṁ",
  "atk-s0513a41:238_1": "tumhehi vinā vasituṁ na sakkomi, yathā tumhākaṁ santike vasāmi, tathā maṁ anusāsathā’’ti",
  "atk-s0513a41:238_2": "vatvā itaraṁ gāthaṁ abhāsi –",
  "atk-s0513a41:239": "53.",
  "atk-s0513a41:240": " ‘‘Sace kho tvaṁ udayosi, saṅgarattā idhāgato;",
  "atk-s0513a41:241": "Anusāsa maṁ rājaputta, yathāssa puna saṅgamo’’ti.",
  "atk-s0513a41:242": "Atha naṁ anusāsanto mahāsatto catasso gāthā abhāsi –",
  "atk-s0513a41:243": "54.",
  "atk-s0513a41:244": " ‘‘Atipatati vayo khaṇo tatheva, ṭhānaṁ natthi dhuvaṁ cavanti sattā;",
  "atk-s0513a41:245": "Parijīyati addhuvaṁ sarīraṁ, udaye mā pamāda carassu dhammaṁ.",
  "atk-s0513a41:246": "55.",
  "atk-s0513a41:247": " ‘‘Kasiṇā pathavī dhanassa pūrā, ekasseva siyā anaññadheyyā;",
  "atk-s0513a41:248": "Taṁ cāpi jahati avītarāgo, udaye mā pamāda carassu dhammaṁ.",
  "atk-s0513a41:249": "56.",
  "atk-s0513a41:250": " ‘‘Mātā ca pitā ca bhātaro ca, bhariyā yāpi dhanena hoti kītā;",
  "atk-s0513a41:251": "Te cāpi jahanti aññamaññaṁ, udaye mā pamāda carassu dhammaṁ.",
  "atk-s0513a41:252": "57.",
  "atk-s0513a41:253": " ‘‘Kāyo parabhojananti ñatvā, saṁsāre sugatiñca duggatiñca;",
  "atk-s0513a41:254": "Ittaravāsoti jāniyāna, udaye mā pamāda carassu dhamma’’nti.",
  "atk-s0513a41:255_0": "Tattha atipatatīti ativiya patati, sīghaṁ atikkamati. Vayoti paṭhamavayāditividhopi",
  "atk-s0513a41:255_1": "vayo. Khaṇo tathevāti uppādaṭṭhitibhaṅgakkhaṇopi tatheva atipatati. Ubhayenapi bhinno",
  "atk-s0513a41:255_2": "imesaṁ sattānaṁ āyusaṅkhāro nāma sīghasotā nadī viya anivattanto sīghaṁ atikkamatīti",
  "atk-s0513a41:255_3": "dasseti. Ṭhānaṁ natthīti ‘‘uppannā saṅkhārā abhijjitvā tiṭṭhantū’’ti patthanāyapi",
  "atk-s0513a41:255_4": "tesaṁ ṭhānaṁ nāma natthi, dhuvaṁ ekaṁseneva buddhaṁ bhagavantaṁ ādiṁ katvā sabbepi",
  "atk-s0513a41:255_5": "sattā cavanti, ‘‘dhuvaṁ maraṇaṁ, addhuvaṁ jīvita’’nti evaṁ maraṇassatiṁ bhāvehīti",
  "atk-s0513a41:255_6": "dīpeti. Parijīyatīti idaṁ suvaṇṇavaṇṇampi sarīraṁ jīrateva, evaṁ jānāhi. Mā pamādanti",
  "atk-s0513a41:255_7": "tasmā tvaṁ udayabhadde mā pamādaṁ āpajji, appamattā hutvā dasakusalakammapathadhammaṁ carāhīti.",
  "atk-s0513a41:256_0": "Kasiṇāti sakalā. Ekassevāti yadi ekasseva rañño, tasmiṁ ekasmiṁyeva anaññādhīnā assa.",
  "atk-s0513a41:256_1": "Taṁ cāpi jahati avītarāgoti taṇhāvasiko puggalo ettakenapi yasena atitto maraṇakāle",
  "atk-s0513a41:256_2": "avītarāgova taṁ vijahati. Evaṁ taṇhāya apūraṇīyabhāvaṁ jānāhīti dīpeti. Te cāpīti",
  "atk-s0513a41:256_3": "mātā puttaṁ, putto mātaraṁ, pitā puttaṁ, putto pitaraṁ, bhātā bhaginiṁ, bhaginī bhātaraṁ,",
  "atk-s0513a41:256_4": "bhariyā sāmikaṁ, sāmiko bhariyanti ete aññamaññaṁ jahanti, nānā honti. Evaṁ sattānaṁ",
  "atk-s0513a41:256_5": "nānābhāvavinābhāvaṁ jānāhīti dīpeti.",
  "atk-s0513a41:257_0": "Parabhojananti vividhānaṁ kākādīnaṁ parasattānaṁ bhojanaṁ. Ittaravāsoti yā esā imasmiṁ",
  "atk-s0513a41:257_1": "saṁsāre manussabhūtā suggati ca tiracchānabhūtā duggati ca, etaṁ ubhayampi ‘‘ittaravāso’’ti",
  "atk-s0513a41:257_2": "jānitvā mā pamādaṁ, carassu dhammaṁ. Imesaṁ sattānaṁ nānāṭhānato āgantvā ekasmiṁ",
  "atk-s0513a41:257_3": "ṭhāne samāgamo paritto, ime sattā appakasmiṁyeva kāle ekato vasanti, tasmā appamattā hohīti.",
  "atk-s0513a41:258": "Evaṁ mahāsatto tassā ovādamadāsi. Sāpi tassa dhammakathāya pasīditvā thutiṁ karontī osānagāthamāha –",
  "atk-s0513a41:259": "58.",
  "atk-s0513a41:260": " ‘‘Sādhu bhāsatiyaṁ yakkho, appaṁ maccāna jīvitaṁ;",
  "atk-s0513a41:261": "Kasirañca parittañca, tañca dukkhena saṁyutaṁ;",
  "atk-s0513a41:262": "Sāhaṁ ekā pabbajissāmi, hitvā kāsiṁ surundhana’’nti.",
  "atk-s0513a41:263_0": "Tattha sādhūti ‘‘appaṁ maccāna jīvita’’nti bhāsamāno ayaṁ devarājā sādhu bhāsati.",
  "atk-s0513a41:263_1": "Kiṁkāraṇā? Idañhi kasirañca dukkhaṁ assādarahitaṁ, parittañca na bahukaṁ ittarakālaṁ.",
  "atk-s0513a41:263_2": "Sace hi kasirampi samānaṁ dīghakālaṁ pavatteyya, parittakampi samānaṁ sukhaṁ bhaveyya,",
  "atk-s0513a41:263_3": "idaṁ pana kasirañceva parittañca sakalena vaṭṭadukkhena saṁyutaṁ sannihitaṁ. Sāhanti",
  "atk-s0513a41:263_4": "sā ahaṁ. Surundhananti surundhananagarañca kāsiraṭṭhañca chaḍḍetvā ekikāva pabbajissāmīti āha.",
  "atk-s0513a41:264_0": "Bodhisatto tassā ovādaṁ datvā sakaṭṭhānameva gato. Sāpi punadivase amacce rajjaṁ",
  "atk-s0513a41:264_1": "paṭicchāpetvā antonagareyeva ramaṇīye uyyāne isipabbajjaṁ pabbajitvā dhammaṁ caritvā",
  "atk-s0513a41:264_2": "āyupariyosāne tāvatiṁsabhavane bodhisattassa pādaparicārikā hutvā nibbatti.",
  "atk-s0513a41:265_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0513a41:265_1": "ukkaṇṭhitabhikkhu sotāpattiphale patiṭṭhahi. Tadā rājadhītā rāhulamātā ahosi, sakko",
  "atk-s0513a41:265_2": "pana ahameva ahosinti.",
  "atk-s0513a41:266": "Udayajātakavaṇṇanā catutthā.",
  "atk-s0513a41:268": " [459] 5. Pānīyajātakavaṇṇanā",
  "atk-s0513a41:269_0": "Mitto mittassāti idaṁ satthā jetavane viharanto kilesaniggahaṁ ārabbha kathesi. Ekasmiñhi",
  "atk-s0513a41:269_1": "samaye sāvatthivāsino pañcasatā gihisahāyakā tathāgatassa dhammadesanaṁ sutvā pabbajitvā",
  "atk-s0513a41:269_2": "upasampannā antokoṭisanthāre vasantā aḍḍharattasamaye kāmavitakkaṁ vitakkesuṁ. Sabbaṁ",
  "atk-s0513a41:269_3": "heṭṭhā vuttanayeneva veditabbaṁ. Bhagavato āṇattiyā panāyasmatā ānandena bhikkhusaṅghe",
  "atk-s0513a41:269_4": "sannipātite satthā paññattāsane nisīditvā anodissakaṁ katvā ‘‘kāmavitakkaṁ vitakkayitthā’’ti",
  "atk-s0513a41:269_5": "avatvā sabbasaṅgāhikavaseneva ‘‘bhikkhave, kileso khuddako nāma natthi, bhikkhunā",
  "atk-s0513a41:269_6": "nāma uppannuppannā kilesā niggahetabbā, porāṇakapaṇḍitā anuppannepi buddhe kilese",
  "atk-s0513a41:269_7": "niggahetvā paccekabodhiñāṇaṁ pattā’’ti vatvā atītaṁ āhari.",
  "atk-s0513a41:270_0": "Atīte bārāṇasiyaṁ brahmadatte rajjaṁ kārente kāsiraṭṭhe ekasmiṁ gāmake dve sahāyakā",
  "atk-s0513a41:270_1": "pānīyatumbāni ādāya khettaṁ gantvā ekamantaṁ ṭhapetvā khettaṁ koṭṭetvā pipāsitakāle",
  "atk-s0513a41:270_2": "āgantvā pānīyaṁ pivanti. Tesu eko pānīyatthāya āgantvā attano pānīyaṁ rakkhanto itarassa",
  "atk-s0513a41:270_3": "tumbato pivitvā sāyaṁ araññā nikkhamitvā nhāyitvā ṭhito ‘‘atthi nu kho me kāyadvārādīhi",
  "atk-s0513a41:270_4": "ajja kiñci pāpaṁ kata’’nti upadhārento thenetvā pānīyassa pivitabhāvaṁ disvā saṁvegappatto",
  "atk-s0513a41:270_5": "hutvā ‘‘ayaṁ taṇhā vaḍḍhamānā maṁ apāyesu khipissati, imaṁ kilesaṁ niggaṇhissāmī’’ti",
  "atk-s0513a41:270_6": "pānīyassa thenetvā pivitabhāvaṁ ārammaṇaṁ katvā vipassanaṁ vaḍḍhetvā paccekabodhiñāṇaṁ",
  "atk-s0513a41:270_7": "nibbattetvā paṭiladdhaguṇaṁ āvajjento aṭṭhāsi. Atha naṁ itaro nhāyitvā uṭṭhito ‘‘ehi,",
  "atk-s0513a41:270_8": "samma, gharaṁ gacchāmā’’ti āha. ‘‘Gaccha tvaṁ, mama gharena kiccaṁ natthi, paccekabuddhā",
  "atk-s0513a41:270_9": "nāma maya’’nti. ‘‘Paccekabuddhā nāma tumhādisā na hontī’’ti. ‘‘Atha kīdisā paccekabuddhā",
  "atk-s0513a41:270_10": "hontī’’ti? ‘‘Dvaṅgulakesā kāsāyavatthavasanā uttarahimavante nandamūlakapabbhāre",
  "atk-s0513a41:270_11": "vasantī’’ti. So sīsaṁ parāmasi, taṁ khaṇaññevassa gihiliṅgaṁ antaradhāyi, surattadupaṭṭaṁ",
  "atk-s0513a41:270_12": "nivatthameva, vijjulatāsadisaṁ kāyabandhanaṁ baddhameva, alattakapāṭalavaṇṇaṁ uttarāsaṅgacīvaraṁ",
  "atk-s0513a41:270_13": "ekaṁsaṁ katameva, meghavaṇṇaṁ paṁsukūlacīvaraṁ dakkhiṇaaṁsakūṭe ṭhapitameva, bhamaravaṇṇo",
  "atk-s0513a41:270_14": "mattikāpatto vāmaaṁsakūṭe laggitova ahosi. So ākāse ṭhatvā dhammaṁ desetvā uppatitvā",
  "atk-s0513a41:270_15": "nandamūlakapabbhāreyeva otari.",
  "atk-s0513a41:271_0": "Aparopi kāsigāmeyeva kuṭumbiko āpaṇe nisinno ekaṁ purisaṁ attano bhariyaṁ ādāya gacchantaṁ",
  "atk-s0513a41:271_1": "disvā taṁ uttamarūpadharaṁ itthiṁ indriyāni bhinditvā oloketvā puna cintesi ‘‘ayaṁ",
  "atk-s0513a41:271_2": "lobho vaḍḍhamāno maṁ apāyesu khipissatī’’ti saṁviggamānaso vipassanaṁ vaḍḍhetvā paccekabodhiñāṇaṁ",
  "atk-s0513a41:271_3": "nibbattetvā ākāse ṭhito dhammaṁ desetvā nandamūlakapabbhārameva gato.",
  "atk-s0513a41:272_0": "Aparepi kāsigāmavāsinoyeva dve pitāputtā ekato maggaṁ paṭipajjiṁsu. Aṭavīmukhe pana",
  "atk-s0513a41:272_1": "corā uṭṭhitā honti. Te pitāputte labhitvā puttaṁ gahetvā ‘‘dhanaṁ āharitvā tava puttaṁ",
  "atk-s0513a41:272_2": "gaṇhā’’ti pitaraṁ vissajjenti, dve bhātaro labhitvā kaniṭṭhaṁ gahetvā jeṭṭhaṁ vissajjenti,",
  "atk-s0513a41:272_3": "ācariyantevāsike labhitvā ācariyaṁ gahetvā antevāsikaṁ vissajjenti, antevāsiko sippalobhena",
  "atk-s0513a41:272_4": "dhanaṁ āharitvā ācariyaṁ gaṇhitvā gacchati. Atha te pitāputtāpi tattha corānaṁ uṭṭhitabhāvaṁ",
  "atk-s0513a41:272_5": "ñatvā ‘‘tvaṁ maṁ ‘pitā’ti mā vada, ahampi taṁ ‘putto’ti na vakkhāmī’’ti katikaṁ katvā",
  "atk-s0513a41:272_6": "corehi gahitakāle ‘‘tumhe aññamaññaṁ kiṁ hothā’’ti puṭṭhā ‘‘na kiñci homā’’ti sampajānamusāvādaṁ",
  "atk-s0513a41:272_7": "kariṁsu. Tesu aṭavito nikkhamitvā sāyaṁ nhāyitvā ṭhitesu putto attano sīlaṁ sodhento",
  "atk-s0513a41:272_8": "taṁ musāvādaṁ disvā ‘‘idaṁ pāpaṁ vaḍḍhamānaṁ maṁ apāyesu khipissati, imaṁ kilesaṁ",
  "atk-s0513a41:272_9": "niggaṇhissāmī’’ti vipassanaṁ vaḍḍhetvā paccekabodhiñāṇaṁ nibbattetvā ākāse ṭhito",
  "atk-s0513a41:272_10": "pitu dhammaṁ desetvā nandamūlakapabbhārameva gato.",
  "atk-s0513a41:273_0": "Aparopi kāsigāmeyeva pana eko gāmabhojako māghātaṁ kārāpesi. Atha naṁ balikammakāle",
  "atk-s0513a41:273_1": "mahājano sannipatitvā āha ‘‘sāmi, mayaṁ migasūkarādayo māretvā yakkhānaṁ balikammaṁ",
  "atk-s0513a41:273_2": "karissāma, balikammakālo eso’’ti. Tumhākaṁ pubbe karaṇaniyāmeneva karothāti manussā",
  "atk-s0513a41:273_3": "bahuṁ pāṇātipātamakaṁsu. So bahuṁ macchamaṁsaṁ disvā ‘‘ime manussā ettake pāṇe mārentā",
  "atk-s0513a41:273_4": "mamevekassa vacanena mārayiṁsū’’ti kukkuccaṁ katvā vātapānaṁ nissāya ṭhitakova vipassanaṁ",
  "atk-s0513a41:273_5": "vaḍḍhetvā paccekabodhiñāṇaṁ nibbattetvā ākāse ṭhito mahājanassa dhammaṁ desetvā nandamūlakapabbhārameva gato.",
  "atk-s0513a41:274_0": "Aparopi kāsiraṭṭheyeva gāmabhojako majjavikkayaṁ vāretvā ‘‘sāmi, pubbe imasmiṁ kāle",
  "atk-s0513a41:274_1": "surāchaṇo nāma hoti, kiṁ karomā’’ti mahājanena vutto ‘‘tumhākaṁ porāṇakaniyāmeneva",
  "atk-s0513a41:274_2": "karothā’’ti āha. Manussā chaṇaṁ katvā suraṁ pivitvā kalahaṁ karontā hatthapāde bhañjitvā",
  "atk-s0513a41:274_3": "sīsaṁ bhinditvā kaṇṇe chinditvā bahudaṇḍena bajjhiṁsu. Gāmabhojako te disvā cintesi",
  "atk-s0513a41:274_4": "‘‘mayi ananujānante ime imaṁ dukkhaṁ na vindeyyu’’nti. So ettakena kukkuccaṁ katvā",
  "atk-s0513a41:274_5": "vātapānaṁ nissāya ṭhitakova vipassanaṁ vaḍḍhetvā paccekabodhiñāṇaṁ nibbattetvā ‘‘appamattā",
  "atk-s0513a41:274_6": "hothā’’ti ākāse ṭhatvā dhammaṁ desetvā nandamūlakapabbhārameva gato.",
  "atk-s0513a41:275_0": "Aparabhāge te pañca paccekabuddhā bhikkhācāratthāya bārāṇasidvāre otaritvā sunivatthā",
  "atk-s0513a41:275_1": "supārutā pāsādikehi abhikkamādīhi piṇḍāya carantā rājadvāraṁ sampāpuṇiṁsu. Rājā te",
  "atk-s0513a41:275_2": "disvā pasannacitto rājanivesanaṁ pavesetvā pāde dhovitvā gandhatelena makkhetvā paṇītena",
  "atk-s0513a41:275_3": "khādanīyena bhojanīyena parivisitvā ekamantaṁ nisīditvā ‘‘bhante, tumhākaṁ paṭhamavaye",
  "atk-s0513a41:275_4": "pabbajjā sobhati, imasmiṁ vaye pabbajantā kathaṁ kāmesu ādīnavaṁ passittha, kiṁ vo",
  "atk-s0513a41:275_5": "ārammaṇaṁ ahosī’’ti pucchi. Te tassa kathentā –",
  "atk-s0513a41:276": "59.",
  "atk-s0513a41:277": " ‘‘Mitto mittassa pānīyaṁ, adinnaṁ paribhuñjisaṁ;",
  "atk-s0513a41:278": "Tena pacchā vijigucchiṁ, taṁ pāpaṁ pakataṁ mayā;",
  "atk-s0513a41:279": "Mā puna akaraṁ pāpaṁ, tasmā pabbajito ahaṁ.",
  "atk-s0513a41:280": "60.",
  "atk-s0513a41:281": " ‘‘Paradārañca disvāna, chando me udapajjatha;",
  "atk-s0513a41:282": "Tena pacchā vijigucchiṁ, taṁ pāpaṁ pakataṁ mayā;",
  "atk-s0513a41:283": "Mā puna akaraṁ pāpaṁ, tasmā pabbajito ahaṁ.",
  "atk-s0513a41:284": "61.",
  "atk-s0513a41:285": " ‘‘Pitaraṁ me mahārāja, corā agaṇhu kānane;",
  "atk-s0513a41:286": "Tesāhaṁ pucchito jānaṁ, aññathā naṁ viyākariṁ.",
  "atk-s0513a41:287": "62.",
  "atk-s0513a41:288": " ‘‘Tena pacchā vijigucchiṁ, taṁ pāpaṁ pakataṁ mayā;",
  "atk-s0513a41:289": "Mā puna akaraṁ pāpaṁ, tasmā pabbajito ahaṁ.",
  "atk-s0513a41:290": "63.",
  "atk-s0513a41:291": " ‘‘Pāṇātipātamakaruṁ, somayāge upaṭṭhite;",
  "atk-s0513a41:292": "Tesāhaṁ samanuññāsiṁ.",
  "atk-s0513a41:293": "64.",
  "atk-s0513a41:294": " ‘‘Tena pacchā vijigucchiṁ, taṁ pāpaṁ pakataṁ mayā;",
  "atk-s0513a41:295": "Mā puna akaraṁ pāpaṁ, tasmā pabbajito ahaṁ.",
  "atk-s0513a41:296": "65.",
  "atk-s0513a41:297": " ‘‘Surāmerayamādhukā, ye janā paṭhamāsu no;",
  "atk-s0513a41:298": "Bahūnaṁ te anatthāya, majjapānamakappayuṁ;",
  "atk-s0513a41:299": "Tesāhaṁ samanuññāsiṁ.",
  "atk-s0513a41:300": "66.",
  "atk-s0513a41:301": " ‘‘Tena pacchā vijigucchiṁ, taṁ pāpaṁ pakataṁ mayā;",
  "atk-s0513a41:302": "Mā puna akaraṁ pāpaṁ, tasmā pabbajito aha’’nti. –",
  "atk-s0513a41:303": "Imā paṭipāṭiyā pañca gāthā abhāsiṁsu. Rājāpi ekamekassa byākaraṇaṁ sutvā ‘‘bhante, ayaṁ pabbajjā tumhākaṁ yevānucchavikā’’ti thutimakāsi.",
  "atk-s0513a41:304_0": "Tattha mitto mittassāti mahārāja, ahaṁ ekassa mitto hutvā tassa mittassa santakaṁ",
  "atk-s0513a41:304_1": "pānīyaṁ iminā niyāmeneva paribhuñjiṁ. Tasmāti yasmā puthujjanā nāma pāpakammaṁ karonti,",
  "atk-s0513a41:304_2": "tasmā ahaṁ mā puna akaraṁ pāpaṁ, taṁ pāpaṁ ārammaṇaṁ katvā pabbajitomhi. Chandoti",
  "atk-s0513a41:304_3": "mahārāja, imināva niyāmena mama paradāraṁ disvā kāme chando uppajji. Agaṇhūti agaṇhiṁsu.",
  "atk-s0513a41:304_4": "Jānanti tesaṁ corānaṁ ‘‘ayaṁ kiṁ te hotī’’ti pucchito jānantoyeva ‘‘na kiñci hotī’’ti",
  "atk-s0513a41:304_5": "aññathā byākāsiṁ. Somayāgeti navacande uṭṭhite somayāgaṁ nāma yakkhabaliṁ kariṁsu,",
  "atk-s0513a41:304_6": "tasmiṁ upaṭṭhite. Samanuññāsinti samanuñño āsiṁ. Surāmerayamādhukāti piṭṭhasurādisurañca",
  "atk-s0513a41:304_7": "pupphāsavādimerayañca pakkamadhu viya madhuraṁ maññamānā. Ye janā paṭhamāsu noti",
  "atk-s0513a41:304_8": "ye no gāme janā paṭhamaṁ evarūpā āsuṁ ahesuṁ. Bahūnaṁ teti te ekadivasaṁ ekasmiṁ",
  "atk-s0513a41:304_9": "chaṇe patte bahūnaṁ anatthāya majjapānaṁ akappayiṁsu.",
  "atk-s0513a41:305_0": "Rājā tesaṁ dhammaṁ sutvā pasannacitto cīvarasāṭake ca bhesajjāni ca datvā paccekabuddhe",
  "atk-s0513a41:305_1": "uyyojesi. Tepi tassa anumodanaṁ katvā tattheva agamaṁsu. Tato paṭṭhāya rājā vatthukāmesu",
  "atk-s0513a41:305_2": "viratto anapekkho hutvā nānaggarasabhojanaṁ bhuñjitvā itthiyo anālapitvā anoloketvā",
  "atk-s0513a41:305_3": "virattacitto uṭṭhāya sirigabbhaṁ pavisitvā nisinno setabhittiyaṁ kasiṇaparikammaṁ",
  "atk-s0513a41:305_4": "katvā jhānaṁ nibbattesi. So jhānappatto kāme garahanto –",
  "atk-s0513a41:306": "67.",
  "atk-s0513a41:307": " ‘‘Dhiratthu subahū kāme, duggandhe bahukaṇṭake;",
  "atk-s0513a41:308": "Ye ahaṁ paṭisevanto, nālabhiṁ tādisaṁ sukha’’nti. – gāthamāha;",
  "atk-s0513a41:309": "Tattha bahukaṇṭaketi bahū paccāmitte. Ye ahanti yo ahaṁ, ayameva vā pāṭho. Tādisanti etādisaṁ kilesarahitaṁ jhānasukhaṁ.",
  "atk-s0513a41:310_0": "Athassa aggamahesī ‘‘ayaṁ rājā paccekabuddhānaṁ dhammakathaṁ sutvā ukkaṇṭhitarūpo",
  "atk-s0513a41:310_1": "ahosi, amhehi saddhiṁ akathetvāva sirigabbhaṁ paviṭṭho, pariggaṇhissāmi tāva na’’nti",
  "atk-s0513a41:310_2": "cintetvā sirigabbhadvāre ṭhitā rañño kāmesu garahantassa udānaṁ sutvā ‘‘mahārāja,",
  "atk-s0513a41:310_3": "tvaṁ kāme garahasi, kāmasukhasadisaṁ nāma sukhaṁ natthī’’ti kāme vaṇṇentī itaraṁ gāthamāha –",
  "atk-s0513a41:311": "68.",
  "atk-s0513a41:312": " ‘‘Mahassādā sukhā kāmā, natthi kāmā paraṁ sukhaṁ;",
  "atk-s0513a41:313": "Ye kāme paṭisevanti, saggaṁ te upapajjare’’ti.",
  "atk-s0513a41:314": "Tattha mahassādāti mahārāja, ete kāmā nāma mahāassādā, ito uttariṁ aññaṁ sukhaṁ natthi. Kāmasevino hi apāye anupagamma sagge nibbattantīti attho.",
  "atk-s0513a41:315": "Taṁ sutvā bodhisatto tassā ‘‘nassa vasali, kiṁ kathesi, kāmesu sukhaṁ nāma kuto atthi, vipariṇāmadukkhā ete’’ti garahanto sesagāthā abhāsi –",
  "atk-s0513a41:316": "69.",
  "atk-s0513a41:317": " ‘‘Appassādā dukhā kāmā, natthi kāmā paraṁ dukhaṁ;",
  "atk-s0513a41:318": "Ye kāme paṭisevanti, nirayaṁ te upapajjare.",
  "atk-s0513a41:319": "70.",
  "atk-s0513a41:320": " ‘‘Asī yathā sunisito, nettiṁsova supāyiko;",
  "atk-s0513a41:321": "Sattīva urasi khittā, kāmā dukkhatarā tato.",
  "atk-s0513a41:322": "71.",
  "atk-s0513a41:323": " ‘‘Aṅgārānaṁva jalitaṁ, kāsuṁ sādhikaporisaṁ;",
  "atk-s0513a41:324": "Phālaṁva divasaṁtattaṁ, kāmā dukkhatarā tato.",
  "atk-s0513a41:325": "72.",
  "atk-s0513a41:326": " ‘‘Visaṁ yathā halāhalaṁ, telaṁ pakkuthitaṁ yathā;",
  "atk-s0513a41:327": "Tambalohavilīnaṁva, kāmā dukkhatarā tato’’ti.",
  "atk-s0513a41:328_0": "Tattha nettiṁsoti nikkaruṇo, idampi ekassa khaggassa nāmaṁ. Dukkhatarāti evaṁ jalitaṅgārakāsuṁ",
  "atk-s0513a41:328_1": "vā divasaṁ tattaṁ phālaṁ vā paṭicca yaṁ dukkhaṁ uppajjati, tatopi kāmāyeva dukkhatarāti",
  "atk-s0513a41:328_2": "attho. Anantaragāthāya yathā etāni visādīni dukkhāvahanato dukkhāni, evaṁ kāmāpi",
  "atk-s0513a41:328_3": "dukkhā, taṁ pana kāmadukkhaṁ itarehi dukkhehi dukkhataranti attho.",
  "atk-s0513a41:329_0": "Evaṁ mahāsatto deviyā dhammaṁ desetvā amacce sannipātetvā ‘‘bhonto amaccā, tumhe",
  "atk-s0513a41:329_1": "rajjaṁ paṭipajjatha, ahaṁ pabbajissāmī’’ti vatvā mahājanassa rodantassa paridevantassa",
  "atk-s0513a41:329_2": "uṭṭhāya ākāse ṭhatvā ovādaṁ datvā anilapatheneva uttarahimavantaṁ gantvā ramaṇīye",
  "atk-s0513a41:329_3": "padese assamaṁ māpetvā isipabbajjaṁ pabbajitvā āyupariyosāne brahmalokaparāyaṇo ahosi.",
  "atk-s0513a41:330_0": "Satthā imaṁ dhammadesanaṁ āharitvā ‘‘bhikkhave, kileso khuddako nāma natthi, appamattakopi",
  "atk-s0513a41:330_1": "paṇḍitehi niggahitabboyevā’’ti vatvā saccāni pakāsetvā jātakaṁ samodhānesi, saccapariyosāne",
  "atk-s0513a41:330_2": "pañcasatā bhikkhū arahatte patiṭṭhahiṁsu. Tadā paccekabuddhā parinibbāyiṁsu, devī",
  "atk-s0513a41:330_3": "rāhulamātā ahosi, rājā pana ahameva ahosinti.",
  "atk-s0513a41:331": "Pānīyajātakavaṇṇanā pañcamā.",
  "atk-s0513a41:333": " [460] 6. Yudhañcayajātakavaṇṇanā",
  "atk-s0513a41:334_0": "Mittāmaccaparibyūḷhanti idaṁ satthā jetavane viharanto mahābhinikkhamanaṁ ārabbha",
  "atk-s0513a41:334_1": "kathesi. Ekadivasañhi dhammasabhāyaṁ sannipatitā bhikkhū ‘‘āvuso, sace dasabalo agāraṁ",
  "atk-s0513a41:334_2": "ajjhāvasissa, sakalacakkavāḷagabbhe cakkavattirājā abhavissa sattaratanasamannāgato",
  "atk-s0513a41:334_3": "caturiddhīhi samiddho parosahassaputtaparivāro , so evarūpaṁ sirivibhavaṁ pahāya",
  "atk-s0513a41:334_4": "kāmesu dosaṁ disvā aḍḍharattasamaye channasahāyova kaṇṭakamāruyha nikkhamitvā anomanadītīre",
  "atk-s0513a41:334_5": "pabbajitvā chabbassāni dukkarakārikaṁ katvā sammāsambodhiṁ patto’’ti satthu guṇakathaṁ",
  "atk-s0513a41:334_6": "kathayiṁsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti",
  "atk-s0513a41:334_7": "pucchitvā ‘‘imāya nāmā’’ti vutte ‘‘na, bhikkhave, tathāgato idāneva mahābhinikkhamanaṁ",
  "atk-s0513a41:334_8": "nikkhanto, pubbepi dvādasayojanike bārāṇasinagare rajjaṁ pahāya nikkhantoyevā’’ti vatvā atītaṁ āhari.",
  "atk-s0513a41:335_0": "Atīte rammanagare sabbadatto nāma rājā ahosi. Ayañhi bārāṇasī udayajātake (jā. 1.11.37",
  "atk-s0513a41:335_1": "ādayo) surundhananagaraṁ nāma jātā, cūḷasutasomajātake (jā. 2.17.195 ādayo) sudassanaṁ",
  "atk-s0513a41:335_2": "nāma, soṇanandajātake (jā. 2.20.92 ādayo) brahmavaḍḍhanaṁ nāma, khaṇḍahālajātake",
  "atk-s0513a41:335_3": "(jā. 2.22.982 ādayo) pupphavatī nāma, saṅkhabrāhmaṇajātake (jā. 1.10.39 ādayo) moḷinī",
  "atk-s0513a41:335_4": "nāma, imasmiṁ pana yudhañcayajātake rammanagaraṁ nāma ahosi. Evamassā kadāci nāmaṁ",
  "atk-s0513a41:335_5": "parivattati. Tattha sabbadattarañño puttasahassaṁ ahosi. Yudhañcayassa nāma jeṭṭhaputtassa",
  "atk-s0513a41:335_6": "uparajjaṁ adāsi. So divase divase mahādānaṁ pavattesi. Evaṁ gacchante kāle bodhisatto",
  "atk-s0513a41:335_7": "ekadivasaṁ pātova rathavaramāruyha mahantena sirivibhavena uyyānakīḷaṁ gacchanto",
  "atk-s0513a41:335_8": "rukkhaggatiṇaggasākhaggamakkaṭakasuttajālādīsu muttājālākārena laggitaussavabindūni",
  "atk-s0513a41:335_9": "disvā ‘‘samma sārathi, kiṁ nāmeta’’nti pucchitvā ‘‘ete deva, himasamaye patanakaussavabindūni",
  "atk-s0513a41:335_10": "nāmā’’ti sutvā divasabhāgaṁ uyyāne kīḷitvā sāyanhakāle paccāgacchanto te adisvāva",
  "atk-s0513a41:335_11": "‘‘samma sārathi, kahaṁ nu kho ete ussavabindū, na te idāni passāmī’’ti pucchi. ‘‘Deva,",
  "atk-s0513a41:335_12": "te sūriye uggacchante sabbeva bhijjitvā pathaviyaṁ patantī’’ti sutvā saṁvegappatto",
  "atk-s0513a41:335_13": "hutvā ‘‘imesaṁ sattānaṁ jīvitasaṅkhārāpi tiṇagge ussavabindusadisāva, mayā byādhijarāmaraṇehi",
  "atk-s0513a41:335_14": "apīḷiteyeva mātāpitaro āpucchitvā pabbajituṁ vaṭṭatī’’ti ussavabindumeva ārammaṇaṁ",
  "atk-s0513a41:335_15": "katvā āditte viya tayo bhave passanto attano gehaṁ agantvā alaṅkatapaṭiyattāya vinicchayasālāya",
  "atk-s0513a41:335_16": "nisinnassa pitu santikaṁyeva gantvā pitaraṁ vanditvā ekamantaṁ ṭhito pabbajjaṁ yācanto",
  "atk-s0513a41:335_17": "paṭhamaṁ gāthamāha –",
  "atk-s0513a41:336": "73.",
  "atk-s0513a41:337": " ‘‘Mittāmaccaparibyūḷhaṁ , ahaṁ vande rathesabhaṁ;",
  "atk-s0513a41:338": "Pabbajissāmahaṁ rāja, taṁ devo anumaññatū’’ti.",
  "atk-s0513a41:339": "Tattha paribyūḷhanti parivāritaṁ. Taṁ devoti taṁ mama pabbajjaṁ devo anujānātūti attho.",
  "atk-s0513a41:340": "Atha naṁ rājā nivārento dutiyaṁ gāthamāha –",
  "atk-s0513a41:341": "74.",
  "atk-s0513a41:342": " ‘‘Sace te ūnaṁ kāmehi, ahaṁ paripūrayāmi te;",
  "atk-s0513a41:343": "Yo taṁ hiṁ sati vāremi, mā pabbaja yudhañcayā’’ti.",
  "atk-s0513a41:344": "Taṁ sutvā kumāro tatiyaṁ gāthamāha –",
  "atk-s0513a41:345": "75.",
  "atk-s0513a41:346": " ‘‘Na matthi ūnaṁ kāmehi, hiṁsitā me na vijjati;",
  "atk-s0513a41:347": "Dīpañca kātumicchāmi, yaṁ jarā nābhikīratī’’ti.",
  "atk-s0513a41:348_0": "Tattha dīpañcāti tāta neva mayhaṁ kāmehi ūnaṁ atthi, na maṁ hiṁsanto koci vijjati,",
  "atk-s0513a41:348_1": "ahaṁ pana paralokagamanāya attano patiṭṭhaṁ kātumicchāmi. Kīdisaṁ? Yaṁ jarā nābhikīrati",
  "atk-s0513a41:348_2": "na viddhaṁseti, tamahaṁ kātumicchāmi, amatamahānibbānaṁ gavesissāmi, na me kāmehi",
  "atk-s0513a41:348_3": "attho, anujānātha maṁ, mahārājāti vadati.",
  "atk-s0513a41:349": "Iti punappunaṁ kumāro pabbajjaṁ yāci, rājā ‘‘mā pabbajā’’ti vāreti. Tamatthamāvikaronto satthā upaḍḍhaṁ gāthamāha –",
  "atk-s0513a41:350": "76.",
  "atk-s0513a41:351": " ‘‘Putto vā pitaraṁ yāce, pitā vā puttamorasa’’nti.",
  "atk-s0513a41:352": "Tattha vā-kāro sampiṇḍanattho. Idaṁ vuttaṁ hoti – ‘‘evaṁ, bhikkhave, putto ca pitaraṁ yācati, pitā ca orasaṁ puttaṁ yācatī’’ti.",
  "atk-s0513a41:353": "Sesaṁ upaḍḍhagāthaṁ rājā āha –",
  "atk-s0513a41:354": "‘‘Negamo taṁ yāce tāta, mā pabbaja yudhañcayā’’ti.",
  "atk-s0513a41:355": "Tassattho – ayaṁ te tāta nigamavāsimahājano yācati, nagarajanopi mā tvaṁ pabbajāti.",
  "atk-s0513a41:356": "Kumāro punapi pañcamaṁ gāthamāha –",
  "atk-s0513a41:357": "77.",
  "atk-s0513a41:358": " ‘‘Mā maṁ deva nivārehi, pabbajantaṁ rathesabha;",
  "atk-s0513a41:359": "Māhaṁ kāmehi sammatto, jarāya vasamanvagū’’ti.",
  "atk-s0513a41:360_0": "Tattha vasamanvagūti mā ahaṁ kāmehi sammatto pamatto jarāya vasagāmī nāma homi, vaṭṭadukkhaṁ",
  "atk-s0513a41:360_1": "pana khepetvā yathā ca sabbaññutaññāṇappaṭivijjhanako homi,. Tathā maṁ olokehīti adhippāyo.",
  "atk-s0513a41:361_0": "Evaṁ vutte rājā appaṭibhāṇo ahosi. Mātā panassa ‘‘putto te, devi, pitaraṁ pabbajjaṁ",
  "atk-s0513a41:361_1": "anujānāpetī’’ti sutvā ‘‘kiṁ tumhe kathethā’’ti nirassāsena mukhena suvaṇṇasivikāya",
  "atk-s0513a41:361_2": "nisīditvā sīghaṁ vinicchayaṭṭhānaṁ gantvā yācamānā chaṭṭhaṁ gāthamāha –",
  "atk-s0513a41:362": "78.",
  "atk-s0513a41:363": " ‘‘Ahaṁ taṁ tāta yācāmi, ahaṁ putta nivāraye;",
  "atk-s0513a41:364": "Ciraṁ taṁ daṭṭhumicchāmi, mā pabbaja yudhañcayā’’ti.",
  "atk-s0513a41:365": "Taṁ sutvā kumāro sattamaṁ gāthamāha –",
  "atk-s0513a41:366": "79.",
  "atk-s0513a41:367": " ‘‘Ussāvova tiṇaggamhi, sūriyuggamanaṁ pati;",
  "atk-s0513a41:368": "Evamāyu manussānaṁ, mā maṁ amma nivārayā’’ti.",
  "atk-s0513a41:369_0": "Tassattho – amma, yathā tiṇagge ussavabindu sūriyassa uggamanaṁ patiṭṭhātuṁ na sakkoti,",
  "atk-s0513a41:369_1": "pathaviyaṁ patati, evaṁ imesaṁ sattānaṁ jīvitaṁ parittaṁ tāvakālikaṁ aciraṭṭhitikaṁ,",
  "atk-s0513a41:369_2": "evarūpe lokasannivāse kathaṁ tvaṁ ciraṁ maṁ passasi, mā maṁ nivārehīti.",
  "atk-s0513a41:370": "Evaṁ vuttepi sā punappunaṁ yāciyeva. Tato mahāsatto pitaraṁ āmantetvā aṭṭhamaṁ gāthamāha –",
  "atk-s0513a41:371": "80.",
  "atk-s0513a41:372": " ‘‘Taramāno imaṁ yānaṁ, āropetu rathesabha;",
  "atk-s0513a41:373": "Mā me mātā tarantassa, antarāyakarā ahū’’ti.",
  "atk-s0513a41:374": "Tassattho – tāta rathesabha, imaṁ mama mātaraṁ taramāno puriso suvaṇṇasivikāyānaṁ āropetu, mā me jātijarābyādhimaraṇakantāraṁ tarantassa atikkamantassa mātā antarāyakarā ahūti.",
  "atk-s0513a41:375_0": "Rājā puttassa vacanaṁ sutvā ‘‘gaccha, bhadde, tava sivikāya nisīditvā rativaḍḍhanapāsādaṁ",
  "atk-s0513a41:375_1": "abhiruhā’’ti āha. Sā tassa vacanaṁ sutvā ṭhātuṁ asakkontī nārīgaṇaparivutā gantvā",
  "atk-s0513a41:375_2": "pāsādaṁ abhiruhitvā ‘‘kā nu kho puttassa pavattī’’ti vinicchayaṭṭhānaṁ olokentī aṭṭhāsi.",
  "atk-s0513a41:375_3": "Bodhisatto mātu gatakāle puna pitaraṁ yāci. Rājā paṭibāhituṁ asakkonto ‘‘tena hi",
  "atk-s0513a41:375_4": "tāta, tava manaṁ matthakaṁ pāpehi, pabbajāhī’’ti anujāni. Rañño anuññātakāle bodhisattassa",
  "atk-s0513a41:375_5": "kaniṭṭho yudhiṭṭhilakumāro nāma pitaraṁ vanditvā ‘‘tāta, mayhaṁ pabbajjaṁ anujānāthā’’ti",
  "atk-s0513a41:375_6": "anujānāpesi. Ubhopi bhātaro pitaraṁ vanditvā kāme pahāya mahājanaparivutā vinicchayato",
  "atk-s0513a41:375_7": "nikkhamiṁsu. Devīpi mahāsattaṁ oloketvā ‘‘mama putte pabbajite rammanagaraṁ tucchaṁ",
  "atk-s0513a41:375_8": "bhavissatī’’ti paridevamānā gāthādvayamāha –",
  "atk-s0513a41:376": "81.",
  "atk-s0513a41:377": " ‘‘Abhidhāvatha bhaddante, suññaṁ hessati rammakaṁ;",
  "atk-s0513a41:378": "Yudhañcayo anuññāto, sabbadattena rājinā.",
  "atk-s0513a41:379": "82.",
  "atk-s0513a41:380": " ‘‘Yohu seṭṭho sahassassa, yuvā kañcanasannibho;",
  "atk-s0513a41:381": "Soyaṁ kumāro pabbajito, kāsāyavasano balī’’ti.",
  "atk-s0513a41:382_0": "Tattha abhidhāvathāti parivāretvā ṭhitā nāriyo sabbā vegena dhāvathāti āṇāpeti. Bhaddanteti",
  "atk-s0513a41:382_1": "evaṁ gantvā ‘‘bhaddaṁ tava hotū’’ti vadatha. Rammakanti rammanagaraṁ sandhāyāha.",
  "atk-s0513a41:382_2": "Yohu seṭṭhoti yo rañño putto sahassassa seṭṭho ahosi, so pabbajitoti pabbajjāya gacchantaṁ sandhāyevamāha.",
  "atk-s0513a41:383_0": "Bodhisattopi na tāva pabbajati. So hi mātāpitaro vanditvā kaniṭṭhaṁ yudhiṭṭhilakumāraṁ",
  "atk-s0513a41:383_1": "gahetvā nagarā nikkhamma mahājanaṁ nivattetvā ubhopi bhātaro himavantaṁ pavisitvā",
  "atk-s0513a41:383_2": "manorame ṭhāne assamapadaṁ karitvā isipabbajjaṁ pabbajitvā jhānābhiññaṁ nibbattetvā",
  "atk-s0513a41:383_3": "vanamūlaphalādīhi yāvajīvaṁ yāpetvā brahmalokaparāyaṇā ahesuṁ. Tamatthaṁ osāne abhisambuddhagāthāya dīpeti –",
  "atk-s0513a41:384": "83.",
  "atk-s0513a41:385": " ‘‘Ubho kumārā pabbajitā, yudhañcayo yudhiṭṭhilo;",
  "atk-s0513a41:386": "Pahāya mātāpitaro, saṅgaṁ chetvāna maccuno’’ti.",
  "atk-s0513a41:387": "Tattha maccunoti mārassa. Idaṁ vuttaṁ hoti – bhikkhave, yudhañcayo ca yudhiṭṭhilo ca te ubhopi kumārā mātāpitaro pahāya mārassa santakaṁ rāgadosamohasaṅgaṁ chinditvā pabbajitāti.",
  "atk-s0513a41:388_0": "Satthā imaṁ dhammadesanaṁ āharitvā saccāni pakāsetvā ‘‘na bhikkhave, idāneva, pubbepi",
  "atk-s0513a41:388_1": "tathāgato rajjaṁ chaḍḍetvā pabbajitoyevā’’ti vatvā jātakaṁ samodhānesi – ‘‘tadā mātāpitaro",
  "atk-s0513a41:388_2": "mahārājakulāni ahesuṁ, yudhiṭṭhilakumāro ānando, yudhañcayo pana ahameva ahosi’’nti.",
  "atk-s0513a41:389": "Yudhañcayajātakavaṇṇanā chaṭṭhā.",
  "atk-s0513a41:391": " [461] 7. Dasarathajātakavaṇṇanā",
  "atk-s0513a41:392_0": "Etha lakkhaṇa sītā cāti idaṁ satthā jetavane viharanto ekaṁ matapitikaṁ kuṭumbikaṁ",
  "atk-s0513a41:392_1": "ārabbha kathesi. So hi pitari kālakate sokābhibhūto sabbakiccāni pahāya sokānuvattakova",
  "atk-s0513a41:392_2": "ahosi. Satthā paccūsasamaye lokaṁ olokento tassa sotāpattiphalūpanissayaṁ disvā punadivase",
  "atk-s0513a41:392_3": "sāvatthiyaṁ piṇḍāya caritvā katabhattakicco bhikkhū uyyojetvā ekaṁ pacchāsamaṇaṁ",
  "atk-s0513a41:392_4": "gahetvā tassa gehaṁ gantvā vanditvā nisinnaṁ madhuravacanena ālapanto ‘‘kiṁ socasi",
  "atk-s0513a41:392_5": "upāsakā’’ti vatvā ‘‘āma, bhante, pitusoko maṁ bādhatī’’ti vutte ‘‘upāsaka, porāṇakapaṇḍitā",
  "atk-s0513a41:392_6": "aṭṭhavidhe lokadhamme tathato jānantā pitari kālakate appamattakampi sokaṁ na kariṁsū’’ti",
  "atk-s0513a41:392_7": "vatvā tena yācito atītaṁ āhari.",
  "atk-s0513a41:393_0": "Atīte bārāṇasiyaṁ dasarathamahārājā nāma agatigamanaṁ pahāya dhammena rajjaṁ kāresi.",
  "atk-s0513a41:393_1": "Tassa soḷasannaṁ itthisahassānaṁ jeṭṭhikā aggamahesī dve putte ekañca dhītaraṁ vijāyi.",
  "atk-s0513a41:393_2": "Jeṭṭhaputto rāmapaṇḍito nāma ahosi, dutiyo lakkhaṇakumāro nāma, dhītā sītā devī nāma.",
  "atk-s0513a41:393_3": "Aparabhāge mahesī kālamakāsi. Rājā tassā kālakatāya cirataraṁ sokavasaṁ gantvā amaccehi",
  "atk-s0513a41:393_4": "saññāpito tassā kattabbaparihāraṁ katvā aññaṁ aggamahesiṭṭhāne ṭhapesi. Sā rañño",
  "atk-s0513a41:393_5": "piyā ahosi manāpā. Sāpi aparabhāge gabbhaṁ gaṇhitvā laddhagabbhaparihārā puttaṁ vijāyi,",
  "atk-s0513a41:393_6": "‘‘bharatakumāro’’tissa nāmaṁ akaṁsu. Rājā puttasinehena ‘‘bhadde, varaṁ te dammi,",
  "atk-s0513a41:393_7": "gaṇhāhī’’ti āha. Sā gahitakaṁ katvā ṭhapetvā kumārassa sattaṭṭhavassakāle rājānaṁ",
  "atk-s0513a41:393_8": "upasaṅkamitvā ‘‘deva, tumhehi mayhaṁ puttassa varo dinno, idānissa varaṁ dethā’’ti",
  "atk-s0513a41:393_9": "āha. Gaṇha, bhaddeti. ‘‘Deva, puttassa me rajjaṁ dethā’’ti vutte rājā accharaṁ paharitvā",
  "atk-s0513a41:393_10": "‘‘nassa, vasali, mayhaṁ dve puttā aggikkhandhā viya jalanti, te mārāpetvā tava puttassa",
  "atk-s0513a41:393_11": "rajjaṁ yācasī’’ti tajjesi. Sā bhītā sirigabbhaṁ pavisitvā aññesupi divasesu rājānaṁ",
  "atk-s0513a41:393_12": "punappunaṁ rajjameva yāci.",
  "atk-s0513a41:394_0": "Rājā tassā taṁ varaṁ adatvāva cintesi ‘‘mātugāmo nāma akataññū mittadubbhī, ayaṁ",
  "atk-s0513a41:394_1": "me kūṭapaṇṇaṁ vā kūṭalañjaṁ vā katvā putte ghātāpeyyā’’ti. So putte pakkosāpetvā",
  "atk-s0513a41:394_2": "tamatthaṁ ārocetvā ‘‘tātā, tumhākaṁ idha vasantānaṁ antarāyopi bhaveyya, tumhe sāmantarajjaṁ",
  "atk-s0513a41:394_3": "vā araññaṁ vā gantvā mama maraṇakāle āgantvā kulasantakaṁ rajjaṁ gaṇheyyāthā’’ti",
  "atk-s0513a41:394_4": "vatvā puna nemittake brāhmaṇe pakkosāpetvā attano āyuparicchedaṁ pucchitvā ‘‘aññāni",
  "atk-s0513a41:394_5": "dvādasa vassāni pavattissatī’’ti sutvā ‘‘tātā, ito dvādasavassaccayena āgantvā chattaṁ",
  "atk-s0513a41:394_6": "ussāpeyyāthā’’ti āha. Te ‘‘sādhū’’ti vatvā pitaraṁ vanditvā rodantā pāsādā otariṁsu.",
  "atk-s0513a41:394_7": "Sītā devī ‘‘ahampi bhātikehi saddhiṁ gamissāmī’’ti pitaraṁ vanditvā rodantī nikkhami.",
  "atk-s0513a41:394_8": "Tayopi janā mahāparivārā nikkhamitvā mahājanaṁ nivattetvā anupubbena himavantaṁ pavisitvā",
  "atk-s0513a41:394_9": "sampannodake sulabhaphalāphale padese assamaṁ māpetvā phalāphalena yāpentā vasiṁsu.",
  "atk-s0513a41:395_0": "Lakkhaṇapaṇḍito ca sītā ca rāmapaṇḍitaṁ yācitvā ‘‘tumhe amhākaṁ pituṭṭhāne ṭhitā,",
  "atk-s0513a41:395_1": "tasmā assameyeva hotha, mayaṁ phalāphalaṁ āharitvā tumhe posessāmā’’ti paṭiññaṁ gaṇhiṁsu.",
  "atk-s0513a41:395_2": "Tato paṭṭhāya rāmapaṇḍito tattheva hoti. Itare dve phalāphalaṁ āharitvā taṁ paṭijaggiṁsu.",
  "atk-s0513a41:395_3": "Evaṁ tesaṁ phalāphalena yāpetvā vasantānaṁ dasarathamahārājā puttasokena navame saṁvacchare",
  "atk-s0513a41:395_4": "kālamakāsi. Tassa sarīrakiccaṁ kāretvā devī ‘‘attano puttassa bharatakumārassa chattaṁ",
  "atk-s0513a41:395_5": "ussāpethā’’ti āha. Amaccā pana ‘‘chattassāmikā araññe vasantī’’ti na adaṁsu. Bharatakumāro",
  "atk-s0513a41:395_6": "‘‘mama bhātaraṁ rāmapaṇḍitaṁ araññato ānetvā chattaṁ ussāpessāmī’’ti pañcarājakakudhabhaṇḍāni",
  "atk-s0513a41:395_7": "gahetvā caturaṅginiyā senāya tassa vasanaṭṭhānaṁ patvā avidūre khandhāvāraṁ katvā",
  "atk-s0513a41:395_8": "tattha nivāsetvā katipayehi amaccehi saddhiṁ lakkhaṇapaṇḍitassa ca sītāya ca araññaṁ",
  "atk-s0513a41:395_9": "gatakāle assamapadaṁ pavisitvā assamapadadvāre ṭhapitakañcanarūpakaṁ viya rāmapaṇḍitaṁ",
  "atk-s0513a41:395_10": "nirāsaṅkaṁ sukhanisinnaṁ upasaṅkamitvā vanditvā ekamantaṁ ṭhito rañño pavattiṁ ārocetvā",
  "atk-s0513a41:395_11": "saddhiṁ amaccehi pādesu patitvā rodati. Rāmapaṇḍito pana neva soci, na paridevi,",
  "atk-s0513a41:395_12": "indriyavikāramattampissa nāhosi. Bharatassa pana roditvā nisinnakāle sāyanhasamaye",
  "atk-s0513a41:395_13": "itare dve phalāphalaṁ ādāya āgamiṁsu. Rāmapaṇḍito cintesi ‘‘ime daharā mayhaṁ viya",
  "atk-s0513a41:395_14": "pariggaṇhanapaññā etesaṁ natthi, sahasā ‘pitā vo mato’ti vutte sokaṁ sandhāretuṁ",
  "atk-s0513a41:395_15": "asakkontānaṁ hadayampi tesaṁ phaleyya, upāyena te udakaṁ otāretvā etaṁ pavattiṁ ārocessāmī’’ti.",
  "atk-s0513a41:395_16": "Atha nesaṁ purato ekaṁ udakaṭṭhānaṁ dassetvā ‘‘tumhe aticirena āgatā, idaṁ vo daṇḍakammaṁ",
  "atk-s0513a41:395_17": "hotu, imaṁ udakaṁ otaritvā tiṭṭhathā’’ti upaḍḍhagāthaṁ tāva āha –",
  "atk-s0513a41:396": "84.",
  "atk-s0513a41:397": " ‘‘Etha lakkhaṇa sītā ca, ubho otarathodaka’’nti.",
  "atk-s0513a41:398": "Tassattho – etha lakkhaṇa sītā ca āgacchatha, ubhopi otaratha udakanti;",
  "atk-s0513a41:399": "Te ekavacaneneva otaritvā aṭṭhaṁsu. Atha nesaṁ pitu pavattiṁ ārocento sesaṁ upaḍḍhagāthamāha –",
  "atk-s0513a41:400": "‘‘Evāyaṁ bharato āha, rājā dasaratho mato’’ti.",
  "atk-s0513a41:401_0": "Te pitu matasāsanaṁ sutvāva visaññā ahesuṁ. Punapi nesaṁ kathesi, punapi te visaññā",
  "atk-s0513a41:401_1": "ahesunti evaṁ yāvatatiyaṁ visaññitaṁ patte te amaccā ukkhipitvā udakā nīharitvā thale",
  "atk-s0513a41:401_2": "nisīdāpetvā laddhassāsesu tesu sabbe aññamaññaṁ roditvā paridevitvā nisīdiṁsu. Tadā",
  "atk-s0513a41:401_3": "bharatakumāro cintesi – ‘‘mayhaṁ bhātā lakkhaṇakumāro ca bhaginī ca sītā devī pitu",
  "atk-s0513a41:401_4": "matasāsanaṁ sutvāva sokaṁ sandhāretuṁ na sakkonti, rāmapaṇḍito pana neva socati,",
  "atk-s0513a41:401_5": "na paridevati, kiṁ nu kho tassa asocanakāraṇaṁ, pucchissāmi na’’nti. So taṁ pucchanto dutiyaṁ gāthamāha –",
  "atk-s0513a41:402": "85.",
  "atk-s0513a41:403": " ‘‘Kena rāmappabhāvena, socitabbaṁ na socasi;",
  "atk-s0513a41:404": "Pitaraṁ kālakataṁ sutvā, na taṁ pasahate dukha’’nti.",
  "atk-s0513a41:405": "Tattha pabhāvenāti ānubhāvena. Na taṁ pasahate dukhanti evarūpaṁ dukkhaṁ kena kāraṇena taṁ na pīḷeti, kiṁ te asocanakāraṇaṁ, kathehi tāva nanti.",
  "atk-s0513a41:406": "Athassa rāmapaṇḍito attano asocanakāraṇaṁ kathento –",
  "atk-s0513a41:407": "86.",
  "atk-s0513a41:408": " ‘‘Yaṁ na sakkā nipāletuṁ, posena lapataṁ bahuṁ;",
  "atk-s0513a41:409": "Sa kissa viññū medhāvī, attānamupatāpaye.",
  "atk-s0513a41:410": "87.",
  "atk-s0513a41:411": " ‘‘Daharā ca hi vuddhā ca, ye bālā ye ca paṇḍitā;",
  "atk-s0513a41:412": "Aḍḍhā ceva daliddā ca, sabbe maccuparāyaṇā.",
  "atk-s0513a41:413": "88.",
  "atk-s0513a41:414": " ‘‘Phalānamiva pakkānaṁ, niccaṁ patanato bhayaṁ;",
  "atk-s0513a41:415": "Evaṁ jātāna maccānaṁ, niccaṁ maraṇato bhayaṁ.",
  "atk-s0513a41:416": "89.",
  "atk-s0513a41:417": " ‘‘Sāyameke na dissanti, pāto diṭṭhā bahujjanā;",
  "atk-s0513a41:418": "Pāto eke na dissanti, sāyaṁ diṭṭhā bahujjanā.",
  "atk-s0513a41:419": "90.",
  "atk-s0513a41:420": " ‘‘Paridevayamāno ce, kiñcidatthaṁ udabbahe;",
  "atk-s0513a41:421": "Sammūḷho hiṁsamattānaṁ, kayirā taṁ vicakkhaṇo.",
  "atk-s0513a41:422": "91.",
  "atk-s0513a41:423": " ‘‘Kiso vivaṇṇo bhavati, hiṁsamattānamattano;",
  "atk-s0513a41:424": "Na tena petā pālenti, niratthā paridevanā.",
  "atk-s0513a41:425": "92.",
  "atk-s0513a41:426": " ‘‘Yathā saraṇamādittaṁ, vārinā parinibbaye;",
  "atk-s0513a41:427": "Evampi dhīro sutavā, medhāvī paṇḍito naro;",
  "atk-s0513a41:428": "Khippamuppatitaṁ sokaṁ, vāto tūlaṁva dhaṁsaye.",
  "atk-s0513a41:429": "93.",
  "atk-s0513a41:430": " ‘‘Macco ekova acceti, ekova jāyate kule;",
  "atk-s0513a41:431": "Saṁyogaparamātveva, sambhogā sabbapāṇinaṁ.",
  "atk-s0513a41:432": "94.",
  "atk-s0513a41:433": " ‘‘Tasmā hi dhīrassa bahussutassa, sampassato lokamimaṁ parañca;",
  "atk-s0513a41:434": "Aññāya dhammaṁ hadayaṁ manañca, sokā mahantāpi na tāpayanti.",
  "atk-s0513a41:435": "95.",
  "atk-s0513a41:436": " ‘‘Sohaṁ dassañca bhokkhañca, bharissāmi ca ñātake;",
  "atk-s0513a41:437": "Sesañca pālayissāmi, kiccametaṁ vijānato’’ti. –",
  "atk-s0513a41:438": "Imāhi dasahi gāthāhi aniccataṁ pakāseti.",
  "atk-s0513a41:439_0": "Tattha nipāletunti rakkhituṁ. Lapatanti lapantānaṁ. Idaṁ vuttaṁ hoti – ‘‘tāta bharata,",
  "atk-s0513a41:439_1": "yaṁ sattānaṁ jīvitaṁ bahumpi vilapantānaṁ purisānaṁ ekenāpi mā ucchijjīti na sakkā",
  "atk-s0513a41:439_2": "rakkhituṁ, so dāni mādiso aṭṭha lokadhamme tathato jānanto viññū medhāvī paṇḍito",
  "atk-s0513a41:439_3": "maraṇapariyosānajīvitesu sattesu kissa attānamupatāpaye, kiṁkāraṇā anupakārena sokadukkhena",
  "atk-s0513a41:439_4": "attānaṁ santāpeyyā’’ti.",
  "atk-s0513a41:440_0": "Daharā cāti gāthā ‘‘maccu nāmesa tāta bharata, neva suvaṇṇarūpakasadisānaṁ daharānaṁ",
  "atk-s0513a41:440_1": "khattiyakumārakādīnaṁ, na vuddhippattānaṁ mahāyodhānaṁ, na bālānaṁ puthujjanasattānaṁ,",
  "atk-s0513a41:440_2": "na buddhādīnaṁ paṇḍitānaṁ, na cakkavattiādīnaṁ issarānaṁ, na niddhanānaṁ daliddādīnaṁ",
  "atk-s0513a41:440_3": "lajjati, sabbepime sattā maccuparāyaṇā maraṇamukhe saṁbhaggavibhaggā bhavantiyevā’’ti dassanatthaṁ vuttā.",
  "atk-s0513a41:441_0": "Niccaṁ patanatoti idaṁ vuttaṁ hoti – yathā hi tāta bharata, pakkānaṁ phalānaṁ pakkakālato",
  "atk-s0513a41:441_1": "paṭṭhāya ‘‘idāni vaṇṭā chijjitvā patissanti, idāni patissantī’’ti patanato bhayaṁ",
  "atk-s0513a41:441_2": "niccaṁ dhuvaṁ ekaṁsikameva bhavati, evaṁ āsaṅkanīyato evaṁ jātānaṁ maccānampi ekaṁsikaṁyeva",
  "atk-s0513a41:441_3": "maraṇato bhayaṁ, natthi so khaṇo vā layo vā yattha tesaṁ maraṇaṁ na āsaṅkitabbaṁ bhaveyyāti.",
  "atk-s0513a41:442_0": "Sāyanti vikāle. Iminā rattibhāge ca diṭṭhānaṁ divasabhāge adassanaṁ, divasabhāge",
  "atk-s0513a41:442_1": "ca diṭṭhānaṁ rattibhāge adassanaṁ dīpeti. Kiñcidatthanti ‘‘pitā me, putto me’’tiādīhi",
  "atk-s0513a41:442_2": "paridevamānova poso sammūḷho attānaṁ hiṁsanto kilamento appamattakampi atthaṁ āhareyya.",
  "atk-s0513a41:442_3": "Kayirātaṁ vicakkhaṇoti atha paṇḍito puriso evaṁ paridevaṁ kareyya, yasmā pana paridevanto",
  "atk-s0513a41:442_4": "mataṁ vā ānetuṁ aññaṁ vā tassa vaḍḍhiṁ kātuṁ na sakkoti, tasmā niratthakattā paridevitassa",
  "atk-s0513a41:442_5": "paṇḍitā na paridevanti.",
  "atk-s0513a41:443_0": "Attānamattanoti attano attabhāvaṁ sokaparidevadukkhena hiṁsanto. Na tenāti tena paridevena",
  "atk-s0513a41:443_1": "paralokaṁ gatā sattā na pālenti na yāpenti. Niratthāti tasmā tesaṁ matasattānaṁ ayaṁ",
  "atk-s0513a41:443_2": "paridevanā niratthakā. Saraṇanti nivāsagehaṁ. Idaṁ vuttaṁ hoti – yathā paṇḍito puriso",
  "atk-s0513a41:443_3": "attano vasanāgāre āditte muhuttampi vosānaṁ anāpajjitvā ghaṭasatena ghaṭasahassena",
  "atk-s0513a41:443_4": "vārinā nibbāpayateva, evaṁ dhīro uppatitaṁ sokaṁ khippameva nibbāpaye. Tūlaṁ viya",
  "atk-s0513a41:443_5": "ca vāto yathā saṇṭhātuṁ na sakkoti, evaṁ dhaṁsaye viddhaṁseyyāti attho.",
  "atk-s0513a41:444_0": "Macco ekova accetīti ettha tāta bharata, ime sattā kammassakā nāma, tathā hi ito",
  "atk-s0513a41:444_1": "paralokaṁ gacchanto satto ekova acceti atikkamati, khattiyādikule jāyamānopi ekova",
  "atk-s0513a41:444_2": "gantvā jāyati. Tattha tattha pana ñātimittasaṁyogena ‘‘ayaṁ me pitā, ayaṁ me mātā,",
  "atk-s0513a41:444_3": "ayaṁ me mitto’’ti saṁyogaparamātveva sambhogā sabbapāṇīnaṁ, paramatthena pana tīsupi",
  "atk-s0513a41:444_4": "bhavesu kammassakāvete sattāti attho.",
  "atk-s0513a41:445_0": "Tasmāti yasmā etesaṁ sattānaṁ ñātimittasaṁyogaṁ ñātimittaparibhogamattaṁ ṭhapetvā",
  "atk-s0513a41:445_1": "ito paraṁ aññaṁ natthi, tasmā. Sampassatoti imañca parañca lokaṁ nānābhāvavinābhāvameva",
  "atk-s0513a41:445_2": "sammā passato. Aññāya dhammanti aṭṭhavidhalokadhammaṁ jānitvā. Hadayaṁ manañcāti",
  "atk-s0513a41:445_3": "idaṁ ubhayampi cittasseva nāmaṁ. Idaṁ vuttaṁ hoti –",
  "atk-s0513a41:446": "‘‘Lābho alābho yaso ayaso ca, nindā pasaṁsā ca sukhañca dukkhaṁ;",
  "atk-s0513a41:447": "Ete aniccā manujesu dhammā, mā soca kiṁ socasi poṭṭhapādā’’ti. (jā. 1.4.114) –",
  "atk-s0513a41:448_0": "Imesaṁ aṭṭhannaṁ lokadhammānaṁ yena kenaci cittaṁ pariyādīyati, tassa ca aniccataṁ",
  "atk-s0513a41:448_1": "ñatvā ṭhitassa dhīrassa pituputtamaraṇādivatthukā mahantāpi sokā hadayaṁ na tāpayantīti.",
  "atk-s0513a41:448_2": "Etaṁ vā aṭṭhavidhaṁ lokadhammaṁ ñatvā ṭhitassa hadayavatthuñca manañca mahantāpi",
  "atk-s0513a41:448_3": "sokā na tāpayantīti evampettha attho daṭṭhabbo.",
  "atk-s0513a41:449_0": "Sohaṁdassañca bhokkhañcāti gāthāya – tāta bharata, andhabālānaṁ sattānaṁ viya mama",
  "atk-s0513a41:449_1": "rodanaparidevanaṁ nāma na anucchavikaṁ, ahaṁ pana pitu accayena tassa ṭhāne ṭhatvā",
  "atk-s0513a41:449_2": "kapaṇādīnaṁ dānārahānaṁ dānaṁ, ṭhānantarārahānaṁ ṭhānantaraṁ, yasārahānaṁ yasaṁ dassāmi,",
  "atk-s0513a41:449_3": "pitarā me paribhuttanayena issariyaṁ paribhuñjissāmi, ñātake ca posessāmi, avasesañca",
  "atk-s0513a41:449_4": "antoparijanādikaṁ janaṁ pālessāmi, dhammikasamaṇabrāhmaṇānaṁ dhammikaṁ rakkhāvaraṇaguttiṁ",
  "atk-s0513a41:449_5": "karissāmīti evañhi jānato paṇḍitapurisassa anurūpaṁ kiccanti attho.",
  "atk-s0513a41:450_0": "Parisā imaṁ rāmapaṇḍitassa aniccatāpakāsanaṁ dhammadesanaṁ sutvā nissokā ahesuṁ.",
  "atk-s0513a41:450_1": "Tato bharatakumāro rāmapaṇḍitaṁ vanditvā ‘‘bārāṇasirajjaṁ sampaṭicchathā’’ti āha.",
  "atk-s0513a41:450_2": "Tāta lakkhaṇañca, sītādeviñca gahetvā gantvā rajjaṁ anusāsathāti. Tumhe pana, devāti.",
  "atk-s0513a41:450_3": "Tāta, mama pitā ‘‘dvādasavassaccayena āgantvā rajjaṁ kāreyyāsī’’ti maṁ avoca, ahaṁ",
  "atk-s0513a41:450_4": "idāneva gacchanto tassa vacanakaro nāma na homi, aññānipi tīṇi vassāni atikkamitvā",
  "atk-s0513a41:450_5": "āgamissāmīti. ‘‘Ettakaṁ kālaṁ ko rajjaṁ kāressatī’’ti? ‘‘Tumhe kārethā’’ti. ‘‘Na",
  "atk-s0513a41:450_6": "mayaṁ kāressāmā’’ti. ‘‘Tena hi yāva mamāgamanā imā pādukā kāressantī’’ti attano tiṇapādukā",
  "atk-s0513a41:450_7": "omuñcitvā adāsi. Te tayopi janā pādukā gahetvā rāmapaṇḍitaṁ vanditvā mahājanaparivutā",
  "atk-s0513a41:450_8": "bārāṇasiṁ agamaṁsu. Tīṇi saṁvaccharāni pādukā rajjaṁ kāresuṁ. Amaccā tiṇapādukā rājapallaṅke",
  "atk-s0513a41:450_9": "ṭhapetvā aḍḍaṁ vinicchinanti. Sace dubbinicchito hoti, pādukā aññamaññaṁ paṭihaññanti.",
  "atk-s0513a41:450_10": "Tāya saññāya puna vinicchinanti. Sammā vinicchitakāle pādukā nissaddā sannisīdanti.",
  "atk-s0513a41:450_11": "Rāmapaṇḍito tiṇṇaṁ saṁvaccharānaṁ accayena araññā nikkhamitvā bārāṇasinagaraṁ patvā",
  "atk-s0513a41:450_12": "uyyānaṁ pāvisi. Tassa āgamanabhāvaṁ ñatvā kumārā amaccagaṇaparivutā uyyānaṁ gantvā",
  "atk-s0513a41:450_13": "sītaṁ aggamahesiṁ katvā ubhinnampi abhisekaṁ akaṁsu. Evaṁ abhisekappatto mahāsatto",
  "atk-s0513a41:450_14": "alaṅkatarathe ṭhatvā mahantena parivārena nagaraṁ pavisitvā padakkhiṇaṁ katvā candakapāsādavarassa",
  "atk-s0513a41:450_15": "mahātalaṁ abhiruhi. Tato paṭṭhāya soḷasa vassasahassāni dhammena rajjaṁ kāretvā āyupariyosāne saggapuraṁ pūresi.",
  "atk-s0513a41:451": "96.",
  "atk-s0513a41:452": " ‘‘Dasa vassasahassāni, saṭṭhi vassasatāni ca;",
  "atk-s0513a41:453": "Kambugīvo mahābāhu, rāmo rajjamakārayī’’ti. –",
  "atk-s0513a41:454": "Ayaṁ abhisambuddhagāthā tamatthaṁ dīpeti.",
  "atk-s0513a41:455": "Tattha kambugīvoti suvaṇṇāḷiṅgasadisagīvo. Suvaṇṇañhi kambūti vuccati.",
  "atk-s0513a41:456_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0513a41:456_1": "kuṭumbiko sotāpattiphale patiṭṭhahi. Tadā dasarathamahārājā suddhodanamahārājā ahosi,",
  "atk-s0513a41:456_2": "mātā mahāmāyādevī, sītā rāhulamātā, bharato ānando, lakkhaṇo sāriputto, parisā buddhaparisā,",
  "atk-s0513a41:456_3": "rāmapaṇḍito pana ahameva ahosinti.",
  "atk-s0513a41:457": "Dasarathajātakavaṇṇanā sattamā.",
  "atk-s0513a41:459": " [462] 8. Saṁvarajātakavaṇṇanā",
  "atk-s0513a41:460_0": "Jānanto no mahārājāti idaṁ satthā jetavane viharanto ekaṁ ossaṭṭhavīriyaṁ bhikkhuṁ",
  "atk-s0513a41:460_1": "ārabbha kathesi. So kira sāvatthivāsī kulaputto satthu dhammadesanaṁ sutvā pabbajitvā",
  "atk-s0513a41:460_2": "laddhūpasampado ācariyupajjhāyavattaṁ pūrento ubhayāni pātimokkhāni paguṇāni katvā",
  "atk-s0513a41:460_3": "paripuṇṇapañcavasso kammaṭṭhānaṁ gahetvā ‘‘araññe vasissāmī’’ti ācariyupajjhāye āpucchitvā",
  "atk-s0513a41:460_4": "kosalaraṭṭhe ekaṁ paccantagāmaṁ gantvā tattha iriyāpathe pasannamanussehi paṇṇasālaṁ",
  "atk-s0513a41:460_5": "katvā upaṭṭhiyamāno vassaṁ upagantvā yuñjanto ghaṭento vāyamanto accāraddhena vīriyena",
  "atk-s0513a41:460_6": "temāsaṁ kammaṭṭhānaṁ bhāvetvā obhāsamattampi uppādetuṁ asakkonto cintesi ‘‘addhā",
  "atk-s0513a41:460_7": "ahaṁ satthārā desitesu catūsu puggalesu padaparamo, kiṁ me araññavāsena, jetavanaṁ",
  "atk-s0513a41:460_8": "gantvā tathāgatassa rūpasiriṁ passanto madhuradhammadesanaṁ suṇanto vītināmessāmī’’ti.",
  "atk-s0513a41:460_9": "So vīriyaṁ ossajitvā tato nikkhanto anupubbena jetavanaṁ gantvā ācariyupajjhāyehi",
  "atk-s0513a41:460_10": "ceva sandiṭṭhasambhattehi ca āgamanakāraṇaṁ puṭṭho tamatthaṁ kathetvā tehi ‘‘kasmā",
  "atk-s0513a41:460_11": "evamakāsī’’ti garahitvā satthu santikaṁ netvā ‘‘kiṁ, bhikkhave, anicchamānaṁ bhikkhuṁ",
  "atk-s0513a41:460_12": "ānayitthā’’ti vutte ‘‘ayaṁ, bhante, vīriyaṁ ossajitvā āgato’’ti ārocite satthā ‘‘saccaṁ",
  "atk-s0513a41:460_13": "kirā’’ti pucchitvā ‘‘saccaṁ, bhante’’ti vutte ‘‘kasmā bhikkhu vīriyaṁ ossaji, imasmiñhi",
  "atk-s0513a41:460_14": "sāsane nibbīriyassa kusītapuggalassa aggaphalaṁ arahattaṁ nāma natthi, āraddhavīriyā",
  "atk-s0513a41:460_15": "imaṁ dhammaṁ ārādhenti, tvaṁ kho pana pubbe vīriyavā ovādakkhamo, teneva kāraṇena",
  "atk-s0513a41:460_16": "bārāṇasirañño puttasatassa sabbakaniṭṭho hutvāpi paṇḍitānaṁ ovāde ṭhatvā setacchattaṁ",
  "atk-s0513a41:460_17": "pattosī’’ti vatvā atītaṁ āhari.",
  "atk-s0513a41:461_0": "Atīte bārāṇasiyaṁ brahmadatte rajjaṁ kārente saṁvarakumāro nāma puttasatassa sabbakaniṭṭho",
  "atk-s0513a41:461_1": "ahosi. Rājā ekekaṁ puttaṁ ‘‘sikkhitabbayuttakaṁ sikkhāpethā’’ti ekekassa amaccassa",
  "atk-s0513a41:461_2": "adāsi. Saṁvarakumārassa ācariyo amacco bodhisatto ahosi paṇḍito byatto rājaputtassa",
  "atk-s0513a41:461_3": "pituṭṭhāne ṭhito. Amaccā sikkhitasippe rājaputte rañño dassesuṁ. Rājā tesaṁ janapadaṁ",
  "atk-s0513a41:461_4": "datvā uyyojesi. Saṁvarakumāro sabbasippassa nipphattiṁ patvā bodhisattaṁ pucchi ‘‘tāta,",
  "atk-s0513a41:461_5": "sace maṁ pitā janapadaṁ peseti, kiṁ karomī’’ti? ‘‘Tāta, tvaṁ janapade dīyamāne taṁ",
  "atk-s0513a41:461_6": "aggahetvā ‘deva ahaṁ sabbakaniṭṭho, mayipi gate tumhākaṁ pādamūlaṁ tucchaṁ bhavissati,",
  "atk-s0513a41:461_7": "ahaṁ tumhākaṁ pādamūleyeva vasissāmī’ti vadeyyāsī’’ti. Athekadivasaṁ rājā saṁvarakumāraṁ",
  "atk-s0513a41:461_8": "vanditvā ekamantaṁ nisinnaṁ pucchi ‘‘kiṁ tāta, sippaṁ te niṭṭhita’’nti? ‘‘Āma, devā’’ti.",
  "atk-s0513a41:461_9": "‘‘Tuyhampi janapadaṁ demī’’ti. ‘‘Deva tumhākaṁ pādamūlaṁ tucchaṁ bhavissati, pādamūleyeva",
  "atk-s0513a41:461_10": "vasissāmī’’ti. Rājā tussitvā ‘‘sādhū’’ti sampaṭicchi. So tato paṭṭhāya rañño pādamūleyeva",
  "atk-s0513a41:461_11": "hutvā punapi bodhisattaṁ pucchi ‘‘tāta aññaṁ kiṁ karomī’’ti? ‘‘Tāta rājānaṁ ekaṁ",
  "atk-s0513a41:461_12": "purāṇuyyānaṁ yācāhī’’ti. So ‘‘sādhū’’ti uyyānaṁ yācitvā tattha jātakehi pupphaphalehi",
  "atk-s0513a41:461_13": "nagare issarajanaṁ saṅgaṇhitvā puna ‘‘kiṁ karomī’’ti pucchi. ‘‘Tāta, rājānaṁ āpucchitvā",
  "atk-s0513a41:461_14": "antonagare bhattavetanaṁ tvameva dehī’’ti. So tathā katvā antonagare kassaci kiñci",
  "atk-s0513a41:461_15": "ahāpetvā bhattavetanaṁ datvā puna bodhisattaṁ pucchitvā rājānaṁ viññāpetvā antonivesane",
  "atk-s0513a41:461_16": "dāsaporisānampi hatthīnampi assānampi balakāyassapi vattaṁ aparihāpetvā adāsi, tirojanapadehi",
  "atk-s0513a41:461_17": "āgatānaṁ dūtādīnaṁ nivāsaṭṭhānādīni vāṇijānaṁ suṅkanti sabbakaraṇīyāni attanāva akāsi.",
  "atk-s0513a41:461_18": "Evaṁ so mahāsattassa ovāde ṭhatvā sabbaṁ antojanañca bahijanañca nāgare ca raṭṭhavāsino",
  "atk-s0513a41:461_19": "ca āgantuke ca āyavattane ca tena tena saṅgahavatthunā ābandhitvā saṅgaṇhi, sabbesaṁ piyo ahosi manāpo.",
  "atk-s0513a41:462_0": "Aparabhāge rājānaṁ maraṇamañce nipannaṁ amaccā pucchiṁsu ‘‘deva, tumhākaṁ accayena",
  "atk-s0513a41:462_1": "setacchattaṁ kassa demā’’ti? ‘‘Tāta, mama puttā sabbepi setacchattassa sāminova.",
  "atk-s0513a41:462_2": "Yo pana tumhākaṁ manaṁ gaṇhāti, tasseva setacchatthaṁ dadeyyāthā’’ti. Te tasmiṁ kālakate",
  "atk-s0513a41:462_3": "tassa sarīraparihāraṁ katvā sattame divase sannipatitvā ‘‘raññā ‘yo tumhākaṁ manaṁ",
  "atk-s0513a41:462_4": "gaṇhāti, tassa setacchattaṁ ussāpeyyāthā’ti vuttaṁ, amhākañca ayaṁ saṁvarakumāro",
  "atk-s0513a41:462_5": "manaṁ gaṇhātī’’ti ñātakehi parivāritā tassa kañcanamālaṁ setacchattaṁ ussāpayiṁsu.",
  "atk-s0513a41:462_6": "Saṁvaramahārājā bodhisattassa ovāde ṭhatvā dhammena rajjaṁ kāresi. Itare ekūnasatakumārā",
  "atk-s0513a41:462_7": "‘‘pitā kira no kālakato, saṁvarakumārassa kira setacchattaṁ ussāpesuṁ, so sabbakaniṭṭho,",
  "atk-s0513a41:462_8": "tassa chattaṁ na pāpuṇāti, sabbajeṭṭhakassa chattaṁ ussāpessāmā’’ti ekato āgantvā",
  "atk-s0513a41:462_9": "‘‘chattaṁ vā no detu, yuddhaṁ vā’’ti saṁvaramahārājassa paṇṇaṁ pesetvā nagaraṁ uparundhiṁsu.",
  "atk-s0513a41:462_10": "Rājā bodhisattassa taṁ pavattiṁ ārocetvā ‘‘idāni kiṁ karomā’’ti pucchi. Mahārāja,",
  "atk-s0513a41:462_11": "tava bhātikehi saddhiṁ yujjhanakiccaṁ natthi, tvaṁ pitu santakaṁ dhanaṁ satakoṭṭhāse",
  "atk-s0513a41:462_12": "kāretvā ekūnasataṁ bhātikānaṁ pesetvā ‘‘imaṁ tumhākaṁ koṭṭhāsaṁ pitu santakaṁ gaṇhatha,",
  "atk-s0513a41:462_13": "nāhaṁ tumhehi saddhiṁ yujjhāmī’’ti sāsanaṁ pahiṇāhīti. So tathā akāsi. Athassa sabbajeṭṭhabhātiko",
  "atk-s0513a41:462_14": "uposathakumāro nāma sese āmantetvā ‘‘tātā, rājānaṁ nāma abhibhavituṁ samatthā nāma",
  "atk-s0513a41:462_15": "natthi, ayañca no kaniṭṭhabhātiko paṭisattupi hutvā na tiṭṭhati, amhākaṁ pitu santakaṁ",
  "atk-s0513a41:462_16": "dhanaṁ pesetvā ‘nāhaṁ tumhehi saddhiṁ yujjhāmī’ti pesesi, na kho pana mayaṁ sabbepi",
  "atk-s0513a41:462_17": "ekakkhaṇe chattaṁ ussāpessāma, ekasseva chattaṁ ussāpessāma, ayameva rājā hotu, etha",
  "atk-s0513a41:462_18": "taṁ passitvā rājakuṭumbaṁ paṭicchādetvā amhākaṁ janapadameva gacchāmā’’ti āha. Atha",
  "atk-s0513a41:462_19": "te sabbepi kumārā nagaradvāraṁ vivarāpetvā paṭisattuno ahutvā nagaraṁ pavisiṁsu.",
  "atk-s0513a41:463_0": "Rājāpi tesaṁ amaccehi paṇṇākāraṁ gāhāpetvā paṭimaggaṁ peseti. Kumārā nātimahantena",
  "atk-s0513a41:463_1": "parivārena pattikāva āgantvā rājanivesanaṁ abhiruhitvā saṁvaramahārājassa nipaccakāraṁ",
  "atk-s0513a41:463_2": "dassetvā nīcāsane nisīdiṁsu. Saṁvaramahārājā setacchattassa heṭṭhā sīhāsane nisīdi,",
  "atk-s0513a41:463_3": "mahanto yaso mahantaṁ sirisobhaggaṁ ahosi, olokitolokitaṭṭhānaṁ kampi. Uposathakumāro",
  "atk-s0513a41:463_4": "saṁvaramahārājassa sirivibhavaṁ oloketvā ‘‘amhākaṁ pitā attano accayena saṁvarakumārassa",
  "atk-s0513a41:463_5": "rājabhāvaṁ ñatvā maññe amhākaṁ janapade datvā imassa na adāsī’’ti cintetvā tena saddhiṁ",
  "atk-s0513a41:463_6": "sallapanto tisso gāthā abhāsi –",
  "atk-s0513a41:464": "97.",
  "atk-s0513a41:465": " ‘‘Jānanto no mahārāja, tava sīlaṁ janādhipo;",
  "atk-s0513a41:466": "Ime kumāre pūjento, na taṁ kenaci maññatha.",
  "atk-s0513a41:467": "98.",
  "atk-s0513a41:468": " ‘‘Tiṭṭhante no mahārāje, adu deve divaṅgate;",
  "atk-s0513a41:469": "Ñātī taṁ samanuññiṁsu, sampassaṁ atthamattano.",
  "atk-s0513a41:470": "99.",
  "atk-s0513a41:471": " ‘‘Kena saṁvara vattena, sañjāte abhitiṭṭhasi;",
  "atk-s0513a41:472": "Kena taṁ nātivattanti, ñātisaṅghā samāgatā’’ti.",
  "atk-s0513a41:473_0": "Tattha jānanto noti jānanto nu. Janādhipoti amhākaṁ pitā narindo. Imeti ime ekūnasate",
  "atk-s0513a41:473_1": "kumāre. Pāḷipotthakesu pana ‘‘aññe kumāre’’ti likhitaṁ. Pūjentoti tena tena janapadena",
  "atk-s0513a41:473_2": "mānento. Na taṁ kenacīti khuddakenāpi kenaci janapadena taṁ pūjetabbaṁ na maññittha,",
  "atk-s0513a41:473_3": "‘‘ayaṁ mama accayena rājā bhavissatī’’ti ñatvā maññe attano pādamūleyeva vāsesīti.",
  "atk-s0513a41:473_4": "Tiṭṭhante noti tiṭṭhante nu, dharamāneyeva nūti pucchati, adu deveti udāhu amhākaṁ",
  "atk-s0513a41:473_5": "pitari divaṅgate attano atthaṁ vuḍḍhiṁ passantā saddhiṁ rājakārakehi negamajānapadehi",
  "atk-s0513a41:473_6": "ñātayo taṁ ‘‘rājā hohī’’ti samanuññiṁsu. Vattenāti sīlācārena. Sañjāte abhitiṭṭhasīti",
  "atk-s0513a41:473_7": "samānajātike ekūnasatabhātaro abhibhavitvā tiṭṭhasi. Nātivattantīti na abhibhavanti.",
  "atk-s0513a41:474": "Taṁ sutvā saṁvaramahārājā attano guṇaṁ kathento cha gāthā abhāsi –",
  "atk-s0513a41:475": "100.",
  "atk-s0513a41:476": " ‘‘Na rājaputta usūyāmi, samaṇānaṁ mahesinaṁ;",
  "atk-s0513a41:477": "Sakkaccaṁ te namassāmi, pāde vandāmi tādinaṁ.",
  "atk-s0513a41:478": "101.",
  "atk-s0513a41:479": " ‘‘Te maṁ dhammaguṇe yuttaṁ, sussūsamanusūyakaṁ;",
  "atk-s0513a41:480": "Samaṇā manusāsanti, isī dhammaguṇe ratā.",
  "atk-s0513a41:481": "102.",
  "atk-s0513a41:482": " ‘‘Tesāhaṁ vacanaṁ sutvā, samaṇānaṁ mahesinaṁ;",
  "atk-s0513a41:483": "Na kiñci atimaññāmi, dhamme me nirato mano.",
  "atk-s0513a41:484": "103.",
  "atk-s0513a41:485": " ‘‘Hatthārohā anīkaṭṭhā, rathikā pattikārakā;",
  "atk-s0513a41:486": "Tesaṁ nappaṭibandhāmi, niviṭṭhaṁ bhattavetanaṁ.",
  "atk-s0513a41:487": "104.",
  "atk-s0513a41:488": " ‘‘Mahāmattā ca me atthi, mantino paricārakā;",
  "atk-s0513a41:489": "Bārāṇasiṁ voharanti, bahumaṁsasurodanaṁ.",
  "atk-s0513a41:490": "105.",
  "atk-s0513a41:491": " ‘‘Athopi vāṇijā phītā, nānāraṭṭhehi āgatā;",
  "atk-s0513a41:492": "Tesu me vihitā rakkhā, evaṁ jānāhuposathā’’ti.",
  "atk-s0513a41:493_0": "Tattha na rājaputtāti ahaṁ rājaputta, kañci sattaṁ ‘‘ayaṁ sampatti imassa mā hotū’’ti",
  "atk-s0513a41:493_1": "na usūyāmi. Tādinanti tādilakkhaṇayuttānaṁ samitapāpatāya samaṇānaṁ mahantānaṁ sīlakkhandhādīnaṁ",
  "atk-s0513a41:493_2": "guṇānaṁ esitatāya mahesīnaṁ dhammikasamaṇabrāhmaṇānaṁ pañcapatiṭṭhitena pāde vandāmi,",
  "atk-s0513a41:493_3": "dānaṁ dadanto dhammikañca nesaṁ rakkhāvaraṇaguttiṁ paccupaṭṭhapento sakkaccaṁ te",
  "atk-s0513a41:493_4": "namassāmi, manena sampiyāyanto ca pūjemīti attho. Te manti te samaṇā maṁ ‘‘ayaṁ dhammakoṭṭhāse",
  "atk-s0513a41:493_5": "yuttapayutto sussūsaṁ anusūyako’’ti tathato ñatvā maṁ dhammaguṇe yuttaṁ sussūsaṁ",
  "atk-s0513a41:493_6": "anusūyakaṁ anusāsanti, ‘‘idaṁ kara, idaṁ mā karī’’ti ovadantīti attho. Tesāhanti",
  "atk-s0513a41:493_7": "tesaṁ ahaṁ. Hatthārohāti hatthiṁ āruyha yujjhanakā yodhā. Anīkaṭṭhāti hatthānīkādīsu",
  "atk-s0513a41:493_8": "ṭhitā. Rathikāti rathayodhā. Pattikārakāti pattinova. Niviṭṭhanti yaṁ tehi sajjitaṁ",
  "atk-s0513a41:493_9": "bhattañca vetanañca, ahaṁ taṁ nappaṭibandhāmi, aparihāpetvā dadāmīti attho.",
  "atk-s0513a41:494_0": "Mahāmattāti bhātika, mayhaṁ mahāpaññā mantesu kusalā mahāamaccā ceva avasesamantino",
  "atk-s0513a41:494_1": "ca paricārakā atthi. Iminā imaṁ dasseti ‘‘tumhe mantasampanne paṇḍite ācariye na",
  "atk-s0513a41:494_2": "labhittha, amhākaṁ pana ācariyā paṇḍitā upāyakusalā, te no setacchattena yojesu’’nti.",
  "atk-s0513a41:494_3": "Bārāṇasinti bhātika, mama chattaṁ ussāpitakālato paṭṭhāya ‘‘amhākaṁ rājā dhammiko",
  "atk-s0513a41:494_4": "anvaddhamāsaṁ devo vassati, tena sassāni sampajjanti, bārāṇasiyaṁ bahuṁ khāditabbayuttakaṁ",
  "atk-s0513a41:494_5": "macchamaṁsaṁ pāyitabbayuttakaṁ surodakañca jāta’’nti evaṁ raṭṭhavāsino bahumaṁsasurodakaṁ",
  "atk-s0513a41:494_6": "katvā bārāṇasiṁ voharanti. Phītāti hatthiratanaassaratanamuttaratanādīni āharitvā",
  "atk-s0513a41:494_7": "nirupaddavā vohāraṁ karontā phītā samiddhā. Evaṁ jānāhīti bhātika uposatha ahaṁ imehi",
  "atk-s0513a41:494_8": "ettakehi kāraṇehi sabbakaniṭṭhopi hutvā mama bhātike abhibhavitvā setacchattaṁ patto, evaṁ jānāhīti.",
  "atk-s0513a41:495": "Athassa guṇaṁ sutvā uposathakumāro dve gāthā abhāsi –",
  "atk-s0513a41:496": "106.",
  "atk-s0513a41:497": " ‘‘Dhammena kira ñātīnaṁ, rajjaṁ kārehi saṁvara;",
  "atk-s0513a41:498": "Medhāvī paṇḍito cāsi, athopi ñātinaṁ hito.",
  "atk-s0513a41:499": "107.",
  "atk-s0513a41:500": " ‘‘Taṁ taṁ ñātiparibyūḷhaṁ, nānāratanamocitaṁ;",
  "atk-s0513a41:501": "Amittā nappasahanti, indaṁva asurādhipo’’ti.",
  "atk-s0513a41:502_0": "Tattha dhammena kira ñātīnanti tāta saṁvara mahārāja, dhammena kira tvaṁ ekūnasatānaṁ",
  "atk-s0513a41:502_1": "ñātīnaṁ attano jeṭṭhabhātikānaṁ ānubhāvaṁ abhibhavasi, ito paṭṭhāya tvameva rajjaṁ",
  "atk-s0513a41:502_2": "kārehi, tvameva medhāvī ceva paṇḍito ca ñātīnañca hitoti attho. Taṁ tanti evaṁ vividhaguṇasampannaṁ",
  "atk-s0513a41:502_3": "taṁ. Ñātiparibyūḷhanti amhehi ekūnasatehi ñātakehi parivāritaṁ. Nānāratanamocitanti",
  "atk-s0513a41:502_4": "nānāratanehi ocitaṁ sañcitaṁ bahuratanasañcayaṁ. Asurādhipoti yathā tāvatiṁsehi parivāritaṁ",
  "atk-s0513a41:502_5": "indaṁ asurarājā nappasahati, evaṁ amhehi ārakkhaṁ karontehi parivāritaṁ taṁ tiyojanasatike",
  "atk-s0513a41:502_6": "kāsiraṭṭhe dvādasayojanikāya bārāṇasiyā rajjaṁ kārentaṁ amittā nappasahantīti dīpeti.",
  "atk-s0513a41:503_0": "Saṁvaramahārājā sabbesampi bhātikānaṁ mahantaṁ yasaṁ adāsi. Te tassa santike māsaḍḍhamāsaṁ",
  "atk-s0513a41:503_1": "vasitvā ‘‘mahārāja janapadesu coresu uṭṭhahantesu mayaṁ jānissāma, tvaṁ rajjasukhaṁ",
  "atk-s0513a41:503_2": "anubhavā’’ti vatvā attano attano janapadaṁ gatā. Rājāpi bodhisattassa ovāde ṭhatvā",
  "atk-s0513a41:503_3": "āyupariyosāne devanagaraṁ pūrento agamāsi.",
  "atk-s0513a41:504_0": "Satthā imaṁ dhammadesanaṁ āharitvā ‘‘bhikkhu evaṁ tvaṁ pubbe ovādakkhamo, idāni kasmā",
  "atk-s0513a41:504_1": "vīriyaṁ na akāsī’’ti vatvā saccāni pakāsetvā jātakaṁ samodhānesi, saccapariyosāne",
  "atk-s0513a41:504_2": "so bhikkhu sotāpattiphale patiṭṭhahi.",
  "atk-s0513a41:505": "Tadā saṁvaramahārājā ayaṁ bhikkhu ahosi, uposathakumāro sāriputto, sesabhātikā therānutherā, parisā buddhaparisā, ovādadāyako amacco pana ahameva ahosinti.",
  "atk-s0513a41:506": "Saṁvarajātakavaṇṇanā aṭṭhamā.",
  "atk-s0513a41:508": " [463] 9. Suppārakajātakavaṇṇanā",
  "atk-s0513a41:509_0": "Ummujjanti nimujjantīti idaṁ satthā jetavane viharanto paññāpāramiṁ ārabbha kathesi.",
  "atk-s0513a41:509_1": "Ekadivasañhi sāyanhasamaye tathāgatassa dhammaṁ desetuṁ nikkhamanaṁ āgamayamānā bhikkhū",
  "atk-s0513a41:509_2": "dhammasabhāyaṁ nisīditvā ‘‘āvuso, aho satthā mahāpañño puthupañño hāsapañño javanapañño",
  "atk-s0513a41:509_3": "tikkhapañño nibbedhikapañño tatra tatra upāyapaññāya samannāgato vipulāya pathavīsamāya,",
  "atk-s0513a41:509_4": "mahāsamuddo viya gambhīrāya, ākāso viya vitthiṇṇāya, sakalajambudīpasmiñhi uṭṭhitapañho",
  "atk-s0513a41:509_5": "dasabalaṁ atikkamitvā gantuṁ samattho nāma natthi. Yathā mahāsamudde uṭṭhitaūmiyo",
  "atk-s0513a41:509_6": "velaṁ nātikkamanti, velaṁ patvāva bhijjanti, evaṁ na koci pañho dasabalaṁ atikkamati,",
  "atk-s0513a41:509_7": "satthu pādamūlaṁ patvā bhijjatevā’’ti dasabalassa mahāpaññāpāramiṁ vaṇṇesuṁ. Satthā",
  "atk-s0513a41:509_8": "āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya",
  "atk-s0513a41:509_9": "nāmā’’ti vutte ‘‘na, bhikkhave, tathāgato idāneva paññavā, pubbepi aparipakke ñāṇe",
  "atk-s0513a41:509_10": "paññavāva, andho hutvāpi mahāsamudde udakasaññāya ‘imasmiṁ imasmiṁ samudde idaṁ nāma",
  "atk-s0513a41:509_11": "idaṁ nāma ratana’nti aññāsī’’ti vatvā atītaṁ āhari.",
  "atk-s0513a41:510_0": "Atīte kururaṭṭhe kururājā nāma rajjaṁ kāresi, kurukacchaṁ nāma paṭṭanagāmo ahosi.",
  "atk-s0513a41:510_1": "Tadā bodhisatto kurukacche niyāmakajeṭṭhakassa putto hutvā nibbatti pāsādiko suvaṇṇavaṇṇo,",
  "atk-s0513a41:510_2": "‘‘suppārakakumāro’’tissa nāmaṁ kariṁsu. So mahantena parivārena vaḍḍhanto soḷasavassakāleyeva",
  "atk-s0513a41:510_3": "niyāmakasippe nipphattiṁ patvā aparabhāge pitu accayena niyāmakajeṭṭhako hutvā niyāmakakammaṁ",
  "atk-s0513a41:510_4": "akāsi, paṇḍito ñāṇasampanno ahosi. Tena āruḷhanāvāya byāpatti nāma natthi. Tassa",
  "atk-s0513a41:510_5": "aparabhāge loṇajalapahaṭāni dvepi cakkhūni nassiṁsu. So tato paṭṭhāya niyāmakajeṭṭhako",
  "atk-s0513a41:510_6": "hutvāpi niyāmakakammaṁ akatvā ‘‘rājānaṁ nissāya jīvissāmī’’ti rājānaṁ upasaṅkami.",
  "atk-s0513a41:510_7": "Atha naṁ rājā agghāpaniyakamme ṭhapesi. So tato paṭṭhāya rañño hatthiratanaassaratanamuttasāramaṇisārādīni agghāpesi.",
  "atk-s0513a41:511_0": "Athekadivasaṁ ‘‘rañño maṅgalahatthī bhavissatī’’ti kāḷapāsāṇakūṭavaṇṇaṁ ekaṁ vāraṇaṁ",
  "atk-s0513a41:511_1": "ānesuṁ. Taṁ disvā rājā ‘‘paṇḍitassa dassethā’’ti āha. Atha naṁ tassa santikaṁ nayiṁsu.",
  "atk-s0513a41:511_2": "So hatthena tassa sarīraṁ parimajjitvā ‘‘nāyaṁ maṅgalahatthī bhavituṁ anucchaviko,",
  "atk-s0513a41:511_3": "pādehi vāmanadhātuko esa, etañhi mātā vijāyamānā aṅkena sampaṭicchituṁ nāsakkhi,",
  "atk-s0513a41:511_4": "tasmā bhūmiyaṁ patitvā pacchimapādehi vāmanadhātuko hotī’’ti āha. Hatthiṁ gahetvā",
  "atk-s0513a41:511_5": "āgate pucchiṁsu. Te ‘‘saccaṁ paṇḍito kathetī’’ti vadiṁsu. Taṁ kāraṇaṁ rājā sutvā",
  "atk-s0513a41:511_6": "tuṭṭho tassa aṭṭha kahāpaṇe dāpesi.",
  "atk-s0513a41:512_0": "Punekadivasaṁ ‘‘rañño maṅgalaasso bhavissatī’’ti ekaṁ assaṁ ānayiṁsu. Tampi rājā",
  "atk-s0513a41:512_1": "paṇḍitassa santikaṁ pesesi. So tampi hatthena parāmasitvā ‘‘ayaṁ maṅgalaasso bhavituṁ",
  "atk-s0513a41:512_2": "na yutto, etassa hi jātadivaseyeva mātā mari, tasmā mātu khīraṁ alabhanto na sammā",
  "atk-s0513a41:512_3": "vaḍḍhito’’ti āha. Sāpissa kathā saccāva ahosi. Tampi sutvā rājā tussitvā aṭṭha kahāpaṇe",
  "atk-s0513a41:512_4": "dāpesi. Athekadivasaṁ ‘‘rañño maṅgalaratho bhavissatī’’ti rathaṁ āhariṁsu. Tampi",
  "atk-s0513a41:512_5": "rājā tassa santikaṁ pesesi. So tampi hatthena parāmasitvā ‘‘ayaṁ ratho susirarukkhena",
  "atk-s0513a41:512_6": "kato, tasmā rañño nānucchaviko’’ti āha. Sāpissa kathā saccāva ahosi. Rājā tampi sutvā",
  "atk-s0513a41:512_7": "aṭṭheva kahāpaṇe dāpesi. Athassa mahagghaṁ kambalaratanaṁ āhariṁsu. Tampi tasseva",
  "atk-s0513a41:512_8": "pesesi. So tampi hatthena parāmasitvā ‘‘imassa mūsikacchinnaṁ ekaṭṭhānaṁ atthī’’ti",
  "atk-s0513a41:512_9": "āha. Sodhentā taṁ disvā rañño ārocesuṁ. Rājā sutvā tussitvā aṭṭheva kahāpaṇe dāpesi.",
  "atk-s0513a41:513_0": "So cintesi ‘‘ayaṁ rājā evarūpānipi acchariyāni disvā aṭṭheva kahāpaṇe dāpesi, imassa",
  "atk-s0513a41:513_1": "dāyo nhāpitadāyo, nhāpitajātiko bhavissati, kiṁ me evarūpena rājupaṭṭhānena, attano",
  "atk-s0513a41:513_2": "vasanaṭṭhānameva gamissāmī’’ti. So kurukacchapaṭṭanameva paccāgami. Tasmiṁ tattha",
  "atk-s0513a41:513_3": "vasante vāṇijā nāvaṁ sajjetvā ‘‘kaṁ niyāmakaṁ karissāmā’’ti mantesuṁ. ‘‘Suppārakapaṇḍitena",
  "atk-s0513a41:513_4": "āruḷhanāvā na byāpajjati, esa paṇḍito upāyakusalo, andho samānopi suppārakapaṇḍitova",
  "atk-s0513a41:513_5": "uttamo’’ti taṁ upasaṅkamitvā ‘‘niyāmako no hohī’’ti vatvā ‘‘tātā, ahaṁ andho, kathaṁ",
  "atk-s0513a41:513_6": "niyāmakakammaṁ karissāmī’’ti vutte ‘‘sāmi, andhāpi tumheyeva amhākaṁ uttamā’’ti punappunaṁ",
  "atk-s0513a41:513_7": "yāciyamāno ‘‘sādhu tātā, tumhehi ārocitasaññāya niyāmako bhavissāmī’’ti tesaṁ nāvaṁ",
  "atk-s0513a41:513_8": "abhiruhi. Te nāvāya mahāsamuddaṁ pakkhandiṁsu. Nāvā satta divasāni nirupaddavā agamāsi,",
  "atk-s0513a41:513_9": "tato akālavātaṁ uppātitaṁ uppajji, nāvā cattāro māse pakatisamuddapiṭṭhe vicaritvā",
  "atk-s0513a41:513_10": "khuramālīsamuddaṁ nāma pattā. Tattha macchā manussasamānasarīrā khuranāsā udake ummujjanimujjaṁ",
  "atk-s0513a41:513_11": "karonti. Vāṇijā te disvā mahāsattaṁ tassa samuddassa nāmaṁ pucchantā paṭhamaṁ gāthamāhaṁsu –",
  "atk-s0513a41:514": "108.",
  "atk-s0513a41:515": " ‘‘Ummujjanti nimujjanti, manussā khuranāsikā;",
  "atk-s0513a41:516": "Suppārakaṁ taṁ pucchāma, samuddo katamo aya’’nti.",
  "atk-s0513a41:517": "Evaṁ tehi puṭṭho mahāsatto attano niyāmakasuttena saṁsanditvā dutiyaṁ gāthamāha –",
  "atk-s0513a41:518": "109.",
  "atk-s0513a41:519": " ‘‘Kurukacchā payātānaṁ, vāṇijānaṁ dhanesinaṁ;",
  "atk-s0513a41:520": "Nāvāya vippanaṭṭhāya, khuramālīti vuccatī’’ti.",
  "atk-s0513a41:521_0": "Tattha payātānanti kurukacchapaṭṭanā nikkhamitvā gacchantānaṁ. Dhanesinanti tumhākaṁ",
  "atk-s0513a41:521_1": "vāṇijānaṁ dhanaṁ pariyesantānaṁ. Nāvāya vippanaṭṭhāyāti tāta tumhākaṁ imāya videsaṁ",
  "atk-s0513a41:521_2": "pakkhandanāvāya kammakārakaṁ pakatisamuddaṁ atikkamitvā sampatto ayaṁ samuddo ‘‘khuramālī’’ti",
  "atk-s0513a41:521_3": "vuccati, evametaṁ paṇḍitā kathentīti.",
  "atk-s0513a41:522_0": "Tasmiṁ pana samudde vajiraṁ ussannaṁ hoti. Mahāsatto ‘‘sacāhaṁ ‘ayaṁ vajirasamuddo’ti",
  "atk-s0513a41:522_1": "evaṁ etesaṁ kathessāmi, lobhena bahuṁ vajiraṁ gaṇhitvā nāvaṁ osīdāpessantī’’ti tesaṁ",
  "atk-s0513a41:522_2": "anācikkhitvāva nāvaṁ laggāpetvā upāyenekaṁ yottaṁ gahetvā macchagahaṇaniyāmena jālaṁ",
  "atk-s0513a41:522_3": "khipāpetvā vajirasāraṁ uddharitvā nāvāyaṁ pakkhipitvā aññaṁ appagghabhaṇḍaṁ chaḍḍāpesi.",
  "atk-s0513a41:522_4": "Nāvā taṁ samuddaṁ atikkamitvā purato aggimāliṁ nāma gatā. So pajjalitaaggikkhandho",
  "atk-s0513a41:522_5": "viya majjhanhikasūriyo viya ca obhāsaṁ muñcanto aṭṭhāsi. Vāṇijā –",
  "atk-s0513a41:523": "110.",
  "atk-s0513a41:524": " ‘‘Yathā aggīva sūriyova, samuddo paṭidissati;",
  "atk-s0513a41:525": "Suppārakaṁ taṁ pucchāma, samuddo katamo aya’’nti. – gāthāya taṁ pucchiṁsu;",
  "atk-s0513a41:526": "Mahāsattopi tesaṁ anantaragāthāya kathesi –",
  "atk-s0513a41:527": "111.",
  "atk-s0513a41:528": " ‘‘Kurukacchā payātānaṁ, vāṇijānaṁ dhanesinaṁ;",
  "atk-s0513a41:529": "Nāvāya vippanaṭṭhāya, aggimālīti vuccatī’’ti.",
  "atk-s0513a41:530_0": "Tasmiṁ pana samudde suvaṇṇaṁ ussannaṁ ahosi. Mahāsatto purimanayeneva tatopi suvaṇṇaṁ",
  "atk-s0513a41:530_1": "gāhāpetvā nāvāyaṁ pakkhipāpesi. Nāvā tampi samuddaṁ atikkamitvā khīraṁ viya dadhiṁ",
  "atk-s0513a41:530_2": "viya ca obhāsantaṁ dadhimāliṁ nāma samuddaṁ pāpuṇi. Vāṇijā –",
  "atk-s0513a41:531": "112.",
  "atk-s0513a41:532": " ‘‘Yathā dadhīva khīraṁva, samuddo paṭidissati;",
  "atk-s0513a41:533": "Suppārakaṁ taṁ pucchāma, samuddo katamo aya’’nti. –",
  "atk-s0513a41:534": "Gāthāya tassapi nāmaṁ pucchiṁsu.",
  "atk-s0513a41:535": "Mahāsatto anantaragāthāya ācikkhi –",
  "atk-s0513a41:536": "113.",
  "atk-s0513a41:537": " ‘‘Kurukacchā payātānaṁ, vāṇijānaṁ dhanesinaṁ;",
  "atk-s0513a41:538": "Nāvāya vippanaṭṭhāya, dadhimālīti vuccatī’’ti.",
  "atk-s0513a41:539_0": "Tasmiṁ pana samudde rajataṁ ussannaṁ ahosi. So tampi upāyena gāhāpetvā nāvāyaṁ pakkhipāpesi",
  "atk-s0513a41:539_1": ". Nāvā tampi samuddaṁ atikkamitvā nīlakusatiṇaṁ viya sampannasassaṁ viya ca obhāsamānaṁ",
  "atk-s0513a41:539_2": "nīlavaṇṇaṁ kusamāliṁ nāma samuddaṁ pāpuṇi. Vāṇijā –",
  "atk-s0513a41:540": "114.",
  "atk-s0513a41:541": " ‘‘Yathā kusova sassova, samuddo paṭidissati;",
  "atk-s0513a41:542": "Suppārakaṁ taṁ pucchāma, samuddo katamo aya’’nti. –",
  "atk-s0513a41:543": "Gāthāya tassapi nāmaṁ pucchiṁsu.",
  "atk-s0513a41:544": "So anantaragāthāya ācikkhi –",
  "atk-s0513a41:545": "115.",
  "atk-s0513a41:546": " ‘‘Kurukacchā payātānaṁ, vāṇijānaṁ dhanesinaṁ;",
  "atk-s0513a41:547": "Nāvāya vippanaṭṭhāya, kusamālīti vuccatī’’ti.",
  "atk-s0513a41:548_0": "Tasmiṁ pana samudde nīlamaṇiratanaṁ ussannaṁ ahosi. So tampi upāyeneva gāhāpetvā",
  "atk-s0513a41:548_1": "nāvāyaṁ pakkhipāpesi. Nāvā tampi samuddaṁ atikkamitvā naḷavanaṁ viya veḷuvanaṁ viya",
  "atk-s0513a41:548_2": "ca khāyamānaṁ naḷamāliṁ nāma samuddaṁ pāpuṇi. Vāṇijā –",
  "atk-s0513a41:549": "116.",
  "atk-s0513a41:550": " ‘‘Yathā naḷova veḷūva, samuddo paṭidissati;",
  "atk-s0513a41:551": "Suppārakaṁ taṁ pucchāma, samuddo katamo aya’’nti. –",
  "atk-s0513a41:552": "Gāthāya tassapi nāmaṁ pucchiṁsu.",
  "atk-s0513a41:553": "Mahāsatto anantaragāthāya kathesi –",
  "atk-s0513a41:554": "117.",
  "atk-s0513a41:555": " ‘‘Kurukacchā payātānaṁ, vāṇijānaṁ dhanesinaṁ;",
  "atk-s0513a41:556": "Nāvāya vippanaṭṭhāya, naḷamālīti vuccatī’’ti.",
  "atk-s0513a41:557_0": "Tasmiṁ pana samudde masāragallaṁ veḷuriyaṁ ussannaṁ ahosi. So tampi upāyena gāhāpetvā",
  "atk-s0513a41:557_1": "nāvāyaṁ pakkhipāpesi. Aparo nayo – naḷoti vicchikanaḷopi kakkaṭakanaḷopi, so rattavaṇṇo",
  "atk-s0513a41:557_2": "hoti. Veḷūti pana pavāḷassetaṁ nāmaṁ, so ca samuddo pavāḷussanno rattobhāso ahosi,",
  "atk-s0513a41:557_3": "tasmā ‘‘yathā naḷova veḷuvā’’ti pucchiṁsu. Mahāsatto tato pavāḷaṁ gāhāpesīti.",
  "atk-s0513a41:558_0": "Vāṇijā naḷamāliṁ atikkantā balavāmukhasamuddaṁ nāma passiṁsu. Tattha udakaṁ kaḍḍhitvā",
  "atk-s0513a41:558_1": "kaḍḍhitvā sabbato bhāgena uggacchati. Tasmiṁ sabbato bhāgena uggate udakaṁ sabbato",
  "atk-s0513a41:558_2": "bhāgena chinnapapātamahāsobbho viya paññāyati, ūmiyā uggatāya ekato papātasadisaṁ",
  "atk-s0513a41:558_3": "hoti, bhayajanano saddo uppajjati sotāni bhindanto viya hadayaṁ phālento viya ca.",
  "atk-s0513a41:558_4": "Taṁ disvā vāṇijā bhītatasitā –",
  "atk-s0513a41:559": "118.",
  "atk-s0513a41:560": " ‘‘Mahabbhayo bhiṁsanako, saddo suyyatimānuso;",
  "atk-s0513a41:561": "Yathā sobbho papātova, samuddo paṭidissati;",
  "atk-s0513a41:562": "Suppārakaṁ taṁ pucchāma, samuddo katamo aya’’nti. –",
  "atk-s0513a41:563": "Gāthāya tassapi nāmaṁ pucchiṁsu.",
  "atk-s0513a41:564": "Tattha suyyatimānusoti suyyati amānuso saddo.",
  "atk-s0513a41:565": "119.",
  "atk-s0513a41:566": " ‘‘Kurukacchā payātānaṁ, vāṇijānaṁ dhanesinaṁ;",
  "atk-s0513a41:567": "Nāvāya vippanaṭṭhāya, balavāmukhīti vuccatī’’ti. –",
  "atk-s0513a41:568_0": "Bodhisatto anantaragāthāya tassa nāmaṁ ācikkhitvā ‘‘tātā, imaṁ balavāmukhasamuddaṁ",
  "atk-s0513a41:568_1": "patvā nivattituṁ samatthā nāvā nāma natthi, ayaṁ sampattanāvaṁ nimujjāpetvā vināsaṁ",
  "atk-s0513a41:568_2": "pāpetī’’ti āha. Tañca nāvaṁ satta manussasatāni abhiruhiṁsu. Te sabbe maraṇabhayabhītā",
  "atk-s0513a41:568_3": "ekappahāreneva avīcimhi paccamānasattā viya atikāruññaṁ ravaṁ muñciṁsu. Mahāsatto",
  "atk-s0513a41:568_4": "‘‘ṭhapetvā maṁ añño etesaṁ sotthibhāvaṁ kātuṁ samattho nāma natthi, saccakiriyāya",
  "atk-s0513a41:568_5": "tesaṁ sotthiṁ karissāmī’’ti cintetvā te āmantetvā āha – ‘‘tātā, khippaṁ maṁ gandhodakena",
  "atk-s0513a41:568_6": "nhāpetvā ahatavatthāni nivāsāpetvā puṇṇapātiṁ sajjetvā nāvāya dhure ṭhapethā’’ti.",
  "atk-s0513a41:568_7": "Te vegena tathā kariṁsu. Mahāsatto ubhohi hatthehi puṇṇapātiṁ gahetvā nāvāya dhure",
  "atk-s0513a41:568_8": "ṭhito saccakiriyaṁ karonto osānagāthamāha –",
  "atk-s0513a41:569": "120.",
  "atk-s0513a41:570": " ‘‘Yato sarāmi attānaṁ, yato pattosmi viññutaṁ;",
  "atk-s0513a41:571": "Nābhijānāmi sañcicca, ekapāṇampi hiṁsitaṁ;",
  "atk-s0513a41:572": "Etena saccavajjena, sotthiṁ nāvā nivattatū’’ti.",
  "atk-s0513a41:573_0": "Tattha yatoti yato paṭṭhāya ahaṁ attānaṁ sarāmi, yato paṭṭhāya camhi viññutaṁ pattoti",
  "atk-s0513a41:573_1": "attho. Ekapāṇampi hiṁsitanti etthantare sañcicca ekaṁ kunthakipillikapāṇampi hiṁsitaṁ",
  "atk-s0513a41:573_2": "nābhijānāmi. Desanāmattamevetaṁ, bodhisatto pana tiṇasalākampi upādāya mayā parasantakaṁ",
  "atk-s0513a41:573_3": "na gahitapubbaṁ, lobhavasena paradāraṁ na olokitapubbaṁ, musā na bhāsitapubbā, tiṇaggenāpi",
  "atk-s0513a41:573_4": "majjaṁ na pivitapubbanti evaṁ pañcasīlavasena pana saccakiriyaṁ akāsi, katvā ca pana",
  "atk-s0513a41:573_5": "puṇṇapātiyā udakaṁ nāvāya dhure abhisiñci.",
  "atk-s0513a41:574_0": "Cattāro māse videsaṁ pakkhandanāvā nivattitvā iddhimā viya saccānubhāvena ekadivaseneva",
  "atk-s0513a41:574_1": "kurukacchapaṭṭanaṁ agamāsi. Gantvā ca pana thalepi aṭṭhusabhamattaṁ ṭhānaṁ pakkhanditvā",
  "atk-s0513a41:574_2": "nāvikassa gharadvāreyeva aṭṭhāsi. Mahāsatto tesaṁ vāṇijānaṁ suvaṇṇarajatamaṇipavāḷamuttavajirāni",
  "atk-s0513a41:574_3": "bhājetvā adāsi. ‘‘Ettakehi vo ratanehi alaṁ, mā puna samuddaṁ pavisathā’’ti tesaṁ",
  "atk-s0513a41:574_4": "ovādaṁ datvā yāvajīvaṁ dānādīni puññāni katvā devapuraṁ pūresi.",
  "atk-s0513a41:575_0": "Satthā imaṁ dhammadesanaṁ āharitvā ‘‘evaṁ, bhikkhave, pubbepi tathāgato mahāpaññoyevā’’ti",
  "atk-s0513a41:575_1": "vatvā jātakaṁ samodhānesi – ‘‘tadā parisā buddhaparisā ahesuṁ, suppārakapaṇḍito pana ahameva ahosi’’nti.",
  "atk-s0513a41:576": "Suppārakajātakavaṇṇanā navamā.",
  "atk-s0513a41:577": "Jātakuddānaṁ –",
  "atk-s0513a41:578": "Mātuposaka juṇho ca, dhamma udaya pānīyo;",
  "atk-s0513a41:579": "Yudhañcayo dasaratho, saṁvaro ca suppārako;",
  "atk-s0513a41:580": "Ekādasanipātamhi, saṅgītā nava jātakā.",
  "atk-s0513a41:581": "Ekādasakanipātavaṇṇanā niṭṭhitā."
}