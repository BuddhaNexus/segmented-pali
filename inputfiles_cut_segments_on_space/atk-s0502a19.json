{
  "atk-s0502a19:0": "19. Dhammaṭṭhavaggo",
  "atk-s0502a19:1": "1. Vinicchayamahāmattavatthu",
  "atk-s0502a19:2": "Natena hotīti imaṁ dhammadesanaṁ satthā jetavane viharanto vinicchayamahāmatte ārabbha kathesi.",
  "atk-s0502a19:3_0": "Ekadivasañhi bhikkhū sāvatthiyaṁ uttaradvāragāme piṇḍāya caritvā piṇḍapātapaṭikkantā",
  "atk-s0502a19:3_1": "nagaramajjhena vihāraṁ āgacchanti. Tasmiṁ khaṇe megho uṭṭhāya pāvassi. Te sammukhāgataṁ",
  "atk-s0502a19:3_2": "vinicchayasālaṁ pavisitvā vinicchayamahāmatte lañjaṁ gahetvā sāmike asāmike karonte",
  "atk-s0502a19:3_3": "disvā ‘‘aho ime adhammikā, mayaṁ pana ‘ime dhammena vinicchayaṁ karontī’ti saññino",
  "atk-s0502a19:3_4": "ahumhā’’ti cintetvā vasse vigate vihāraṁ gantvā satthāraṁ vanditvā ekamantaṁ nisinnā",
  "atk-s0502a19:3_5": "tamatthaṁ ārocesuṁ. Satthā ‘‘na, bhikkhave, chandādivasikā hutvā sāhasena atthaṁ",
  "atk-s0502a19:3_6": "vinicchinantā dhammaṭṭhā nāma honti, aparādhaṁ pana anuvijjitvā aparādhānurūpaṁ asāhasena",
  "atk-s0502a19:3_7": "vinicchayaṁ karontā eva dhammaṭṭhā nāma hontī’’ti vatvā imā gāthā abhāsi –",
  "atk-s0502a19:4": "256.",
  "atk-s0502a19:5": " ‘‘Na tena hoti dhammaṭṭho, yenatthaṁ sāhasā naye;",
  "atk-s0502a19:6": "Yo ca atthaṁ anatthañca, ubho niccheyya paṇḍito.",
  "atk-s0502a19:7": "257.",
  "atk-s0502a19:8": " ‘‘Asāhasena dhammena, samena nayatī pare;",
  "atk-s0502a19:9": "Dhammassa gutto medhāvī, dhammaṭṭhoti pavuccatī’’ti.",
  "atk-s0502a19:10_0": "Tattha tenāti ettakeneva kāraṇena. Dhammaṭṭhoti rājā hi attano kātabbe vinicchayadhamme",
  "atk-s0502a19:10_1": "ṭhitopi dhammaṭṭho nāma na hoti. Yenāti yena kāraṇena. Atthanti otiṇṇaṁ vinicchitabbaṁ",
  "atk-s0502a19:10_2": "atthaṁ. Sāhasā nayeti chandādīsu patiṭṭhito sāhasena musāvādena viniccheyya. Yo hi",
  "atk-s0502a19:10_3": "chande patiṭṭhāya ñātīti vā mittoti vā musā vatvā asāmikameva sāmikaṁ karoti, dose",
  "atk-s0502a19:10_4": "patiṭṭhāya attano verīnaṁ musā vatvā sāmikameva asāmikaṁ karoti, mohe patiṭṭhāya",
  "atk-s0502a19:10_5": "lañjaṁ gahetvā vinicchayakāle aññavihito viya ito cito ca olokento musā vatvā ‘‘iminā",
  "atk-s0502a19:10_6": "jitaṁ, ayaṁ parājito’’ti paraṁ nīharati, bhaye patiṭṭhāya kassacideva issarajātikassa",
  "atk-s0502a19:10_7": "parājayaṁ pāpuṇantassāpi jayaṁ āropeti, ayaṁ sāhasena atthaṁ neti nāma. Eso dhammaṭṭho",
  "atk-s0502a19:10_8": "nāma na hotīti attho. Atthaṁ anatthañcāti bhūtañca abhūtañca kāraṇaṁ. Ubho niccheyyāti",
  "atk-s0502a19:10_9": "yo pana paṇḍito ubho atthānatthe vinicchinitvā vadati. Asāhasenāti amusāvādena. Dhammenāti",
  "atk-s0502a19:10_10": "vinicchayadhammena, na chandādivasena. Samenāti aparādhānurūpeneva pare nayati, jayaṁ",
  "atk-s0502a19:10_11": "vā parājayaṁ vā pāpeti. Dhammassa guttoti so dhammagutto dhammarakkhito dhammojapaññāya",
  "atk-s0502a19:10_12": "samannāgato medhāvī vinicchayadhamme ṭhitattā dhammaṭṭhoti pavuccatīti attho.",
  "atk-s0502a19:11": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:12": "Vinicchayamahāmattavatthu paṭhamaṁ.",
  "atk-s0502a19:13": "2. Chabbaggiyavatthu",
  "atk-s0502a19:14": "Na tena paṇḍito hotīti imaṁ dhammadesanaṁ satthā jetavane viharanto chabbaggiye ārabbha kathesi.",
  "atk-s0502a19:15_0": "Te kira vihārepi gāmepi bhattaggaṁ ākulaṁ karontā vicaranti. Athekadivase bhikkhū",
  "atk-s0502a19:15_1": "gāme bhattakiccaṁ katvā āgate dahare sāmaṇere ca pucchiṁsu – ‘‘kīdisaṁ, āvuso, bhattagga’’nti?",
  "atk-s0502a19:15_2": "Bhante, mā pucchatha, chabbaggiyā ‘‘mayameva viyattā, mayameva paṇḍitā, ime paharitvā",
  "atk-s0502a19:15_3": "sīse kacavaraṁ ākiritvā nīharissāmā’’ti vatvā amhe piṭṭhiyaṁ gahetvā kacavaraṁ okirantā",
  "atk-s0502a19:15_4": "bhattaggaṁ ākulaṁ akaṁsūti. Bhikkhū satthu santikaṁ gantvā tamatthaṁ ārocesuṁ. Satthā",
  "atk-s0502a19:15_5": "‘‘nāhaṁ, bhikkhave, bahuṁ bhāsitvā pare viheṭhayamānaṁ ‘paṇḍito’ti vadāmi, kheminaṁ",
  "atk-s0502a19:15_6": "pana averīnaṁ abhayameva paṇḍitoti vadāmī’’ti vatvā imaṁ gāthamāha –",
  "atk-s0502a19:16": "258.",
  "atk-s0502a19:17": " ‘‘Na tena paṇḍito hoti, yāvatā bahu bhāsati;",
  "atk-s0502a19:18": "Khemī averī abhayo, paṇḍitoti pavuccatī’’ti.",
  "atk-s0502a19:19_0": "Tattha yāvatāti yattakena kāraṇena saṅghamajjhādīsu bahuṁ katheti, tena paṇḍito nāma",
  "atk-s0502a19:19_1": "na hoti . Yo pana sayaṁ khemī pañcannaṁ verānaṁ abhāvena averī nibbhayo , yaṁ vā",
  "atk-s0502a19:19_2": "āgamma mahājanassa bhayaṁ na hoti, so paṇḍito nāma hotīti attho.",
  "atk-s0502a19:20": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:21": "Chabbaggiyavatthu dutiyaṁ.",
  "atk-s0502a19:22": "3. Ekudānakhīṇāsavattheravatthu",
  "atk-s0502a19:23": "Na tāvatāti imaṁ dhammadesanaṁ satthā jetavane viharanto ekudānattheraṁ nāma khīṇāsavaṁ ārabbha kathesi.",
  "atk-s0502a19:24": "So kira ekakova ekasmiṁ vanasaṇḍe viharati, ekamevassa udānaṁ paguṇaṁ –",
  "atk-s0502a19:25": "‘‘Adhicetaso appamajjato,",
  "atk-s0502a19:26": "Munino monapathesu sikkhato;",
  "atk-s0502a19:27": "Sokā na bhavanti tādino,",
  "atk-s0502a19:28": "Upasantassa sadā satīmato’’ti. (pāci. 153; udā. 37);",
  "atk-s0502a19:29_0": "So kira uposathadivasesu sayameva dhammassavanaṁ ghosetvā imaṁ gāthaṁ vadati. Pathaviundriyanasaddo",
  "atk-s0502a19:29_1": "viya devatānaṁ sādhukārasaddo hoti. Athekasmiṁ uposathadivase pañcapañcasataparivārā",
  "atk-s0502a19:29_2": "dve tipiṭakadharā bhikkhū tassa vasanaṭṭhānaṁ agamaṁsu. So te disvāva tuṭṭhamānaso",
  "atk-s0502a19:29_3": "‘‘sādhu vo kataṁ idha āgacchantehi, ajja mayaṁ tumhākaṁ dhammaṁ suṇissāmā’’ti āha.",
  "atk-s0502a19:29_4": "Atthi pana, āvuso, idha dhammaṁ sotukāmāti. Atthi, bhante, ayaṁ vanasaṇḍo dhammassavanadivase",
  "atk-s0502a19:29_5": "devatānaṁ sādhukārasaddena ekaninnādo hotīti. Tesu eko tipiṭakadharo dhammaṁ osāresi,",
  "atk-s0502a19:29_6": "eko kathesi. Ekadevatāpi sādhukāraṁ nādāsi. Te āhaṁsu – ‘‘tvaṁ, āvuso, dhammassavanadivase",
  "atk-s0502a19:29_7": "imasmiṁ vanasaṇḍe devatā mahantena saddena sādhukāraṁ dentīti vadesi, kiṁ nāmeta’’nti.",
  "atk-s0502a19:29_8": "Bhante, aññesu divasesu sādhukārasaddena ekaninnādo eva hoti, na ajja pana jānāmi",
  "atk-s0502a19:29_9": "‘‘kimeta’’nti. ‘‘Tena hi, āvuso, tvaṁ tāva dhammaṁ kathehī’’ti. So bījaniṁ gahetvā",
  "atk-s0502a19:29_10": "āsane nisinno tameva gāthaṁ vadesi. Devatā mahantena saddena sādhukāramadaṁsu. Atha",
  "atk-s0502a19:29_11": "nesaṁ parivārā bhikkhū ujjhāyiṁsu ‘‘imasmiṁ vanasaṇḍe devatā mukholokanena sādhukāraṁ",
  "atk-s0502a19:29_12": "dadanti, tipiṭakadharabhikkhūsu ettakaṁ bhaṇantesupi kiñci pasaṁsanamattampi avatvā",
  "atk-s0502a19:29_13": "ekena mahallakattherena ekagāthāya kathitāya mahāsaddena sādhukāraṁ dadantī’’ti.",
  "atk-s0502a19:29_14": "Tepi vihāraṁ gantvā satthu tamatthaṁ ārocesuṁ.",
  "atk-s0502a19:30_0": "Satthā ‘‘nāhaṁ, bhikkhave, yo bahumpi uggaṇhati vā bhāsati vā, taṁ dhammadharoti",
  "atk-s0502a19:30_1": "vadāmi. Yo pana ekampi gāthaṁ uggaṇhitvā saccāni paṭivijjhati, ayaṁ dhammadharo nāmā’’ti",
  "atk-s0502a19:30_2": "vatvā dhammaṁ desento imaṁ gāthamāha –",
  "atk-s0502a19:31": "259.",
  "atk-s0502a19:32": " ‘‘Na tāvatā dhammadharo, yāvatā bahu bhāsati;",
  "atk-s0502a19:33": "Yo ca appampi sutvāna, dhammaṁ kāyena passati;",
  "atk-s0502a19:34": "Sa ve dhammadharo hoti, yo dhammaṁ nappamajjatī’’ti.",
  "atk-s0502a19:35_0": "Tattha yāvatāti yattakena uggahaṇadhāraṇavācanādinā kāraṇena bahuṁ bhāsati, tāvattakena",
  "atk-s0502a19:35_1": "dhammadharo na hoti, vaṁsānurakkhako pana paveṇipālako nāma hoti. Yo ca appampīti",
  "atk-s0502a19:35_2": "yo pana appamattakampi sutvā dhammamanvāya atthamanvāya dhammānudhammappaṭipanno",
  "atk-s0502a19:35_3": "hutvā nāmakāyena dukkhādīni parijānanto catusaccadhammaṁ passati, sa ve dhammadharo",
  "atk-s0502a19:35_4": "hoti. Yo dhammaṁ nappamajjatīti yopi āraddhavīriyo hutvā ajja ajjevāti paṭivedhaṁ",
  "atk-s0502a19:35_5": "ākaṅkhanto dhammaṁ nappamajjati, ayampi dhammadharoyevāti attho.",
  "atk-s0502a19:36": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:37": "Ekudānakhīṇāsavattheravatthu tatiyaṁ.",
  "atk-s0502a19:38": "4. Lakuṇḍakabhaddiyattheravatthu",
  "atk-s0502a19:39": "Natena thero so hotīti imaṁ dhammadesanaṁ satthā jetavane viharanto lakuṇḍakabhaddiyattheraṁ ārabbha kathesi.",
  "atk-s0502a19:40_0": "Ekadivasañhi tasmiṁ there satthu upaṭṭhānaṁ gantvā pakkantamatte tiṁsamattā āraññikā",
  "atk-s0502a19:40_1": "bhikkhū taṁ passantā eva āgantvā satthāraṁ vanditvā nisīdiṁsu. Satthā tesaṁ arahattūpanissayaṁ",
  "atk-s0502a19:40_2": "disvā imaṁ pañhaṁ pucchi – ‘‘ito gataṁ ekaṁ theraṁ passathā’’ti? ‘‘Na passāma, bhante’’ti.",
  "atk-s0502a19:40_3": "‘‘Kiṁ nu diṭṭho vo’’ti? ‘‘Ekaṁ, bhante, sāmaṇeraṁ passimhā’’ti. ‘‘Na so, bhikkhave,",
  "atk-s0502a19:40_4": "sāmaṇero, thero eva so’’ti? ‘‘Ativiya khuddako, bhante’’ti. ‘‘Nāhaṁ, bhikkhave, mahallakabhāvena",
  "atk-s0502a19:40_5": "therāsane nisinnamattakena theroti vadāmi. Yo pana saccāni paṭivijjhitvā mahājanassa",
  "atk-s0502a19:40_6": "ahiṁsakabhāve ṭhito, ayaṁ thero nāmā’’ti vatvā imā gāthā abhāsi –",
  "atk-s0502a19:41": "260.",
  "atk-s0502a19:42": " ‘‘Na tena thero so hoti, yenassa palitaṁ siro;",
  "atk-s0502a19:43": "Paripakko vayo tassa, moghajiṇṇoti vuccati.",
  "atk-s0502a19:44": "261.",
  "atk-s0502a19:45": " ‘‘Yamhi saccañca dhammo ca, ahiṁsā saṁyamo damo;",
  "atk-s0502a19:46": "Sa ve vantamalo dhīro, thero iti pavuccatī’’ti.",
  "atk-s0502a19:47_0": "Tattha paripakkoti pariṇato, vuḍḍhabhāvaṁ pattoti attho. Moghajiṇṇoti anto therakarānaṁ",
  "atk-s0502a19:47_1": "dhammānaṁ abhāvena tucchajiṇṇo nāma. Yamhi saccañca dhammo cāti yamhi pana puggale",
  "atk-s0502a19:47_2": "soḷasahākārehi paṭividdhattā catubbidhaṁ saccaṁ, ñāṇena sacchikatattā navavidho lokuttaradhammo",
  "atk-s0502a19:47_3": "ca atthi. Ahiṁsāti ahiṁsanabhāvo. Desanāmattametaṁ, yamhi pana catubbidhāpi appamaññābhāvanā",
  "atk-s0502a19:47_4": "atthīti attho. Saṁyamo damoti sīlañceva indriyasaṁvaro ca. Vantamaloti maggañāṇena",
  "atk-s0502a19:47_5": "nīhaṭamalo. Dhīroti dhitisampanno. Theroti so imehi thirabhāvakārakehi samannāgatattā",
  "atk-s0502a19:47_6": "theroti vuccatīti attho.",
  "atk-s0502a19:48": "Desanāvasāne te bhikkhū arahatte patiṭṭhahiṁsūti.",
  "atk-s0502a19:49": "Lakuṇḍakabhaddiyattheravatthu catutthaṁ.",
  "atk-s0502a19:50": "5. Sambahulabhikkhuvatthu",
  "atk-s0502a19:51": "Navākkaraṇamattenāti imaṁ dhammadesanaṁ satthā jetavane viharanto sambahule bhikkhū ārabbha kathesi.",
  "atk-s0502a19:52_0": "Ekasmiñhi samaye dahare ceva sāmaṇere ca attano dhammācariyānameva cīvararajanādīni",
  "atk-s0502a19:52_1": "veyyāvaccāni karonte disvā ekacce therā cintayiṁsu – ‘‘mayampi byañjanasamaye kusalā,",
  "atk-s0502a19:52_2": "amhākameva kiñci natthi. Yaṁnūna mayaṁ satthāraṁ upasaṅkamitvā evaṁ vadeyyāma, ‘bhante,",
  "atk-s0502a19:52_3": "mayaṁ byañjanasamaye kusalā, aññesaṁ santike dhammaṁ uggaṇhitvāpi imesaṁ santike",
  "atk-s0502a19:52_4": "asodhetvā mā sajjhāyitthāti daharasāmaṇere āṇāpethā’ti. Evañhi amhākaṁ lābhasakkāro",
  "atk-s0502a19:52_5": "vaḍḍhissatī’’ti. Te satthāraṁ upasaṅkamitvā tathā vadiṁsu.",
  "atk-s0502a19:53_0": "Satthā tesaṁ vacanaṁ sutvā ‘‘imasmiṁ sāsane paveṇivaseneva evaṁ vattuṁ labhati, ime",
  "atk-s0502a19:53_1": "pana lābhasakkāre nissitāti ñatvā ahaṁ tumhe vākkaraṇamattena sādhurūpāti na vadāmi.",
  "atk-s0502a19:53_2": "Yassa panete issādayo dhammā arahattamaggena samucchinnā, eso eva sādhurūpo’’ti vatvā imā gāthā abhāsi –",
  "atk-s0502a19:54": "262.",
  "atk-s0502a19:55": " ‘‘Na vākkaraṇamattena, vaṇṇapokkharatāya vā;",
  "atk-s0502a19:56": "Sādhurūpo naro hoti, issukī maccharī saṭho.",
  "atk-s0502a19:57": "263.",
  "atk-s0502a19:58": " ‘‘Yassa cetaṁ samucchinnaṁ, mūlaghaccaṁ samūhataṁ;",
  "atk-s0502a19:59": "Savantadoso medhāvī, sādhurūpoti vuccatī’’ti.",
  "atk-s0502a19:60_0": "Tattha na vākkaraṇamattenāti vacīkaraṇamattena saddalakkhaṇasampannavacanamattena.",
  "atk-s0502a19:60_1": "Vaṇṇapokkharatāya vāti sarīravaṇṇassa manāpabhāvena vā. Naroti ettakeneva kāraṇena",
  "atk-s0502a19:60_2": "paralābhādīsu issāmanako pañcavidhena maccherena samannāgato kerāṭikabhāvena saṭho",
  "atk-s0502a19:60_3": "naro sādhurūpo na hoti. Yassa cetanti yassa ca puggalassetaṁ issādidosajātaṁ arahattamaggañāṇena",
  "atk-s0502a19:60_4": "samūlakaṁ chinnaṁ, mūlaghātaṁ katvā samūhataṁ , so vantadoso dhammojapaññāya samannāgato",
  "atk-s0502a19:60_5": "sādhurūpoti vuccatīti attho.",
  "atk-s0502a19:61": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:62": "Sambahulabhikkhuvatthu pañcamaṁ.",
  "atk-s0502a19:63": "6. Hatthakavatthu",
  "atk-s0502a19:64": "Namuṇḍakena samaṇoti imaṁ dhammadesanaṁ satthā sāvatthiyaṁ viharanto hatthakaṁ ārabbha kathesi.",
  "atk-s0502a19:65_0": "So kira vādakkhitto ‘‘tumhe asukavelāya asukaṭṭhānaṁ nāma āgaccheyyātha, vādaṁ karissāmā’’ti",
  "atk-s0502a19:65_1": "vatvā puretarameva tattha gantvā ‘‘passatha, titthiyā mama bhayena nāgatā, esova",
  "atk-s0502a19:65_2": "pana nesaṁ parājayo’’tiādīni vatvā vādakkhitto aññenaññaṁ paṭicaranto vicarati. Satthā",
  "atk-s0502a19:65_3": "‘‘hatthako kira evaṁ karotī’’ti sutvā taṁ pakkosāpetvā ‘‘saccaṁ kira tvaṁ, hatthaka,",
  "atk-s0502a19:65_4": "evaṁ karosī’’ti pucchitvā ‘‘sacca’’nti vutte, ‘‘kasmā evaṁ karosi? Evarūpañhi musāvādaṁ",
  "atk-s0502a19:65_5": "karonto sīsamuṇḍanādimatteneva samaṇo nāma na hoti. Yo pana aṇūni vā thūlāni vā pāpāni",
  "atk-s0502a19:65_6": "sametvā ṭhito, ayameva samaṇo’’ti vatvā imā gāthā abhāsi –",
  "atk-s0502a19:66": "264.",
  "atk-s0502a19:67": " ‘‘Na muṇḍakena samaṇo, abbato alikaṁ bhaṇaṁ;",
  "atk-s0502a19:68": "Icchālobhasamāpanno, samaṇo kiṁ bhavissati.",
  "atk-s0502a19:69": "265.",
  "atk-s0502a19:70": " ‘‘Yo ca sameti pāpāni, aṇuṁ thūlāni sabbaso;",
  "atk-s0502a19:71": "Samitattā hi pāpānaṁ, samaṇoti pavuccatī’’ti.",
  "atk-s0502a19:72_0": "Tattha muṇḍakenāti sīsamuṇḍanamattena. Abbatoti sīlavatena ca dhutaṅgavatena ca virahito.",
  "atk-s0502a19:72_1": "Alikaṁ bhaṇanti musāvādaṁ bhaṇanto asampattesu ārammaṇesu icchāya pattesu ca lobhena",
  "atk-s0502a19:72_2": "samannāgato samaṇo nāma kiṁ bhavissati? Sametīti yo ca parittāni vā mahantāni vā",
  "atk-s0502a19:72_3": "pāpāni vūpasameti, so tesaṁ samitattā samaṇoti pavuccatīti attho.",
  "atk-s0502a19:73": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:74": "Hatthakavatthu chaṭṭhaṁ.",
  "atk-s0502a19:75": "7. Aññatarabrāhmaṇavatthu",
  "atk-s0502a19:76": "Natena bhikkhu so hotīti imaṁ dhammadesanaṁ satthā jetavane viharanto aññataraṁ brāhmaṇaṁ ārabbha kathesi.",
  "atk-s0502a19:77_0": "So kira bāhirasamaye pabbajitvā bhikkhaṁ caranto cintesi – ‘‘samaṇo gotamo attano",
  "atk-s0502a19:77_1": "sāvake bhikkhāya caraṇena ‘bhikkhū’ti vadati, mampi ‘bhikkhū’ti vattuṁ vaṭṭatī’’ti.",
  "atk-s0502a19:77_2": "So satthāraṁ upasaṅkamitvā, ‘‘bho gotama, ahampi bhikkhaṁ caritvā jīvāmi, mampi ‘bhikkhū’ti",
  "atk-s0502a19:77_3": "vadehī’’ti āha. Atha naṁ satthā ‘‘nāhaṁ, brāhmaṇa, bhikkhanamattena bhikkhūti vadāmi.",
  "atk-s0502a19:77_4": "Na hi vissaṁ dhammaṁ samādāya vattanto bhikkhu nāma hoti. Yo pana sabbasaṅkhāresu",
  "atk-s0502a19:77_5": "saṅkhāya carati, so bhikkhu nāmā’’ti vatvā imā gāthā abhāsi –",
  "atk-s0502a19:78": "266.",
  "atk-s0502a19:79": " ‘‘Na tena bhikkhu so hoti, yāvatā bhikkhate pare;",
  "atk-s0502a19:80": "Vissaṁ dhammaṁ samādāya, bhikkhu hoti na tāvatā.",
  "atk-s0502a19:81": "267.",
  "atk-s0502a19:82": " ‘‘Yodha puññañca pāpañca, bāhetvā brahmacariyavā;",
  "atk-s0502a19:83": "Saṅkhāya loke carati, sa ve bhikkhūti vuccatī’’ti.",
  "atk-s0502a19:84_0": "Tattha yāvatāti yattakena pare bhikkhate, tena bhikkhanamattena bhikkhu nāma na hoti.",
  "atk-s0502a19:84_1": "Vissanti visamaṁ dhammaṁ, vissagandhaṁ vā kāyakammādikaṁ dhammaṁ samādāya caranto",
  "atk-s0502a19:84_2": "bhikkhu nāma na hoti. Yodhāti yo idha sāsane ubhayampetaṁ puññañca pāpañca maggabrahmacariyena",
  "atk-s0502a19:84_3": "bāhetvā panuditvā brahmacariyavā hoti. Saṅkhāyāti ñāṇena. Loketi khandhādiloke ‘‘ime",
  "atk-s0502a19:84_4": "ajjhattikā khandhā, ime bāhirā’’ti evaṁ sabbepi dhamme jānitvā carati, so tena ñāṇena",
  "atk-s0502a19:84_5": "kilesānaṁ bhinnattā ‘‘bhikkhū’’ti vuccatīti attho.",
  "atk-s0502a19:85": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:86": "Aññatarabrāhmaṇavatthu sattamaṁ.",
  "atk-s0502a19:87": "8. Titthiyavatthu",
  "atk-s0502a19:88": "Namonenāti imaṁ dhammadesanaṁ satthā jetavane viharanto titthiye ārabbha kathesi.",
  "atk-s0502a19:89_0": "Te kira bhuttaṭṭhānesu manussānaṁ ‘‘khemaṁ hotu, sukhaṁ hotu, āyu vaḍḍhatu, asukaṭṭhāne",
  "atk-s0502a19:89_1": "nāma kalalaṁ atthi, asukaṭṭhāne nāma kaṇṭako atthi, evarūpaṁ ṭhānaṁ gantuṁ na vaṭṭatī’’tiādinā",
  "atk-s0502a19:89_2": "nayena maṅgalaṁ vatvā pakkamanti. Bhikkhū pana paṭhamabodhiyaṁ anumodanādīnaṁ ananuññātakāle",
  "atk-s0502a19:89_3": "bhattagge manussānaṁ anumodanaṁ akatvā pakkamanti. Manussā ‘‘titthiyānaṁ santikā",
  "atk-s0502a19:89_4": "maṅgalaṁ suṇāma, bhaddantā pana tuṇhībhūtā pakkamantī’’ti ujjhāyiṁsu. Bhikkhū tamatthaṁ",
  "atk-s0502a19:89_5": "satthu ārocesuṁ. Satthā, ‘‘bhikkhave, ito paṭṭhāya bhattaggādīsu yathāsukhaṁ anumodanaṁ",
  "atk-s0502a19:89_6": "karotha, upanisinnakathaṁ karotha, dhammaṁ kathethā’’ti anujāni. Te tathā kariṁsu.",
  "atk-s0502a19:89_7": "Manussā anumodanādīni suṇantā ussāhappattā bhikkhū nimantetvā sakkāraṁ karontā vicaranti.",
  "atk-s0502a19:89_8": "Titthiyā pana ‘‘mayaṁ munino monaṁ karoma, samaṇassa gotamassa sāvakā bhattaggādīsu",
  "atk-s0502a19:89_9": "mahākathaṁ kathentā vicarantī’’ti ujjhāyiṁsu.",
  "atk-s0502a19:90_0": "Satthā tamatthaṁ sutvā ‘‘nāhaṁ, bhikkhave, tuṇhībhāvamattena ‘munī’ti vadāmi. Ekacce",
  "atk-s0502a19:90_1": "hi ajānantā na kathenti, ekacce avisāradatāya, ekacce ‘mā no imaṁ atisayatthaṁ aññe",
  "atk-s0502a19:90_2": "jāniṁsū’ti maccherena. Tasmā monamattena muni na hoti, pāpavūpasamena pana muni nāma",
  "atk-s0502a19:90_3": "hotī’’ti vatvā imā gāthā abhāsi –",
  "atk-s0502a19:91": "268.",
  "atk-s0502a19:92": " ‘‘Na monena munī hoti, mūḷharūpo aviddasu;",
  "atk-s0502a19:93": "Yo ca tulaṁva paggayha, varamādāya paṇḍito.",
  "atk-s0502a19:94": "269.",
  "atk-s0502a19:95": " ‘‘Pāpāni parivajjeti, sa munī tena so muni;",
  "atk-s0502a19:96": "Yo munāti ubho loke, muni tena pavuccatī’’ti.",
  "atk-s0502a19:97_0": "Tattha na monenāti kāmañhi moneyyapaṭipadāsaṅkhātena maggañāṇamonena muni nāma hoti,",
  "atk-s0502a19:97_1": "idha pana tuṇhībhāvaṁ sandhāya ‘‘monenā’’ti vuttaṁ. Mūḷharūpoti tuccharūpo. Aviddasūti",
  "atk-s0502a19:97_2": "aviññū. Evarūpo hi tuṇhībhūtopi muni nāma na hoti. Atha vā monena muni nāma na hoti,",
  "atk-s0502a19:97_3": "tucchasabhāvo pana aviññū ca hotīti attho. Yo ca tulaṁva pagayhāti yathā hi tulaṁ",
  "atk-s0502a19:97_4": "gahetvā ṭhito atirekaṁ ce hoti, harati. Ūnaṁ ce hoti , pakkhipati. Evameva yo atirekaṁ",
  "atk-s0502a19:97_5": "haranto viya pāpaṁ harati parivajjeti, ūnake pakkhipanto viya kusalaṁ paripūreti.",
  "atk-s0502a19:97_6": "Evañca pana karonto sīlasamādhipaññāvimuttivimuttiñāṇadassanasaṅkhātaṁ varaṁ uttamameva",
  "atk-s0502a19:97_7": "ādāya pāpāni akusalakammāni parivajjeti. Sa munīti so muni nāmāti attho. Tena so",
  "atk-s0502a19:97_8": "munīti kasmā pana so munīti ce? Yaṁ heṭṭhā vuttakāraṇaṁ, tena so munīti attho. So",
  "atk-s0502a19:97_9": "munāti ubho loketi yo puggalo imasmiṁ khandhādiloke tulaṁ āropetvā minanto viya ‘‘ime",
  "atk-s0502a19:97_10": "ajjhattikā khandhā, ime bāhirā’’tiādinā nayena ime ubho atthe munāti. Muni tena pavuccatīti",
  "atk-s0502a19:97_11": "tena kāraṇena munīti vuccatiyevāti attho.",
  "atk-s0502a19:98": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:99": "Titthiyavatthu aṭṭhamaṁ.",
  "atk-s0502a19:100": "9. Bālisikavatthu",
  "atk-s0502a19:101": "Na tena ariyo hotīti imaṁ dhammadesanaṁ satthā jetavane viharanto ekaṁ ariyaṁ nāma bālisikaṁ ārabbha kathesi.",
  "atk-s0502a19:102_0": "Ekadivasañhi satthā tassa sotāpattimaggassūpanissayaṁ disvā sāvatthiyā uttaradvāragāme",
  "atk-s0502a19:102_1": "piṇḍāya caritvā bhikkhusaṅghaparivuto tato āgacchati. Tasmiṁ khaṇe so bālisiko balisena",
  "atk-s0502a19:102_2": "macche gaṇhanto buddhappamukhaṁ bhikkhusaṅghaṁ disvā balisayaṭṭhiṁ chaḍḍetvā aṭṭhāsi.",
  "atk-s0502a19:102_3": "Satthā tassa avidūre ṭhāne nivattitvā ṭhito ‘‘tvaṁ kiṁ nāmosī’’ti sāriputtattherādīnaṁ",
  "atk-s0502a19:102_4": "nāmāni pucchi. Tepi ‘‘ahaṁ sāriputto ahaṁ moggallāno’’ti attano attano nāmāni kathayiṁsu.",
  "atk-s0502a19:102_5": "Bālisiko cintesi – ‘‘satthā sabbesaṁ nāmāni pucchati, mamampi nāmaṁ pucchissati maññe’’ti.",
  "atk-s0502a19:102_6": "Satthā tassa icchaṁ ñatvā, ‘‘upāsaka, tvaṁ ko nāmosī’’ti pucchitvā ‘‘ahaṁ, bhante,",
  "atk-s0502a19:102_7": "ariyo nāmā’’ti vutte ‘‘na, upāsaka, tādisā pāṇātipātino ariyā nāma honti, ariyā pana",
  "atk-s0502a19:102_8": "mahājanassa ahiṁsanabhāve ṭhitā’’ti vatvā imaṁ gāthamāha –",
  "atk-s0502a19:103": "270.",
  "atk-s0502a19:104": " ‘‘Na tena ariyo hoti, yena pāṇāni hiṁsati;",
  "atk-s0502a19:105": "Ahiṁsā sabbapāṇānaṁ, ariyoti pavuccatī’’ti.",
  "atk-s0502a19:106_0": "Tattha ahiṁsāti ahiṁsanena. Idaṁ vuttaṁ hoti – yena hi pāṇāni hiṁsati, na tena kāraṇena",
  "atk-s0502a19:106_1": "ariyo hoti. Yo pana sabbapāṇānaṁ pāṇiādīhi ahiṁsanena mettādibhāvanāya patiṭṭhitattā",
  "atk-s0502a19:106_2": "hiṁsato ārāva ṭhito, ayaṁ ariyoti vuccatīti attho.",
  "atk-s0502a19:107": "Desanāvasāne bālisiko sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a19:108": "Bālisikavatthu navamaṁ.",
  "atk-s0502a19:109": "10. Sambahulasīlādisampannabhikkhuvatthu",
  "atk-s0502a19:110": "Na sīlabbatamattenāti imaṁ dhammadesanaṁ satthā jetavane viharanto sambahule sīlādisampanne bhikkhū ārabbha kathesi.",
  "atk-s0502a19:111_0": "Tesu kira ekaccānaṁ evaṁ ahosi – ‘‘mayaṁ sampannasīlā, mayaṁ dhutaṅgadharā, mayaṁ",
  "atk-s0502a19:111_1": "bahussutā, mayaṁ pantasenāsanavāsino, mayaṁ jhānalābhino, na amhākaṁ arahattaṁ dullabhaṁ,",
  "atk-s0502a19:111_2": "icchitadivaseyeva arahattaṁ pāpuṇissāmā’’ti. Yepi tattha anāgāmino, tesampi etadahosi",
  "atk-s0502a19:111_3": "– ‘‘na amhākaṁ idāni arahattaṁ dullabha’’nti. Te sabbepi ekadivasaṁ satthāraṁ upasaṅkamitvā",
  "atk-s0502a19:111_4": "vanditvā nisinnā ‘‘api nu kho vo, bhikkhave, pabbajitakiccaṁ matthakaṁ patta’’nti",
  "atk-s0502a19:111_5": "satthārā puṭṭhā evamāhaṁsu – ‘‘bhante, mayaṁ evarūpā evarūpā ca, tasmā ‘icchiticchitakkhaṇeyeva",
  "atk-s0502a19:111_6": "arahattaṁ pattuṁ samatthamhā’ti cintetvā viharāmā’’ti.",
  "atk-s0502a19:112_0": "Satthā tesaṁ vacanaṁ sutvā, ‘‘bhikkhave, bhikkhunā nāma parisuddhasīlādimattakena",
  "atk-s0502a19:112_1": "vā anāgāmisukhappattamattakena vā ‘appakaṁ no bhavadukkha’nti vattuṁ na vaṭṭati,",
  "atk-s0502a19:112_2": "āsavakkhayaṁ pana appatvā ‘sukhitomhī’ti cittaṁ na uppādetabba’’nti vatvā imā gāthā abhāsi –",
  "atk-s0502a19:113": "271.",
  "atk-s0502a19:114": " ‘‘Na sīlabbatamattena, bāhusaccena vā pana;",
  "atk-s0502a19:115": "Atha vā samādhilābhena, vivittasayanena vā.",
  "atk-s0502a19:116": "272.",
  "atk-s0502a19:117": " ‘‘Phusāmi nekkhammasukhaṁ, aputhujjanasevitaṁ;",
  "atk-s0502a19:118": "Bhikkhu vissāsamāpādi, appatto āsavakkhaya’’nti.",
  "atk-s0502a19:119_0": "Tattha sīlabbatamattenāti catupārisuddhisīlamattena vā terasadhutaṅgamattena vā.",
  "atk-s0502a19:119_1": "Bāhusaccena vāti tiṇṇaṁ piṭakānaṁ uggahitamattena vā. Samādhilābhenāti aṭṭhasamāpattiyā",
  "atk-s0502a19:119_2": "lābhena. Nekkhammasukhanti anāgāmisukhaṁ. Taṁ anāgāmisukhaṁ phusāmīti ettakamattena",
  "atk-s0502a19:119_3": "vā. Aputhujjanasevitanti puthujjanehi asevitaṁ ariyasevitameva. Bhikkhūti tesaṁ aññataraṁ",
  "atk-s0502a19:119_4": "ālapanto āha. Vissāsamāpādīti vissāsaṁ na āpajjeyya. Idaṁ vuttaṁ hoti – bhikkhu iminā",
  "atk-s0502a19:119_5": "sampannasīlādibhāvamattakeneva ‘‘mayhaṁ bhavo appako parittako’’ti āsavakkhayasaṅkhātaṁ",
  "atk-s0502a19:119_6": "arahattaṁ appatto hutvā bhikkhu nāma vissāsaṁ nāpajjeyya. Yathā hi appamattakopi",
  "atk-s0502a19:119_7": "gūtho duggandho hoti, evaṁ appamattakopi bhavo dukkhoti.",
  "atk-s0502a19:120": "Desanāvasāne te bhikkhū arahatte patiṭṭhahaṁsu, sampattānampi sātthikā dhammadesanā ahosīti.",
  "atk-s0502a19:121": "Sambahulasīlādisampannabhikkhuvatthu dasamaṁ.",
  "atk-s0502a19:122": "Dhammaṭṭhavaggavaṇṇanā niṭṭhitā.",
  "atk-s0502a19:123": "Ekūnavīsatimo vaggo."
}