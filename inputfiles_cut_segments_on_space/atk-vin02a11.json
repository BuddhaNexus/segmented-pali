{
  "atk-vin02a11:0": "6. Pāṭidesanīyakaṇḍaṁ",
  "atk-vin02a11:1": "1. Paṭhamapāṭidesanīyasikkhāpadavaṇṇanā",
  "atk-vin02a11:2": "Pāṭidesanīyā dhammā, khuddakānaṁ anantarā;",
  "atk-vin02a11:3": "Ṭhapitā ye ayaṁ dāni, tesaṁ bhavati vaṇṇanā.",
  "atk-vin02a11:4": "552. Paṭhamapāṭidesanīye tāva paṭikkamanakāleti piṇḍāya caritvā paṭiāgamanakāle. Sabbeva aggahesīti sabbameva aggahesi. Pavedhentīti kampamānā. Apehīti apagaccha.",
  "atk-vin02a11:5_0": "553-5.Gārayhaṁ āvusotiādi paṭidesetabbākāradassanaṁ. Rathikāti racchā. Byūhanti anibbijjhitvā",
  "atk-vin02a11:5_1": "ṭhitā gatapaccāgataracchā. Siṅghāṭakanti catukkoṇaṁ vā tikoṇaṁ vā maggasamodhānaṭṭhānaṁ.",
  "atk-vin02a11:5_2": "Gharanti kulagharaṁ. Etesu yattha katthaci ṭhatvā gaṇhantassa gahaṇe dukkaṭaṁ, ajjhohāre",
  "atk-vin02a11:5_3": "ajjhohāragaṇanāya pāṭidesanīyaṁ. Hatthisālādīsu gaṇhantassāpi eseva nayo. Bhikkhunī",
  "atk-vin02a11:5_4": "rathikāya ṭhatvā deti, bhikkhu sacepi antarārāmādīsu ṭhatvā gaṇhāti, āpattiyeva.",
  "atk-vin02a11:5_5": "“Antaragharaṁ paviṭṭhāyā”ti hi vacanato bhikkhuniyā antaraghare ṭhatvā dadamānāya",
  "atk-vin02a11:5_6": "vasenettha āpatti veditabbā, bhikkhussa ṭhitaṭṭhānaṁ pana appamāṇaṁ. Tasmā sacepi",
  "atk-vin02a11:5_7": "vīthiādīsu ṭhito bhikkhu antarārāmādīsu ṭhatvā dadamānāya bhikkhuniyā gaṇhāti, anāpattiyeva.",
  "atk-vin02a11:6_0": "Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa.",
  "atk-vin02a11:6_1": "Ajjhohāre ajjhohāre āpatti dukkaṭassāti idaṁ āmisena asambhinnaṁ sandhāya vuttaṁ,",
  "atk-vin02a11:6_2": "sambhinne pana ekarase pāṭidesanīyameva. Ekato upasampannāyāti bhikkhunīnaṁ santike",
  "atk-vin02a11:6_3": "upasampannāya. Bhikkhūnaṁ santike upasampannāya pana yathāvatthukameva.",
  "atk-vin02a11:7_0": "556.Dāpeti na detīti aññātikā aññena kenaci dāpeti taṁ gaṇhantassa anāpatti. Upanikkhipitvā",
  "atk-vin02a11:7_1": "detīti bhūmiyaṁ ṭhapetvā “idaṁ ayya tumhākaṁ dammī”ti deti, evaṁ dinnaṁ “sādhu bhaginī”ti",
  "atk-vin02a11:7_2": "sampaṭicchitvā tāya eva vā bhikkhuniyā aññena vā kenaci paṭiggahāpetvā bhuñjituṁ",
  "atk-vin02a11:7_3": "vaṭṭati. Sikkhamānāya sāmaṇeriyāti etāsaṁ dadamānānaṁ gaṇhantassa anāpatti. Sesamettha uttānameva.",
  "atk-vin02a11:8": "Eḷakalomasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a11:9": "Paṭhamapāṭidesanīyaṁ.",
  "atk-vin02a11:10": "2. Dutiyapāṭidesanīyasikkhāpadavaṇṇanā",
  "atk-vin02a11:11": "558. Dutiye – apasakka tāva bhaginītiādi apasādetabbākāradassanaṁ.",
  "atk-vin02a11:12_0": "561.Attano bhattaṁ dāpeti na detīti ettha sacepi attano bhattaṁ deti, iminā sikkhāpadena",
  "atk-vin02a11:12_1": "anāpattiyeva, purimasikkhāpadena āpatti. Aññesaṁ bhattaṁ deti na dāpetīti ettha sacepi",
  "atk-vin02a11:12_2": "dāpeyya, iminā sikkhāpadena āpatti bhaveyya. Dentiyā pana neva iminā na purimena",
  "atk-vin02a11:12_3": "āpatti. Sesamettha uttānameva. Kathinasamuṭṭhānaṁ – kiriyākiriyaṁ, nosaññāvimokkhaṁ,",
  "atk-vin02a11:12_4": "acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a11:13": "Dutiyapāṭidesanīyaṁ.",
  "atk-vin02a11:14": "3. Tatiyapāṭidesanīyasikkhāpadavaṇṇanā",
  "atk-vin02a11:15_0": "562. Tatiye – ubhatopasannanti dvīhi pasannaṁ upāsakenapi upāsikāyapi. Tasmiṁ kira",
  "atk-vin02a11:15_1": "kule ubhopi te sotāpannāyeva. Bhogena hāyatīti edisañhi kulaṁ sacepi asītikoṭidhanaṁ",
  "atk-vin02a11:15_2": "hoti, bhogehi hāyatiyeva. Kasmā? Yasmā tattha neva upāsikā na upāsako bhoge rakkhati.",
  "atk-vin02a11:16_0": "569.Gharato nīharitvā dentīti āsanasālaṁ vā vihāraṁ vā ānetvā denti. Sacepi anāgate",
  "atk-vin02a11:16_1": "bhikkhumhi paṭhamaṁyeva nīharitvā dvāre ṭhapetvā pacchā sampattassa denti, vaṭṭati.",
  "atk-vin02a11:16_2": "Bhikkhuṁ pana disvā antogehato nīharitvā diyyamānaṁ na vaṭṭatīti mahāpaccariyaṁ vuttaṁ.",
  "atk-vin02a11:16_3": "Sesamettha uttānameva. Eḷakalomasamuṭṭhānaṁ – kiriyaṁ, nosaññāvimokkhaṁ, acittakaṁ,",
  "atk-vin02a11:16_4": "paṇṇattivajjaṁ, kāyakammaṁ, vacīkammaṁ ticittaṁ, tivedananti.",
  "atk-vin02a11:17": "Tatiyapāṭidesanīyaṁ.",
  "atk-vin02a11:18": "4. Catutthapāṭidesanīyasikkhāpadavaṇṇanā",
  "atk-vin02a11:19": "570. Catutthe – avaruddhā hontīti paṭiviruddhā honti.",
  "atk-vin02a11:20_0": "573.Pañcannaṁ paṭisaṁviditanti pañcasu sahadhammikesu yaṁkiñci pesetvā khādanīyaṁ",
  "atk-vin02a11:20_1": "bhojanīyaṁ āharissāmāti paṭisaṁviditaṁ katampi appaṭisaṁviditamevāti attho. Ārāmaṁ",
  "atk-vin02a11:20_2": "ārāmūpacāraṁ ṭhapetvāti āraññakasenāsanārāmañca tassa upacārañca ṭhapetvā; upacārato",
  "atk-vin02a11:20_3": "nikkhantaṁ antarāmagge bhikkhuṁ disvā vā gāmaṁ āgatassa vā paṭisaṁviditaṁ katampi",
  "atk-vin02a11:20_4": "appaṭisaṁviditameva hotīti veditabbaṁ. Sace sāsaṅkaṁ hoti sāsaṅkanti ācikkhitabbanti",
  "atk-vin02a11:20_5": "kasmā ācikkhitabbaṁ? Ārāme core vasante amhākaṁ nārocentīti vacanapaṭimocanatthaṁ.",
  "atk-vin02a11:20_6": "Corā vattabbā manussā idhūpacarantīti kasmā vattabbaṁ? Attano upaṭṭhākehi amhe gaṇhāpentīti",
  "atk-vin02a11:20_7": "vacanapaṭimocanatthaṁ.",
  "atk-vin02a11:21_0": "Yāguyā paṭisaṁvidite tassā parivāro āhariyyatīti yāguyā paṭisaṁviditaṁ katvā “kiṁ",
  "atk-vin02a11:21_1": "suddhayāguyā dinnāya pūvabhattādīnipi etissā yāguyā parivāraṁ katvā dassāmā”ti evaṁ",
  "atk-vin02a11:21_2": "yaṁ kiñci āharanti, sabbaṁ paṭisaṁviditameva hoti. Bhattena paṭisaṁviditetiādīsupi",
  "atk-vin02a11:21_3": "eseva nayo. Asukaṁ nāma kulaṁ paṭisaṁviditaṁ katvā khādanīyādīni gahetvā gacchatīti",
  "atk-vin02a11:21_4": "sutvā aññānipi tena saddhiṁ attano deyyadhammaṁ āharanti, vaṭṭati. Yāguyā paṭisaṁviditaṁ",
  "atk-vin02a11:21_5": "katvā pūvaṁ vā bhattaṁ vā āharanti, etampi vaṭṭatīti kurundiyaṁ vuttaṁ.",
  "atk-vin02a11:22_0": "575.Gilānassāti appaṭisaṁviditepi gilānassa anāpatti. Paṭisaṁvidite vā gilānassa",
  "atk-vin02a11:22_1": "vā sesakanti ekassatthāya paṭisaṁviditaṁ katvā āhaṭaṁ, tassa sesakaṁ aññassāpi bhuñjituṁ",
  "atk-vin02a11:22_2": "vaṭṭati. Catunnaṁ pañcannaṁ vā paṭisaṁviditaṁ katvā bahuṁ āhaṭaṁ hoti, aññesampi",
  "atk-vin02a11:22_3": "dātuṁ icchanti, etampi paṭisaṁviditasesakameva, sabbesampi vaṭṭati. Atha adhikameva",
  "atk-vin02a11:22_4": "hoti, sannidhiṁ mocetvā ṭhapitaṁ dutiyadivasepi vaṭṭati. Gilānassa āhaṭāvasesepi",
  "atk-vin02a11:22_5": "eseva nayo. Yaṁ pana appaṭisaṁviditameva katvā ābhataṁ, taṁ bahiārāmaṁ pesetvā paṭisaṁviditaṁ",
  "atk-vin02a11:22_6": "kāretvā āharāpetabbaṁ, bhikkhūhi vā gantvā antarāmagge gahetabbaṁ. Yampi vihāramajjhena",
  "atk-vin02a11:22_7": "gacchantā vā vanacarakādayo vā vanato āharitvā denti, purimanayeneva paṭisaṁviditaṁ",
  "atk-vin02a11:22_8": "kāretabbaṁ. Tatthajātakanti ārāme jātakameva; mūlakhādanīyādiṁ aññena kappiyaṁ katvā",
  "atk-vin02a11:22_9": "dinnaṁ paribhuñjato anāpatti. Sace pana taṁ gāmaṁ haritvā pacitvā āharanti, na vaṭṭati.",
  "atk-vin02a11:22_10": "Paṭisaṁviditaṁ kāretabbaṁ. Sesamettha uttānameva.",
  "atk-vin02a11:23": "Kathinasamuṭṭhānaṁ – kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a11:24": "Catutthapāṭidesanīyaṁ.",
  "atk-vin02a11:25": "Samantapāsādikāya vinayasaṁvaṇṇanāya",
  "atk-vin02a11:26": "Pāṭidesanīyavaṇṇanā niṭṭhitā.",
  "atk-vin02a11:27": "Pāṭidesanīyakaṇḍaṁ niṭṭhitaṁ."
}