{
  "tika-abh07t5:0": "6. Rūpaparicchedo",
  "tika-abh07t5:1": "1. Ettāvatā vibhattā hi, sappabhedappavattikā.",
  "tika-abh07t5:2": "Cittacetasikā dhammā, rūpaṁ dāni pavuccati.",
  "tika-abh07t5:3": "2. Samuddesā vibhāgā ca, samuṭṭhānā kalāpato.",
  "tika-abh07t5:4": "Pavattikkamato ceti, pañcadhā tattha saṅgaho.",
  "tika-abh07t5:5": "Rūpasamuddeso",
  "tika-abh07t5:6": "3. Cattāri mahābhūtāni, catunnañca mahābhūtānaṁ upādāyarūpanti duvidhampetaṁ rūpaṁ ekādasavidhena saṅgahaṁ gacchati.",
  "tika-abh07t5:7": "4. Kathaṁ? Pathavīdhātu āpodhātu tejodhātu vāyodhātu bhūtarūpaṁ nāma.",
  "tika-abh07t5:8": "5. Cakkhu sotaṁ ghānaṁ jivhā kāyo pasādarūpaṁ nāma.",
  "tika-abh07t5:9": "6. Rūpaṁ saddo gandho raso āpodhātuvivajjitaṁ bhūtattayasaṅkhātaṁ phoṭṭhabbaṁ gocararūpaṁ nāma.",
  "tika-abh07t5:10": "7. Itthattaṁ purisattaṁ bhāvarūpaṁ nāma.",
  "tika-abh07t5:11": "8. Hadayavatthu hadayarūpaṁ nāma.",
  "tika-abh07t5:12": "9. Jīvitindriyaṁ jīvitarūpaṁ nāma.",
  "tika-abh07t5:13": "10. Kabaḷīkāro āhāro āhārarūpaṁ nāma.",
  "tika-abh07t5:14": "11. Iti ca aṭṭhārasavidhampetaṁ rūpaṁ sabhāvarūpaṁ salakkhaṇarūpaṁ nipphannarūpaṁ rūparūpaṁ sammasanarūpanti ca saṅgahaṁ gacchati.",
  "tika-abh07t5:15": "12. Ākāsadhātu paricchedarūpaṁ nāma.",
  "tika-abh07t5:16": "13. Kāyaviññatti vacīviññatti viññattirūpaṁ nāma.",
  "tika-abh07t5:17": "14. Rūpassa lahutā mudutā kammaññatā viññattidvayaṁ vikārarūpaṁ nāma.",
  "tika-abh07t5:18": "15. Rūpassa upacayo santati jaratā aniccatā lakkhaṇarūpaṁ nāma.",
  "tika-abh07t5:19": "16. Jātirūpameva panettha upacayasantatināmena pavuccatīti ekādasavidhampetaṁ rūpaṁ aṭṭhavīsatividhaṁ hoti sarūpavasena.",
  "tika-abh07t5:20": "17. Kathaṁ –",
  "tika-abh07t5:21": "Bhūtappasādavisayā, bhāvo hadayamiccapi;",
  "tika-abh07t5:22": "Jīvitāhārarūpehi, aṭṭhārasavidhaṁ tathā.",
  "tika-abh07t5:23": "Paricchedo ca viññatti, vikāro lakkhaṇanti ca;",
  "tika-abh07t5:24": "Anipphannā dasa ceti, aṭṭhavīsavidhaṁ bhave.",
  "tika-abh07t5:25": "Ayamettha rūpasamuddeso.",
  "tika-abh07t5:26": "Rūpavibhāgo",
  "tika-abh07t5:27": "18. Sabbañca panetaṁ rūpaṁ ahetukaṁ sappaccayaṁ sāsavaṁ saṅkhataṁ lokiyaṁ kāmāvacaraṁ anārammaṇaṁ appahātabbamevāti ekavidhampi ajjhattikabāhirādivasena bahudhā bhedaṁ gacchati.",
  "tika-abh07t5:28": "19. Kathaṁ? Pasādasaṅkhātaṁ pañcavidhampi ajjhattikarūpaṁ nāma, itaraṁ bāhirarūpaṁ.",
  "tika-abh07t5:29": "20. Pasādahadayasaṅkhātaṁ chabbidhampi vatthurūpaṁ nāma, itaraṁ avatthurūpaṁ.",
  "tika-abh07t5:30": "21. Pasādaviññattisaṅkhātaṁ sattavidhampi dvārarūpaṁ nāma, itaraṁ advārarūpaṁ.",
  "tika-abh07t5:31": "22. Pasādabhāvajīvitasaṅkhātaṁ aṭṭhavidhampi indriyarūpaṁ nāma, itaraṁ anindriyarūpaṁ.",
  "tika-abh07t5:32": "23. Pasādavisayasaṅkhātaṁ dvādasavidhampi oḷārikarūpaṁ santikerūpaṁ, sappaṭigharūpañca, itaraṁ sukhumarūpaṁ dūrerūpaṁ appaṭigharūpañca.",
  "tika-abh07t5:33": "24. Kammajaṁ upādinnarūpaṁ, itaraṁ anupādinnarūpaṁ.",
  "tika-abh07t5:34": "25. Rūpāyatanaṁ sanidassanarūpaṁ, itaraṁ anidassanarūpaṁ.",
  "tika-abh07t5:35": "26. Cakkhādidvayaṁ asampattavasena, ghānādittayaṁ sampattavasenāti pañcavidhampi gocaraggāhikarūpaṁ, itaraṁ agocaraggāhikarūpaṁ.",
  "tika-abh07t5:36": "27. Vaṇṇo gandho raso ojā bhūtacatukkañceti aṭṭhavidhampi avinibbhogarūpaṁ, itaraṁ vinibbhogarūpaṁ.",
  "tika-abh07t5:37": "28. Iccevamaṭṭhavīsati-vidhampi ca vicakkhaṇā.",
  "tika-abh07t5:38": "Ajjhattikādibhedena, vibhajanti yathārahaṁ.",
  "tika-abh07t5:39": "Ayamettha rūpavibhāgo.",
  "tika-abh07t5:40": "Rūpasamuṭṭhānanayo",
  "tika-abh07t5:41": "29. Kammaṁ cittaṁ utu āhāro ceti cattāri rūpasamuṭṭhānāni nāma.",
  "tika-abh07t5:42": "30. Tattha kāmāvacaraṁ rūpāvacarañceti pañcavīsatividhampi kusalākusalakammamabhisaṅkhataṁ ajjhattikasantāne kammasamuṭṭhānarūpaṁ paṭisandhimupādāya khaṇe khaṇe samuṭṭhāpeti.",
  "tika-abh07t5:43": "31. Arūpavipākadvipañcaviññāṇavajjitaṁ pañcasattatividhampi cittaṁ cittasamuṭṭhānarūpaṁ paṭhamabhavaṅgamupādāya jāyantameva samuṭṭhāpeti.",
  "tika-abh07t5:44": "32. Tattha appanājavanaṁ iriyāpathampi sannāmeti.",
  "tika-abh07t5:45": "33. Voṭṭhabbanakāmāvacarajavanābhiññā pana viññattimpi samuṭṭhāpenti.",
  "tika-abh07t5:46": "34. Somanassajavanāni panettha terasa hasanampi janenti.",
  "tika-abh07t5:47": "35. Sītuṇhotusamaññātā tejodhātu ṭhitippattāva utusamuṭṭhānarūpaṁ ajjhattañca bahiddhā ca yathārahaṁ samuṭṭhāpeti.",
  "tika-abh07t5:48": "36. Ojāsaṅkhāto āhāro āhārasamuṭṭhānarūpaṁ ajjhoharaṇakāle ṭhānappattova samuṭṭhāpeti.",
  "tika-abh07t5:49": "37. Tattha hadayaindriyarūpāni kammajāneva.",
  "tika-abh07t5:50": "38. Viññattidvayaṁ cittajameva.",
  "tika-abh07t5:51": "39. Saddo cittotujo.",
  "tika-abh07t5:52": "40. Lahutādittayaṁ utucittāhārehi sambhoti.",
  "tika-abh07t5:53": "41. Avinibbhogarūpāni ceva ākāsadhātu ca. Catūhi sambhūtāni.",
  "tika-abh07t5:54": "42. Lakkhaṇarūpāni na kutoci jāyanti.",
  "tika-abh07t5:55": "43. Aṭṭhārasa pannarasa, terasa dvādasāti ca.",
  "tika-abh07t5:56": "Kammacittotukāhāra-jāni honti yathākkamaṁ.",
  "tika-abh07t5:57": "44. Jāyamānādirūpānaṁ, sabhāvattā hi kevalaṁ.",
  "tika-abh07t5:58": "Lakkhaṇāni na jāyanti, kehicīti pakāsitaṁ.",
  "tika-abh07t5:59": "Ayamettha rūpasamuṭṭhānanayo.",
  "tika-abh07t5:60": "Kalāpayojanā",
  "tika-abh07t5:61": "45. Ekuppādā ekanirodhā ekanissayā sahavuttino ekavīsati rūpakalāpā nāma.",
  "tika-abh07t5:62_0": "46. Tattha jīvitaṁ avinibbhogarūpañca cakkhunā saha cakkhudasakanti pavuccati. Tathā",
  "tika-abh07t5:62_1": "sotādīhi saddhiṁ sotadasakaṁ ghānadasakaṁ jivhādasakaṁ kāyadasakaṁ itthibhāvadasakaṁ",
  "tika-abh07t5:62_2": "pumbhāvadasakaṁ vatthudasakañceti yathākkamaṁ yojetabbaṁ. Avinibbhogarūpameva jīvitena",
  "tika-abh07t5:62_3": "saha jīvitanavakanti pavuccati. Ime nava kammasamuṭṭhānakalāpā.",
  "tika-abh07t5:63_0": "47. Avinibbhogarūpaṁ pana suddhaṭṭhakaṁ, tadeva kāyaviññattiyā saha kāyaviññattinavakaṁ,",
  "tika-abh07t5:63_1": "vacīviññattisaddehi saha vacīviññattidasakaṁ, lahutādīhi saddhiṁ lahutādekādasakaṁ,",
  "tika-abh07t5:63_2": "kāyaviññattilahutādidvādasakaṁ, vacīviññattisaddalahutāditerasakañceti cha cittasamuṭṭhānakalāpā.",
  "tika-abh07t5:64": "48. Suddhaṭṭhakaṁ saddanavakaṁ lahutādekādasakaṁ saddalahutādidvādasakañceti cattāro utusamuṭṭhānakalāpā.",
  "tika-abh07t5:65": "49. Suddhaṭṭhakaṁ lahutādekādasakañceti dveāhārasamuṭṭhānakalāpā.",
  "tika-abh07t5:66": "50. Tattha suddhaṭṭhakaṁ saddanavakañceti dve utusamuṭṭhānakalāpā bahiddhāpi labbhanti, avasesā pana sabbepi ajjhattikamevāti.",
  "tika-abh07t5:67": "51. Kammacittotukāhāra-samuṭṭhānā yathākkamaṁ.",
  "tika-abh07t5:68": "Nava cha caturo dveti, kalāpā ekavīsati.",
  "tika-abh07t5:69": "Kalāpānaṁ pariccheda-lakkhaṇattā vicakkhaṇā;",
  "tika-abh07t5:70": "Na kalāpaṅgamiccāhu, ākāsaṁ lakkhaṇāni ca.",
  "tika-abh07t5:71": "Ayamettha kalāpayojanā.",
  "tika-abh07t5:72": "Rūpapavattikkamo",
  "tika-abh07t5:73": "52. Sabbānipi panetāni rūpāni kāmaloke yathārahaṁ anūnāni pavattiyaṁ upalabbhanti.",
  "tika-abh07t5:74_0": "53. Paṭisandhiyaṁ pana saṁsedajānañceva opapātikānañca cakkhusotaghānajivhākāyabhāvavatthudasakasaṅkhātāni",
  "tika-abh07t5:74_1": "satta dasakāni pātubhavanti ukkaṭṭhavasena, omakavasena pana cakkhusotaghānabhāvadasakāni",
  "tika-abh07t5:74_2": "kadācipi na labbhanti, tasmā tesaṁ vasena kalāpahāni veditabbā.",
  "tika-abh07t5:75_0": "54. Gabbhaseyyakasattānaṁ pana kāyabhāvavatthudasakasaṅkhātāni tīṇi dasakāni pātubhavanti,",
  "tika-abh07t5:75_1": "tatthāpi bhāvadasakaṁ kadāci na labbhati, tato paraṁ pavattikāle kamena cakkhudasakādīni ca pātubhavanti.",
  "tika-abh07t5:76_0": "55. Iccevaṁ paṭisandhimupādāya kammasamuṭṭhānā, dutiyacittamupādāya cittasamuṭṭhānā,",
  "tika-abh07t5:76_1": "ṭhitikālamupādāya utusamuṭṭhānā, ojāpharaṇamupādāya āhārasamuṭṭhānā ceti catusamuṭṭhānarūpakalāpasantati",
  "tika-abh07t5:76_2": "kāmaloke dīpajālā viya, nadīsoto viya ca yāvatāyukamabbocchinnā pavattati.",
  "tika-abh07t5:77_0": "56. Maraṇakāle pana cuticittoparisattarasamacittassa ṭhitikālamupādāya kammajarūpāni",
  "tika-abh07t5:77_1": "na uppajjanti, puretaramuppannāni ca kammajarūpāni cuticittasamakālameva pavattitvā",
  "tika-abh07t5:77_2": "nirujjhanti, tato paraṁ cittajāhārajarūpañca vocchijjati, tato paraṁ utusamuṭṭhānarūpaparamparā",
  "tika-abh07t5:77_3": "yāva matakaḷevarasaṅkhātā pavattanti.",
  "tika-abh07t5:78": "57. Iccevaṁ matasattānaṁ, punadeva bhavantare.",
  "tika-abh07t5:79": "Paṭisandhimupādāya, tathā rūpaṁ pavattati.",
  "tika-abh07t5:80_0": "58. Rūpaloke pana ghānajivhākāyabhāvadasakāni ca āhārajakalāpāni ca na labbhanti,",
  "tika-abh07t5:80_1": "tasmā tesaṁ paṭisandhikāle cakkhusotavatthuvasena tīṇi dasakāni jīvitanavakañceti",
  "tika-abh07t5:80_2": "cattāro kammasamuṭṭhānakalāpā, pavattiyaṁ cittotusamuṭṭhānā ca labbhanti.",
  "tika-abh07t5:81_0": "59. Asaññasattānaṁ pana cakkhusotavatthusaddāpi na labbhanti, tathā sabbānipi cittajarūpāni,",
  "tika-abh07t5:81_1": "tasmā tesaṁ paṭisandhikāle jīvitanavakameva, pavattiyañca saddavajjitaṁ utusamuṭṭhānarūpaṁ atiricchati.",
  "tika-abh07t5:82": "60. Iccevaṁ kāmarūpāsaññīsaṅkhātesu tīsu ṭhānesu paṭisandhipavattivasena duvidhā rūpappavatti veditabbā.",
  "tika-abh07t5:83": "61. Aṭṭhavīsati kāmesu, honti tevīsa rūpisu.",
  "tika-abh07t5:84": "Sattaraseva saññīnaṁ, arūpe natthi kiñcipi.",
  "tika-abh07t5:85": "Saddo vikāro jaratā, maraṇañcopapattiyaṁ;",
  "tika-abh07t5:86": "Na labbhanti pavatte tu, na kiñcipi na labbhati.",
  "tika-abh07t5:87": "Ayamettha rūpapavattikkamo.",
  "tika-abh07t5:88": "Nibbānabhedo",
  "tika-abh07t5:89": "62.Nibbānaṁ pana lokuttarasaṅkhātaṁ catumaggañāṇena sacchikātabbaṁ maggaphalānamārammaṇabhūtaṁ vānasaṅkhātāya taṇhāya nikkhantattā nibbānanti pavuccati.",
  "tika-abh07t5:90": "63. Tadetaṁ sabhāvato ekavidhampi saupādisesanibbānadhātu anupādisesanibbānadhātu ceti duvidhaṁ hoti kāraṇapariyāyena.",
  "tika-abh07t5:91": "64. Tathā suññataṁ animittaṁ appaṇihitañceti tividhaṁ hoti ākārabhedena.",
  "tika-abh07t5:92": "65. Padamaccutamaccantaṁ, asaṅkhatamanuttaraṁ.",
  "tika-abh07t5:93": "Nibbānamiti bhāsanti, vānamuttā mahesayo.",
  "tika-abh07t5:94": "Iti cittaṁ cetasikaṁ, rūpaṁ nibbānamiccapi;",
  "tika-abh07t5:95": "Paramatthaṁ pakāsenti, catudhāva tathāgatā.",
  "tika-abh07t5:96": "Iti abhidhammatthasaṅgahe rūpasaṅgahavibhāgo nāma",
  "tika-abh07t5:97": "Chaṭṭho paricchedo."
}