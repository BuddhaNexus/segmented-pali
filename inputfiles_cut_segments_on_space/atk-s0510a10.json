{
  "atk-s0510a10:0": "10. Sudhāvaggo",
  "atk-s0510a10:1": "1. Sudhāpiṇḍiyattheraapadānavaṇṇanā",
  "atk-s0510a10:2_0": "Pūjārahepūjayatotiādikaṁ āyasmato sudhāpiṇḍiyattherassa apadānaṁ. Ayampi purimabuddhesu",
  "atk-s0510a10:2_1": "katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a10:2_2": "bhagavato kāle bhagavati dharamāne puññaṁ kātumasakkonto parinibbute bhagavati tassa",
  "atk-s0510a10:2_3": "dhātuṁ nidahitvā cetiye karīyamāne sudhāpiṇḍamadāsi. So tena puññena catunnavutikappato",
  "atk-s0510a10:2_4": "paṭṭhāya etthantare caturāpāyamadisvā devamanussasampattiyo anubhavitvā imasmiṁ buddhuppāde",
  "atk-s0510a10:2_5": "ekasmiṁ kulagehe nibbatto viññutaṁ patvā satthari pasīditvā pabbajito nacirasseva arahā ahosi.",
  "atk-s0510a10:3_0": "1-2. So aparabhāge attano pubbakammaṁ saritvā somanassajāto attano pubbacaritāpadānaṁ",
  "atk-s0510a10:3_1": "pakāsento pūjārahetiādimāha. Tattha pūjārahā nāma buddhapaccekabuddhaariyasāvakācariyupajjhāyamātāpitugaruādayo,",
  "atk-s0510a10:3_2": "tesu pūjārahesu mālādipadumavatthābharaṇacatupaccayādīhi pūjayato pūjayantassa puggalassa",
  "atk-s0510a10:3_3": "puññakoṭṭhāsaṁ sahassasatasahassādivasena saṅkhyaṁ kātuṁ kenaci mahānubhāvenāpi na",
  "atk-s0510a10:3_4": "sakkāti attho. Na kevalameva dharamāne buddhādayo pūjayato, parinibbutassāpi bhagavato",
  "atk-s0510a10:3_5": "cetiyapaṭimābodhiādīsupi eseva nayo.",
  "atk-s0510a10:4_0": "3. Taṁ dīpetuṁ catunnamapi dīpānantiādimāha. Tattha catunnamapi dīpānanti jambudīpaaparagoyānauttarakurupubbavidehasaṅkhātānaṁ",
  "atk-s0510a10:4_1": "catunnaṁ dīpānaṁ tadanugatānaṁ dvisahassaparittadīpānañca ekato katvā sakalacakkavāḷagabbhe",
  "atk-s0510a10:4_2": "issaraṁ cakkavattirajjaṁ kareyyāti attho. Ekissā pūjanāyetanti dhātugabbhe cetiye",
  "atk-s0510a10:4_3": "katāya ekissā pūjāya etaṁ sakalajambudīpe sattaratanādikaṁ sakalaṁ dhanaṁ. Kalaṁ",
  "atk-s0510a10:4_4": "nāgghati soḷasinti cetiye katapūjāya soḷasakkhattuṁ vibhattassa soḷasamakoṭṭhāsassa na agghatīti attho.",
  "atk-s0510a10:5_0": "4.Siddhatthassa…pe…phalitantareti narānaṁ aggassa seṭṭhassa siddhatthassa bhagavato",
  "atk-s0510a10:5_1": "cetiye dhātugabbhamhi sudhākamme karīyamāne paricchedānaṁ ubhinnamantare vemajjhe,",
  "atk-s0510a10:5_2": "atha vā pupphadānaṭṭhānānaṁ antare phalantiyā mayā sudhāpiṇḍo dinno makkhitoti sambandho.",
  "atk-s0510a10:5_3": "Sesaṁ sabbattha uttānamevāti.",
  "atk-s0510a10:6": "Sudhāpiṇḍiyattheraapadānavaṇṇanā samattā.",
  "atk-s0510a10:7": "2. Sucintikattheraapadānavaṇṇanā",
  "atk-s0510a10:8_0": "Tissassa lokanāthassātiādikaṁ āyasmato sucintikattherassa apadānaṁ. Ayampi purimabuddhesu",
  "atk-s0510a10:8_1": "katādhikāro anekāsu jātīsu nibbānādhigamāya puññaṁ upacinitvā tissassa bhagavato",
  "atk-s0510a10:8_2": "kāle ekasmiṁ kulagehe nibbatto vuddhimanvāya satthari pasīditvā satthu nisīdanatthāya",
  "atk-s0510a10:8_3": "parisuddhaṁ siliṭṭhaṁ kaṭṭhamayamanagghapīṭhamadāsi. So tena puññakammena sugatisukhamanubhavitvā",
  "atk-s0510a10:8_4": "tattha tattha saṁsaranto imasmiṁ buddhuppāde ekasmiṁ kulagehe nibbatto vuddhimanvāya",
  "atk-s0510a10:8_5": "satthari pasīditvā pabbajito nacirasseva arahā ahosi.",
  "atk-s0510a10:9": "8. So pattaarahattaphalo pubbakammaṁ saritvā somanassajāto pubbacaritāpadānaṁ pakāsento tissassa lokanāthassātiādimāha. Taṁ sabbaṁ uttānatthamevāti.",
  "atk-s0510a10:10": "Sucintikattheraapadānavaṇṇanā samattā.",
  "atk-s0510a10:11": "3. Aḍḍhaceḷakattheraapadānavaṇṇanā",
  "atk-s0510a10:12_0": "Tissassāhaṁbhagavatotiādikaṁ āyasmato aḍḍhaceḷakattherassa apadānaṁ. Ayampi thero",
  "atk-s0510a10:12_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a10:12_2": "tissassa bhagavato kāle ekenākusalena kammena duggatakulagehe nibbatto vuddhimanvāya",
  "atk-s0510a10:12_3": "saddhammadesanaṁ ñatvā pasannamānaso cīvaratthāya aḍḍhabhāgaṁ ekaṁ dussamadāsi. So",
  "atk-s0510a10:12_4": "teneva pītisomanassena kālaṁ katvā sagge nibbatto cha kāmāvacarasampattimanubhavitvā",
  "atk-s0510a10:12_5": "tato cuto manussesu manussasampattīnaṁ aggabhūtaṁ cakkavattisampattiṁ anubhavitvā",
  "atk-s0510a10:12_6": "imasmiṁ buddhuppāde ekasmiṁ addhakule nibbatto vuddhippatto satthu dhammadesanaṁ",
  "atk-s0510a10:12_7": "sutvā pasannamānaso pabbajitvā nacirasseva arahā ahosi.",
  "atk-s0510a10:13": "14. So aparabhāge attano pubbakammaṁ saritvā somanassajāto pubbacaritāpadānaṁ pakāsento tissassāhaṁ bhagavatotiādimāha. Taṁ sabbaṁ uttānatthamevāti.",
  "atk-s0510a10:14": "Aḍḍhaceḷakattheraapadānavaṇṇanā samattā.",
  "atk-s0510a10:15": "4. Sūcidāyakattheraapadānavaṇṇanā",
  "atk-s0510a10:16_0": "Kammārohaṁ pure āsintiādikaṁ āyasmato sūcidāyakattherassa apadānaṁ. Ayampi purimabuddhesu",
  "atk-s0510a10:16_1": "katādhikāro antarantarā kusalabījāni pūrento vipassissa bhagavato kāle antarantarā",
  "atk-s0510a10:16_2": "katena ekena kammacchiddena kammārakule nibbatto vuddhimanvāya sakasippesu nipphattiṁ",
  "atk-s0510a10:16_3": "patto satthu dhammadesanaṁ sutvā pasannamānaso cīvarasibbanatthāya sūcidānamadāsi,",
  "atk-s0510a10:16_4": "tena puññena dibbasampattiṁ anubhavitvā aparabhāge manussesu uppanno cakkavattādayo",
  "atk-s0510a10:16_5": "sampattiyo ca anubhavanto uppannuppannabhave tikkhapañño vajīrañāṇo ahosi. So kamena",
  "atk-s0510a10:16_6": "imasmiṁ buddhuppāde nibbatto vuddhippatto mahaddhano saddhājāto tikkhapañño ahosi.",
  "atk-s0510a10:16_7": "So ekadivasaṁ satthu dhammadesanaṁ sutvā dhammānusārena ñāṇaṁ pesetvā nisinnāsaneyeva arahā ahosi.",
  "atk-s0510a10:17_0": "19. So arahā samāno attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a10:17_1": "kammārohaṁ pure āsintiādimāha. Tattha kammāroti ayokammalohakammādinā kammena jīvati",
  "atk-s0510a10:17_2": "ruhati vuddhiṁ virūḷhiṁ āpajjatīti kammāro, pubbe puññakaraṇakāle kammāro āsiṁ ahosinti",
  "atk-s0510a10:17_3": "attho. Sesaṁ sabbattha uttānamevāti.",
  "atk-s0510a10:18": "Sūcidāyakattheraapadānavaṇṇanā samattā.",
  "atk-s0510a10:19": "5. Gandhamāliyattheraapadānavaṇṇanā",
  "atk-s0510a10:20_0": "Siddhatthassabhagavatotiādikaṁ āyasmato gandhamāliyattherassa apadāna. Ayampi purimabuddhesu",
  "atk-s0510a10:20_1": "katādhikāro siddhatthassa bhagavato kāle kulagehe nibbatto mahaddhano mahābhogo ahosi.",
  "atk-s0510a10:20_2": "So satthari pasīditvā candanāgarukappūrakassaturādīni anekāni sugandhāni vaḍḍhetvā",
  "atk-s0510a10:20_3": "satthu gandhathūpaṁ kāresi. Tassupari sumanapupphehi chādesi, buddhañca aṭṭhaṅganamakkāraṁ",
  "atk-s0510a10:20_4": "akāsi. So tena puññakammena devamanussesu sampattiyo anubhavitvā imasmiṁ buddhuppāde",
  "atk-s0510a10:20_5": "vibhavasampanne ekasmiṁ kulagehe nibbatto vuddhimanvāya satthari pasīditvā pabbajito",
  "atk-s0510a10:20_6": "nacirasseva arahā ahosi.",
  "atk-s0510a10:21": "24. So aparabhāge attano pubbakammaṁ saritvā somanassajāto pubbacaritāpadānaṁ pakāsento siddhatthassa bhagavatotiādimāha. Taṁ sabbaṁ uttānatthamevāti.",
  "atk-s0510a10:22": "Gandhamāliyattheraapadānavaṇṇanā samattā.",
  "atk-s0510a10:23": "6. Tipupphiyattheraapadānavaṇṇanā",
  "atk-s0510a10:24_0": "Migaluddo pure āsintiādikaṁ āyasmato tipupphiyattherassa apadānaṁ. Ayampi purimabuddhesu",
  "atk-s0510a10:24_1": "katādhikāro antarā kenaci akusalacchiddena vipassissa bhagavato kāle nesādakule nibbatto",
  "atk-s0510a10:24_2": "migaluddo hutvā araññe viharati. Tadā vipassissa bhagavato pāṭalibodhiṁ sampuṇṇapattapallavaṁ",
  "atk-s0510a10:24_3": "haritavaṇṇaṁ nīlobhāsaṁ manoramaṁ disvā tīhi pupphehi pūjetvā purāṇapattaṁ chaḍḍetvā",
  "atk-s0510a10:24_4": "bhagavato sammukhā viya pāṭalimahābodhiṁ vandi. So tena puññena tato cuto devaloke",
  "atk-s0510a10:24_5": "uppanno tattha dibbasampattiṁ aparāparaṁ anubhavitvā tato cuto manussesu jāto tattha",
  "atk-s0510a10:24_6": "cakkavattisampattiādayo anubhavitvā imasmiṁ buddhuppāde ekasmiṁ kulagehe nibbatto",
  "atk-s0510a10:24_7": "vuddhimanvāya satthu dhammadesanaṁ sutvā paṭiladdhasomanassahadayo gehaṁ pahāya pabbajitvā",
  "atk-s0510a10:24_8": "nacirasseva arahā ahosi.",
  "atk-s0510a10:25_0": "31. So evaṁ siddhippatto attano pubbakammaṁ saritvā somanassajāto pubbacaritāpadānaṁ",
  "atk-s0510a10:25_1": "pakāsento migaluddo pure āsintiādimāha. Tattha maraṇāya gacchati pāpuṇātīti migo,",
  "atk-s0510a10:25_2": "atha vā magayamāno ihati pavattatīti migo, migānaṁ māraṇe luddo lobhī gedhoti migaluddo,",
  "atk-s0510a10:25_3": "pure mayhaṁ puññakaraṇasamaye kānanasaṅkhāte mahāaraññe migaluddo āsinti sambandho.",
  "atk-s0510a10:25_4": "Pāṭaliṁ haritaṁ disvāti tattha pakārena talena rattavaṇṇena bhavatīti pāṭali, pupphānaṁ",
  "atk-s0510a10:25_5": "rattavaṇṇatāya pāṭalīti vohāro, pattānaṁ haritatāya haritaṁ nīlavaṇṇaṁ pāṭalibodhiṁ",
  "atk-s0510a10:25_6": "disvāti attho. Sesaṁ sabbattha uttānatthamevāti.",
  "atk-s0510a10:26": "Tipupphiyattheraapadānavaṇṇanā samattā.",
  "atk-s0510a10:27": "7. Madhupiṇḍikattheraapadānavaṇṇanā",
  "atk-s0510a10:28_0": "Vivane kānane disvātiādikaṁ āyasmato madhupiṇḍikattherassa apadānaṁ. Ayampi purimabuddhesu",
  "atk-s0510a10:28_1": "katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a10:28_2": "bhagavato kāle nesādayoniyaṁ nibbatto mahāaraññe paṭivasati. Tadā vivekābhiratiyā",
  "atk-s0510a10:28_3": "sampattaṁ siddhatthaṁ bhagavantaṁ disvā samādhito vuṭṭhitassa tassa sumadhuraṁ madhumadāsi.",
  "atk-s0510a10:28_4": "Tattha ca pasannamānaso vanditvā pakkāmi. So teneva puññena sampattiṁ anubhavanto",
  "atk-s0510a10:28_5": "devamanussesu saṁsaritvā imasmiṁ buddhuppāde kulagehe nibbatto vuddhippatto satthari",
  "atk-s0510a10:28_6": "pasīditvā pabbajito nacirasseva arahā ahosi.",
  "atk-s0510a10:29_0": "37. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a10:29_1": "vivane kānane disvātiādimāha. Tattha vivaneti visesena vanaṁ patthaṭaṁ vivanaṁ, hatthiassarathasaddehi",
  "atk-s0510a10:29_2": "bherisaddehi ca vatthukāmakilesakāmehi ca vigataṁ byāpagatanti attho, kānanasaṅkhāte",
  "atk-s0510a10:29_3": "mahāaraññe vivaneti sambandho. Osadhiṁva virocantanti bhavavaḍḍhakijanānaṁ icchiticchitaṁ",
  "atk-s0510a10:29_4": "nipphādetīti osadhaṁ. Ojānibbattikāraṇaṁ paṭicca yāya tārakāya uggatāya uddharanti",
  "atk-s0510a10:29_5": "gaṇhantīti sā osadhi. Osadhitārakā iva virocantīti vattabbe gāthābandhasukhatthaṁ",
  "atk-s0510a10:29_6": "“osadhiṁva virocanta”nti ca vuttaṁ. Sesaṁ sabbattha uttānamevāti.",
  "atk-s0510a10:30": "Madhupiṇḍikattheraapadānavaṇṇanā samattā.",
  "atk-s0510a10:31": "8. Senāsanadāyakattheraapadānavaṇṇanā",
  "atk-s0510a10:32_0": "Siddhatthassa bhagavatotiādikaṁ āyasmato senāsanadāyakattherassa apadānaṁ. Ayampi",
  "atk-s0510a10:32_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a10:32_2": "siddhatthassa bhagavato kāle kulagehe nibbatto vuddhippatto satthari pasīditvā attano",
  "atk-s0510a10:32_3": "vasanaṭṭhānaṁ vanantaraṁ sampattassa bhagavato paṇāmaṁ katvā paṇṇasantharaṁ santharitvā",
  "atk-s0510a10:32_4": "adāsi. Bhagavato nisinnaṭṭhānassa samantato bhittiparicchedaṁ katvā pupphapūjamakāsi.",
  "atk-s0510a10:32_5": "So tena puññena devamanussesu saṁsaranto ubhayasampattiyo anubhavitvā imasmiṁ buddhuppāde",
  "atk-s0510a10:32_6": "kulagehe nibbatto vuddhippatto satthari pasīditvā pabbajito nacirasseva arahā ahosi.",
  "atk-s0510a10:33": "45. So aparabhāge attano pubbakammaṁ saritvā somanassajāto attano pubbacaritāpadānaṁ dassento siddhatthassa bhagavatotiādimāha. Taṁ sabbaṁ heṭṭhā vuttanayattā uttānatthamevāti.",
  "atk-s0510a10:34": "Senāsanadāyakattheraapadānavaṇṇanā samattā.",
  "atk-s0510a10:35": "9. Veyyāvaccakarattheraapadānavaṇṇanā",
  "atk-s0510a10:36": "Vipassissa bhagavatotiādikaṁ āyasmato veyyāvaccakarattherassa apadānaṁ. Tassa uppattiādayo heṭṭhā vuttaniyāmeneva daṭṭhabbā.",
  "atk-s0510a10:37": "Veyyāvaccakarattheraapadānavaṇṇanā samattā.",
  "atk-s0510a10:38": "10. Buddhupaṭṭhākattheraapadānavaṇṇanā",
  "atk-s0510a10:39_0": "Vipassissabhagavatotiādikaṁ āyasmato buddhupaṭṭhākattherassa apadānaṁ. Ayampi purimabuddhesu",
  "atk-s0510a10:39_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a10:39_2": "bhagavato kāle saṅkhadhamakakule nibbatto vuddhimanvāya attano sippe saṅkhadhamane",
  "atk-s0510a10:39_3": "cheko ahosi, niccakālaṁ bhagavato saṅkhaṁ dhametvā saṅkhasaddeneva pūjesi. So tena",
  "atk-s0510a10:39_4": "puññena devamanussesu saṁsaranto sabbattha pākaṭo mahāghoso mahānādī madhurassaro",
  "atk-s0510a10:39_5": "ahosi, imasmiṁ buddhuppāde ekasmiṁ pākaṭakule nibbatto vuddhippatto madhurassaroti",
  "atk-s0510a10:39_6": "pākaṭo, satthari pasīditvā pabbajito nacirasseva arahā ahosi, aparabhāge madhurassarattheroti pākaṭo.",
  "atk-s0510a10:40_0": "51. So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a10:40_1": "vipassissa bhagavatotiādimāha. Taṁ heṭṭhā vuttameva. Ahosiṁ saṅkhadhamakoti saṁ suṭṭhu",
  "atk-s0510a10:40_2": "khananto gacchatīti saṅkho, samuddajalapariyante caramāno gacchati vicaratīti attho.",
  "atk-s0510a10:40_3": "Taṁ saṅkhaṁ dhamati ghosaṁ karotīti saṅkhadhamako, sohaṁ saṅkhadhamakova ahosinti",
  "atk-s0510a10:40_4": "attho. Sesaṁ sabbattha uttānamevāti.",
  "atk-s0510a10:41": "Buddhupaṭṭhākattheraapadānavaṇṇanā samattā.",
  "atk-s0510a10:42": "Dasamavaggavaṇṇanā samattā."
}