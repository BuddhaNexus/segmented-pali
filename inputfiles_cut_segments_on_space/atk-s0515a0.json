{
  "atk-s0515a0:0": " Namo tassa bhagavato arahato sammāsambuddhassa",
  "atk-s0515a0:1": "Khuddakanikāye",
  "atk-s0515a0:2": "Mahāniddesa-aṭṭhakathā",
  "atk-s0515a0:3": "Ganthārambhakathā",
  "atk-s0515a0:4": "Avijjālaṅgiṁ ghātento, nandirāgañca mūlato;",
  "atk-s0515a0:5": "Bhāventaṭṭhaṅgikaṁ maggaṁ, phusi yo amataṁ padaṁ.",
  "atk-s0515a0:6": "Pāpuṇitvā jino bodhiṁ, migadāyaṁ vigāhiya;",
  "atk-s0515a0:7": "Dhammacakkaṁ pavattetvā, theraṁ koṇḍaññamādito.",
  "atk-s0515a0:8": "Aṭṭhārasannaṁ koṭīnaṁ, bodhesi tāpaso tahiṁ;",
  "atk-s0515a0:9": "Vandehaṁ sirasā tañca, sabbasattānamuttamaṁ.",
  "atk-s0515a0:10": "Tathā dhammuttamañceva, saṅghañcāpi anuttaraṁ;",
  "atk-s0515a0:11": "Saṁkhittena hi yo vuttaṁ, dhammacakkaṁ vibhāgaso.",
  "atk-s0515a0:12": "Sāriputto mahāpañño, satthukappo jinatrajo;",
  "atk-s0515a0:13": "Dhammacakkaṁ vibhājetvā, mahāniddesamabravi;",
  "atk-s0515a0:14": "Pāṭho visiṭṭho niddeso, taṁnāmavisesito ca.",
  "atk-s0515a0:15": "Taṁ sāriputtaṁ jinarājaputtaṁ, theraṁ thirānekaguṇādhivāsaṁ;",
  "atk-s0515a0:16": "Paññāpabhāvuggatacārukittiṁ, sunīcavuttiñca atho namitvā.",
  "atk-s0515a0:17": "Khamādayādiyuttena , yuttamuttādivādinā;",
  "atk-s0515a0:18": "Bahussutena therena, devena abhiyācito.",
  "atk-s0515a0:19": "Mahāvihāravāsīnaṁ , sajjhāyamhi patiṭṭhito;",
  "atk-s0515a0:20": "Gahetabbaṁ gahetvāna, porāṇesu vinicchayaṁ.",
  "atk-s0515a0:21": "Avokkamento samayaṁ sakañca, anāmasanto samayaṁ parañca;",
  "atk-s0515a0:22": "Pubbopadesaṭṭhakathānayañca, yathānurūpaṁ upasaṁharanto.",
  "atk-s0515a0:23": "Ñāṇappabhedāvahanassa tassa, yogīhi nekehi nisevitassa;",
  "atk-s0515a0:24": "Atthaṁ apubbaṁ anuvaṇṇayanto, suttañca yuttiñca anukkamento.",
  "atk-s0515a0:25": "Ārabhissaṁ samāsena, mahāniddesavaṇṇanaṁ;",
  "atk-s0515a0:26": "Saddhammabahumānena, nāttukkaṁsanakamyatā.",
  "atk-s0515a0:27": "Vakkhāmahaṁ aṭṭhakathaṁ janassa, hitāya saddhammaciraṭṭhitatthaṁ;",
  "atk-s0515a0:28": "Sakkacca saddhammapajotikaṁ taṁ, suṇātha dhāretha ca sādhu santoti.",
  "atk-s0515a0:29_0": "Tattha ‘‘pāṭho visiṭṭho niddeso, taṁnāmavisesito cā’’ti vuttattā duvidho pāṭho –",
  "atk-s0515a0:29_1": "byañjanapāṭho, atthapāṭho ca. Tesu byañjanapāṭho akkharapadabyañjanaākāraniruttiniddesavasena",
  "atk-s0515a0:29_2": "chabbidho. Atthapāṭho saṅkāsanapakāsanavivaraṇavibhajanauttānīkaraṇapaññattivasena",
  "atk-s0515a0:29_3": "chabbidho. Tattha tīsu dvāresu parisuddhapayogabhāvena visuddhakaruṇānaṁ cittena",
  "atk-s0515a0:29_4": "pavattitadesanā vācāhi akathitattā adesitattā akkharamiti saññitā, taṁ pārāyanikabrāhmaṇānaṁ",
  "atk-s0515a0:29_5": "manasā pucchitapañhānaṁ vasena bhagavatā ratanaghare nisīditvā sammasitapaṭṭhānamahāpakaraṇavasena",
  "atk-s0515a0:29_6": "ca akkharaṁ nāmāti gahetabbaṁ.",
  "atk-s0515a0:30_0": "Atha vā aparipuṇṇaṁ padaṁ akkharamiti gahetabbaṁ ‘‘saṭṭhivassasahassānī’’ti evamādīsu",
  "atk-s0515a0:30_1": "(pe. va. 802; jā. 1.4.54; netti. 120) viya. Ettha hi sakāra nakāra sokārādīni akkharamiti,",
  "atk-s0515a0:30_2": "ekakkharaṁ vā padaṁ akkharamiti eke. ‘‘Yāyaṁ taṇhā ponobhavikā’’ti evamādīsu (mahāva.",
  "atk-s0515a0:30_3": "14; vibha. 203; ma. ni. 3.374; paṭi. ma. 2.30) vibhatyantaṁ atthajotakaṁ akkharapiṇḍaṁ",
  "atk-s0515a0:30_4": "padaṁ. ‘‘Nāmañca rūpañcā’’ti evamādīsu (dha. sa. dukamātikā 109; su. ni. 878; mahāni.",
  "atk-s0515a0:30_5": "107; cūḷani. ajitamāṇavapucchāniddeso 6; netti. 45) bahuakkharehi yuttaṁ padaṁ nāma.",
  "atk-s0515a0:30_6": "Saṁkhittena vuttaṁ padaṁ vibhāveti. Padena abhihitaṁ byañjayati byattaṁ pākaṭaṁ karotīti",
  "atk-s0515a0:30_7": "byañjanaṁ, vākyameva. ‘‘Cattāro iddhipādā’’ti saṅkhepena kathitamatthaṁ. ‘‘Katame",
  "atk-s0515a0:30_8": "cattāro? Idha, bhikkhave, bhikkhu chandasamādhipadhānasaṅkhārasamannāgataṁ iddhipādaṁ",
  "atk-s0515a0:30_9": "bhāveti. Vīriyacittavīmaṁsasamādhipadhānasaṅkhārasamannāgataṁ iddhipādaṁ bhāvetī’’tiādīsu",
  "atk-s0515a0:30_10": "(vibha. 431; saṁ. ni. 5.813; dī. ni. 3.306; a. ni. 4.276) pākaṭakaraṇabhāvena byañjanaṁ",
  "atk-s0515a0:30_11": "nāma. Byañjanavibhāgapakāso ākāro. ‘‘Tattha katamo chando? Yo chando chandikatā kattukamyatā’’ti",
  "atk-s0515a0:30_12": "evamādīsu (vibha. 433) kathitabyañjanaṁ anekavidhena vibhāgakaraṇaṁ ākāro nāma. Ākārābhihitassa",
  "atk-s0515a0:30_13": "nibbacanaṁ nirutti. ‘‘Phasso, vedanā’’ti evamādīsu (dha. sa. 1) ākārena kathitaṁ",
  "atk-s0515a0:30_14": "‘‘phusatīti phasso. Vediyatīti vedanā’’ti nīharitvā vacanaṁ nirutti nāma. Nibbacanavitthāro",
  "atk-s0515a0:30_15": "nissesato desoti niddeso, vediyatīti vedanāti nibbacanaladdhapadaṁ ‘‘sukhā dukkhā",
  "atk-s0515a0:30_16": "adukkhamasukhā, sukhayatīti sukhā, dukkhayatīti dukkhā, neva dukkhayati na sukhayatīti",
  "atk-s0515a0:30_17": "adukkhamasukhā’’ti atthavitthāro niravasesena kathitattā niddeso nāma.",
  "atk-s0515a0:31_0": "Evaṁ chabbidhāni byañjanapadāni jānitvā ca chasu atthapadesu saṅkhepato kāsanā dīpanā",
  "atk-s0515a0:31_1": "saṅkāsanā, ‘‘maññamāno kho, bhikkhu, bandho mārassa amaññamāno mutto pāpimato’’ti",
  "atk-s0515a0:31_2": "evamādīsu saṅkhepena atthadīpanā saṅkāsanā nāma. Eso pana thero ‘‘buddhena bhagavatā",
  "atk-s0515a0:31_3": "evaṁ saṅkhepaṁ katvā vuttamatthaṁ ‘aññātaṁ bhagavā, aññātaṁ sugatā’’’ti kathetuṁ",
  "atk-s0515a0:31_4": "samattho paṭivijjhi.",
  "atk-s0515a0:32_0": "Upari vattabbamatthaṁ ādito kāsanā dīpanā pakāsanā, ‘‘sabbaṁ, bhikkhave, āditta’’nti",
  "atk-s0515a0:32_1": "evamādīsu (mahāva. 54; saṁ. ni. 4.28) pacchā kathitabbamatthaṁ paṭhamavacanena dīpanā",
  "atk-s0515a0:32_2": "pakāsanā nāma. Evaṁ paṭhamaṁ dīpitaṁ atthaṁ puna pākaṭaṁ katvā dīpanena ‘‘kiñca,",
  "atk-s0515a0:32_3": "bhikkhave, sabbaṁ ādittaṁ? Cakkhuṁ, bhikkhave, ādittaṁ, rūpā ādittā’’ti evamādīsu",
  "atk-s0515a0:32_4": "(mahāva. 54; saṁ. ni. 4.28) kathitesu ‘‘tikkhindriyo saṅkhepena vuttaṁ paṭivijjhatī’’ti",
  "atk-s0515a0:32_5": "kathitattā dve atthapadāni tikkhindriyassa upakāravasena vuttāni.",
  "atk-s0515a0:33_0": "Saṁkhittassa vitthārābhidhānaṁ sakiṁ vuttassa ca punapi abhidhānaṁ vivaraṇaṁ, ‘‘kusalā",
  "atk-s0515a0:33_1": "dhammā’’ti (dha. sa. 1) saṅkhepena nikkhittassa. ‘‘Katame dhammā kusalā? Yasmiṁ samaye",
  "atk-s0515a0:33_2": "kāmāvacaraṁ kusalaṁ cittaṁ uppannaṁ hotī’’ti (dha. sa. 1) niddesavasena vitthāraṇaṁ",
  "atk-s0515a0:33_3": "vitthāravasena puna kathanaṁ vivaraṇaṁ nāma.",
  "atk-s0515a0:34_0": "Taṁ vibhāgakaraṇaṁ vibhajanaṁ, ‘‘yasmiṁ samaye’’ti (dha. sa. 1) vivarite kusale dhamme",
  "atk-s0515a0:34_1": "‘‘tasmiṁ samaye phasso hoti, vedanā hotī’’ti (dha. sa. 1) vibhāgakaraṇaṁ vibhajanaṁ",
  "atk-s0515a0:34_2": "nāma. Vivarassa vitthārābhidhānena vibhattassa ca upamābhidhānena paṭipādanaṁ uttānīkaraṇaṁ,",
  "atk-s0515a0:34_3": "vivaraṇena vivaritatthassa ‘‘katamo tasmiṁ samaye phasso hoti? Yo tasmiṁ samaye phasso",
  "atk-s0515a0:34_4": "phusanā samphusanā’’ti (dha. sa. 2) ativivaritvā kathanañca vibhajanena vibhattassa",
  "atk-s0515a0:34_5": "‘‘seyyathāpi, bhikkhave, gāvī niccammā, evameva khvāhaṁ, bhikkhave, phassāhāro daṭṭhabboti",
  "atk-s0515a0:34_6": "vadāmī’’ti (saṁ. ni. 2.63) evamādiupamākathanañca uttānīkaraṇaṁ nāma. Dhammaṁ suṇantānaṁ",
  "atk-s0515a0:34_7": "dhammadesanena cittassa anekavidhena somanassauppādanañca atikhiṇabuddhīnaṁ anekavidhena",
  "atk-s0515a0:34_8": "ñāṇassa tikhiṇabhāvakaraṇañca paññatti nāma, tesaṁ suṇantānaṁ taṁcittatosanena taṁcittanisāmanena",
  "atk-s0515a0:34_9": "ca paññāyatīti paññatti. Tattha bhagavā akkharehi saṅkāsayati, padehi pakāsayati,",
  "atk-s0515a0:34_10": "byañjanehi vivarati, ākārehi vibhajati, niruttīhi uttānīkaroti, niddesehi paññāpayatīti.",
  "atk-s0515a0:34_11": "Kiṁ vuttaṁ hoti? Buddhā bhagavanto ekacce veneyye ekasmiṁ desane akkharehi atthasaṅkāsanaṁ",
  "atk-s0515a0:34_12": "karonti…pe… niddesehi atthapaññāpanaṁ karontīti ayamettha adhippāyo.",
  "atk-s0515a0:35_0": "Atha vā akkharehi saṅkāsayitvā padehi pakāsayati, byañjanehi vivaritvā ākārehi vibhajati,",
  "atk-s0515a0:35_1": "niruttīhi uttānīkatvā niddesehi paññāpayati . Kiṁ vuttaṁ hoti? Evarūpena dhammadesanena",
  "atk-s0515a0:35_2": "ekaccesu ṭhānesu ekaccānaṁ veneyyānaṁ vinayatīti.",
  "atk-s0515a0:36_0": "Atha vā akkharehi ugghāṭayitvā padehi pakāsento vinayati ugghaṭitaññuṁ, byañjanehi",
  "atk-s0515a0:36_1": "vivaritvā ākārehi vibhajanto vinayati vipañcitaññuṁ, niruttīhi uttānīkatvā niddesehi",
  "atk-s0515a0:36_2": "paññāpento vinayati neyyaṁ. Iti veneyyavasenapi yojetabbameva.",
  "atk-s0515a0:37_0": "Atthato panettha katamo byañjanapāṭho, katamo atthapāṭhoti? Buddhānaṁ bhagavantānaṁ",
  "atk-s0515a0:37_1": "dhammaṁ desentānaṁ yo atthāvagamako saviññattikasaddo, so byañjanapāṭho . Yo tena",
  "atk-s0515a0:37_2": "abhisametabbo lakkhaṇarasādisahito dhammo, so atthapāṭhoti veditabbo. Punapi sandhāyabhāsito",
  "atk-s0515a0:37_3": "byañjanabhāsito sāvasesapāṭho anavasesapāṭho nīto neyyoti chabbidho pāṭho. Tattha",
  "atk-s0515a0:37_4": "anekatthavattā sandhāyabhāsito ‘‘mātaraṁ pitaraṁ hantvā, rājāno dve ca khattiye’’ti",
  "atk-s0515a0:37_5": "evamādi (dha. pa. 294). Ekatthavattā byañjanabhāsito ‘manopubbaṅgamā dhammā’’ti evamādi",
  "atk-s0515a0:37_6": "(dha. pa. 1.2; netti. 89, 92; peṭako. 14). Sāvaseso ‘‘sabbaṁ, bhikkhave, āditta’’nti",
  "atk-s0515a0:37_7": "evamādi (mahāva. 54; saṁ. ni. 4.28). Viparīto anavaseso ‘‘sabbe dhammā sabbākārena",
  "atk-s0515a0:37_8": "buddhassa bhagavato ñāṇamukhe āpāthaṁ āgacchantī’’ti evamādi (mahāni. 156; cūḷani.",
  "atk-s0515a0:37_9": "mogharājamāṇavapucchāniddeso 85; paṭi. ma. 3.5). Yathā vacanaṁ, tathā avagantabbo",
  "atk-s0515a0:37_10": "nīto ‘‘aniccaṁ dukkhaṁ anattā’’ti evamādi. Yuttiyā anussaritabbo neyyo ‘‘ekapuggalo",
  "atk-s0515a0:37_11": "bhikkhave’’ti evamādi (a. ni. 1.170).",
  "atk-s0515a0:38_0": "Attho pana anekappakāro pāṭhattho sabhāvattho ñāyattho pāṭhānurūpo napāṭhānurūpo",
  "atk-s0515a0:38_1": "sāvasesattho niravasesattho nītattho neyyattho iccādi. Tattha yo appassatthassa ñāpanatthamuccāriyate,",
  "atk-s0515a0:38_2": "so pāṭhattho ‘‘sātthaṁ sabyañjana’’ntiādīsu (pārā. 1; dī. ni. 1.190) viya. Rūpārūpadhammānaṁ",
  "atk-s0515a0:38_3": "lakkhaṇarasādisabhāvattho ‘‘sammādiṭṭhiṁ bhāvetī’’tiādīsu (vibha. 485; saṁ. ni. 5.3)",
  "atk-s0515a0:38_4": "viya. Yo ñāyamāno hitāya saṁvattati, so ñātuṁ arahatīti ñāyattho – ‘‘atthavādī dhammavādī’’tiādīsu",
  "atk-s0515a0:38_5": "(dī. ni. 1.9, 194; 3.238; ma. ni. 1.411) viya. Yathāpāṭhaṁ bhāsito pāṭhānurūpo ‘‘cakkhu",
  "atk-s0515a0:38_6": ", bhikkhave, purāṇakamma’’nti (saṁ. ni. 4.146) bhagavatā vuttaṁ. Tasmā cakkhumapi",
  "atk-s0515a0:38_7": "kammanti. Byañjanacchāyāya atthaṁ paṭibāhayamānena vutto attho napāṭhānurūpo, so",
  "atk-s0515a0:38_8": "pāṭhato ananuññāto akatapaṭikkhepo viyutto. So ca saṅgahetabbampi asaṅgahetvā, parivajjetabbampi",
  "atk-s0515a0:38_9": "vā kiñci aparivajjetvā parisesaṁ katvā vutto sāvasesattho ‘‘cakkhuñca paṭicca rūpe",
  "atk-s0515a0:38_10": "ca uppajjati cakkhuviññāṇaṁ (saṁ. ni. 4.60; mahāni. 107). Sabbe tasanti daṇḍassa,",
  "atk-s0515a0:38_11": "sabbe bhāyanti maccuno’’tiādīsu (dha. pa. 129) viya. Viparīto niravasesattho ‘‘sandhāvitaṁ",
  "atk-s0515a0:38_12": "saṁsaritaṁ mamañceva tumhākañca (dī. ni. 2.155; mahāva. 287; netti. 114). Tatra,",
  "atk-s0515a0:38_13": "bhikkhave, ko mantā ko saddhātā…pe… aññatra diṭṭhapadehī’’tiādīsu (a. ni. 7.66) viya.",
  "atk-s0515a0:38_14": "Saddavaseneva veditabbo nītattho ‘‘rūpā saddā rasā gandhā, phoṭṭhabbā ca manoramā’’tiādīsu",
  "atk-s0515a0:38_15": "(saṁ. ni. 1.151, 165; mahāva. 33) viya. Sammutivasena veditabbo neyyattho ‘‘cattārome,",
  "atk-s0515a0:38_16": "bhikkhave, valāhakūpamā puggalā’’tiādīsu (a. ni. 4.101-102) viya. Evamidha pāṭhañca",
  "atk-s0515a0:38_17": "atthañca vivaritvā ṭhito asaṁhīro bhavati paravādīhi dīgharattaṁ titthavāsena.",
  "atk-s0515a0:39_0": "Iti asaṁhīrabhāvena yāva āgamādhigamasampadaṁ, tāva vattuṁ sakkoti. Saṅkhepavitthāranayena",
  "atk-s0515a0:39_1": "hetudāharaṇādīhi avabodhayituṁ samattho. Evaṁvidho attānañca parañca sodhetuṁ samatthabhāvena",
  "atk-s0515a0:39_2": "dussīlyadiṭṭhimalavirahitattā suci. Dussīlo hi attānaṁ upahanati, tena nādeyyavāco",
  "atk-s0515a0:39_3": "ca bhavati sabyohāramāno idha niccāturo vejjova. Duddiṭṭhi paraṁ upahanati, nāvassayo",
  "atk-s0515a0:39_4": "ca bhavati vāḷagahākulo iva kamalasaṇḍo. Ubhayavipanno pana sabbathāpi anupāsanīyo",
  "atk-s0515a0:39_5": "bhavati gūthagatamiva chavālātaṁ gūthagato viya ca kaṇhasappo. Ubhayasampanno pana",
  "atk-s0515a0:39_6": "sabbathāpi upāsanīyo sevitabbo ca viññūhi, nirupaddavo iva ratanākaro, evaṁ bhūto",
  "atk-s0515a0:39_7": "evaṁ amaccharo ahīnācariyamuṭṭhi. Suttasuttānulomaācariyavādaattanomatisaṅkhātānañca",
  "atk-s0515a0:39_8": "catunnaṁ apariccāgī, tesaṁ vasena byākhyāto.",
  "atk-s0515a0:40": "‘‘Ekaṁsavacanaṁ ekaṁ, vibhajjavacanaṁ padaṁ;",
  "atk-s0515a0:41": "Tatiyaṁ paṭipuccheyya, catutthaṁ pana ṭhāpaye’’ti.",
  "atk-s0515a0:42": "Etesaṁ vā apariccāgī. Tato eva sotūnaṁ hite niyuttattā nesaṁ avabodhanaṁ pati akilāsu bhavatīti. Āha cettha –",
  "atk-s0515a0:43": "‘‘Pāṭhatthavidasaṁhīro, vattā suci amaccharo;",
  "atk-s0515a0:44": "Catunnaṁ apariccāgī, desakassa hitānvito’’ti.",
  "atk-s0515a0:45_0": "Ettha desakassāti desako assa, bhaveyyāti attho. Hitānvitoti hite anugato hitacitto.",
  "atk-s0515a0:45_1": "So eso sucittā piyo, catunnaṁ apariccāgittā garu, asaṁhīrattā bhāvanīyo, desakattā",
  "atk-s0515a0:45_2": "vattā, hitānvitattā vacanakkhamo, pāṭhatthavidattā gambhīrakathaṁ kattā, amaccharattā",
  "atk-s0515a0:45_3": "na cāṭṭhāne niyojako iti –",
  "atk-s0515a0:46": "‘‘Piyo garu bhāvanīyo, vattā ca vacanakkhamo;",
  "atk-s0515a0:47": "Gambhīrañca kathaṁ kattā, no cāṭṭhāne niyojako’’ti. (a. ni. 7.37; netti. 113);",
  "atk-s0515a0:48": "‘‘Abhihito desako so, tāva dāni abhidhīyate’’.",
  "atk-s0515a0:49_0": "Tattha dhammagaruttā kathaṁ na paribhavati, ācariyagaruttā kathikaṁ na paribhavati,",
  "atk-s0515a0:49_1": "saddhāpaññādiguṇapaṭimaṇḍitattā attānaṁ na paribhavati, asaṭhāmāyāvittā amatābhimukhattā",
  "atk-s0515a0:49_2": "ca avikkhittacitto bhavati, sumedhattā yoniso manasi karotīti. Vuttañhetaṁ –",
  "atk-s0515a0:50_0": "‘‘Pañcahi, bhikkhave, dhammehi samannāgato suṇanto saddhammaṁ bhabbo niyāmaṁ okkamituṁ",
  "atk-s0515a0:50_1": "kusalesu dhammesu sammattaṁ. Katamehi pañcahi? Na kathaṁ paribhoti, na kathikaṁ paribhoti,",
  "atk-s0515a0:50_2": "na attānaṁ paribhoti, avikkhittacitto dhammaṁ suṇāti ekaggacitto, yoniso manasi karotī’’ti (a. ni. 5.151).",
  "atk-s0515a0:51": "Taṁlakkhaṇappattattā bhāvanaṁ bhajatīti. Āha cettha –",
  "atk-s0515a0:52": "‘‘Dhammācariyagaru saddhāpaññādiguṇamaṇḍito;",
  "atk-s0515a0:53": "Asaṭhāmāyāvikassa, sumedho amatābhimukho’’. –",
  "atk-s0515a0:54": "Iti vattā ca sotā ca.",
  "atk-s0515a0:55": "Evaṁ vuttappakāraṁ byañjanañca atthañca dassetvā idāni yo atiaggaṁ katvā kathitattā mahāsamuddamahāpathavī viya mahā ca so niddeso cāti mahāniddeso, taṁ mahāniddesaṁ vaṇṇayissāmi.",
  "atk-s0515a0:56_0": "Tadetaṁ mahāniddesaṁ atthasampannaṁ byañjanasampannaṁ gambhīraṁ gambhīratthaṁ lokuttarappakāsakaṁ",
  "atk-s0515a0:56_1": "suññatappaṭisaṁyuttaṁ paṭipattimaggaphalavisesasādhanaṁ paṭipattipaṭipakkhapaṭisedhanaṁ",
  "atk-s0515a0:56_2": "yogāvacarānaṁ ñāṇavararatanākarabhūtaṁ dhammakathikānaṁ dhammakathāvilāsavisesahetubhūtaṁ",
  "atk-s0515a0:56_3": "saṁsārabhīrukānaṁ dukkhanissaraṇatadupāyadassanena assāsajananatthaṁ tappaṭipakkhanāsanatthañca",
  "atk-s0515a0:56_4": "gambhīratthānañca anekesaṁ suttantapadānaṁ atthavivaraṇena sujanahadayaparitosajananatthaṁ,",
  "atk-s0515a0:56_5": "tathāgatena arahatā sammāsambuddhena sabbattha appaṭihatasabbaññutaññāṇamahādīpobhāsena",
  "atk-s0515a0:56_6": "sakalajanavitthatamahākaruṇāsinehena veneyyajanahadayagatakilesandhakāravidhamanatthaṁ",
  "atk-s0515a0:56_7": "samujjalitassa saddhammamahāpadīpassa tadadhippāyavikāsanasinehaparisekena pañcavassasahassamaticirasamujjalanamicchatā",
  "atk-s0515a0:56_8": "lokānukampakena satthukappena dhammarājassa dhammasenāpatinā āyasmatā sāriputtattherena",
  "atk-s0515a0:56_9": "bhāsitaṁ sutvā āyasmā ānando paṭhamamahāsaṅgītikāle yathāsutameva saṅgahaṁ āropesi.",
  "atk-s0515a0:57_0": "So panesa vinayapiṭakaṁ suttantapiṭakaṁ abhidhammapiṭakanti tīsu piṭakesu suttantapiṭakapariyāpanno,",
  "atk-s0515a0:57_1": "dīghanikāyo majjhimanikāyo saṁyuttanikāyo aṅguttaranikāyo khuddakanikāyoti pañcasu",
  "atk-s0515a0:57_2": "mahānikāyesu khuddakamahānikāyapariyāpanno, suttaṁ geyyaṁ veyyākaraṇaṁ gāthā udānaṁ",
  "atk-s0515a0:57_3": "itivuttakaṁ jātakaṁ abbhutadhammaṁ vedallanti navasu satthusāsanaṅgesu yathāsambhavaṁ",
  "atk-s0515a0:57_4": "gāthaṅgaveyyākaraṇaṅgadvayasaṅgahito.",
  "atk-s0515a0:58": "‘‘Dvāsīti buddhato gaṇhiṁ, dvesahassāni bhikkhuto;",
  "atk-s0515a0:59": "Caturāsīti sahassāni, ye me dhammā pavattino’’ti. (theragā. 1027) –",
  "atk-s0515a0:60_0": "Dhammabhaṇḍāgārikattherena pañcasu ṭhānesu etadaggaṁ āropitena paṭiññātānaṁ caturāsītiyā",
  "atk-s0515a0:60_1": "dhammakkhandhasahassānaṁ bhikkhuto gahitesu dvīsu dhammakkhandhasahassesu anekasatadhammakkhandhasaṅgahito.",
  "atk-s0515a0:60_2": "Tassa dve vaggā aṭṭhakavaggo pārāyanavaggo khaggavisāṇasuttañca, ekekasmiṁ vagge",
  "atk-s0515a0:60_3": "soḷasa soḷasa katvā khaggavisāṇasuttañcāti tettiṁsa suttāni kāmasuttādikhaggavisāṇasuttapariyosānāni",
  "atk-s0515a0:60_4": ". Evaṁ anekadhā vavatthāpitassa imassa mahāniddesassa anupubbapadatthavaṇṇanaṁ karissāmi.",
  "atk-s0515a0:60_5": "Ayañhi mahāniddeso pāṭhato atthato ca uddisantena niddisantena ca sakkaccaṁ uddisitabbo",
  "atk-s0515a0:60_6": "niddisitabbo ca, uggaṇhantenāpi sakkaccaṁ uggaṇhitabbo dhāretabbo ca. Taṁ kissa hetu?",
  "atk-s0515a0:60_7": "Gambhīrattā imassa mahāniddesassa lokahitāya loke ciraṭṭhitatthanti.",
  "atk-s0515a0:61": "1. Aṭṭhakavaggo"
}