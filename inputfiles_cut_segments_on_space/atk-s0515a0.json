{
  "atk-s0515a0:0": "Namo tassa bhagavato arahato sammāsambuddhassa",
  "atk-s0515a0:1": "Khuddakanikāye",
  "atk-s0515a0:2": "Mahāniddesa-aṭṭhakathā",
  "atk-s0515a0:3": "Ganthārambhakathā",
  "atk-s0515a0:4": "Avijjālaṅgiṁ ghātento, nandirāgañca mūlato;",
  "atk-s0515a0:5": "Bhāventaṭṭhaṅgikaṁ maggaṁ, phusi yo amataṁ padaṁ.",
  "atk-s0515a0:6": "Pāpuṇitvā jino bodhiṁ, migadāyaṁ vigāhiya;",
  "atk-s0515a0:7": "Dhammacakkaṁ pavattetvā, theraṁ koṇḍaññamādito.",
  "atk-s0515a0:8": "Aṭṭhārasannaṁ koṭīnaṁ, bodhesi tāpaso tahiṁ;",
  "atk-s0515a0:9": "Vandehaṁ sirasā tañca, sabbasattānamuttamaṁ.",
  "atk-s0515a0:10": "Tathā dhammuttamañceva, saṅghañcāpi anuttaraṁ;",
  "atk-s0515a0:11": "Saṁkhittena hi yo vuttaṁ, dhammacakkaṁ vibhāgaso.",
  "atk-s0515a0:12": "Sāriputto mahāpañño, satthukappo jinatrajo;",
  "atk-s0515a0:13": "Dhammacakkaṁ vibhājetvā, mahāniddesamabravi;",
  "atk-s0515a0:14": "Pāṭho visiṭṭho niddeso, taṁnāmavisesito ca.",
  "atk-s0515a0:15": "Taṁ sāriputtaṁ jinarājaputtaṁ, theraṁ thirānekaguṇādhivāsaṁ;",
  "atk-s0515a0:16": "Paññāpabhāvuggatacārukittiṁ, sunīcavuttiñca atho namitvā.",
  "atk-s0515a0:17": "Khamādayādiyuttena, yuttamuttādivādinā;",
  "atk-s0515a0:18": "Bahussutena therena, devena abhiyācito.",
  "atk-s0515a0:19": "Mahāvihāravāsīnaṁ, sajjhāyamhi patiṭṭhito;",
  "atk-s0515a0:20": "Gahetabbaṁ gahetvāna, porāṇesu vinicchayaṁ.",
  "atk-s0515a0:21": "Avokkamento samayaṁ sakañca, anāmasanto samayaṁ parañca;",
  "atk-s0515a0:22": "Pubbopadesaṭṭhakathānayañca, yathānurūpaṁ upasaṁharanto.",
  "atk-s0515a0:23": "Ñāṇappabhedāvahanassa tassa, yogīhi nekehi nisevitassa;",
  "atk-s0515a0:24": "Atthaṁ apubbaṁ anuvaṇṇayanto, suttañca yuttiñca anukkamento.",
  "atk-s0515a0:25": "Ārabhissaṁ samāsena, mahāniddesavaṇṇanaṁ;",
  "atk-s0515a0:26": "Saddhammabahumānena, nāttukkaṁsanakamyatā.",
  "atk-s0515a0:27": "Vakkhāmahaṁ aṭṭhakathaṁ janassa, hitāya saddhammaciraṭṭhitatthaṁ;",
  "atk-s0515a0:28": "Sakkacca saddhammapajotikaṁ taṁ, suṇātha dhāretha ca sādhu santoti.",
  "atk-s0515a0:29_0": "Tattha “pāṭho visiṭṭho niddeso, taṁnāmavisesito cā”ti vuttattā duvidho pāṭho – byañjanapāṭho,",
  "atk-s0515a0:29_1": "atthapāṭho ca. Tesu byañjanapāṭho akkharapadabyañjanaākāraniruttiniddesavasena chabbidho.",
  "atk-s0515a0:29_2": "Atthapāṭho saṅkāsanapakāsanavivaraṇavibhajanauttānīkaraṇapaññattivasena chabbidho.",
  "atk-s0515a0:29_3": "Tattha tīsu dvāresu parisuddhapayogabhāvena visuddhakaruṇānaṁ cittena pavattitadesanā",
  "atk-s0515a0:29_4": "vācāhi akathitattā adesitattā akkharamiti saññitā, taṁ pārāyanikabrāhmaṇānaṁ manasā",
  "atk-s0515a0:29_5": "pucchitapañhānaṁ vasena bhagavatā ratanaghare nisīditvā sammasitapaṭṭhānamahāpakaraṇavasena",
  "atk-s0515a0:29_6": "ca akkharaṁ nāmāti gahetabbaṁ.",
  "atk-s0515a0:30_0": "Atha vā aparipuṇṇaṁ padaṁ akkharamiti gahetabbaṁ “saṭṭhivassasahassānī”ti evamādīsu",
  "atk-s0515a0:30_1": "viya. Ettha hi sakāra nakāra sokārādīni akkharamiti, ekakkharaṁ vā padaṁ akkharamiti",
  "atk-s0515a0:30_2": "eke. “Yāyaṁ taṇhā ponobhavikā”ti evamādīsu vibhatyantaṁ atthajotakaṁ akkharapiṇḍaṁ",
  "atk-s0515a0:30_3": "padaṁ. “Nāmañca rūpañcā”ti evamādīsu bahuakkharehi yuttaṁ padaṁ nāma. Saṁkhittena",
  "atk-s0515a0:30_4": "vuttaṁ padaṁ vibhāveti. Padena abhihitaṁ byañjayati byattaṁ pākaṭaṁ karotīti byañjanaṁ,",
  "atk-s0515a0:30_5": "vākyameva. “Cattāro iddhipādā”ti saṅkhepena kathitamatthaṁ. “Katame cattāro? Idha,",
  "atk-s0515a0:30_6": "bhikkhave, bhikkhu chandasamādhipadhānasaṅkhārasamannāgataṁ iddhipādaṁ bhāveti. Vīriyacittavīmaṁsasamādhipadhānasaṅkhārasamannāgataṁ",
  "atk-s0515a0:30_7": "iddhipādaṁ bhāvetī”tiādīsu pākaṭakaraṇabhāvena byañjanaṁ nāma. Byañjanavibhāgapakāso",
  "atk-s0515a0:30_8": "ākāro. “Tattha katamo chando? Yo chando chandikatā kattukamyatā”ti evamādīsu kathitabyañjanaṁ",
  "atk-s0515a0:30_9": "anekavidhena vibhāgakaraṇaṁ ākāro nāma. Ākārābhihitassa nibbacanaṁ nirutti. “Phasso,",
  "atk-s0515a0:30_10": "vedanā”ti evamādīsu ākārena kathitaṁ “phusatīti phasso. Vediyatīti vedanā”ti nīharitvā",
  "atk-s0515a0:30_11": "vacanaṁ nirutti nāma. Nibbacanavitthāro nissesato desoti niddeso, vediyatīti vedanāti",
  "atk-s0515a0:30_12": "nibbacanaladdhapadaṁ “sukhā dukkhā adukkhamasukhā, sukhayatīti sukhā, dukkhayatīti",
  "atk-s0515a0:30_13": "dukkhā, neva dukkhayati na sukhayatīti adukkhamasukhā”ti atthavitthāro niravasesena",
  "atk-s0515a0:30_14": "kathitattā niddeso nāma.",
  "atk-s0515a0:31_0": "Evaṁ chabbidhāni byañjanapadāni jānitvā ca chasu atthapadesu saṅkhepato kāsanā dīpanā",
  "atk-s0515a0:31_1": "saṅkāsanā, “maññamāno kho, bhikkhu, bandho mārassa amaññamāno mutto pāpimato”ti evamādīsu",
  "atk-s0515a0:31_2": "saṅkhepena atthadīpanā saṅkāsanā nāma. Eso pana thero “buddhena bhagavatā evaṁ saṅkhepaṁ",
  "atk-s0515a0:31_3": "katvā vuttamatthaṁ ‘aññātaṁ bhagavā, aññātaṁ sugatā”’ti kathetuṁ samattho paṭivijjhi.",
  "atk-s0515a0:32_0": "Upari vattabbamatthaṁ ādito kāsanā dīpanā pakāsanā, “sabbaṁ, bhikkhave, āditta”nti",
  "atk-s0515a0:32_1": "evamādīsu pacchā kathitabbamatthaṁ paṭhamavacanena dīpanā pakāsanā nāma. Evaṁ paṭhamaṁ",
  "atk-s0515a0:32_2": "dīpitaṁ atthaṁ puna pākaṭaṁ katvā dīpanena “kiñca, bhikkhave, sabbaṁ ādittaṁ? Cakkhuṁ,",
  "atk-s0515a0:32_3": "bhikkhave, ādittaṁ, rūpā ādittā”ti evamādīsu kathitesu “tikkhindriyo saṅkhepena vuttaṁ",
  "atk-s0515a0:32_4": "paṭivijjhatī”ti kathitattā dve atthapadāni tikkhindriyassa upakāravasena vuttāni.",
  "atk-s0515a0:33_0": "Saṁkhittassa vitthārābhidhānaṁ sakiṁ vuttassa ca punapi abhidhānaṁ vivaraṇaṁ, “kusalā",
  "atk-s0515a0:33_1": "dhammā”ti saṅkhepena nikkhittassa. “Katame dhammā kusalā? Yasmiṁ samaye kāmāvacaraṁ",
  "atk-s0515a0:33_2": "kusalaṁ cittaṁ uppannaṁ hotī”ti niddesavasena vitthāraṇaṁ vitthāravasena puna kathanaṁ vivaraṇaṁ nāma.",
  "atk-s0515a0:34_0": "Taṁ vibhāgakaraṇaṁ vibhajanaṁ, “yasmiṁ samaye”ti vivarite kusale dhamme “tasmiṁ samaye",
  "atk-s0515a0:34_1": "phasso hoti, vedanā hotī”ti vibhāgakaraṇaṁ vibhajanaṁ nāma. Vivarassa vitthārābhidhānena",
  "atk-s0515a0:34_2": "vibhattassa ca upamābhidhānena paṭipādanaṁ uttānīkaraṇaṁ, vivaraṇena vivaritatthassa",
  "atk-s0515a0:34_3": "“katamo tasmiṁ samaye phasso hoti? Yo tasmiṁ samaye phasso phusanā samphusanā”ti",
  "atk-s0515a0:34_4": "ativivaritvā kathanañca vibhajanena vibhattassa “seyyathāpi, bhikkhave, gāvī niccammā,",
  "atk-s0515a0:34_5": "evameva khvāhaṁ, bhikkhave, phassāhāro daṭṭhabboti vadāmī”ti evamādiupamākathanañca",
  "atk-s0515a0:34_6": "uttānīkaraṇaṁ nāma. Dhammaṁ suṇantānaṁ dhammadesanena cittassa anekavidhena somanassauppādanañca",
  "atk-s0515a0:34_7": "atikhiṇabuddhīnaṁ anekavidhena ñāṇassa tikhiṇabhāvakaraṇañca paññatti nāma, tesaṁ",
  "atk-s0515a0:34_8": "suṇantānaṁ taṁcittatosanena taṁcittanisāmanena ca paññāyatīti paññatti. Tattha bhagavā",
  "atk-s0515a0:34_9": "akkharehi saṅkāsayati, padehi pakāsayati, byañjanehi vivarati, ākārehi vibhajati,",
  "atk-s0515a0:34_10": "niruttīhi uttānīkaroti, niddesehi paññāpayatīti. Kiṁ vuttaṁ hoti? Buddhā bhagavanto",
  "atk-s0515a0:34_11": "ekacce veneyye ekasmiṁ desane akkharehi atthasaṅkāsanaṁ karonti…pe… niddesehi atthapaññāpanaṁ",
  "atk-s0515a0:34_12": "karontīti ayamettha adhippāyo.",
  "atk-s0515a0:35_0": "Atha vā akkharehi saṅkāsayitvā padehi pakāsayati, byañjanehi vivaritvā ākārehi vibhajati,",
  "atk-s0515a0:35_1": "niruttīhi uttānīkatvā niddesehi paññāpayati. Kiṁ vuttaṁ hoti? Evarūpena dhammadesanena",
  "atk-s0515a0:35_2": "ekaccesu ṭhānesu ekaccānaṁ veneyyānaṁ vinayatīti.",
  "atk-s0515a0:36_0": "Atha vā akkharehi ugghāṭayitvā padehi pakāsento vinayati ugghaṭitaññuṁ, byañjanehi",
  "atk-s0515a0:36_1": "vivaritvā ākārehi vibhajanto vinayati vipañcitaññuṁ, niruttīhi uttānīkatvā niddesehi",
  "atk-s0515a0:36_2": "paññāpento vinayati neyyaṁ. Iti veneyyavasenapi yojetabbameva.",
  "atk-s0515a0:37_0": "Atthato panettha katamo byañjanapāṭho, katamo atthapāṭhoti? Buddhānaṁ bhagavantānaṁ",
  "atk-s0515a0:37_1": "dhammaṁ desentānaṁ yo atthāvagamako saviññattikasaddo, so byañjanapāṭho. Yo tena",
  "atk-s0515a0:37_2": "abhisametabbo lakkhaṇarasādisahito dhammo, so atthapāṭhoti veditabbo. Punapi sandhāyabhāsito",
  "atk-s0515a0:37_3": "byañjanabhāsito sāvasesapāṭho anavasesapāṭho nīto neyyoti chabbidho pāṭho. Tattha",
  "atk-s0515a0:37_4": "anekatthavattā sandhāyabhāsito “mātaraṁ pitaraṁ hantvā, rājāno dve ca khattiye”ti",
  "atk-s0515a0:37_5": "evamādi. Ekatthavattā byañjanabhāsito ‘manopubbaṅgamā dhammā”ti evamādi. Sāvaseso",
  "atk-s0515a0:37_6": "“sabbaṁ, bhikkhave, āditta”nti evamādi. Viparīto anavaseso “sabbe dhammā sabbākārena",
  "atk-s0515a0:37_7": "buddhassa bhagavato ñāṇamukhe āpāthaṁ āgacchantī”ti evamādi. Yathā vacanaṁ, tathā",
  "atk-s0515a0:37_8": "avagantabbo nīto “aniccaṁ dukkhaṁ anattā”ti evamādi. Yuttiyā anussaritabbo neyyo",
  "atk-s0515a0:37_9": "“ekapuggalo bhikkhave”ti evamādi.",
  "atk-s0515a0:38_0": "Attho pana anekappakāro pāṭhattho sabhāvattho ñāyattho pāṭhānurūpo napāṭhānurūpo",
  "atk-s0515a0:38_1": "sāvasesattho niravasesattho nītattho neyyattho iccādi. Tattha yo appassatthassa ñāpanatthamuccāriyate,",
  "atk-s0515a0:38_2": "so pāṭhattho “sātthaṁ sabyañjana”ntiādīsu viya. Rūpārūpadhammānaṁ lakkhaṇarasādisabhāvattho",
  "atk-s0515a0:38_3": "“sammādiṭṭhiṁ bhāvetī”tiādīsu viya. Yo ñāyamāno hitāya saṁvattati, so ñātuṁ arahatīti",
  "atk-s0515a0:38_4": "ñāyattho – “atthavādī dhammavādī”tiādīsu viya. Yathāpāṭhaṁ bhāsito pāṭhānurūpo “cakkhu,",
  "atk-s0515a0:38_5": "bhikkhave, purāṇakamma”nti bhagavatā vuttaṁ. Tasmā cakkhumapi kammanti. Byañjanacchāyāya",
  "atk-s0515a0:38_6": "atthaṁ paṭibāhayamānena vutto attho napāṭhānurūpo, so pāṭhato ananuññāto akatapaṭikkhepo",
  "atk-s0515a0:38_7": "viyutto. So ca saṅgahetabbampi asaṅgahetvā, parivajjetabbampi vā kiñci aparivajjetvā",
  "atk-s0515a0:38_8": "parisesaṁ katvā vutto sāvasesattho “cakkhuñca paṭicca rūpe ca uppajjati cakkhuviññāṇaṁ.",
  "atk-s0515a0:38_9": "Sabbe tasanti daṇḍassa, sabbe bhāyanti maccuno”tiādīsu viya. Viparīto niravasesattho",
  "atk-s0515a0:38_10": "“sandhāvitaṁ saṁsaritaṁ mamañceva tumhākañca. Tatra, bhikkhave, ko mantā ko saddhātā…pe…",
  "atk-s0515a0:38_11": "aññatra diṭṭhapadehī”tiādīsu viya. Saddavaseneva veditabbo nītattho “rūpā saddā rasā",
  "atk-s0515a0:38_12": "gandhā, phoṭṭhabbā ca manoramā”tiādīsu viya. Sammutivasena veditabbo neyyattho “cattārome,",
  "atk-s0515a0:38_13": "bhikkhave, valāhakūpamā puggalā”tiādīsu viya. Evamidha pāṭhañca atthañca vivaritvā",
  "atk-s0515a0:38_14": "ṭhito asaṁhīro bhavati paravādīhi dīgharattaṁ titthavāsena.",
  "atk-s0515a0:39_0": "Iti asaṁhīrabhāvena yāva āgamādhigamasampadaṁ, tāva vattuṁ sakkoti. Saṅkhepavitthāranayena",
  "atk-s0515a0:39_1": "hetudāharaṇādīhi avabodhayituṁ samattho. Evaṁvidho attānañca parañca sodhetuṁ samatthabhāvena",
  "atk-s0515a0:39_2": "dussīlyadiṭṭhimalavirahitattā suci. Dussīlo hi attānaṁ upahanati, tena nādeyyavāco",
  "atk-s0515a0:39_3": "ca bhavati sabyohāramāno idha niccāturo vejjova. Duddiṭṭhi paraṁ upahanati, nāvassayo",
  "atk-s0515a0:39_4": "ca bhavati vāḷagahākulo iva kamalasaṇḍo. Ubhayavipanno pana sabbathāpi anupāsanīyo",
  "atk-s0515a0:39_5": "bhavati gūthagatamiva chavālātaṁ gūthagato viya ca kaṇhasappo. Ubhayasampanno pana",
  "atk-s0515a0:39_6": "sabbathāpi upāsanīyo sevitabbo ca viññūhi, nirupaddavo iva ratanākaro, evaṁ bhūto",
  "atk-s0515a0:39_7": "evaṁ amaccharo ahīnācariyamuṭṭhi. Suttasuttānulomaācariyavādaattanomatisaṅkhātānañca",
  "atk-s0515a0:39_8": "catunnaṁ apariccāgī, tesaṁ vasena byākhyāto.",
  "atk-s0515a0:40": "“Ekaṁsavacanaṁ ekaṁ, vibhajjavacanaṁ padaṁ;",
  "atk-s0515a0:41": "Tatiyaṁ paṭipuccheyya, catutthaṁ pana ṭhāpaye”ti.",
  "atk-s0515a0:42": "Etesaṁ vā apariccāgī. Tato eva sotūnaṁ hite niyuttattā nesaṁ avabodhanaṁ pati akilāsu bhavatīti. Āha cettha –",
  "atk-s0515a0:43": "“Pāṭhatthavidasaṁhīro, vattā suci amaccharo;",
  "atk-s0515a0:44": "Catunnaṁ apariccāgī, desakassa hitānvito”ti.",
  "atk-s0515a0:45_0": "Ettha desakassāti desako assa, bhaveyyāti attho. Hitānvitoti hite anugato hitacitto.",
  "atk-s0515a0:45_1": "So eso sucittā piyo, catunnaṁ apariccāgittā garu, asaṁhīrattā bhāvanīyo, desakattā",
  "atk-s0515a0:45_2": "vattā, hitānvitattā vacanakkhamo, pāṭhatthavidattā gambhīrakathaṁ kattā, amaccharattā",
  "atk-s0515a0:45_3": "na cāṭṭhāne niyojako iti –",
  "atk-s0515a0:46": "“Piyo garu bhāvanīyo, vattā ca vacanakkhamo;",
  "atk-s0515a0:47": "Gambhīrañca kathaṁ kattā, no cāṭṭhāne niyojako”ti. ;",
  "atk-s0515a0:48": "“Abhihito desako so, tāva dāni abhidhīyate”.",
  "atk-s0515a0:49_0": "Tattha dhammagaruttā kathaṁ na paribhavati, ācariyagaruttā kathikaṁ na paribhavati,",
  "atk-s0515a0:49_1": "saddhāpaññādiguṇapaṭimaṇḍitattā attānaṁ na paribhavati, asaṭhāmāyāvittā amatābhimukhattā",
  "atk-s0515a0:49_2": "ca avikkhittacitto bhavati, sumedhattā yoniso manasi karotīti. Vuttañhetaṁ –",
  "atk-s0515a0:50_0": "“Pañcahi, bhikkhave, dhammehi samannāgato suṇanto saddhammaṁ bhabbo niyāmaṁ okkamituṁ",
  "atk-s0515a0:50_1": "kusalesu dhammesu sammattaṁ. Katamehi pañcahi? Na kathaṁ paribhoti, na kathikaṁ paribhoti,",
  "atk-s0515a0:50_2": "na attānaṁ paribhoti, avikkhittacitto dhammaṁ suṇāti ekaggacitto, yoniso manasi karotī”ti.",
  "atk-s0515a0:51": "Taṁlakkhaṇappattattā bhāvanaṁ bhajatīti. Āha cettha –",
  "atk-s0515a0:52": "“Dhammācariyagaru saddhāpaññādiguṇamaṇḍito;",
  "atk-s0515a0:53": "Asaṭhāmāyāvikassa, sumedho amatābhimukho”. –",
  "atk-s0515a0:54": "Iti vattā ca sotā ca.",
  "atk-s0515a0:55": "Evaṁ vuttappakāraṁ byañjanañca atthañca dassetvā idāni yo atiaggaṁ katvā kathitattā mahāsamuddamahāpathavī viya mahā ca so niddeso cāti mahāniddeso, taṁ mahāniddesaṁ vaṇṇayissāmi.",
  "atk-s0515a0:56_0": "Tadetaṁ mahāniddesaṁ atthasampannaṁ byañjanasampannaṁ gambhīraṁ gambhīratthaṁ lokuttarappakāsakaṁ",
  "atk-s0515a0:56_1": "suññatappaṭisaṁyuttaṁ paṭipattimaggaphalavisesasādhanaṁ paṭipattipaṭipakkhapaṭisedhanaṁ",
  "atk-s0515a0:56_2": "yogāvacarānaṁ ñāṇavararatanākarabhūtaṁ dhammakathikānaṁ dhammakathāvilāsavisesahetubhūtaṁ",
  "atk-s0515a0:56_3": "saṁsārabhīrukānaṁ dukkhanissaraṇatadupāyadassanena assāsajananatthaṁ tappaṭipakkhanāsanatthañca",
  "atk-s0515a0:56_4": "gambhīratthānañca anekesaṁ suttantapadānaṁ atthavivaraṇena sujanahadayaparitosajananatthaṁ,",
  "atk-s0515a0:56_5": "tathāgatena arahatā sammāsambuddhena sabbattha appaṭihatasabbaññutaññāṇamahādīpobhāsena",
  "atk-s0515a0:56_6": "sakalajanavitthatamahākaruṇāsinehena veneyyajanahadayagatakilesandhakāravidhamanatthaṁ",
  "atk-s0515a0:56_7": "samujjalitassa saddhammamahāpadīpassa tadadhippāyavikāsanasinehaparisekena pañcavassasahassamaticirasamujjalanamicchatā",
  "atk-s0515a0:56_8": "lokānukampakena satthukappena dhammarājassa dhammasenāpatinā āyasmatā sāriputtattherena",
  "atk-s0515a0:56_9": "bhāsitaṁ sutvā āyasmā ānando paṭhamamahāsaṅgītikāle yathāsutameva saṅgahaṁ āropesi.",
  "atk-s0515a0:57_0": "So panesa vinayapiṭakaṁ suttantapiṭakaṁ abhidhammapiṭakanti tīsu piṭakesu suttantapiṭakapariyāpanno,",
  "atk-s0515a0:57_1": "dīghanikāyo majjhimanikāyo saṁyuttanikāyo aṅguttaranikāyo khuddakanikāyoti pañcasu",
  "atk-s0515a0:57_2": "mahānikāyesu khuddakamahānikāyapariyāpanno, suttaṁ geyyaṁ veyyākaraṇaṁ gāthā udānaṁ",
  "atk-s0515a0:57_3": "itivuttakaṁ jātakaṁ abbhutadhammaṁ vedallanti navasu satthusāsanaṅgesu yathāsambhavaṁ",
  "atk-s0515a0:57_4": "gāthaṅgaveyyākaraṇaṅgadvayasaṅgahito.",
  "atk-s0515a0:58": "“Dvāsīti buddhato gaṇhiṁ, dvesahassāni bhikkhuto;",
  "atk-s0515a0:59": "Caturāsīti sahassāni, ye me dhammā pavattino”ti. –",
  "atk-s0515a0:60_0": "Dhammabhaṇḍāgārikattherena pañcasu ṭhānesu etadaggaṁ āropitena paṭiññātānaṁ caturāsītiyā",
  "atk-s0515a0:60_1": "dhammakkhandhasahassānaṁ bhikkhuto gahitesu dvīsu dhammakkhandhasahassesu anekasatadhammakkhandhasaṅgahito.",
  "atk-s0515a0:60_2": "Tassa dve vaggā aṭṭhakavaggo pārāyanavaggo khaggavisāṇasuttañca, ekekasmiṁ vagge",
  "atk-s0515a0:60_3": "soḷasa soḷasa katvā khaggavisāṇasuttañcāti tettiṁsa suttāni kāmasuttādikhaggavisāṇasuttapariyosānāni.",
  "atk-s0515a0:60_4": "Evaṁ anekadhā vavatthāpitassa imassa mahāniddesassa anupubbapadatthavaṇṇanaṁ karissāmi.",
  "atk-s0515a0:60_5": "Ayañhi mahāniddeso pāṭhato atthato ca uddisantena niddisantena ca sakkaccaṁ uddisitabbo",
  "atk-s0515a0:60_6": "niddisitabbo ca, uggaṇhantenāpi sakkaccaṁ uggaṇhitabbo dhāretabbo ca. Taṁ kissa hetu?",
  "atk-s0515a0:60_7": "Gambhīrattā imassa mahāniddesassa lokahitāya loke ciraṭṭhitatthanti.",
  "atk-s0515a0:61": "1. Aṭṭhakavaggo"
}