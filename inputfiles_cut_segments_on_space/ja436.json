{
  "ja436:0.1": "Jātaka ",
  "ja436:0.2": "Navakanipāta ",
  "ja436:0.3": "Gijjhavagga ",
  "ja436:0.4": "10. Samuggajātaka ",
  "ja436:1.1": "“Kuto nu āgacchatha bho tayo janā, ",
  "ja436:1.2": "Svāgatā etha nisīdathāsane; ",
  "ja436:1.3": "Kaccittha bhonto kusalaṁ anāmayaṁ, ",
  "ja436:1.4": "Cirassamabbhāgamanaṁ hi vo idha”. ",
  "ja436:2.1": "“Ahameva eko idha majja patto, ",
  "ja436:2.2": "Na cāpi me dutiyo koci vijjati; ",
  "ja436:2.3": "Kimeva sandhāya te bhāsitaṁ ise, ",
  "ja436:2.4": "‘Kuto nu āgacchatha bho tayo janā’”. ",
  "ja436:3.1": "“Tuvañca eko bhariyā ca te piyā, ",
  "ja436:3.2": "Samuggapakkhittanikiṇṇamantare; ",
  "ja436:3.3": "Sā rakkhitā kucchigatāva te sadā, ",
  "ja436:3.4": "Vāyussa puttena sahā tahiṁ ratā”. ",
  "ja436:4.1": "“Saṁviggarūpo isinā viyākato, ",
  "ja436:4.2": "So dānavo tattha samuggamuggili; ",
  "ja436:4.3": "Addakkhi bhariyaṁ suci māladhāriniṁ, ",
  "ja436:4.4": "Vāyussa puttena sahā tahiṁ rataṁ”. ",
  "ja436:5.1": "“Sudiṭṭharūpamuggatapānuvattinā, ",
  "ja436:5.2": "Hīnā narā ye pamadāvasaṁ gatā; ",
  "ja436:5.3": "Yathā have pāṇarivettha rakkhitā, ",
  "ja436:5.4": "Duṭṭhā mayī aññamabhippamodayi. ",
  "ja436:6.1": "Divā ca ratto ca mayā upaṭṭhitā, ",
  "ja436:6.2": "Tapassinā jotirivā vane vasaṁ; ",
  "ja436:6.3": "Sā dhammamukkamma adhammamācari, ",
  "ja436:6.4": "Akiriyarūpo pamadāhi santhavo. ",
  "ja436:7.1": "Sarīramajjhamhi ṭhitātimaññahaṁ, ",
  "ja436:7.2": "Mayhaṁ ayanti asatiṁ asaññataṁ; ",
  "ja436:7.3": "Sā dhammamukkamma adhammamācari, ",
  "ja436:7.4": "Akiriyarūpo pamadāhi santhavo. ",
  "ja436:8.1": "Surakkhitaṁ meti kathaṁ nu vissase, ",
  "ja436:8.2": "Anekacittāsu na hatthi rakkhaṇā; ",
  "ja436:8.3": "Etā hi pātālapapātasannibhā, ",
  "ja436:8.4": "Etthappamatto byasanaṁ nigaccha”ti. ",
  "ja436:9.1": "“Tasmā hi te sukhino vītasokā, ",
  "ja436:9.2": "Ye mātugāmehi caranti nissaṭā; ",
  "ja436:9.3": "Etaṁ sivaṁ uttamamābhipatthayaṁ, ",
  "ja436:9.4": "Na mātugāmehi kareyya santhavanti”. ",
  "ja436:10.1": "Samuggajātakaṁ dasamaṁ. "
}