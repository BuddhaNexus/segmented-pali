{
  "tika-abh02t34:0": "17. Khuddakavatthuvibhaṅgo",
  "tika-abh02t34:1": "1. Ekakaniddesavaṇṇanā",
  "tika-abh02t34:2_0": "843-4.Atthipaṭiccaṁnāmāti atthitā paṭiccattho nāma, asatipi sahajātapurejātādibhāve",
  "tika-abh02t34:2_1": "yasmiṁ sati yaṁ hoti, so tassa paccayoti katvā yathā tathā atthitāmattaṁ idha paṭiccatthoti",
  "tika-abh02t34:2_2": "attho. Taṁ pana paṭiccatthaṁ byatirekamukhena pākaṭataraṁ kātuṁ ‘‘yathā’’tiādimāha.",
  "tika-abh02t34:2_3": "Tattha nissayādipaccayabhāvena paṭiccāti vuttanti nissayādipaccayabhāvato paccayabhūtaṁ",
  "tika-abh02t34:2_4": "cakkhādi ‘‘paṭiccā’’ti vuttaṁ. Ekissā seṇiyāti aṭṭhārasasu seṇīsu mayaṁ amukāya seṇiyā",
  "tika-abh02t34:2_5": "jātāmha, na aññe viya appaññātāti evamettha atthaṁ vadanti.",
  "tika-abh02t34:3_0": "Purato karaṇaṁ pamukhabhāvakaraṇaṁ. Nidhānarāsīti nidahitvā ṭhapitadhananicayo. Yasoti",
  "tika-abh02t34:3_1": "issariyaṁ. Taṁ pana yesu vattati, tesu paṭṭhāpakaāṇākaraṇehi pākaṭo hotīti ‘‘paṭṭhāpakamado,",
  "tika-abh02t34:3_2": "āṇākaraṇamado’’ti ca vuttaṁ.",
  "tika-abh02t34:4": "845.Vatthunāti jātiādipavattihetunā.",
  "tika-abh02t34:5_0": "846.Patiṭṭhābhāvoti kusalakammesu patiṭṭhānābhāvo, so pana yasmā kusalakiriyāya ṭhānaṁ",
  "tika-abh02t34:5_1": "na hoti, tasmā ‘‘kusalakaraṇe aṭṭhāna’’nti āha. Pamādasaṅkhātassa atthassa evamādiko",
  "tika-abh02t34:5_2": "pariyāyoti yojanā. Ādi-saddena ‘‘vacīduccarite, manoduccarite cittassa vossaggo,",
  "tika-abh02t34:5_3": "makkho, paḷāso’’ti ca evamādikassa saṅgaho daṭṭhabbo. ‘‘Pamādo pamajjanādī’’tiādiko",
  "tika-abh02t34:5_4": "tadatthappakāsako, ‘‘cittassa vossaggo vossaggānuppādana’’ntiādiko tappariyāyappakāsako",
  "tika-abh02t34:5_5": "byañjanapariyāyo ca apariyantoti sambandho. ‘‘Cattāro khandhe dassetī’’ti iminā sativossaggākārappavattā",
  "tika-abh02t34:5_6": "cattāro akusalakkhandhā pamādoti vadati.",
  "tika-abh02t34:6": "847. Anivātavuttitāya hetubhūto cittasampaggaho mānaviseso.",
  "tika-abh02t34:7": "848. Uttarabhāvo uttariyaṁ, karaṇena uttariyaṁ karaṇuttariyaṁ, sārambhena parassa kiriyato uttarikiriyā.",
  "tika-abh02t34:8": "849.Neruttikavidhānenāti i-kāracca-kārānañca ra-kāratāpādanena.",
  "tika-abh02t34:9": "Attahitaṁ attāti uttarapadalopena niddesamāha yathā ‘‘rūpabhavo rūpaṁ, bhīmaseno bhīmo’’ti ca. Ādinno, patto vā attho attāti niruttinayena padasiddhi veditabbā.",
  "tika-abh02t34:10": "Mudditassāti aṅkitassa.",
  "tika-abh02t34:11": "850.Jānantasseva mahājanassa. Upādānādipaccayeti indhanudakacīvarādike pāripūrihetuke.",
  "tika-abh02t34:12": "851.Gaṇṭhikā sayaṁ gaṇṭhikaraṇato. Patirūpavacanato, aññesaṁ gaṇṭhibhedato ca gaṇṭhibhūtā.",
  "tika-abh02t34:13": "852. Abhejjantaratāya samāsevitatāya suṭṭhu āsevitatāya.",
  "tika-abh02t34:14": "853. Cirakālaparibhāvitattena temanakaraṇaṁ allabhāvakaraṇaṁ, lobhavasena avassavananti attho.",
  "tika-abh02t34:15": "Evaṁ sante kathaṁ khīyananti niddesoti āha ‘‘khīyananti cā’’tiādi.",
  "tika-abh02t34:16": "854.Cīvaramaṇḍanādīnanti cīvaramaṇḍanā pattamaṇḍanā senāsanamaṇḍanāti imesaṁ. Idāni taṁ visesanabhāvaṁ yojetvā dassetuṁ ‘‘cīvarena hī’’tiādi vuttaṁ.",
  "tika-abh02t34:17": "855. Sabhāgarahito, sabhāgapaṭipakkho vā asabhāgo, ananukūlānaṁ paṭikkūlatā vā. Tenāha ‘‘mānathaddhatā, virodho vā’’ti.",
  "tika-abh02t34:18": "856.Saṅkampanā ukkaṇṭhanāvasena anavaṭṭhānaṁ, anavadhānaṁ vā. Tassa tassa ārammaṇassa taṇhāyanā.",
  "tika-abh02t34:19": "857.Kāyassāti nāmakāyassa. Tasmiñhi avipphārike rūpakāyopi avipphāriko hoti.",
  "tika-abh02t34:20": "860.Rāgādīnanti rāgamohaahirikānottappavicikicchādīnaṁ.",
  "tika-abh02t34:21_0": "861. Tividhampi kuhanavatthuṁ dassetunti sambandho. Tatthāti mahāniddese. ‘‘Tattha",
  "tika-abh02t34:21_1": "katamā kuhanā lābhasakkārasilokasannissitassā’’tiādinā (vibha. 861) idha khuddakavibhaṅge",
  "tika-abh02t34:21_2": "āgataṁ desanānayaṁ nissāya mahāniddesadesanā pavattāti āha ‘‘nissayabhūtāya imāya pāḷiyā’’ti.",
  "tika-abh02t34:22": "Antarahitānīti antavikalāni chindantāni.",
  "tika-abh02t34:23_0": "Lābhasakkārasilokahetu sambhāvanādhippāyena saṁyatākāradassanaṁ kohaññanti āha ‘‘pāpicchatāya",
  "tika-abh02t34:23_1": "niratthakakāyavacīvipphandaniggahaṇaṁ koraja’’nti. Yo saṁvegabahulo kukkuccako pubbenāparaṁ",
  "tika-abh02t34:23_2": "attanopi kiriyaṁ parisaṅkanto paccavekkhamāno tiṭṭhati, tādisaṁ viya attānaṁ dassento",
  "tika-abh02t34:23_3": "‘‘atiparisaṅkito’’ti vutto.",
  "tika-abh02t34:24": "864. Pasaṁsāmukhena nindananti pasaṁsāvatthuto khipanaṁ bahi chaḍḍanaṁ yathā ‘‘adāyakaṁ aho dānapatī’’ti.",
  "tika-abh02t34:25": "865.Gavesanakammanti appakena lābhena mahantassa pariyesanakabyāpāro.",
  "tika-abh02t34:26": "866. Pokkharaṁ vuccati sundaraṁ, vaṇṇassa sundarabhāvo vaṇṇapāripūrī hotīti āha ‘‘vaṇṇapāripūrī vā vaṇṇapokkharatā’’ti.",
  "tika-abh02t34:27_0": "879.Seyyamānādiniddesesūti ‘‘tattha katamo seyyassa ‘seyyohamasmī’ti māno’’tiādinā",
  "tika-abh02t34:27_1": "(vibha. 869) niddiṭṭhesu navasu mānaniddesesu. ‘‘Seyyādipuggalo’’ti idaṁ tattha pāḷiyaṁ",
  "tika-abh02t34:27_2": "seyyādīnaṁ navannaṁ puggalānaṁ āmaṭṭhattā vuttaṁ. Idha pana puggalāmasane sati seyyapuggalo",
  "tika-abh02t34:27_3": "ca āmasitabbo siyā. Tenevāha ‘‘seyyamānabhāvepī’’ti. Seyyamānabhāvepīti pi-saddo",
  "tika-abh02t34:27_4": "ākaḍḍhako aseyyamānaniddesepi puggalāmasanassa katattā. Yassa kassacīti seyyādīsu",
  "tika-abh02t34:27_5": "yassa kassaci puggalassa.",
  "tika-abh02t34:28": "880.Purimamānassāti pubbe pavattassa sadisamānassa, hīnamānassa vā, sadisamānavaseneva pana pāḷi āgatā.",
  "tika-abh02t34:29": "881. ‘‘Migānaṁ kotthuko anto, pakkhīnaṁ pana vāyaso’’ti (jā. 1.3.135) vacanato āha ‘‘pakkhijātīsu vāyaso anto lāmako’’ti.",
  "tika-abh02t34:30": "882.Virāganti arahattaṁ.",
  "tika-abh02t34:31": "883.Mānasampayuttacchando taṇhāchando. Mānasabhāvaṁ anugato seyyādito sampaggaṇhanavasena pavatto mānasampayuttakattukamyatāchando vā mānacchando.",
  "tika-abh02t34:32": "884.Tatthāti tasmiṁ vilambane nipphādetabbe. Yuttaṁ anucchavikaṁ. Muttaṁ vissaṭṭhaṁ. Siliṭṭhaṁ sahitaṁ, atthadvayavibhāvakaṁ vā.",
  "tika-abh02t34:33_0": "888.Anuddayassevāti mettāyantassa viya anukampantassa viya vikappanāti āha ‘‘sahananditādikassā’’ti,",
  "tika-abh02t34:33_1": "mettādipatirūpena pavattagehasitasinehassāti attho. Tenāha ‘‘tādisorāgo’’ti. Attho",
  "tika-abh02t34:33_2": "yujjatīti evampi ‘‘tatthā’’ti pāḷipadassa attho yujjati. Parānuddayatāhetuko hi parānuddayatāsahito so vitakkoti.",
  "tika-abh02t34:34": "890. Kāmaguṇapāripūriyā yebhuyyena loko sambhāvetīti āha ‘‘anavaññattatthameva kāmaguṇe ca patthetī’’ti.",
  "tika-abh02t34:35": "Ekakaniddesavaṇṇanā niṭṭhitā.",
  "tika-abh02t34:36": "2. Dukaniddesavaṇṇanā",
  "tika-abh02t34:37": "891.Bandhatīti kujjhanākāraṁ bandhati ghaṭeti. Upanāho hi āghātavatthunā cittaṁ bandhanto viya hoti, yato aññathā pavattitvāpi avidite upanāhe āghātavatthusannissitova hoti.",
  "tika-abh02t34:38": "892.Dantehichinditvāti dantehi chinditvā viya ekadesaṁ apanetvā ekadesaṁ gahetvāti adhippāyo.",
  "tika-abh02t34:39_0": "894.Accayaṁ katvāti vītikkamaṁ katvā. Paṭicchādaneti attanā katassa accayassa paṭicchādane.",
  "tika-abh02t34:39_1": "Vocchindanaṁ vītikkamakiriyāya appaṭijānavasena upacchindanaṁ, vocchindanena chādanā vocchindanachādanā.",
  "tika-abh02t34:40_0": "Asammābhāsane saṭha-saddo loke niruḷhoti āha ‘‘yo na sammā bhāsati, so saṭho’’ti.",
  "tika-abh02t34:40_1": "Saṭhassa yakkhasūkarasadisataṁ dassento ‘‘kucchi vā piṭhi vā jānituṁ na sakkā’’ti",
  "tika-abh02t34:40_2": "āha, indajālasadiso vā eso daṭṭhabbo.",
  "tika-abh02t34:41_0": "Yo sabbathā vipannajjhāsayopi samāno kāyavacībhedamattena attānaṁ sampannaṁ viya",
  "tika-abh02t34:41_1": "dassetvā lokaṁ vañcento aññathā santaṁ aññathā pavedeti. Tenāha ‘‘tenetaṁ sāṭheyyaṁ",
  "tika-abh02t34:41_2": "māyāto balavatarā vañcanāti daṭṭhabba’’nti. Santadosapaṭicchādanameva hi māyā. Tenevāti",
  "tika-abh02t34:41_3": "balavataravañcanābhāveneva. Daḷhakerāṭiyañhi ‘‘parikkhatatā’’ti vuttaṁ.",
  "tika-abh02t34:42_0": "908.Abhāvepīti pi-saddena ‘‘ko pana vādo bhāve’’ti dasseti. Yadipi hi puthujjanānaṁ,",
  "tika-abh02t34:42_1": "ekaccānañca sekkhānaṁ yathārahaṁ attābhinivesādīhi katūpakāraṁ rūparāgādisaṁyojanakiccaṁ",
  "tika-abh02t34:42_2": "sādheti, ekaccānaṁ pana vinā eva tehīti kassacipi kilesassa avikkhambhitattā kathañcipi",
  "tika-abh02t34:42_3": "avimutto kāmabhavo ajjhattaggahaṇassa visesapaccayoti ‘‘ajjhatta’’nti vuccati, tadabhāvato",
  "tika-abh02t34:42_4": "‘‘bahiddhā’’ti laddhavohāre rūpārūpabhave kevalampi saṁyojanakiccaṁ sādhentaṁ pavattatīti,",
  "tika-abh02t34:42_5": "tato eva rūpārūpāvacarasattānaṁ bahiddhāsaṁyojanabhāvahetajātanti ca ‘‘bahiddhāsaṁyojana’’nti",
  "tika-abh02t34:42_6": "vuccatīti imamatthamāha ‘‘sakkāyadiṭṭhādīnaṁ…pe… yojanaṁ nāmā’’ti.",
  "tika-abh02t34:43": "Dukaniddesavaṇṇanā niṭṭhitā.",
  "tika-abh02t34:44": "3. Tikaniddesavaṇṇanā",
  "tika-abh02t34:45": "909. Avijjābhavataṇhāhi viya issāmacchariyadomanassādisahāyabhūtena dosenapi bhavābhisaṅkharaṇaṁ hotīti ‘‘akusalamūlāneva vaṭṭamūlānī’’ti. Tenāha ‘‘tīhi…pe… kathito’’ti.",
  "tika-abh02t34:46": "919. Rūpārūpāvacaravipākānaṁ santapaṇītabhāvena uḷāratamattā tattha sātisayo bhavarāgo vutto.",
  "tika-abh02t34:47": "920.Mānena ṭhapanāti mānena seyyādivasena attano ṭhapanā. Ṭhapanāti ca dahanā, paggaṇhanā vā.",
  "tika-abh02t34:48": "921.Taṁsampayuttāti dosasampayuttā.",
  "tika-abh02t34:49_0": "922.Tesaṁ vaṇṇabhedanti tesaṁ jīvānaṁ vaṇṇavisesaṁ, tesaṁ vā tathā kathentānaṁ sutvā.",
  "tika-abh02t34:49_1": "Byāpīti sakalalokabyāpī, sakalasarīrabyāpī vā. Parimaṇḍaloti paramāṇuppamāṇo hutvā",
  "tika-abh02t34:49_2": "parimaṇḍalo. Ādi-saddena aṅguṭṭhappamāṇo vayappamāṇotiādikaṁ saṅgaṇhāti.",
  "tika-abh02t34:50_0": "923.Utuvipariṇāmajo sītādiutuviparivattajāto. Opakkamiko attano, parassa vā tādisaupakkamanibbatto.",
  "tika-abh02t34:50_1": "Visamaparihārajo cirāsanaciraṭṭhānādinā kāyassa visamapariharaṇato jāto. Sannipātajo",
  "tika-abh02t34:50_2": "sañcayato paṭṭhāya paccekaṁ visamākārato dosattayasamodhānato jāto. Kammasamuṭṭhāno",
  "tika-abh02t34:50_3": "utuvipariṇāmādīhi vinā kammato samuṭṭhito. Pittasemhavātasamuṭṭhānā pana pittādīnaṁ",
  "tika-abh02t34:50_4": "adhikabhāveneva vuttā. Sabbassāpi hi rogassa dosattayaṁ āsannakāraṇaṁ dosappakopena",
  "tika-abh02t34:50_5": "vinā abhāvato. Kammaṁ padhānakāraṇaṁ katokāse eva tasmiṁ uppajjanato, itaraṁ pana",
  "tika-abh02t34:50_6": "tassa sahakārikāraṇaṁ daṭṭhabbaṁ. Tayidaṁ pubbekatahetuvādino paṭikkhipanti. Upapajjavedanīyaphalampi",
  "tika-abh02t34:50_7": "pubbekatahetukapakkhikameva atītaddhikattā kammassāti arucisūcanatthaṁ kira-saddaggahaṇaṁ",
  "tika-abh02t34:50_8": "karoti ‘‘upapajjavedanīyañca kira paṭikkhipantī’’ti.",
  "tika-abh02t34:51": "924.Dāhakāraṇatāyāti rāgādidasavidhaggidāhassa, narakaggidāhassa ca kāraṇatāya.",
  "tika-abh02t34:52": "926.Puthunimittasabhāvesūti puthu nānākilesādīnaṁ kāraṇasabhāvesu.",
  "tika-abh02t34:53": "931. Addanaṁ addā maddavo, anekatthattā dhātūnaṁ tappaṭikkhepena anaddāti āha ‘‘amudutā vā anaddā’’ti.",
  "tika-abh02t34:54": "936. Ayonisomanasikārahetukattā āvajjanāya akusalānukūlakiccatā daṭṭhabbā.",
  "tika-abh02t34:55": "Tikaniddesavaṇṇanā niṭṭhitā.",
  "tika-abh02t34:56": "4. Catukkaniddesavaṇṇanā",
  "tika-abh02t34:57_0": "939.Evaṁ-saddenāti nidassanatthena evaṁ-saddenāti adhippāyo. Bhavo eva abhivuddho",
  "tika-abh02t34:57_1": "abhavo yathā ‘‘asekkhā dhammā’’ti (dha. sa. tikamātikā 11). Dutiyasmiṁ pakkhe bhavābhavasaddena",
  "tika-abh02t34:57_2": "sampattivipattiyo, vuddhihāniyo vā vuttāti veditabbā.",
  "tika-abh02t34:58": "Agatiyāti ayuttagatiyā, appatirūpakiriyāyāti attho.",
  "tika-abh02t34:59": "Kodhūpāyāsa…pe… mātugāmā vā ūmiādibhayanti yojanā. Pañcakāmaguṇamātugāmaggahaṇeti pañcakāmaguṇaggahaṇe, mātugāmaggahaṇe ca.",
  "tika-abh02t34:60_0": "‘‘Sayaṁkataṁ sukhadukkha’’ntiādikā diṭṭhi yadipi aññesampi diṭṭhigatikānaṁ attheva,",
  "tika-abh02t34:60_1": "timbaruko pana tathādiṭṭhiko bhagavantaṁ upasaṅkamitvā pucchīti sā diṭṭhi ‘‘timbarukadiṭṭhī’’ti",
  "tika-abh02t34:60_2": "(saṁ. ni. 2.18) vuttā. Tenāha ‘‘timbaruko…pe… āgatattā’’ti.",
  "tika-abh02t34:61": "Catukkaniddesavaṇṇanā niṭṭhitā.",
  "tika-abh02t34:62": "5. Pañcakaniddesavaṇṇanā",
  "tika-abh02t34:63": "940.Āgamanassa paṭisandhiggahaṇavasenāti adhippāyo.",
  "tika-abh02t34:64_0": "941.Upacayanatoti vaḍḍhanato. Aññathāti lābhato takkanato ca aññappakāro gahitoti",
  "tika-abh02t34:64_1": "taṁ dassento ‘‘saddhāruciādīhī’’ti āha. Anussavato hi saddahanaṁ, ruccanaṁ pana jātissarañāṇatopi",
  "tika-abh02t34:64_2": "hoti. Ādi-saddena khantiādīnaṁ saṅgaho.",
  "tika-abh02t34:65": "942. Akkhanti mūlaṁ etesanti akkhantimūlakā. Dukkaṭadubbhāsitatādidosā tādisāni kāyavacīmanoduccaritāni.",
  "tika-abh02t34:66_0": "943.Udaggatāsaṅkhāto avūpasamo na uddhaccasaṅkhātoti pītiyā eva savipphārikatāsaṅkhātaṁ",
  "tika-abh02t34:66_1": "asantasabhāvaṁ āha. Avūpasamahetubhūtoti vikkhepahetubhūto. Pītiyā ākāroti pītiyā pavattiākāro.",
  "tika-abh02t34:67": "Pañcakaniddesavaṇṇanā niṭṭhitā.",
  "tika-abh02t34:68": "6. Chakkaniddesavaṇṇanā",
  "tika-abh02t34:69": "944.Tenāti kodhādīnaṁyeva vivādamūlattā.",
  "tika-abh02t34:70": "945. Kusalānuyoge sātaccaṁ kusalānuyogasātaccaṁ.",
  "tika-abh02t34:71": "Gaṇena sattasamūhena saṅgaṇi sannipatanaṁ yena saddhiṁ, tena saṅgati gaṇasaṅgaṇikā. Kassaci ghāsacchādanādikassa.",
  "tika-abh02t34:72": "946.Upavitakketīti ārammaṇaṁ upecca takketi.",
  "tika-abh02t34:73": "948.Adhiccasamuppannikoti ‘‘adhiccasamuppanno attā ca loko cā’’ti evaṁvādī.",
  "tika-abh02t34:74": "Chakkaniddesavaṇṇanā niṭṭhitā.",
  "tika-abh02t34:75": "8. Aṭṭhakaniddesavaṇṇanā",
  "tika-abh02t34:76": "952.Osīdanākārenāti kattabbakamme anussahanākārena.",
  "tika-abh02t34:77": "958.Te abhinivesā asaññīvādā vadanti etehīti.",
  "tika-abh02t34:78": "Aṭṭhakaniddesavaṇṇanā niṭṭhitā.",
  "tika-abh02t34:79": "9. Navakaniddesavaṇṇanā",
  "tika-abh02t34:80": "960-963.Dasamassāti aṭṭhānaghātassa.",
  "tika-abh02t34:81": "Ajjhattanti gocarajjhattaṁ adhippetaṁ. Etassa gāthāvacanassa. Niṭṭhapetvāti abhinivissa.",
  "tika-abh02t34:82_0": "964.Aññesaṁ phassādīnaṁ saṅkhatabhāve yathāsakaṁpaccayehi. Yenākārena mānassa sātisayā",
  "tika-abh02t34:82_1": "pavatti, taṁ dassetuṁ ‘‘ahanti, asmīti cā’’ti vuttaṁ. Attanoti diṭṭhigataparikappitassa",
  "tika-abh02t34:82_2": "attano. Yathā mānassa sampaggahavasena, evaṁ taṇhāya mamattavasena, diṭṭhiyā niccādivasena",
  "tika-abh02t34:82_3": "pavatti visesavatī samānepi anāgatakālāmasaneti āha ‘‘bhavissantī…pe… vutto’’ti.",
  "tika-abh02t34:82_4": "‘‘Ahamasmī’’ti pana pavattamānasseva bhavatīti sabbapadasādhāraṇassa mānasseva vasena",
  "tika-abh02t34:82_5": "iñjitāditā aṭṭhakathāyaṁ vuttā.",
  "tika-abh02t34:83": "Navakaniddesavaṇṇanā niṭṭhitā.",
  "tika-abh02t34:84": "10. Dasakaniddesavaṇṇanā",
  "tika-abh02t34:85_0": "970.Saṅkappananti ‘‘kusalatā’’ti vuttapadassa atthavacanaṁ. Tassā upāyacintāya. Micchābhāvo",
  "tika-abh02t34:85_1": "sāvajjabhāvo. Tadākāro mohoti yathāvuttākārena pavatte cittuppāde moho. Tassāpi yathāvuttapaccavekkhaṇāyapi",
  "tika-abh02t34:85_2": "yathākatapāpepi. Adhimānasampayuttaṁ sañjānanaṁ pakatipurisantaradassanādivasena",
  "tika-abh02t34:85_3": "pavattaṁ diṭṭhisampayuttacittaṁ phalaṁ viya vimuttanti gahitaṁ daṭṭhabbaṁ.",
  "tika-abh02t34:86": "Dasakaniddesavaṇṇanā niṭṭhitā.",
  "tika-abh02t34:87": "Taṇhāvicaritaniddesavaṇṇanā",
  "tika-abh02t34:88": "973.Visesaṁakatvāti anupanidhānaṁ, samato ca asamato ca upanidhānanti imaṁ vibhāgaṁ akatvā, yo ‘‘itthaṁ, evaṁ, aññathā’’ti padehi pakāsito.",
  "tika-abh02t34:89_0": "Visesassāti ‘‘itthaṁ, evaṁ, aññathā’’ti yathāvuttasseva visesassa. Diṭṭhiyāti diṭṭhiyā",
  "tika-abh02t34:89_1": "gahitāya tadavinābhāvinī taṇhā dassitā. Sīsasīsamūlakehīti catūhi sīsehi, dvādasahi",
  "tika-abh02t34:89_2": "ca sīsamūlakehi. Sayameva ca taṇhā dassitāti yojanā. Yadi diṭṭhimānagāhopi idhādhippeto,",
  "tika-abh02t34:89_3": "yato ‘‘taṇhāmānadiṭṭhivasena samūhagāhato’’ti (vibha. aṭṭha. 973) aṭṭhakathāyaṁ vuttaṁ,",
  "tika-abh02t34:89_4": "kathaṁ ‘‘taṇhāvicaritānī’’ti vacananti āha ‘‘diṭṭhimānesū’’tiādi. Taṁmūlakattāti taṇhāmūlakattā.",
  "tika-abh02t34:90_0": "974. Na avakkarīyatīti anavakārī, taṁ anavakāriṁ katvā, taṁ padantarena vibhāvento",
  "tika-abh02t34:90_1": "‘‘anavakkari, taṁ katvā’’ti āha. Vikkhepanaṁ avayavato vibhāgo. Attato avinibbhujitvāti",
  "tika-abh02t34:90_2": "yvāyaṁ diṭṭhigatikaparikappito attā, tato avisuṁ katvā.",
  "tika-abh02t34:91": "976. Bahikatāni rūpādīni upagantvā pavattā taṇhā upādāyāti vuttāti yojanā.",
  "tika-abh02t34:92": "Ekaccassa puggalassa ekasmiṁ attabhāve kassaci taṇhāvicaritassa asambhavo, kassacideva sambhavoti āha ‘‘kassaci sambhavadassanatthaṁ vutta’’nti.",
  "tika-abh02t34:93": "Taṇhāvicaritaniddesavaṇṇanā niṭṭhitā.",
  "tika-abh02t34:94": "Khuddakavatthuvibhaṅgavaṇṇanā niṭṭhitā."
}