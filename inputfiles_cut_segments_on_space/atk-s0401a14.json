{
  "atk-s0401a14:0": "15. Aṭṭhānapāḷi",
  "atk-s0401a14:1": "(15) 1. Aṭṭhānapāḷi-paṭhamavaggavaṇṇanā",
  "atk-s0401a14:2_0": "268. Aṭṭhānapāḷiyā aṭṭhānanti hetupaṭikkhepo. Anavakāsoti paccayapaṭikkhepo. Ubhayenāpi",
  "atk-s0401a14:2_1": "kāraṇameva paṭikkhipati. Kāraṇañhi tadāyattavuttitāya attano phalassa ṭhānanti ca",
  "atk-s0401a14:2_2": "avakāsoti ca vuccati. Yanti yena kāraṇena. Diṭṭhisampannoti maggadiṭṭhiyā sampanno",
  "atk-s0401a14:2_3": "sotāpanno ariyasāvako. Tassa hi diṭṭhisampanno itipi, dassanasampanno itipi, āgato",
  "atk-s0401a14:2_4": "imaṁ saddhammaṁ itipi, passati imaṁ saddhammaṁ itipi, sekkhena ñāṇena samannāgato",
  "atk-s0401a14:2_5": "itipi, sekkhāya vijjāya samannāgato itipi, dhammasotasamāpanno itipi, ariyo nibbedhikapañño",
  "atk-s0401a14:2_6": "itipi, amatadvāraṁ āhacca tiṭṭhati itipiti bahūni nāmāni honti. Kañci saṅkhāranti",
  "atk-s0401a14:2_7": "catubhūmakesu saṅkhatasaṅkhāresu kañci ekaṁ saṅkhārampi. Niccatoupagaccheyyāti niccoti",
  "atk-s0401a14:2_8": "gaṇheyya. Netaṁ ṭhānaṁ vijjatīti etaṁ kāraṇaṁ natthi na upalabbhati. Yaṁ puthujjanoti",
  "atk-s0401a14:2_9": "yena kāraṇena puthujjano. Ṭhānametaṁ vijjatīti etaṁ kāraṇaṁ atthi. Sassatadiṭṭhiyā",
  "atk-s0401a14:2_10": "hi so tebhūmakesu saṅkhatasaṅkhāresu kañci saṅkhāraṁ niccato gaṇheyyāti attho. Catutthabhūmakasaṅkhārā",
  "atk-s0401a14:2_11": "pana tejussadattā divasaṁsantatto ayoguḷo viya makkhikānaṁ, diṭṭhiyā vā aññesaṁ vā",
  "atk-s0401a14:2_12": "akusalānaṁ ārammaṇaṁ na honti. Iminā nayena kañci saṅkhāraṁ sukhatotiādīsupi attho veditabbo.",
  "atk-s0401a14:3_0": "269.Sukhato upagaccheyyāti “ekantasukhī attā hoti ārogo parammaraṇā”ti evaṁ attadiṭṭhivasena",
  "atk-s0401a14:3_1": "sukhato gāhaṁ sandhāyetaṁ vuttaṁ. Diṭṭhivippayuttacittena pana ariyasāvako pariḷāhādhibhūto",
  "atk-s0401a14:3_2": "pariḷāhavūpasamatthaṁ mattahatthiparittāsito viya cokkhabrāhmaṇo gūthaṁ kañci saṅkhāraṁ",
  "atk-s0401a14:3_3": "sukhato upagacchati.",
  "atk-s0401a14:4_0": "270. Attavāre kasiṇādipaṇṇattisaṅgahatthaṁ “saṅkhāra”nti avatvā kañci dhammanti vuttaṁ.",
  "atk-s0401a14:4_1": "Idhāpi ariyasāvakassa catubhūmakavasena paricchedo veditabbo, puthujjanassa tebhūmakavasena.",
  "atk-s0401a14:4_2": "Sabbavāresu vā ariyasāvakassāpi tebhūmakavaseneva paricchedo vaṭṭati. Yaṁ yaṁ hi",
  "atk-s0401a14:4_3": "puthujjano gaṇhāti, tato tato ariyasāvako gāhaṁ viniveṭheti. Puthujjano hi yaṁ yaṁ",
  "atk-s0401a14:4_4": "niccaṁ sukhaṁ attāti gaṇhāti, taṁ taṁ ariyasāvako aniccaṁ dukkhaṁ anattāti gaṇhanto",
  "atk-s0401a14:4_5": "taṁ gāhaṁ viniveṭheti. Iti imasmiṁ suttattaye puthujjanattaggāhaviniveṭhanaṁ nāma kathitaṁ.",
  "atk-s0401a14:5_0": "271.Mātarantiādīsu janikāva mātā, janakova pitā, manussabhūtova khīṇāsavo arahāti",
  "atk-s0401a14:5_1": "adhippeto. Kiṁ pana ariyasāvako aññaṁ jīvitā voropeyyāti? Etampi aṭṭhānaṁ. Sacepi",
  "atk-s0401a14:5_2": "bhavantaragataṁ ariyasāvakaṁ attano ariyasāvakabhāvaṁ ajānantampi koci evaṁ vadeyya",
  "atk-s0401a14:5_3": "“imaṁ kunthakipillikaṁ jīvitā voropetvā sakalacakkavāḷagabbhe cakkavattirajjaṁ paṭipajjāhī”ti,",
  "atk-s0401a14:5_4": "neva so taṁ jīvitā voropeyya. Athāpi naṁ evaṁ vadeyyuṁ “sace imaṁ na ghātessasi,",
  "atk-s0401a14:5_5": "sīsaṁ te chindissāmā”ti. Sīsamevassa chindeyyuṁ, na ca so taṁ ghāteyya. Puthujjanabhāvassa",
  "atk-s0401a14:5_6": "pana mahāsāvajjabhāvadassanatthaṁ ariyasāvakassa ca balavadīpanatthametaṁ vuttaṁ.",
  "atk-s0401a14:5_7": "Ayañhettha adhippāyo – sāvajjo puthujjanabhāvo, yatra hi nāma puthujjano mātughātādīnipi",
  "atk-s0401a14:5_8": "ānantariyāni karissati. Mahābalo ca ariyasāvako, yo etāni kammāni na karotīti.",
  "atk-s0401a14:6": "274.Paduṭṭhacittoti vadhakacittena paduṭṭhacitto. Lohitaṁ uppādeyyāti jīvamānakasarīre khuddakamakkhikāya pivanamattampi lohitaṁ uppādeyya.",
  "atk-s0401a14:7_0": "275.Saṅghaṁ bhindeyyāti samānasaṁvāsakaṁ samānasīmāya ṭhitaṁ pañcahi kāraṇehi saṅghaṁ",
  "atk-s0401a14:7_1": "bhindeyya. Vuttampi cetaṁ “pañcahupāli, ākārehi saṅgho bhijjati – kammena, uddesena,",
  "atk-s0401a14:7_2": "voharanto, anussāvanena, salākaggāhenā”ti.",
  "atk-s0401a14:8_0": "Tattha kammenāti apalokanādīsu catūsu kammesu aññatarena kammena. Uddesenāti pañcasu",
  "atk-s0401a14:8_1": "pātimokkhuddesesu aññatarena uddesena. Voharantoti kathayanto, tāhi tāhi uppattīhi",
  "atk-s0401a14:8_2": "adhammaṁ dhammotiādīni aṭṭhārasa bhedakaravatthūni dīpento. Anussāvanenāti “nanu",
  "atk-s0401a14:8_3": "tumhe jānātha mayhaṁ uccākulā pabbajitabhāvaṁ bahussutabhāvañca, mādiso nāma uddhammaṁ",
  "atk-s0401a14:8_4": "ubbinayaṁ satthu sāsanaṁ gāheyyāti cittampi uppādetuṁ na tumhākaṁ yuttaṁ, kiṁ mayhaṁ",
  "atk-s0401a14:8_5": "avīci nīluppalavanaṁ viya sītalā, kiṁ ahaṁ apāyato na bhāyāmī”tiādinā nayena kaṇṇamūle",
  "atk-s0401a14:8_6": "vacībhedaṁ katvā anussāvanena. Salākaggāhenāti evaṁ anussāvetvā tesaṁ cittaṁ upatthambhetvā",
  "atk-s0401a14:8_7": "anivattidhamme katvā “gaṇhatha imaṁ salāka”nti salākaggāhena.",
  "atk-s0401a14:9_0": "Ettha ca kammeva uddeso vā pamāṇaṁ, vohārānussāvanasalākaggāhā pana pubbabhāgā. Aṭṭhārasavatthudīpanavasena",
  "atk-s0401a14:9_1": "hi voharantena tattha rucijananatthaṁ anussāvetvā salākāya gahitāyapi abhinnova hoti",
  "atk-s0401a14:9_2": "saṅgho. Yadā pana evaṁ cattāro vā atirekā vā salākaṁ gahetvā āveṇikaṁ kammaṁ vā uddesaṁ",
  "atk-s0401a14:9_3": "vā karonti, tadā saṅgho bhinno nāma hoti. Evaṁ diṭṭhisampanno puggalo saṅghaṁ bhindeyyāti",
  "atk-s0401a14:9_4": "netaṁ ṭhānaṁ vijjati. Ettāvatā mātughātādīni pañca ānantariyakammāni dassitāni honti,",
  "atk-s0401a14:9_5": "yāni puthujjano karoti, na ariyasāvako. Tesaṁ āvibhāvatthaṁ –",
  "atk-s0401a14:10": "“Kammato dvārato ceva, kappaṭṭhitiyato tathā;",
  "atk-s0401a14:11": "Pākasādhāraṇādīhi, viññātabbo vinicchayo”.",
  "atk-s0401a14:12_0": "Tattha kammato tāva – ettha hi manussabhūtasseva manussabhūtaṁ mātaraṁ vā pitaraṁ",
  "atk-s0401a14:12_1": "vā api parivattaliṅgaṁ jīvitā voropentassa kammaṁ ānantariyaṁ hoti, tassa vipākaṁ",
  "atk-s0401a14:12_2": "paṭibāhissāmīti sakalacakkavāḷaṁ mahācetiyappamāṇehipi kañcanathūpehi pūretvāpi sakalacakkavāḷaṁ",
  "atk-s0401a14:12_3": "pūretvā nisinnassa bhikkhusaṅghassa mahādānaṁ datvāpi buddhassa bhagavato saṅghāṭikaṇṇaṁ",
  "atk-s0401a14:12_4": "amuñcanto vicaritvāpi kāyassa bhedā nirayameva upapajjati. Yo pana sayaṁ manusso",
  "atk-s0401a14:12_5": "tiracchānabhūtaṁ mātaraṁ vā pitaraṁ vā, sayaṁ vā tiracchānabhūto manussabhūtaṁ, tiracchānabhūtoyeva",
  "atk-s0401a14:12_6": "vā tiracchānabhūtaṁ jīvitā voropeti, tassa kammaṁ ānantariyaṁ na hoti, bhāriyaṁ pana",
  "atk-s0401a14:12_7": "hoti, ānantariyaṁ āhacceva tiṭṭhati. Manussajātikānaṁva pana vasena ayaṁ pañho kathito.",
  "atk-s0401a14:13_0": "Tattha eḷakacatukkaṁ, saṅgāmacatukkaṁ, coracatukkañca kathetabbaṁ. Eḷakaṁ māressāmīti",
  "atk-s0401a14:13_1": "abhisandhināpi hi eḷakaṭṭhāne ṭhitaṁ manusso manussabhūtaṁ mātaraṁ vā pitaraṁ vā",
  "atk-s0401a14:13_2": "mārento ānantariyaṁ phusati. Eḷakābhisandhinā mātāpitiabhisandhinā vā eḷakaṁ mārento",
  "atk-s0401a14:13_3": "ānantariyaṁ na phusati, mātāpitiabhisandhinā mātāpitaro mārento phusateva. Esa nayo",
  "atk-s0401a14:13_4": "itarasmimpi catukkadvaye. Yathā ca mātāpitūsu, evaṁ arahantepi etāni catukkāni veditabbāni.",
  "atk-s0401a14:13_5": "Manussaarahantameva ca māretvā ānantariyaṁ phusati, na yakkhabhūtaṁ. Kammaṁ pana",
  "atk-s0401a14:13_6": "bhāriyaṁ, ānantariyasadisameva. Manussaarahantassa ca puthujjanakāleyeva satthappahāre",
  "atk-s0401a14:13_7": "vā vise vā dinnepi yadi so arahattaṁ patvā teneva marati, arahantaghātako hotiyeva.",
  "atk-s0401a14:13_8": "Yaṁ pana puthujjanakāle dinnaṁ dānaṁ arahattaṁ patvā paribhuñjati, puthujjanasseva",
  "atk-s0401a14:13_9": "taṁ dinnaṁ hoti. Sesaariyapuggale mārentassa ānantariyaṁ natthi, kammaṁ pana bhāriyaṁ,",
  "atk-s0401a14:13_10": "ānantariyasadisameva.",
  "atk-s0401a14:14_0": "Lohituppāde tathāgatassa abhejjakāyatāya parūpakkamena cammacchedaṁ katvā lohitapaggharaṇaṁ",
  "atk-s0401a14:14_1": "nāma natthi, sarīrassa pana antoyeva ekasmiṁ ṭhāne lohitaṁ samosarati. Devadattena",
  "atk-s0401a14:14_2": "paviddhasilato bhijjitvā gatā sakalikāpi tathāgatassa pādantaṁ pahari, pharasunā",
  "atk-s0401a14:14_3": "pahaṭo viya pādo antolohitoyeva ahosi. Tathā karontassa ānantariyaṁ hoti. Jīvako",
  "atk-s0401a14:14_4": "pana tathāgatassa ruciyā satthakena cammaṁ chinditvā tamhā ṭhānā duṭṭhalohitaṁ nīharitvā",
  "atk-s0401a14:14_5": "phāsukamakāsi. Tathā karontassa puññakammameva hoti.",
  "atk-s0401a14:15_0": "Atha ye parinibbute tathāgate cetiyaṁ bhindanti, bodhiṁ chindanti, dhātumhi upakkamanti,",
  "atk-s0401a14:15_1": "tesaṁ kiṁ hotīti? Bhāriyaṁ kammaṁ hoti, ānantariyasadisaṁ. Sadhātukaṁ pana thūpaṁ",
  "atk-s0401a14:15_2": "vā paṭimaṁ vā bādhayamānaṁ bodhisākhaṁ chindituṁ vaṭṭati. Sacepi tattha nilīnā sakuṇā",
  "atk-s0401a14:15_3": "cetiye vaccaṁ pātenti, chindituṁ vaṭṭatiyeva. Paribhogacetiyato hi sarīracetiyaṁ",
  "atk-s0401a14:15_4": "mahantataraṁ. Cetiyavatthuṁ bhinditvā gacchantaṁ bodhimūlampi chinditvā harituṁ vaṭṭati.",
  "atk-s0401a14:15_5": "Yā pana bodhisākhā bodhigharaṁ bādhati, taṁ geharakkhaṇatthaṁ chindituṁ na labhati.",
  "atk-s0401a14:15_6": "Bodhiatthañhi gehaṁ, na gehatthāya bodhi. Āsanagharepi eseva nayo. Yasmiṁ pana āsanaghare",
  "atk-s0401a14:15_7": "dhātu nihitā hoti, tassa rakkhaṇatthāya bodhisākhaṁ chindituṁ vaṭṭati. Bodhijagganatthaṁ",
  "atk-s0401a14:15_8": "ojāharaṇasākhaṁ vā pūtisākhaṁ vā chindituṁ vaṭṭatiyeva, sarīrapaṭijaggane viya puññampi hoti.",
  "atk-s0401a14:16_0": "Saṅghabhedepi sīmaṭṭhakasaṅghe asannipatite visuṁ parisaṁ gahetvā katavohārānussāvanasalākaggāhassa",
  "atk-s0401a14:16_1": "kammaṁ vā karontassa uddesaṁ vā uddisantassa bhedo ca hoti ānantariyakammañca. Samaggasaññāya",
  "atk-s0401a14:16_2": "pana vaṭṭatīti saññāya vā karontassa bhedova hoti, na ānantariyakammaṁ. Tathā navato",
  "atk-s0401a14:16_3": "ūnaparisāya. Sabbantimena paricchedena navannaṁ janānaṁ yo saṅghaṁ bhindati, tassa",
  "atk-s0401a14:16_4": "ānantariyakammaṁ hoti. Tassa anuvattakānaṁ adhammavādīnaṁ mahāsāvajjakammaṁ, dhammavādino",
  "atk-s0401a14:16_5": "pana anavajjā. Tattha navannameva saṅghabhede idaṁ suttaṁ – “ekato, upāli, cattāro",
  "atk-s0401a14:16_6": "honti, ekato cattāro, navamo anussāveti, salākaṁ gāheti ‘ayaṁ dhammo ayaṁ vinayo",
  "atk-s0401a14:16_7": "idaṁ satthu sāsanaṁ, imaṁ gaṇhatha, imaṁ rocethā’ti. Evaṁ kho, upāli, saṅgharāji",
  "atk-s0401a14:16_8": "ceva hoti saṅghabhedo ca. Navannaṁ vā, upāli, atirekanavannaṁ vā saṅgharāji ceva",
  "atk-s0401a14:16_9": "hoti saṅghabhedo cā”ti. Etesu ca pana pañcasu saṅghabhedo vacīkammaṁ, sesāni kāyakammānīti",
  "atk-s0401a14:16_10": "evaṁ kammato viññātabbo vinicchayo.",
  "atk-s0401a14:17_0": "Dvāratoti sabbāneva cetāni kāyadvāratopi vacīdvāratopi samuṭṭhahanti. Purimāni panettha",
  "atk-s0401a14:17_1": "cattāri āṇattikavijjāmayappayogavasena vacīdvārato samuṭṭhahitvāpi kāyadvārameva",
  "atk-s0401a14:17_2": "pūrenti, saṅghabhedo hatthamuddhāya bhedaṁ karontassa kāyadvārato samuṭṭhahitvāpi",
  "atk-s0401a14:17_3": "vacīdvārameva pūretīti evamettha dvāratopi viññātabbo vinicchayo.",
  "atk-s0401a14:18_0": "Kappaṭṭhitiyatoti saṅghabhedoyeva cettha kappaṭṭhitiyo. Saṇṭhahante hi kappe vā kappavemajjhe",
  "atk-s0401a14:18_1": "vā saṅghabhedaṁ katvā kappavināseyeva muccati. Sacepi hi ‘sve kappo vinassissatī”ti",
  "atk-s0401a14:18_2": "ajja saṅghabhedaṁ karoti, sveva muccati, ekadivasameva niraye paccati. Evaṁ karaṇaṁ",
  "atk-s0401a14:18_3": "pana natthi. Sesāni cattāri kammāni ānantariyāneva honti, na kappaṭṭhitiyānīti evamettha",
  "atk-s0401a14:18_4": "kappaṭṭhitiyatopi viññātabbo vinicchayo.",
  "atk-s0401a14:19_0": "Pākatoti yena ca pañcapetāni kammāni katāni honti, tassa saṅghabhedoyeva paṭisandhivasena",
  "atk-s0401a14:19_1": "vipaccati, sesāni “ahosikammaṁ nāhosi kammavipāko”ti evamādīsu saṅkhaṁ gacchanti.",
  "atk-s0401a14:19_2": "Saṅghabhedābhāve lohituppādo, tadabhāve arahantaghāto, tadabhāve sace pitā sīlavā",
  "atk-s0401a14:19_3": "hoti, mātā dussīlā, no vā tathā sīlavatī, pitughāto paṭisandhivasena vipaccati. Sace",
  "atk-s0401a14:19_4": "mātā sīlavatī, mātughāto. Dvīsupi sīlena vā dussīlena vā samānesu mātughātova paṭisandhivasena",
  "atk-s0401a14:19_5": "vipaccati. Mātā hi dukkarakārinī bahūpakārā ca puttānanti. Evamettha pākatopi viññātabbo vinicchayo.",
  "atk-s0401a14:20_0": "Sādhāraṇādīhīti purimāni cattāri sabbesampi gahaṭṭhapabbajitānaṁ sādhāraṇāni. Saṅghabhedo",
  "atk-s0401a14:20_1": "pana “na kho, upāli bhikkhunī, saṅghaṁ bhindati, na sikkhamānā, na sāmaṇero, na sāmaṇerī,",
  "atk-s0401a14:20_2": "na upāsako, na upāsikā saṅghaṁ bhindati. Bhikkhu kho, upāli, pakatatto samānasaṁvāsako",
  "atk-s0401a14:20_3": "samānasīmāyaṁ ṭhito saṅghaṁ bhindatī”ti vacanato vuttappakārassa bhikkhunova hoti,",
  "atk-s0401a14:20_4": "na aññassa, tasmā asādhāraṇo. Ādisaddena sabbepete dukkhavedanāya sahagatā dosamohasampayuttā",
  "atk-s0401a14:20_5": "cāti evamettha sādhāraṇādīhipi viññātabbo vinicchayo.",
  "atk-s0401a14:21": "276.Aññaṁsatthāranti “ayaṁ me satthā satthu kiccaṁ kātuṁ asamattho”ti bhavantarepi aññaṁ titthakaraṁ ‘ayaṁ me satthā”ti evaṁ gaṇheyya, netaṁ ṭhānaṁ vijjatīti attho.",
  "atk-s0401a14:22_0": "277.Ekissā lokadhātuyāti dasasahassilokadhātuyā. Tīṇi hi khettāni jātikhettaṁ, āṇākhettaṁ",
  "atk-s0401a14:22_1": "visayakhettanti. Tattha jātikhettaṁ nāma dasasahassī lokadhātu. Sā hi tathāgatassa",
  "atk-s0401a14:22_2": "mātukucchismiṁ okkamanakāle nikkhamanakāle sambodhikāle dhammacakkappavattane āyusaṅkhāravossajjane",
  "atk-s0401a14:22_3": "parinibbāne ca kampati. Koṭisatasahassacakkavāḷaṁ pana āṇākhettaṁ nāma. Āṭānāṭiyaparittamoraparittadhajaggaparittaratanaparittādīnañhi",
  "atk-s0401a14:22_4": "ettha āṇā pavattati. Visayakhettassa pana parimāṇaṁ natthi. Buddhānañhi “yāvatakaṁ",
  "atk-s0401a14:22_5": "ñāṇaṁ tāvatakaṁ ñeyyaṁ, yāvatakaṁ ñeyyaṁ tāvatakaṁ ñāṇaṁ, ñāṇapariyantikaṁ ñeyyaṁ,",
  "atk-s0401a14:22_6": "ñeyyapariyantikaṁ ñāṇa”nti vacanato avisayo nāma natthi.",
  "atk-s0401a14:23_0": "Imesu pana tīsu khettesu ṭhapetvā imaṁ cakkavāḷaṁ aññasmiṁ cakkavāḷe buddhā uppajjantīti",
  "atk-s0401a14:23_1": "suttaṁ natthi, na uppajjantīti pana atthi. Tīṇi hi piṭakāni – vinayapiṭakaṁ, suttantapiṭakaṁ,",
  "atk-s0401a14:23_2": "abhidhammapiṭakaṁ. Tisso saṅgītiyo – mahākassapattherassa saṅgīti, yasattherassa",
  "atk-s0401a14:23_3": "saṅgīti, moggaliputtattherassa saṅgīti. Imā tisso saṅgītiyo āruḷhe tepiṭake buddhavacane",
  "atk-s0401a14:23_4": "imaṁ cakkavāḷaṁ muñcitvā aññattha buddhā uppajjantīti suttaṁ natthi, na uppajjantīti pana atthi.",
  "atk-s0401a14:24_0": "Apubbaṁ acarimanti apure apacchā, ekato na uppajjanti. Pure vā pacchā vā uppajjantīti",
  "atk-s0401a14:24_1": "vuttaṁ hoti. Tattha bodhipallaṅke “bodhiṁ appatvā na uṭṭhahissāmī”ti nisinnakālato",
  "atk-s0401a14:24_2": "paṭṭhāya yāva mātukucchismiṁ paṭisandhiggahaṇaṁ, tāva pubbeti na veditabbaṁ. Bodhisattassa",
  "atk-s0401a14:24_3": "hi paṭisandhikkhaṇe dasasahassacakkavāḷakampaneneva khettapariggaho kato, etthantare",
  "atk-s0401a14:24_4": "aññassa buddhassa uppatti nivāritāva hoti. Parinibbānato paṭṭhāya yāva sāsapamattāpi",
  "atk-s0401a14:24_5": "dhātu tiṭṭhati, tāva pacchāti na veditabbaṁ. Dhātūsu hi ṭhitāsu buddhā ṭhitāva honti.",
  "atk-s0401a14:24_6": "Tasmā etthantare aññassa buddhassa uppatti nivāritāva hoti. Dhātuparinibbāne pana",
  "atk-s0401a14:24_7": "jāte aññassa buddhassa uppatti na nivāritā.",
  "atk-s0401a14:25_0": "Kasmā pana apubbaṁ acarimaṁ na uppajjantīti? Anacchariyattā. Buddhā hi acchariyamanussā.",
  "atk-s0401a14:25_1": "Yathāha – “ekapuggalo, bhikkhave, loke uppajjamāno uppajjati acchariyamanusso. Katamo",
  "atk-s0401a14:25_2": "ekapuggalo? Tathāgato arahaṁ sammāsambuddho”ti. Yadi ca dve vā cattāro vā aṭṭha vā",
  "atk-s0401a14:25_3": "soḷasa vā ekato uppajjeyyuṁ, anacchariyā bhaveyyuṁ. Ekasmiñhi vihāre dvinnaṁ cetiyānampi",
  "atk-s0401a14:25_4": "lābhasakkāro uḷārā na honti, bhikkhūpi bahutāya anacchariyā jātā, evaṁ buddhāpi bhaveyyuṁ.",
  "atk-s0401a14:25_5": "Tasmā na uppajjanti.",
  "atk-s0401a14:26_0": "Desanāya ca visesābhāvato. Yañhi satipaṭṭhānādikaṁ dhammaṁ eko deseti, aññena uppajjitvāpi",
  "atk-s0401a14:26_1": "sova dhammo desetabbo siyā. Tato anacchariyo siyā. Ekasmiṁ pana dhammaṁ desente desanāpi acchariyāva hoti.",
  "atk-s0401a14:27_0": "Vivādabhāvato ca. Bahūsu ca buddhesu uppannesu bahūnaṁ ācariyānaṁ antevāsikā viya",
  "atk-s0401a14:27_1": "“amhākaṁ buddho pāsādiko, amhākaṁ buddho madhurassaro lābhī puññavā”ti vivadeyyuṁ,",
  "atk-s0401a14:27_2": "tasmāpi evaṁ na uppajjanti.",
  "atk-s0401a14:28": "Apicetaṁ kāraṇaṁ milindaraññā puṭṭhena nāgasenattherena vitthāritameva. Vuttañhi tattha –",
  "atk-s0401a14:29_0": "“Bhante, nāgasena, bhāsitampi hetaṁ bhagavatā – ‘aṭṭhānametaṁ, bhikkhave, anavakāso,",
  "atk-s0401a14:29_1": "yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ,",
  "atk-s0401a14:29_2": "netaṁ ṭhānaṁ vijjatī’ti. Desentā ca, bhante nāgasena, sabbepi tathāgatā sattatiṁsa",
  "atk-s0401a14:29_3": "bodhipakkhiyadhamme desenti, kathayamānā ca cattāri ariyasaccāni kathenti, sikkhāpentā",
  "atk-s0401a14:29_4": "ca tīsu sikkhāsu sikkhāpenti, anusāsamānā ca appamādapaṭipattiyaṁ anusāsanti. Yadi,",
  "atk-s0401a14:29_5": "bhante nāgasena, sabbesampi tathāgatānaṁ eko uddeso ekā kathā ekā sikkhā ekā anusiṭṭhi,",
  "atk-s0401a14:29_6": "kena kāraṇena dve tathāgatā ekakkhaṇe na uppajjanti. Ekenapi tāva buddhuppādena ayaṁ",
  "atk-s0401a14:29_7": "loko obhāsajāto, yadi dutiyopi buddho bhaveyya, dvinnaṁ pabhāya ayaṁ loko bhiyyosomattāya",
  "atk-s0401a14:29_8": "obhāsajāto bhaveyya. Ovadamānā ca dve tathāgatā sukhaṁ ovadeyyuṁ, anusāsamānā ca",
  "atk-s0401a14:29_9": "sukhaṁ anusāseyyuṁ. Tattha me kāraṇaṁ desehi, yathāhaṁ nissaṁsayo bhaveyyanti”.",
  "atk-s0401a14:30_0": "“Ayaṁ, mahārāja, dasasahassī lokadhātu ekabuddhadhāraṇī, ekasseva tathāgatassa guṇaṁ",
  "atk-s0401a14:30_1": "dhāreti. Yadi dutiyo buddho uppajjeyya, nāyaṁ dasasahassī lokadhātu dhāreyya, caleyya",
  "atk-s0401a14:30_2": "kampeyya nameyya onameyya vinameyya vikireyya vidhameyya viddhaṁseyya, na ṭhānamupagaccheyya.",
  "atk-s0401a14:31_0": "“Yathā, mahārāja, nāvā ekapurisasandhāraṇī bhaveyya. Ekasmiṁ purise abhirūḷhe sā",
  "atk-s0401a14:31_1": "nāvā samupādikā bhaveyya. Atha dutiyo puriso āgaccheyya tādiso āyunā vaṇṇena vayena",
  "atk-s0401a14:31_2": "pamāṇena kisathūlena sabbaṅgapaccaṅgena, so taṁ nāvaṁ abhiruheyya. Api nu sā, mahārāja,",
  "atk-s0401a14:31_3": "nāvā dvinnampi dhāreyyāti? Na hi, bhante, caleyya kampeyya nameyya onameyya vinameyya",
  "atk-s0401a14:31_4": "vikireyya vidhameyya viddhaṁseyya, na ṭhānamupagaccheyya, osīdeyya udaketi. Evameva",
  "atk-s0401a14:31_5": "kho, mahārāja, ayaṁ dasasahassī lokadhātu ekabuddhadhāraṇī, ekasseva tathāgatassa",
  "atk-s0401a14:31_6": "guṇaṁ dhāreti, yadi dutiyo buddho uppajjeyya, nāyaṁ dasasahassī lokadhātu dhāreyya,",
  "atk-s0401a14:31_7": "caleyya…pe… na ṭhānamupagaccheyya.",
  "atk-s0401a14:32_0": "“Yathā vā pana, mahārāja, puriso yāvadatthaṁ bhojanaṁ bhuñjeyya chādentaṁ yāva kaṇṭhamabhipūrayitvā.",
  "atk-s0401a14:32_1": "So dhāto pīṇito paripuṇṇo nirantaro tandikato anonamitadaṇḍajāto punadeva tattakaṁ",
  "atk-s0401a14:32_2": "bhojanaṁ bhuñjeyya. Api nu kho so, mahārāja, puriso sukhito bhaveyyāti? Na hi, bhante,",
  "atk-s0401a14:32_3": "sakiṁbhuttova mareyyāti. Evameva kho, mahārāja, ayaṁ dasasahassī lokadhātu ekabuddhadhāraṇī…pe…",
  "atk-s0401a14:32_4": "na ṭhānamupagaccheyyāti.",
  "atk-s0401a14:33_0": "“Kiṁ nu kho, bhante nāgasena, atidhammabhārena pathavi calatīti? Idha, mahārāja,",
  "atk-s0401a14:33_1": "dve sakaṭā ratanaparipūritā bhaveyyuṁ yāva mukhasamā. Ekasmā sakaṭato ratanaṁ gahetvā",
  "atk-s0401a14:33_2": "ekasmiṁ sakaṭe ākireyyuṁ, api nu taṁ, mahārāja, sakaṭaṁ dvinnampi sakaṭānaṁ ratanaṁ",
  "atk-s0401a14:33_3": "dhāreyyāti? Na hi, bhante, nābhipi tassa phaleyya, arāpi tassa bhijjeyyuṁ, nemīpi",
  "atk-s0401a14:33_4": "tassa opateyyuṁ, akkhopi tassa bhijjeyyāti. Kiṁ nu kho, mahārāja, atiratanabhārena",
  "atk-s0401a14:33_5": "sakaṭaṁ bhijjatīti ? Āma, bhanteti. Evameva kho, mahārāja, atidhammabhārena pathavī calatīti.",
  "atk-s0401a14:34_0": "“Api ca, mahārāja, imaṁ kāraṇaṁ buddhabalaparidīpanāya osāritaṁ. Aññampi tattha abhirūpaṁ",
  "atk-s0401a14:34_1": "kāraṇaṁ suṇohi, yena kāraṇena dve sammāsambuddhā ekakkhaṇe na uppajjanti. Yadi, mahārāja,",
  "atk-s0401a14:34_2": "dve sammāsambuddhā ekakkhaṇe uppajjeyyuṁ, parisāya vivādo uppajjeyya, ‘tumhākaṁ buddho,",
  "atk-s0401a14:34_3": "amhākaṁ buddho’ti ubhatopakkhajātā bhaveyyuṁ. Yathā, mahārāja, dvinnaṁ balavāmaccānaṁ",
  "atk-s0401a14:34_4": "parisāya vivādo uppajjati, ‘tumhākaṁ amacco amhākaṁ amacco’ti ubhatopakkhajātā honti.",
  "atk-s0401a14:34_5": "Evameva kho, mahārāja, yadi dve sammāsambuddhā ekakkhaṇe uppajjeyyuṁ, parisāya vivādo",
  "atk-s0401a14:34_6": "uppajjeyya, ‘tumhākaṁ buddho, amhākaṁ buddho’ti ubhatopakkhajātā bhaveyyuṁ. Idaṁ",
  "atk-s0401a14:34_7": "paṭhamaṁ kāraṇaṁ suṇohi, yena kāraṇena dve sammāsambuddhā ekakkhaṇe na uppajjanti.",
  "atk-s0401a14:35_0": "“Aparampi, mahārāja, uttariṁ kāraṇaṁ suṇohi, yena kāraṇena dve sammāsambuddhā ekakkhaṇe",
  "atk-s0401a14:35_1": "na uppajjanti. Yadi, mahārāja, dve sammāsambuddhā ekakkhaṇe uppajjeyyuṁ, aggo buddhoti",
  "atk-s0401a14:35_2": "yaṁ vacanaṁ, taṁ micchā bhaveyya. Jeṭṭho buddhoti…pe… seṭṭho buddhoti. Visiṭṭho buddhoti,",
  "atk-s0401a14:35_3": "uttamo buddhoti, pavaro buddhoti, asamo buddhoti, asamasamo buddhoti, appaṭisamo",
  "atk-s0401a14:35_4": "buddhoti, appaṭibhāgo buddhoti, appaṭipuggalo buddhoti yaṁ vacanaṁ, taṁ micchā bhaveyya.",
  "atk-s0401a14:35_5": "Imampi kho tvaṁ, mahārāja, kāraṇaṁ atthato sampaṭiccha, yena kāraṇena dve sammāsambuddhā",
  "atk-s0401a14:35_6": "ekakkhaṇe na uppajjanti.",
  "atk-s0401a14:36_0": "“Apica, mahārāja, buddhānaṁ bhagavantānaṁ sabhāvapakatikā esā, yaṁ ekoyeva buddho",
  "atk-s0401a14:36_1": "loke uppajjati. Kasmā? Kāraṇamahantattā sabbaññubuddhaguṇānaṁ. Aññampi, mahārāja,",
  "atk-s0401a14:36_2": "yaṁ mahantaṁ hoti, taṁ ekaṁyeva hoti. Pathavī, mahārāja, mahantī, sā ekāyeva. Sāgaro",
  "atk-s0401a14:36_3": "mahanto, so ekoyeva. Sineru girirāja mahanto, so ekoyeva. Ākāso mahanto, so ekoyeva.",
  "atk-s0401a14:36_4": "Sakko mahanto, so ekoyeva. Brahmā mahanto, so ekoyeva. Tathāgato arahaṁ sammāsambuddho",
  "atk-s0401a14:36_5": "mahanto, so ekoyeva. Yattha te uppajjanti, tattha aññesaṁ okāso na hoti. Tasmā tathāgato",
  "atk-s0401a14:36_6": "arahaṁ sammāsambuddho ekoyeva loke uppajjatīti. Sukathito, bhante nāgasena, pañho",
  "atk-s0401a14:36_7": "opammehi kāraṇehī”ti.",
  "atk-s0401a14:37_0": "Ekissālokadhātuyāti ekasmiṁ cakkavāḷe. Heṭṭhā imināva padena dasa cakkavāḷasahassāni",
  "atk-s0401a14:37_1": "gahitāni, tānipi ekacakkavāḷeneva paricchindituṁ vaṭṭanti. Buddhā hi uppajjamānā",
  "atk-s0401a14:37_2": "imasmiṁyeva cakkavāḷe uppajjanti, uppajjanaṭṭhāne pana vārite ito aññesu cakkavāḷesu",
  "atk-s0401a14:37_3": "na uppajjantīti vāritameva hoti.",
  "atk-s0401a14:38": "Paṭhamavaggavaṇṇanā.",
  "atk-s0401a14:39": "15. Aṭṭhānapāḷi",
  "atk-s0401a14:40": "(15) 2. Aṭṭhānapāḷi-dutiyavaggavaṇṇanā",
  "atk-s0401a14:41_0": "278.Apubbaṁacarimanti ettha cakkaratanapātubhāvato pubbe pubbaṁ, tasseva antaradhānato",
  "atk-s0401a14:41_1": "pacchā carimaṁ. Tattha dvidhā cakkaratanassa antaradhānaṁ hoti cakkavattino kālakiriyāya",
  "atk-s0401a14:41_2": "vā pabbajjāya vā. Antaradhāyamānañca pana taṁ kālakiriyato vā pabbajjato vā sattame",
  "atk-s0401a14:41_3": "divase antaradhāyati, tato paraṁ cakkavattino pātubhāvo avārito.",
  "atk-s0401a14:42_0": "Kasmā pana ekacakkavāḷe dve cakkavattino na uppajjantīti? Vivādupacchedato, acchariyabhāvato,",
  "atk-s0401a14:42_1": "cakkaratanassa mahānubhāvato ca. Dvīsu hi uppajjantesu “amhākaṁ rājā mahanto, amhākaṁ",
  "atk-s0401a14:42_2": "rājā mahanto”ti vivādo uppajjeyya, “ekasmiṁ dīpe cakkavattī, ekasmiṁ dīpe cakkavattī”ti",
  "atk-s0401a14:42_3": "ca anacchariyo bhaveyya. Yo cāyaṁ cakkaratanassa dvisahassadīpaparivāresu catūsu",
  "atk-s0401a14:42_4": "mahādīpesu issariyānuppadānasamattho mahānubhāvo, sopi parihāyetha. Iti vivādupacchedato",
  "atk-s0401a14:42_5": "acchariyabhāvato cakkaratanassa mahānubhāvato ca na ekacakkavāḷe dve uppajjanti.",
  "atk-s0401a14:43": "279.Yaṁ itthī arahaṁ assa sammāsambuddhoti ettha tiṭṭhatu tāva sabbaññuguṇe nibbattetvā lokanittharaṇasamattho buddhabhāvo, paṇidhānamattampi itthiyā na sampajjati.",
  "atk-s0401a14:44": "“Manussattaṁ liṅgasampatti, hetu satthāradassanaṁ;",
  "atk-s0401a14:45": "Pabbajjā guṇasampatti, adhikāro ca chandatā;",
  "atk-s0401a14:46": "Aṭṭha dhammasamodhānā, abhinīhāro samijjhatī”ti. –",
  "atk-s0401a14:47_0": "Imāni hi paṇidhānasampattikāraṇāni. Iti paṇidhānampi sampādetuṁ asamatthāya itthiyā",
  "atk-s0401a14:47_1": "kuto buddhabhāvoti. “Aṭṭhānametaṁ, bhikkhave, anavakāso, yaṁ itthī arahaṁ assa sammāsambuddho”ti",
  "atk-s0401a14:47_2": "vuttaṁ. Sabbākāraparipūrova puññussayo sabbākāraparipūrameva attabhāvaṁ nibbattetīti",
  "atk-s0401a14:47_3": "purisova arahaṁ hoti sammāsambuddho, na itthī.",
  "atk-s0401a14:48_0": "280.Rājā assa cakkavattītiādīsupi yasmā itthiyā kosohitavatthaguyhatādīnaṁ abhāvena",
  "atk-s0401a14:48_1": "lakkhaṇāni na paripūranti, itthiratanābhāvena sattaratanasamaṅgitā na sampajjati,",
  "atk-s0401a14:48_2": "sabbamanussehi ca adhiko attabhāvo na hoti. Tasmā “aṭṭhānametaṁ, bhikkhave, anavakāso",
  "atk-s0401a14:48_3": "yaṁ itthī rājā assa cakkavattī”ti vuttaṁ.",
  "atk-s0401a14:49": "281. Yasmā ca sakkattādīni tīṇi ṭhānāni uttamāni, itthiliṅgañca hīnaṁ, tasmā cassā sakkattādīnipi paṭisiddhāni.",
  "atk-s0401a14:50_0": "Nanu ca yathā itthiliṅgaṁ, evaṁ purisaliṅgampi brahmaloke natthi. Tasmā “yaṁ puriso",
  "atk-s0401a14:50_1": "brahmattaṁ kāreyya, ṭhānametaṁ vijjatī”tipi na vattabbaṁ siyāti. No na vattabbaṁ.",
  "atk-s0401a14:50_2": "Kasmā? Idha purisassa tattha nibbattanato. Brahmattanti hi mahābrahmattaṁ adhippetaṁ.",
  "atk-s0401a14:50_3": "Itthī ca idha jhānaṁ bhāvetvā kālaṁ katvā brahmapārisajjānaṁ sahabyataṁ upapajjati,",
  "atk-s0401a14:50_4": "na mahābrahmānaṁ. Puriso pana tattha nuppajjatīti na vattabbo. Samānepi cettha ubhayaliṅgābhāve",
  "atk-s0401a14:50_5": "purisasaṇṭhānāva brahmāno, na itthisaṇṭhānā. Tasmā suvuttamevetaṁ.",
  "atk-s0401a14:51_0": "284.Kāyaduccaritassātiādīsu yathā nimbabījakosātakibījādīni madhuraṁ phalaṁ na nibbattenti,",
  "atk-s0401a14:51_1": "asātaṁ amadhurameva nibbattenti, evaṁ kāyaduccaritādīni madhuraṁ vipākaṁ na nibbattenti,",
  "atk-s0401a14:51_2": "amadhurameva nibbattenti. Yathā ca ucchubījasālibījādīni madhuraṁ sādurasameva phalaṁ",
  "atk-s0401a14:51_3": "nibbattenti, na asātaṁ kaṭukaṁ. Evaṁ kāyasucaritādīni madhurameva vipākaṁ nibbattenti,",
  "atk-s0401a14:51_4": "na amadhuraṁ. Vuttampi cetaṁ –",
  "atk-s0401a14:52": "“Yādisaṁ vapate bījaṁ, tādisaṁ harate phalaṁ;",
  "atk-s0401a14:53": "Kalyāṇakārī kalyāṇaṁ, pāpakārī ca pāpaka”nti. ;",
  "atk-s0401a14:54": "Tasmā “aṭṭhānametaṁ, bhikkhave, anavakāso, yaṁ kāyaduccaritassā”tiādi vuttaṁ.",
  "atk-s0401a14:55_0": "290-295.Kāyaduccaritasamaṅgītiādīsu samaṅgīti pañcavidhā samaṅgitā – āyūhanasamaṅgitā,",
  "atk-s0401a14:55_1": "cetanāsamaṅgitā, kammasamaṅgitā, vipākasamaṅgitā, upaṭṭhānasamaṅgitāti. Tattha kusalākusalakammāyūhanakkhaṇe",
  "atk-s0401a14:55_2": "āyūhanasamaṅgitāti vuccati. Tathā cetanāsamaṅgitā. Yāva pana sattā arahattaṁ na pāpuṇanti,",
  "atk-s0401a14:55_3": "tāva sabbepi sattā pubbe upacitacetanāya samaṅgitāya cetanāsamaṅginoti vuccanti.",
  "atk-s0401a14:55_4": "Esā cetanāsamaṅgitā. Yāva arahattaṁ na pāpuṇanti, tāva sabbepi sattā pubbe upacitaṁ",
  "atk-s0401a14:55_5": "vipākārahaṁ kammaṁ sandhāya “kammasamaṅgino”ti vuccanti. Esā kammasamaṅgitā. Vipākasamaṅgitā",
  "atk-s0401a14:55_6": "vipākakkhaṇeyeva veditabbā. Yāva pana sattā arahattaṁ na pāpuṇanti, tāva tesaṁ tato",
  "atk-s0401a14:55_7": "tato cavitvā niraye uppajjamānānaṁ aggijālālohakumbhiādīhi upaṭṭhānākārehi nirayo,",
  "atk-s0401a14:55_8": "gabbhaseyyakattaṁ āpajjamānānaṁ mātukucchi, devesu uppajjamānānaṁ kapparukkhavimānādīhi",
  "atk-s0401a14:55_9": "upaṭṭhānākārehi devalokoti evaṁ upapattinimittaṁ upaṭṭhāti. Iti nesaṁ iminā upapattinimittaupaṭṭhānena",
  "atk-s0401a14:55_10": "aparimuttatā upaṭṭhānasamaṅgitā nāma. Sā calati, sesā niccalā. Niraye hi upaṭṭhitepi",
  "atk-s0401a14:55_11": "devaloko upaṭṭhāti, devaloke upaṭṭhitepi nirayo upaṭṭhāti, manussaloke upaṭṭhitepi",
  "atk-s0401a14:55_12": "tiracchānayoni upaṭṭhāti, tiracchānayoniyā ca upaṭṭhitāyapi manussaloko upaṭṭhātiyeva.",
  "atk-s0401a14:56_0": "Tatridaṁ vatthu – soṇagiripāde kira acelavihāre soṇatthero nāma eko dhammakathiko.",
  "atk-s0401a14:56_1": "Tassa pitā sunakhavājiko nāma ahosi, thero taṁ paṭibāhantopi saṁvare ṭhapetuṁ asakkonto",
  "atk-s0401a14:56_2": "“mā nassi varāko”ti mahallakakāle akāmakaṁ naṁ pabbājesi. Tassa gilānaseyyāya nipannassa",
  "atk-s0401a14:56_3": "nirayo upaṭṭhāsi. Soṇagiripādato mahantā sunakhā āgantvā khāditukāmā viya samparivāresuṁ.",
  "atk-s0401a14:56_4": "So mahābhayabhīto “vārehi, tāta soṇa, vārehi, tāta soṇā”ti āha. Kiṁ mahātherāti?",
  "atk-s0401a14:56_5": "Na passasi, tātāti taṁ pavattiṁ ācikkhi. Soṇatthero “kathañhi nāma mādisassa pitā",
  "atk-s0401a14:56_6": "niraye nibbattissati, patiṭṭhāssa bhavissāmī”ti sāmaṇerehi nānāpupphāni āharāpetvā",
  "atk-s0401a14:56_7": "cetiyaṅgaṇabodhiyaṅgaṇesu talasantharaṇapūjaṁ āsanapūjañca kāretvā pitaraṁ mañcakena",
  "atk-s0401a14:56_8": "cetiyaṅgaṇaṁ haritvā mañce nisīdāpetvā “ayaṁ, mahāthera, pūjā tumhākaṁ atthāya katā,",
  "atk-s0401a14:56_9": "‘ayaṁ me bhagavā duggatapaṇṇākāro’ti vatvā bhagavantaṁ vanditvā cittaṁ pasādehī”ti",
  "atk-s0401a14:56_10": "āha. Sā mahāthero pūjaṁ disvā tathā karonto cittaṁ pasādesi. Tāvadevassa devaloko",
  "atk-s0401a14:56_11": "upaṭṭhāsi. Nandanavana-cittalatāvana-missakavana-phārusakavana-vimānāni ceva devanāṭakāni",
  "atk-s0401a14:56_12": "ca parivāretvā ṭhitāni viya ahesuṁ. So “apetha, soṇa, apetha, soṇā”ti theraṁ āha.",
  "atk-s0401a14:56_13": "Kimidaṁ, mahātherāti? Etā te mātaro āgacchantīti. Thero “saggo upaṭṭhito mahātherassā”ti",
  "atk-s0401a14:56_14": "cintesi. Evaṁ upaṭṭhānasamaṅgitā calatīti veditabbā. Etāsu samaṅgitāsu idha āyūhanacetanākamma-samaṅgitāvasena",
  "atk-s0401a14:56_15": "“kāyaduccaritasamaṅgī”tiādi vuttaṁ.",
  "atk-s0401a14:57_0": "Tattha eke ācariyā “yasmiṁ khaṇe kammaṁ āyūhati, tasmiṁyeva khaṇe tassa saggo vārito”ti",
  "atk-s0401a14:57_1": "vadanti. Apare pana “āyūhitakammaṁ nāma vipākavāraṁ labhantampi atthi alabhantampi.",
  "atk-s0401a14:57_2": "Tattha yadā kammaṁ vipākavāraṁ labhati, tasmiṁyeva kāle tassa saggo vārito”ti vadanti.",
  "atk-s0401a14:57_3": "Sesaṁ sabbattha uttānatthamevāti.",
  "atk-s0401a14:58": "Aṭṭhānapāḷivaṇṇanā niṭṭhitā."
}