{
  "anya-e0702n3:0": "3. Suvaṇṇabhūmisāsanavaṁsakathāmaggo",
  "anya-e0702n3:1": "3. Idāni yathāṭhapitamātikāvasena suvaṇṇabhūmi raṭṭhe sāsanavaṁsakathāmaggassa vatthuṁ okāso anuppattho, tasmā suvaṇṇabhūmiraṭṭhasāsanavaṁsakathāmaggaṁ ārabhissāmi.",
  "anya-e0702n3:2_0": "Tattha suvaṇṇabhūmīti tīsu rāmaññaraṭṭhesu ekassa nāmaṁ. Tīṇihi rāmaññaraṭṭhāni honti",
  "anya-e0702n3:2_1": "haṁsāvatīmuttimasuvaṇṇabhūmivasena ekadesena sabbampi rāmaññaraṭṭhaṁ gahetabbaṁ.",
  "anya-e0702n3:2_2": "Tattha pana ukkalāpajanapade tapussabhallike ādiṁ katvā bhagavato abhisambujjhitvā",
  "anya-e0702n3:2_3": "sattasattāhesu atikkantesuyeva āsāḷhimāsassa juṇhapakkhapañcamadivasato paṭṭhāya",
  "anya-e0702n3:2_4": "rāmaññaraṭṭhe sāsanaṁ patiṭṭhati.",
  "anya-e0702n3:3": "Idaṁ rāmaññaraṭṭhe paṭhamaṁ sāsanassa patiṭṭhānaṁ.",
  "anya-e0702n3:4_0": "Bhagavato abhisambuddhakālato pubbeyeva aparaṇṇakaraṭṭhe subhinnanagare tissarañño",
  "anya-e0702n3:4_1": "kāle ekassa amaccassa tisso jayo cāti dveputtā ahesuṁ. Te gihibhāve saṁvegaṁ labhitvā",
  "anya-e0702n3:4_2": "mahāsamuddassa samīpe gajjagirimhi nāma pabbate itthusipabbaṁ pabbajitvā nisīdisuṁ.",
  "anya-e0702n3:4_3": "Tadā nāgiyā vijjādharo santavaṁ katvā dve aṇḍāni vijāyitvā sā nāgī lajjāya tāni vijahitvā gacchi.",
  "anya-e0702n3:5_0": "Tadā jeṭṭho tissakumāro tāni labhitvā kaniṭṭhena saddhiṁ vibhajitvā ekaṁ ekassa santike",
  "anya-e0702n3:5_1": "ṭhapesi. Kāle atikkante tehi aṇḍehi dve manussā vijāyiṁsu. Te dasa vassavaye sampatte",
  "anya-e0702n3:5_2": "kaniṭṭhassa aṇḍato vijāyanadaharo kālaṁ katvā majjhimadese mithilanagare gavaṁpati",
  "anya-e0702n3:5_3": "nāma kumāro upajji. So sattavassikakāle buddhassa bhagavato santike niyyādetvā pabbājetvā",
  "anya-e0702n3:5_4": "acireneva arahā ahosi.",
  "anya-e0702n3:6_0": "Jeṭṭhassa pana aṇḍato vijāyanadaharo dvādasavassikakāle sakko devānamindo āgantvā",
  "anya-e0702n3:6_1": "rāmaññaraṭṭhe sudhammapuraṁ nāma nagaraṁ māpetvā sīharājāti nāmena tattha rajjaṁ",
  "anya-e0702n3:6_2": "kārāpesi. Silālone pana sirimāsokoti nāmenāti vuttaṁ. Gavaṁpatitthero ca attanā mātaraṁ",
  "anya-e0702n3:6_3": "daṭṭhukāmo mithilanagarato āgantuṁ ārabhi. Tadā dibbacakkhunā mātuyā kālaṅkatabhāvaṁ",
  "anya-e0702n3:6_4": "ñatvā idāni me mātā kuhiṁ uppajjatīti āvajjanto bāhullena nesādakevaṭṭānaṁ nivāsanaṭṭhānabhūte",
  "anya-e0702n3:6_5": "dese uppajjatīti ñatvā sacāhaṁ gantvā na ovādeyyaṁ, mātā me apāyagamaniyaṁ apuññaṁ",
  "anya-e0702n3:6_6": "vicinitvā catūsu apāyesu uppajjeyyāti cintetvā bhagavantaṁ yācitvā rāmaññaraṭṭhaṁ",
  "anya-e0702n3:6_7": "vehāsamaggena āgacchi. Rāmaññaraṭṭhe sudhammaparaṁ patvā attano bhātunā sīharājena",
  "anya-e0702n3:6_8": "saddhiṁ raṭṭhavāsīnaṁ dhammaṁ desetvā pañcasu sīlesu patiṭṭhāpesi.",
  "anya-e0702n3:7_0": "Atha sīharājā āha, lokesu bhante tvamasi aggataro puggaloti. Na mahārāja ahaṁ aggataro,",
  "anya-e0702n3:7_1": "tīsu pana bhavesu sabbesaṁ sattānaṁ makuṭasaṅkāso gotamo nāma mayhaṁ satthā atthi,",
  "anya-e0702n3:7_2": "idāni majjhimadesaṁ rājagahaṁ paṭivasatīti. Evaṁ pana bhante sati tumhākaṁ ācariyaṁ",
  "anya-e0702n3:7_3": "mayaṁ daṭṭhuṁ arahāma vā no vāti pucchi. Gavaṁpatittheroca āma mahārāja arahatha",
  "anya-e0702n3:7_4": "bhagavantaṁ daṭṭhuṁ, ahaṁ yācitvā āgacchāmīti vatvā bhagavantaṁ yāci. Bhagavā ca",
  "anya-e0702n3:7_5": "abhisambujjhitvā aṭṭhame vasse saddhiṁ anekasatabhikkhūhi rāmaññaraṭṭhe sukhammapuraṁ",
  "anya-e0702n3:7_6": "ākāsena āgamāsi. Rājavaṁse pañcahi bhikkhusatehi āgamāsīti vuttaṁ. Silālekhane pana",
  "anya-e0702n3:7_7": "vīsatisahassamattehi bhikkhūhīti vuttaṁ. Ettha ca yasmā bhagavā saparisoyeva āgacchi,",
  "anya-e0702n3:7_8": "na ekakoti ettakameva icchitabbaṁ, tasmā nānā vādataṁ paṭicca cittassākulitā na uppādetabbāti.",
  "anya-e0702n3:8_0": "Atha āgantvā ratanamaṇḍape nisīditvā sarājikānaṁ raṭṭhavāsīnaṁ amatarasaṁ adāsi.",
  "anya-e0702n3:8_1": "Tīsu saraṇesu pañcasu ca sīlesu patiṭṭhāpesi. Atha bhagavā dassanatthāya āgatānaṁ",
  "anya-e0702n3:8_2": "channaṁ tāpasānaṁ cha kesadhātuyo pūjanatthāya adāsi. Tato pacchāsattatiṁsavassāni",
  "anya-e0702n3:8_3": "pūretvā parinibbānakālepi bhagavato adhiṭṭhānānurūpena citakaṭṭhānato tettiṁsa dante",
  "anya-e0702n3:8_4": "gahetvā gavaṁpatitthero sudhammapuraṁ ānetvā sīharañño datvā tettiṁsacetiyāni patiṭṭhāpesi.",
  "anya-e0702n3:8_5": "Evaṁ bhagavato parinibbānato aṭṭhameyeva vasse gavaṁpatitthero rāmañña raṭṭhe sudhammapure",
  "anya-e0702n3:8_6": "sāsanaṁ patiṭṭhāpesi.",
  "anya-e0702n3:9": "Idaṁ rāmaññaraṭṭhe dutiyaṁ sāsanassa patiṭṭhānaṁ.",
  "anya-e0702n3:10_0": "Bhagavato parinibbutapañcatiṁsādhikānaṁ dvinnaṁ satānaṁ uparisuvaṇṇabhūmiṁ nāma rāmaññaraṭṭhaṁ",
  "anya-e0702n3:10_1": "āgantvā soṇatthero uttarattherocāti dve therā pañcavaggakammārahehi bhikkhūhi saddhiṁ",
  "anya-e0702n3:10_2": "sāsanaṁ patiṭṭhāpesuṁ. Te ca therā mahāmoggaliputtatissattherassa saddhivihārikāti",
  "anya-e0702n3:10_3": "aṭṭhakathāyaṁ āgatā.",
  "anya-e0702n3:11_0": "Tapussabhallike gavaṁpatittherañca paṭicca sāsanaṁ tāva patiṭṭhahi. Tañca na sabbena",
  "anya-e0702n3:11_1": "sabbaṁ ogāhetvā ye ye pana saddhā pasannā, te te attano icchāvaseneva sāsanaṁ pasīdiṁsu.",
  "anya-e0702n3:11_2": "Pacchā pana soṇuttarattherā mahussāhena ācariya āṇattiyā sāsanassa patiṭṭhāpanatthāya",
  "anya-e0702n3:11_3": "ussukkaṁ āpannā patiṭṭhāpesuṁ. Tena aṭṭhakathāyaṁ etaṁ raṭṭhaṁ gantvā ettha sāsanaṁ",
  "anya-e0702n3:11_4": "patiṭṭhāpehīti kāritapaccayavasena āṇattivibhattivasenaca vuttaṁ.",
  "anya-e0702n3:12_0": "Tadā pana suvaṇṇabhūmiraṭṭhe sudhammapure sirimāsoko nāma rājā rajjaṁ kāresi. Tañca",
  "anya-e0702n3:12_1": "sudhammapuraṁ nāma kelāsapabbatamuddhani dakkhiṇāya anudisāya pubbaḍḍhabhāgena pabbatamuddhani",
  "anya-e0702n3:12_2": "aparaḍḍhabhāgena bhūmitale tiṭṭhati. Taṁyeva guḷapācakānaṁ massānaṁ gehasadisāni",
  "anya-e0702n3:12_3": "gehāni yebhuyyena, teneva goḷamittika nāmenāpi vohāriyati. Tassa pana nagarassa mahāsamuddasamīpe",
  "anya-e0702n3:12_4": "ṭhitattā dakayakkhinī sabbadā āgantvā rājagehe jāte jāte kumāre khādi.",
  "anya-e0702n3:13_0": "Soṇuttarattherānaṁ sampattadivasayeva rājagehe ekaṁ puttaṁ vijāyi. Dakayakkhinīca",
  "anya-e0702n3:13_1": "khādissāmīti saha pañcahi yakkhinisatehi āgatā. Taṁ disvā manussā bhāyitvā mahāviravaṁ",
  "anya-e0702n3:13_2": "ravanti. Tadā therā bhayānakaṁ sīhasīsavasena ekasīsasarīradvayasambandhasaṇṭhānaṁ",
  "anya-e0702n3:13_3": "manusīharūpaṁ māpetvā dassetvā taṁ yakkhiniṁ saparisaṁ palāpesuṁ.",
  "anya-e0702n3:14_0": "Therā ca puna yakkhiniyā anāgamanatthāya parittaṁ akaṁsutasmiñca samāgame āgatānaṁ",
  "anya-e0702n3:14_1": "manussānaṁ brahmajālasuttaṁ adesayyuṁ . Saṭṭhimattasahassā sotāpannādiparāyanā ahesuṁ.",
  "anya-e0702n3:14_2": "Kuladārakānaṁ aḍḍhuḍḍhāni sahassāni pabbajiṁsu. Kuladhītānaṁ pana dighaḍḍhasahassaṁ.",
  "anya-e0702n3:14_3": "Rājakumārānaṁ pañcasatādhikasahassamattaṁ pabbajiṁsu. Avasesāpi manussā saraṇe patiṭṭhahiṁsu.",
  "anya-e0702n3:14_4": "Evaṁ so tattha sāsanaṁ patiṭṭhāpesītii. Vuttañca aṭṭhakathāyaṁ,–",
  "anya-e0702n3:15": "Suvaṇṇabhūmiṁ gantvāna, soṇuttarā mahiddhikā;",
  "anya-e0702n3:16": "Pisāce niddhamitvāna, brahmajāle madesisunti.",
  "anya-e0702n3:17_0": "Tato paṭṭhāya rājakumārānaṁ soṇuttaranāmehiyeva nāmaṁ akaṁsu. Avasesadvārakānampi",
  "anya-e0702n3:17_1": "rakkhasabhayato vimocanatthaṁ tālapattabhujapattesu therehi māpitaṁ manusīharūpaṁ",
  "anya-e0702n3:17_2": "dassetvā matthake ṭhapesuṁ. Manussāca silāmayaṁ manusīharūpaṁ katvā sudhammapurassa",
  "anya-e0702n3:17_3": "esanne padese ṭhapesuṁ. Taṁ yāvajjatanā atthīti. Iccevaṁ bhagavato parinibbānato",
  "anya-e0702n3:17_4": "pañcatiṁsādhike dvivassasate sampatte soṇuttarattherā āgantvā sāsanaṁ patiṭṭhāpetvā",
  "anya-e0702n3:17_5": "sāsanaṁ patiṭṭhāpetvā anuggahaṁ akaṁsūti.",
  "anya-e0702n3:18": "Idaṁ rāmaññaraṭṭhe tatiyaṁ sāsanassa patiṭṭhānaṁ.",
  "anya-e0702n3:19_0": "Tato pacchā chasatādhike sahasse sampatte pubbe vuttehi tīhi kāraṇehi sāsanassa uppattiṭṭhānabhūtaṁ",
  "anya-e0702n3:19_1": "rāmaññaraṭṭhaṁ dāmarikacorabhayena pajjararogabhayena sāsanapaccatthikabhayenacāti",
  "anya-e0702n3:19_2": "tīhi bhayehi ākulitaṁ ahosi. Tadā ca tattha sāsanaṁ dubbalaṁ ahosi, yathā udake mande",
  "anya-e0702n3:19_3": "tatrajātaṁ uppalaṁ uppalaṁ dubbalanti. Tattha bhikkhūpi sāsanaṁ yathā kāmaṁ pūretuṁ na sakkā.",
  "anya-e0702n3:20_0": "Sūriyakumārassa nāma manoharirañño pana kāle sāsanaṁ ativiya dubbalaṁ ahosi. Jinacakke",
  "anya-e0702n3:20_1": "ekachasatādhike vassasahasse sampatte kaliyugeca ekūnavīsatādhike catuvassasate sampatte",
  "anya-e0702n3:20_2": "arimaddananagare anuruddhā nāma rājā tato saha piṭakena bhikkhusaṅghaṁ ānesi.",
  "anya-e0702n3:21": "Tato pacchā jinacakke navādhike sattasate sahasse ca sampatte laṅkādīpe sirisaṅghabodhiparakkamabāhumahārājā sāsanaṁ sodhesi.",
  "anya-e0702n3:22": "Tato channaṁ vassānaṁ upari kaliyuge dvattiṁsādhike pañcasate sampatte uttarājīvo nāma thero sāsane pākaṭo ahosi.",
  "anya-e0702n3:23_0": "So pana rāmaññaraṭṭhavāsino ariyāvaṁsattherassa saddhivihāriko. Ariyāvaṁsatthero",
  "anya-e0702n3:23_1": "pana kappuṅganagaravāsino mahākāḷattherassa saddhivihāriko. Mahākāḷatthero pana sudhammapuravāsino",
  "anya-e0702n3:23_2": "prānadassittherassa saddhivihāriko. Ayaṁ pana uttarājīvachappadattherānaṁ vaṁsadīpanatthaṁ vuttā.",
  "anya-e0702n3:24_0": "So pana prānadassitthero lokiyābhiññāyo labhitvā niccaṁ abhiṇhaṁ pātova magadharaṭṭhe",
  "anya-e0702n3:24_1": "uruvelanigame mahābodhiṁ gantvā mahābodhiyaṅgaṇaṁ sammajjitvā puna āgantvā sudhammapure",
  "anya-e0702n3:24_2": "piṇḍāya cari. Idaṁ therassa nibaddhavattuṁ. Ayañca attho sudhammapurato magadharaṭṭhaṁ",
  "anya-e0702n3:24_3": "gantvā uruvelanigame vāṇijakammaṁ karontā tadākāraṁ passitvā paccāgamanakāle sudhammapura",
  "anya-e0702n3:24_4": "vāsīnaṁ kathesuṁ, tasmā viññāyati.",
  "anya-e0702n3:25_0": "Tasmiñca kāle uttarājīvatthero paripuṇṇavīsativassena chappadena nāma sāmaṇerena",
  "anya-e0702n3:25_1": "saddhiṁ sīhaḷadīpaṁ gacchi. Sīhaḷadīpavāsino ca bhikkhū mayaṁ mahāmahindattherassa",
  "anya-e0702n3:25_2": "vaṁsikā bhavāma, tumhepi soṇuttarattherānaṁ vaṁsikā bhavatha, tasmā mayaṁ ekavaṁsikā",
  "anya-e0702n3:25_3": "bhavāma samāna vādikāti vatvā chappadasāmaṇerassa upasampadakammaṁ akaṁsu. Tato pacchā",
  "anya-e0702n3:25_4": "cetiya vandanādīni kammāni niṭṭhāpetvā uttarājīvatthero saddhiṁ bhikkhusaṅkhena arimaddananagaraṁ paccāgamāhi.",
  "anya-e0702n3:26_0": "Chappadassa pana etadahosi,- sacāhaṁ ācariyena saha jambudīpaṁ gaccheyyaṁ, bahūhi",
  "anya-e0702n3:26_1": "ñātibalibodhehi pariyattuggahaṇe antarāyo bhaveyya, tena hi sīhaḷadīpeyeva vasitvā",
  "anya-e0702n3:26_2": "pariyattimuggahetvā paccāgamissāmīti.",
  "anya-e0702n3:27_0": "Tato ācariyassa okāsaṁ yācitvā sīhaḷadīpeyeva paṭivasi. Sīhaḷadīpe vasitvā yāva laddhattherasammutikā",
  "anya-e0702n3:27_1": "pariyattiṁ pariyāpuṇitvā puna jambudīpaṁ paccāgantukāmo ahosi. Atha tassa etadahosi,–",
  "anya-e0702n3:27_2": "ahaṁ ekakova gacchanto sace mama ācariyo natthi, sacepi jambudīpavāsinā bhikkhusaṅghena",
  "anya-e0702n3:27_3": "saddhiṁ vinayakammaṁ kātuṁ na iccheyyaṁ, evaṁ sati visuṁ kammaṁ kātuṁ na sakkūṇeyyaṁ,",
  "anya-e0702n3:27_4": "tasmā piṭakadharehi catūhi therehi saddhiṁ gacceyyaṁ, iccetaṁ kusalanti.",
  "anya-e0702n3:28_0": "Evaṁ pana cintetvā tāmalittigāmavāsinā sivalittherena kambojarañño puttabhūtena tāmalindattherena",
  "anya-e0702n3:28_1": "kiñcipuravāsinā ānandattherena rāhulattherenacāti imehi catūhi therehi saddhiṁ nāvāya",
  "anya-e0702n3:28_2": "paccāgacchi. Te ca therā piṭakadharā ahesuṁ dakkhā thāmasampannā ca. Tesu visesato",
  "anya-e0702n3:28_3": "rāhulatthero thāmasampanno. Kusimanagaraṁ sampattakāle upakaṭṭhavassūpagamanakālo",
  "anya-e0702n3:28_4": "hutvā arimaddananagare ācariyassa santikaṁ asampāpuṇitvā kusimanagarayeva vassaṁ",
  "anya-e0702n3:28_5": "upagamiṁsu. Tesaṁ vassūpagamanavihāravatthu ārāmapākāro ca kusimanagarassa dakkhiṇadisāsāge yāvajjatanā atthi.",
  "anya-e0702n3:29_0": "Vassaṁvuṭṭhakāle pana mahāpavāraṇāya pavāretvā te pañca therā arimaddananagaraṁ agamaṁsu.",
  "anya-e0702n3:29_1": "Uttarājīvattheroca arimaddananagara vāsīhi bhikkhūhi visuṁ hutvā saṅghakammāni akāsi.",
  "anya-e0702n3:29_2": "Kiñcāpi cettha uttarājīvattherādayo sīhaḷadīpato paccāgantvā arimaddananagare vasitvā",
  "anya-e0702n3:29_3": "sāsanaṁ anuggahesuṁ, rāmaññaraṭṭhe pana jātattā pubbe ca tattha nivāsattā idha dassitāti daṭṭhabbā.",
  "anya-e0702n3:30_0": "Tasmiñca kāle dalanagare padīpajeyyagāme jāto sāriputto nāma mahallakassamaṇero eko",
  "anya-e0702n3:30_1": "arimaddananagaraṁ gantvā ānandattherassa santike upasampajjitvā pariyatti pariyapuṇi.",
  "anya-e0702n3:30_2": "So bahussuto ahosi dakkho thāmasampanno ca. Tamatthaṁ sutvā narapaticaññisūrājā cintesi,-",
  "anya-e0702n3:30_3": "saceso aṅgapaccaṅgasampanno bhaveyya, ācariyaṁ katvā ṭhapessāmi anuggahessāmīti.",
  "anya-e0702n3:30_4": "Rājā evaṁ cintetvā rājapurise pesetvā vīmaṁsāpesi. Rājapurisā ca tassa chinnapādaṅguṭṭhaggataṁ",
  "anya-e0702n3:30_5": "passitvā tamatthaṁ rañño ārocesuṁ. Rājā taṁ sutvā evaṁ vikalaṅgapaccaṅgo bhaveyya,",
  "anya-e0702n3:30_6": "padhānācariyaṭṭhāne ṭhapetuṁ na yuttoti katvā padhānācariyabhāvaṁ na akāsi. Pūjāsakkā",
  "anya-e0702n3:30_7": "ramatteneva anuggahaṁ akāsi. Ekasmiñca kāle dhammavilāsoti lañchaṁ datvā rāmaññaraṭṭhe",
  "anya-e0702n3:30_8": "sāsanaṁ sodhetvā parisuddhaṁ karohīti rāmaññaraṭṭhaṁ pesesi.",
  "anya-e0702n3:31_0": "Soca rāmaññaraṭṭhaṁ gantvā dalanagare bahunaṁ bhikkhūnaṁ dhamma vinayaṁ vācetvā sāsanaṁ",
  "anya-e0702n3:31_1": "paggahesi. Tattha ca rāmaññamanussā tassa dhammavilāsattherassa sissānusissā sīhaḷabhikkhu",
  "anya-e0702n3:31_2": "gaṇāti vohāranti. Iccevaṁ sīhaḷadīpikassa ānandattherassa sissaṁ dhammavilāsaṁ paṭicca",
  "anya-e0702n3:31_3": "rāmaññaraṭṭhe sīhaḷadīpato sāsanassa āgatamaggoti.",
  "anya-e0702n3:32": "Idaṁ rāmaññaraṭṭhe catutthaṁ sāsanassa patiṭṭhānaṁ.",
  "anya-e0702n3:33_0": "Tasmiñca kāle muttimanagare aggamahesiyā ācariyā buddhavaṁsattheramahānāgattherā",
  "anya-e0702n3:33_1": "sīhaḷadīpaṁ gantvā mahāhāravāsigaṇavaṁsabhūtānaṁ bhikkhūnaṁ santike puna sikkhaṁ",
  "anya-e0702n3:33_2": "gaṇhitvā muttimanagaraṁ paccāgantvā muttimanagaravāsīti bhikkhūhi visuṁ hutvā saṅghakammāni",
  "anya-e0702n3:33_3": "katvā sāsanaṁ paggahesuṁ. Teca there paṭicca rāmaññaraṭṭhe puna sīhaḷadīpato sāsanaṁ āgatanti.",
  "anya-e0702n3:34": "Idaṁ rāmaññaraṭṭhe pañcamaṁ sāsanassa patiṭṭhānaṁ.",
  "anya-e0702n3:35_0": "Tato pacchāca muttimanagare setibhindassa rañño mātuyā ācariyo medhaṅkaro nāma thero",
  "anya-e0702n3:35_1": "sīhaḷadīpaṁ gantvā sīhaḷadīpe araññavāsīnaṁ mahātherānaṁ santike puna sikkhaṁ gahetvā",
  "anya-e0702n3:35_2": "pariyattiṁ pariyāpuṇitvā suvaṇṇarajatamaye tipusīsacchanne setibhindassa rañño mātuyā",
  "anya-e0702n3:35_3": "kārāvite vihāre nisiditvā sāsanaṁ anuggahesi. Lokadīpakasārañca nāma ganthaṁ akāsi.",
  "anya-e0702n3:35_4": "Athāparimpi muttimanagareyeva suvaṇṇasobhaṇo nāma thero sīhaḷadīpaṁ gantvā mahāvihāravāsigaṇavaṁsabhūtānaṁ",
  "anya-e0702n3:35_5": "therānaṁ santike puna sikkhaṁ gahetvā muttimanagarameva paccāgacchi.",
  "anya-e0702n3:36_0": "So pana thero araññeyeva vasi. Dhutaṅgadharo ca ahosi appiccho santuṭṭho lajjī kukkuccako",
  "anya-e0702n3:36_1": "sikkhā kāmo dakkho thāmasampanno ca. Sīhaḷadīpe kalambumhi nāma jātassare udakukkhepasīmāyaṁ",
  "anya-e0702n3:36_2": "atirekapañcavaggena vanaratanaṁ nāma saṅgharājaṁ upajjhāyaṁ katvā rāhulabhaddaṁ nāma",
  "anya-e0702n3:36_3": "vijayabāhurañño ācariyabhūtaṁ theraṁ kammavācācariyaṁ katvā upasampajji. Soca thero",
  "anya-e0702n3:36_4": "punāgantvā muttimanagareyeva vasitvā gaṇaṁ vaḍḍhetvā sāsanaṁ anuggahesi. Ete ca dve",
  "anya-e0702n3:36_5": "there paṭicca rāmaññaraṭṭhe sīhaḷadīpato sāsanaṁ āgataṁ.",
  "anya-e0702n3:37": "Idaṁ rāmaññaraṭṭhe chaṭṭhaṁ sāsanassa patiṭṭhānaṁ.",
  "anya-e0702n3:38_0": "Tato pacchā sāsanavasena dvivassādhike dvisahasse kaliyugato ekāsītike sampatte haṁsāvatīnagare",
  "anya-e0702n3:38_1": "siriparamamahādhammarājāti laddhanāmo dhammacetiyarājā kusimamaṇḍale haṁsāvatīmaṇḍale",
  "anya-e0702n3:38_2": "muttimamaṇḍale ca raṭṭhavāsino sapajaṁviya dhammena samena rakkhitvā rajjaṁ kāresi.",
  "anya-e0702n3:38_3": "So ca rājā tīsu piṭakesu catūsu ca vedesu byākaraṇacchandālaṅkārādīsu ca cheko sikkhitanānāsippo",
  "anya-e0702n3:38_4": "nānābhāsāsu ca pasuto saddhāsīlādiguṇopeto kumudakundasaradacandikāsamānasitapajapatibhūto",
  "anya-e0702n3:38_5": "ca sāsane ca atippasanno ahosi.",
  "anya-e0702n3:39_0": "Ekasmiṁ kāle so cintesi, bhagavato sāsanaṁ nāma pabbajjaupasampadatāvena sambandhaṁ,",
  "anya-e0702n3:39_1": "upasampadabhāvo ca sīmaparisavatthu ñattikammavācāsampattīhi sambandhoti. Evañca",
  "anya-e0702n3:39_2": "pana cintetvā sīmavinicchayaṁ tassaṁ vaṇṇanaṁ vinayasaṅgahaṁ tassaṁvaṇṇanaṁ sīmālaṅkāra",
  "anya-e0702n3:39_3": "sīmasaṅgahañca saddato atthato ca punappunaṁ upaparikkhitvā aññamaññaṁ saṁsanditvā",
  "anya-e0702n3:39_4": "pubbāparaṁ tulayitvā bhagavato adhippāyo īdiso ganthakārānaṁ adhippāyo īdisoti passitvā",
  "anya-e0702n3:39_5": "amhākaṁ rāmaññaraṭṭhe baddhanadīsamuddajātessarādayo sīmāyo bahukāpi samānā ayaṁ",
  "anya-e0702n3:39_6": "parisuddhāti vavatthapetuṁ dukkaraṁ, evaṁ sati sīmaparisāparisuddhā bhavituṁ dukkarāti paṭibhāti.",
  "anya-e0702n3:40": "Tato pacchā rāmaññaraṭṭhe tipiṭakadharabyattappaṭibalattherehi mantetvā rañño paṭibhānānurūpaṁ sīmaparisā parisuddhā bhavituṁ dukkarāti therā vinicchaniṁsu.",
  "anya-e0702n3:41_0": "Atha rājā evampi cintesi,– ahovata sammāsambuddhassa sāsanaṁ pañcavassasahassāni",
  "anya-e0702n3:41_1": "patiṭṭhatissatīti ganthesu vuttopi samāno abhisambuddhato catusaṭṭhādhikadvisahassamatteneva",
  "anya-e0702n3:41_2": "kālena sāsane malaṁ hutvā upasampadakamme kaṅkhāṭṭhānaṁ tāva uppajji, kathaṁ pana",
  "anya-e0702n3:41_3": "pañcavassasahassāni sāsanassa patiṭṭhānaṁ bhavissatīti. Evaṁ dhammasaṁvegaṁ uppādetvā",
  "anya-e0702n3:41_4": "punāpi evaṁ cintesi,- evaṁ ettakaṁ sāsane malaṁ dissamānopi samāno upasampadakamme",
  "anya-e0702n3:41_5": "kaṅkhāṭṭhānaṁ dissamānopi samāno parisuddhatthāya anārabhitvā mādiso appossukko majjhatto",
  "anya-e0702n3:41_6": "nisīdituṁ ayutto, evañhi sati bhagavati saddho pasannomhīti vattabbataṁ anāpajjeyyaṁ,",
  "anya-e0702n3:41_7": "tasmā sāsanaṁ nimmalaṁ kātuṁ ārabhissāmīti.",
  "anya-e0702n3:42_0": "Kuto nukho dāni sāsanaṁ āharitvā thiraṁ patiṭṭhā peyyanti āvajjanto evaṁ cintesi,-",
  "anya-e0702n3:42_1": "bhagavato kira parinibbānato chattiṁsādhike dvisate sampatte mahāmoggali puttatissatthero",
  "anya-e0702n3:42_2": "mahāmahindattheraṁ pesetvā sīhaḷadīpe sāsanaṁ patiṭṭhāpesi, tadā devānaṁ piyatissarājā",
  "anya-e0702n3:42_3": "mahāvihāraṁ kārāpetvā adāsi, sāsanavarañca ekāsitādhikāni dvivassasatāni vimalaṁ",
  "anya-e0702n3:42_4": "hutvā patiṭṭhahi, bhikkhusaṅghopi mahāvihāra vāsigaṇavasena ekatova aṭṭhāsi, tato",
  "anya-e0702n3:42_5": "pacchā abhayagirivāsije tavanavāsivasena dvedhā hutvā bhijji, jinacakke aṭṭhasattasatādhike",
  "anya-e0702n3:42_6": "sahasse sampatte sirisaṅghabodhiparakkamabāhumahārājā udumbaragirivāsi mahākassapattherappamukhaṁ",
  "anya-e0702n3:42_7": "mahāvihāra vāsigaṇaṁ anuggahetvā yathāvutte dvegaṇe visodhesi, sāsanaṁ nimmalaṁ akāsi,",
  "anya-e0702n3:42_8": "tato pacchā vijayabāhuparakkamabāhurājūnaṁ dvinnaṁ kālepi sāsanaṁ nimmalaṁ hutvāyeva",
  "anya-e0702n3:42_9": "aṭṭhāsi, teneva byattappaṭibalabhikkhū āyācitvā sīhaḷadīpaṁ gantvā puna sikkhaṁ gaṇhā",
  "anya-e0702n3:42_10": "pessāmi, tesaṁ pana paramparavasena pavattānaṁ bhikkhūnaṁ vasena amhākaṁ rāmaññaraṭṭhe",
  "anya-e0702n3:42_11": "sāsanaṁ nimmalaṁ hutvā patiṭṭhahissatīti. Evaṁ pana cintetvā moggalānattheraṁ somattherañca",
  "anya-e0702n3:42_12": "sīhaḷadīpaṁ gamanatthāya yāci. Therāca sāsanappaṭiyattakammamidanti manasikaritvā paṭiññaṁ akaṁsu.",
  "anya-e0702n3:43_0": "Rājā ca dāṭhādhātupūjanatthāya bhikkhusaṅghassa pūjanatthāya bhūvanekabāhurañño paṇṇākāratthāya",
  "anya-e0702n3:43_1": "deyyadhammapaṇṇākāravatthūni paṭiyādetvā citradūtaṁ rāmadūtanti ime dve amacce dvīsu",
  "anya-e0702n3:43_2": "nāvāsu nāyakaṭṭhāne ṭhapetvā kaliyuge sattatiṁsādhike aṭṭhavassasate sampatte māghamāsassa",
  "anya-e0702n3:43_3": "puṇṇamito ekādasamiyaṁ sūravāre citradūtaṁ saddhiṁ moggalānattherappamukhehi bhikkhūhi",
  "anya-e0702n3:43_4": "ekāya nāvāya gamāpesi. Phagguṇamāsassa aṭṭhamiyaṁ sīhaḷadīpe kalambutitthaṁ pāyāsi.",
  "anya-e0702n3:44_0": "Rāmadūtaṁ pana tasmiṁyeva vasse māghamāsassa puṇṇamito dvādasamiyaṁ candavāre saddhiṁ",
  "anya-e0702n3:44_1": "somattherappamukhehi bhikkhūhi ekāya nāvāya gamāpesi. Ujukaṁ pana vātaṁ alabhitvā",
  "anya-e0702n3:44_2": "citramāsassa juṇhapakkhanavamiyaṁ sīhaḷadīpe valligāmaṁ pāyāsi.",
  "anya-e0702n3:45_0": "Tato pacchā tepi dve amaccā dvīsu nāvāsu ābhatāni dātabbapaṇṇākāravatthūni sandesapaṇṇāni",
  "anya-e0702n3:45_1": "ca bhūvanekabāhurañño bhikkhūsaṅghassa ca adāsi. Raññā pesitabhikkhūnañca sandesapaṇṇe",
  "anya-e0702n3:45_2": "kathitaniyāmeneva kalyāṇiyaṁ nāma nadiyaṁ udakukkhepasīmāyaṁ sāmaṇerabhūmiyaṁ patiṭṭhāpetvā",
  "anya-e0702n3:45_3": "puna upasampadakammaṁ akaṁsu.",
  "anya-e0702n3:46_0": "Upasampajjitvā ca bhūvanekabāhurājā nānāppakāre bhikkhūnaṁ sāruppe parikkhāre datvā",
  "anya-e0702n3:46_1": "idaṁ pana āmisadānaṁ yāva jīvitapariyosānāyeva paribhuñjitabbaṁ bhavissati, nāmalañchaṁ",
  "anya-e0702n3:46_2": "pana na jīrissatīti katvā rāmadūtassa nāvāya pakhānabhūtassa somattherassa sirisaṅghabodhisāmīti",
  "anya-e0702n3:46_3": "nāmaṁ adāsi. Avasesānaṁ pana dasannaṁ therānaṁ kittisirimeghasāmi parakkamabāhusāmi",
  "anya-e0702n3:46_4": "buddhaghosasāmi sīhaḷadīpavisuddhasāmi guṇaratanadharasāmī jinālaṅkārasāmi ratanamālisāmi",
  "anya-e0702n3:46_5": "saddhammatejasāmi dhammarāmasāmi bhūvanekabāhusāmīti nāmāni adāsi.",
  "anya-e0702n3:47_0": "Citradūtassa nāvāya pakhānabhūtassa moggalānattherassa dhammakittilokagarusāmīti",
  "anya-e0702n3:47_1": "nāmaṁ adāsi. Avasesānaṁ pana sirivanaratanasāmi maṅgalattherassāmi kalyāṇatissassāmi",
  "anya-e0702n3:47_2": "candagirisāmi siridantadhātusāmi vanavāsitissasāmi ratanalaṅkārasāmi mahādevasāmi",
  "anya-e0702n3:47_3": "udumbaragirisāmi cūḷābhayatissasāmīti nāmāni adāsi. Bāvīsatiyā pana pacchā samaṇānaṁ",
  "anya-e0702n3:47_4": "nāmaṁ na adāsi. Abhinavasikkhaṁ pana sabbesaṁyeva adāsi.",
  "anya-e0702n3:48_0": "Tato pacchā cetiyapūjanādīni katvā taṁtaṁkiccaṁ nipphādetvā puna āgamaṁsu. Bhūvanekabāhurājā",
  "anya-e0702n3:48_1": "citradūtaṁ evamāha, rāmādhipatirañño paṇṇākāraṁ paṭidātuṁ icchāmi, paṭidūtañca pesetuṁ",
  "anya-e0702n3:48_2": "tāva tvaṁ āgamehīti. Evaṁ pana vatvā pacchā āgamanakāle caṇḍavātabhayena mahāsamuddamajjhe",
  "anya-e0702n3:48_3": "nāvā avagacchati. Tena sīhaḷaraññā pesitanāvāya sabbe sannipatitvā āruhitvā āgacchantā",
  "anya-e0702n3:48_4": "tīṇi divasāni atikkamitvā puna caṇḍavātabhayena agambhīraṭṭhāne silāya ghaṭṭetvā",
  "anya-e0702n3:48_5": "laggitvā gantuṁ asakkuṇitvā ekaṁ uḷumpaṁ bandhitvā jaṅgheneva agamaṁsu. Sīhaḷarañño",
  "anya-e0702n3:48_6": "ca dūto paṇṇākāraṁ datvā paccāgamāsi. Bhikkhūsu ca bhikkhū antarāmaggeyeva maccu",
  "anya-e0702n3:48_7": "ādāya gacchati. Aho aniccā vata saṅkhārāti. Honti cettha,–",
  "anya-e0702n3:49": "Imesaṁ pana āraddhaṁ, na kiccaṁ yāva niṭṭhitaṁ;",
  "anya-e0702n3:50": "Na tāva ādiyissanti, maccu natthi āpekkhanā.",
  "anya-e0702n3:51": "Nikkāruṇiko hi esa, balakkārena ādiya;",
  "anya-e0702n3:52": "Rodamānaṁva ñātīnaṁ anicchantaṁva gacchatīti.",
  "anya-e0702n3:53_0": "Rāmādhipatirājāca tesaṁ bhikkhūnaṁ pattakāle haṁsāvatīnagarassa pacchimasmiṁ disābhāge",
  "anya-e0702n3:53_1": "narasūrena nāma amaccena paribhutte gāmakhette pāḷiaṭṭhakathāḷīkādayo punappunaṁ",
  "anya-e0702n3:53_2": "passitvā upaparikkhitvā sīmasamūhanasīmasammutikammāni kārapesi. Sīhaḷadīpe bhagavatā",
  "anya-e0702n3:53_3": "nhāyitapubbāya kalyāṇiyā nāma nadiyaṁ udakukkhepasīmaṁ katvā tattha mahāvihāravāsīnaṁ",
  "anya-e0702n3:53_4": "bhikkhūnaṁ santike upaladdhaupasampadabhāvehi bhikkhūhi katattā kalyāṇīsīmāti samaññaṁ",
  "anya-e0702n3:53_5": "akāsi. Iccevaṁ rāmādhipatirājā pattalaṅke bhikkhū nissāya sāsanaṁ suṭṭhu patiṭṭhitaṁ",
  "anya-e0702n3:53_6": "akāsi. Kaliyugassa aṭṭhatiṁsādhikaaṭṭhavassasatakālato yāva ekacattālīsādhikaaṭṭhavassasatā",
  "anya-e0702n3:53_7": "tesaṁ bhikkhūnaṁ vaṁse asītimattā gaṇapāmokkhattherā ahesuṁ. Tesaṁ sissajātāni pana",
  "anya-e0702n3:53_8": "chabbisādhikāni dvisatāni catusahassāni dasasahassāni ahesuṁ. Evaṁ bhagavato sāsanaṁ",
  "anya-e0702n3:53_9": "rāmaññaraṭṭhe vuḍḍhiṁ rāmaññaraṭṭhe vuḍḍhiṁ virūḷiṁ vepullamāpajjiti.",
  "anya-e0702n3:54": "Idaṁ rāmaññaraṭṭhe sattamaṁ sāsanassa patiṭṭhānaṁ.",
  "anya-e0702n3:55_0": "Yadā pana arimaddananagare anuruddho nāma rājā sudhammapuraṁ sarājikaṁ abhibhavitvā",
  "anya-e0702n3:55_1": "viddhaṁsi, tadā rāmaññaraṭṭhaṁ rājasuññaṁ hutvā patiṭṭhahi. Rāmaññaraṭṭhe muttimanagare",
  "anya-e0702n3:55_2": "soṇuttaravaṁso eko gaṇo, sivalivaṁso eko, tāmalindavaṁso eko, ānandavaṁso eko, buddhavaṁso",
  "anya-e0702n3:55_3": "eko, mahānāgavaṁso ekoti chaggaṇā visuṁ visuṁ hutvā aṭṭhaṁsu nānāsaṁvāsakā nānānikāyā.",
  "anya-e0702n3:56_0": "Dhammacetiyaraññā pana kārāpitasāsanampi abhijjamānaṁ hutvā aṭṭhāsi. Samānasaṁvāso",
  "anya-e0702n3:56_1": "ekanikāyoyeva ahosi. Haṁsāvatīmuttimasuvasena tīṇipi rāmaññaraṭṭhāni sunāparanta",
  "anya-e0702n3:56_2": "saṅkhātena ekābaddhāni hutvā tiṭṭhanti. Pubbeca marammaraṭṭhindarājūnaṁ āṇāpavattanaṭṭhānāni",
  "anya-e0702n3:56_3": "ahesuṁ . Tasmā marammaraṭṭhato ekacce bhikkhū rāmaññaraṭṭhaṁ gantvā kalyāṇīsīmāyaṁ",
  "anya-e0702n3:56_4": "puna sikkhaṁ gaṇhiṁsu. Dhammacetiyaraññākārāvitasāsanaṁ sakalaṁ marammaraṭṭhampi",
  "anya-e0702n3:56_5": "byāpetvā ogāhetvā tiṭṭhati.",
  "anya-e0702n3:57_0": "Rāmaññaraṭṭhe soṇuttarattherānaṁ sāsanaṁ patiṭṭhāpitakālato paṭṭhāya yāva sudhammapure",
  "anya-e0702n3:57_1": "manohariraññā arahantānaṁ saṁvijjamānatā veditabbā. Tato pacchā pana uttarā jīvāriyāvaṁsamahākāḷaprānadassittherānaṁ",
  "anya-e0702n3:57_2": "kāle lokiyajjhānābhiññālābhiyoyeva saṁvijjaṁsūti. Adhunā pana tīsupi rāmaññaraṭṭhesu",
  "anya-e0702n3:57_3": "dhammacetiyaraññā kārāvitasāsanaṁyeva tiṭṭhati. Etthaca hetuphalasambandhavasena",
  "anya-e0702n3:57_4": "ādiantavasene ca sāsanavaṁsaṁ paññāya tulayitvā āditova dassitehi tīhi nayehi yathāpaveṇī",
  "anya-e0702n3:57_5": "ghaṭṭiyati, tathā gaṇheyyāti. Ayañca sāsanavaṁso lajjipesalasikkhākāmānaṁyeva vasena",
  "anya-e0702n3:57_6": "vutto, nālajjīnaṁ vasenāti daṭṭhabbo.",
  "anya-e0702n3:58_0": "Tāya ca theraparamparāya muttimanagaravāsimedhaṅkaratthero lokadīpakasāraṁ nāma ganthaṁ",
  "anya-e0702n3:58_1": "akāsi. Haṁsāvatīnagaravāsī pana ānandatthero madhusāratthadīpaniṁ nāma abhidhammaṭīkāya",
  "anya-e0702n3:58_2": "saṁvaṇṇanaṁ, haṁsāvatīnagaravāsīyeva dhammabuddhatthero kavissāraṁ nāma chandovaṇṇanaṁ,",
  "anya-e0702n3:58_3": "haṁsāvatīnagaravāsīyeva saddhammālaṅkāratthero paṭṭhānasāradīpaniṁ nāma pakaraṇaṁ,",
  "anya-e0702n3:58_4": "tatheva aññataro thero apheggusāraṁ nāma ganthaṁ akāsi. Evaṁ anekappakārānaṁ ganthakārānaṁ",
  "anya-e0702n3:58_5": "mahātherānaṁ vasanaṭṭhānaṁ hutvā sāsanaṁ ogāhetvā virūḷaṭṭhānaṁahosīti.",
  "anya-e0702n3:59": "Iti sāsanavaṁse suvaṇṇabhūmisāsanavaṁsakathāmaggā nāma",
  "anya-e0702n3:60": "Tatiyo paricchedo."
}