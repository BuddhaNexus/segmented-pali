{
  "sn4.1:0.1": "Saṁyutta Nikāya 4.1 ",
  "sn4.1:0.2": "1. Paṭhamavagga ",
  "sn4.1:0.3": "Tapokammasutta ",
  "sn4.1:1.1": "Evaṁ me sutaṁ—",
  "sn4.1:1.2": "ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhamūle paṭhamābhisambuddho. ",
  "sn4.1:1.3": "Atha kho bhagavato rahogatassa paṭisallīnassa evaṁ cetaso parivitakko udapādi: ",
  "sn4.1:1.4": "“mutto vatamhi tāya dukkarakārikāya. ",
  "sn4.1:1.5": "Sādhu mutto vatamhi tāya anatthasaṁhitāya dukkarakārikāya. ",
  "sn4.1:1.6": "Sādhu vatamhi mutto bodhiṁ samajjhagan”ti. ",
  "sn4.1:2.1": "Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.1:3.1": "“Tapokammā apakkamma, ",
  "sn4.1:3.2": "ye na sujjhanti māṇavā; ",
  "sn4.1:3.3": "Asuddho maññasi suddho, ",
  "sn4.1:3.4": "suddhimaggā aparaddho”ti. ",
  "sn4.1:4.1": "Atha kho bhagavā “māro ayaṁ pāpimā” iti viditvā māraṁ pāpimantaṁ gāthāhi ajjhabhāsi: ",
  "sn4.1:5.1": "“Anatthasaṁhitaṁ ñatvā, ",
  "sn4.1:5.2": "yaṁ kiñci amaraṁ tapaṁ; ",
  "sn4.1:5.3": "Sabbaṁ natthāvahaṁ hoti, ",
  "sn4.1:5.4": "phiyārittaṁva dhammani. ",
  "sn4.1:6.1": "Sīlaṁ samādhi paññañca, ",
  "sn4.1:6.2": "Maggaṁ bodhāya bhāvayaṁ; ",
  "sn4.1:6.3": "Pattosmi paramaṁ suddhiṁ, ",
  "sn4.1:6.4": "Nihato tvamasi antakā”ti. ",
  "sn4.1:7.1": "Atha kho māro pāpimā “jānāti maṁ bhagavā, jānāti maṁ sugato”ti, dukkhī dummano tatthevantaradhāyīti. ",
  "sn4.2:0.1": "Saṁyutta Nikāya 4.2 ",
  "sn4.2:0.2": "1. Paṭhamavagga ",
  "sn4.2:0.3": "Hatthirājavaṇṇasutta ",
  "sn4.2:1.1": "Evaṁ me sutaṁ—",
  "sn4.2:1.2": "ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhamūle paṭhamābhisambuddho. ",
  "sn4.2:1.3": "Tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati. ",
  "sn4.2:1.4": "Atha kho māro pāpimā bhagavato bhayaṁ chambhitattaṁ lomahaṁsaṁ uppādetukāmo mahantaṁ hatthirājavaṇṇaṁ abhinimminitvā yena bhagavā tenupasaṅkami. ",
  "sn4.2:1.5": "Seyyathāpi nāma mahāariṭṭhako maṇi; ",
  "sn4.2:1.6": "evamassa sīsaṁ hoti. ",
  "sn4.2:1.7": "Seyyathāpi nāma suddhaṁ rūpiyaṁ; ",
  "sn4.2:1.8": "evamassa dantā honti. ",
  "sn4.2:1.9": "Seyyathāpi nāma mahatī naṅgalīsā; ",
  "sn4.2:1.10": "evamassa soṇḍo hoti. ",
  "sn4.2:1.11": "Atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi: ",
  "sn4.2:2.1": "“Saṁsaraṁ dīghamaddhānaṁ, ",
  "sn4.2:2.2": "Vaṇṇaṁ katvā subhāsubhaṁ; ",
  "sn4.2:2.3": "Alaṁ te tena pāpima, ",
  "sn4.2:2.4": "Nihato tvamasi antakā”ti. ",
  "sn4.2:3.1": "Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. ",
  "sn4.3:0.1": "Saṁyutta Nikāya 4.3 ",
  "sn4.3:0.2": "1. Paṭhamavagga ",
  "sn4.3:0.3": "Subhasutta ",
  "sn4.3:1.1": "Evaṁ me sutaṁ—",
  "sn4.3:1.2": "ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhamūle paṭhamābhisambuddho. ",
  "sn4.3:1.3": "Tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati. ",
  "sn4.3:1.4_0": "Atha kho māro pāpimā, bhagavato bhayaṁ chambhitattaṁ lomahaṁsaṁ uppādetukāmo, yena",
  "sn4.3:1.4_1": "bhagavā tenupasaṅkami; upasaṅkamitvā bhagavato avidūre uccāvacā vaṇṇanibhā upadaṁseti,",
  "sn4.3:1.4_2": "subhā ceva asubhā ca.",
  "sn4.3:1.5": "Atha kho bhagavā “māro ayaṁ pāpimā” iti viditvā māraṁ pāpimantaṁ gāthāhi ajjhabhāsi: ",
  "sn4.3:2.1": "“Saṁsaraṁ dīghamaddhānaṁ, ",
  "sn4.3:2.2": "vaṇṇaṁ katvā subhāsubhaṁ; ",
  "sn4.3:2.3": "Alaṁ te tena pāpima, ",
  "sn4.3:2.4": "nihato tvamasi antaka. ",
  "sn4.3:3.1": "Ye ca kāyena vācāya, ",
  "sn4.3:3.2": "manasā ca susaṁvutā; ",
  "sn4.3:3.3": "Na te māravasānugā, ",
  "sn4.3:3.4": "na te mārassa baddhagū”ti. ",
  "sn4.3:4.1": "Atha kho māro …pe… tatthevantaradhāyīti. ",
  "sn4.4:0.1": "Saṁyutta Nikāya 4.4 ",
  "sn4.4:0.2": "1. Paṭhamavagga ",
  "sn4.4:0.3": "Paṭhamamārapāsasutta ",
  "sn4.4:1.1": "Evaṁ me sutaṁ—",
  "sn4.4:1.2": "ekaṁ samayaṁ bhagavā bārāṇasiyaṁ viharati isipatane migadāye. ",
  "sn4.4:1.3": "Tatra kho bhagavā bhikkhū āmantesi: ",
  "sn4.4:1.4": "“bhikkhavo”ti. ",
  "sn4.4:1.5": "“Bhadante”ti te bhikkhū bhagavato paccassosuṁ. ",
  "sn4.4:1.6": "Bhagavā etadavoca: ",
  "sn4.4:2.1": "“Mayhaṁ kho, bhikkhave, yoniso manasikārā yoniso sammappadhānā anuttarā vimutti anuppattā, anuttarā vimutti sacchikatā. ",
  "sn4.4:2.2": "Tumhepi, bhikkhave, yoniso manasikārā yoniso sammappadhānā anuttaraṁ vimuttiṁ anupāpuṇātha, anuttaraṁ vimuttiṁ sacchikarothā”ti. ",
  "sn4.4:2.3": "Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.4:3.1": "“Baddhosi mārapāsena, ",
  "sn4.4:3.2": "ye dibbā ye ca mānusā; ",
  "sn4.4:3.3": "Mārabandhanabaddhosi, ",
  "sn4.4:3.4": "na me samaṇa mokkhasī”ti. ",
  "sn4.4:4.1": "“Muttāhaṁ mārapāsena, ",
  "sn4.4:4.2": "Ye dibbā ye ca mānusā; ",
  "sn4.4:4.3": "Mārabandhanamuttomhi, ",
  "sn4.4:4.4": "Nihato tvamasi antakā”ti. ",
  "sn4.4:5.1": "Atha kho māro pāpimā …pe… tatthevantaradhāyīti. ",
  "sn4.5:0.1": "Saṁyutta Nikāya 4.5 ",
  "sn4.5:0.2": "1. Paṭhamavagga ",
  "sn4.5:0.3": "Dutiyamārapāsasutta ",
  "sn4.5:1.1": "Ekaṁ samayaṁ bhagavā bārāṇasiyaṁ viharati isipatane migadāye. ",
  "sn4.5:1.2": "Tatra kho bhagavā bhikkhū āmantesi: ",
  "sn4.5:1.3": "“bhikkhavo”ti. ",
  "sn4.5:1.4": "“Bhadante”ti te bhikkhū bhagavato paccassosuṁ. ",
  "sn4.5:1.5": "Bhagavā etadavoca: ",
  "sn4.5:2.1": "“Muttāhaṁ, bhikkhave, sabbapāsehi ye dibbā ye ca mānusā. ",
  "sn4.5:2.2": "Tumhepi, bhikkhave, muttā sabbapāsehi ye dibbā ye ca mānusā. ",
  "sn4.5:2.3": "Caratha, bhikkhave, cārikaṁ bahujanahitāya bahujanasukhāya lokānukampāya atthāya hitāya sukhāya devamanussānaṁ. ",
  "sn4.5:2.4": "Mā ekena dve agamittha. ",
  "sn4.5:2.5": "Desetha, bhikkhave, dhammaṁ ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsetha. ",
  "sn4.5:2.6": "Santi sattā apparajakkhajātikā, assavanatā dhammassa parihāyanti. ",
  "sn4.5:2.7": "Bhavissanti dhammassa aññātāro. ",
  "sn4.5:2.8": "Ahampi, bhikkhave, yena uruvelā senānigamo tenupasaṅkamissāmi dhammadesanāyā”ti. ",
  "sn4.5:2.9": "Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.5:3.1": "“Baddhosi sabbapāsehi, ",
  "sn4.5:3.2": "ye dibbā ye ca mānusā; ",
  "sn4.5:3.3": "Mahābandhanabaddhosi, ",
  "sn4.5:3.4": "na me samaṇa mokkhasī”ti. ",
  "sn4.5:4.1": "“Muttāhaṁ sabbapāsehi, ",
  "sn4.5:4.2": "Ye dibbā ye ca mānusā; ",
  "sn4.5:4.3": "Mahābandhanamuttomhi, ",
  "sn4.5:4.4": "Nihato tvamasi antakā”ti. ",
  "sn4.5:5.1": "Atha kho māro pāpimā …pe… tatthevantaradhāyīti. ",
  "sn4.6:0.1": "Saṁyutta Nikāya 4.6 ",
  "sn4.6:0.2": "1. Paṭhamavagga ",
  "sn4.6:0.3": "Sappasutta ",
  "sn4.6:1.1": "Evaṁ me sutaṁ—",
  "sn4.6:1.2": "ekaṁ samayaṁ bhagavā rājagahe viharati veḷuvane kalandakanivāpe. ",
  "sn4.6:1.3": "Tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati. ",
  "sn4.6:2.1": "Atha kho māro pāpimā bhagavato bhayaṁ chambhitattaṁ lomahaṁsaṁ uppādetukāmo mahantaṁ sapparājavaṇṇaṁ abhinimminitvā yena bhagavā tenupasaṅkami. ",
  "sn4.6:2.2": "Seyyathāpi nāma mahatī ekarukkhikā nāvā; ",
  "sn4.6:2.3": "evamassa kāyo hoti. ",
  "sn4.6:2.4": "Seyyathāpi nāma mahantaṁ soṇḍikākiḷañjaṁ; ",
  "sn4.6:2.5": "evamassa phaṇo hoti. ",
  "sn4.6:2.6": "Seyyathāpi nāma mahatī kosalikā kaṁsapāti; ",
  "sn4.6:2.7": "evamassa akkhīni bhavanti. ",
  "sn4.6:2.8": "Seyyathāpi nāma deve gaḷagaḷāyante vijjullatā niccharanti; ",
  "sn4.6:2.9": "evamassa mukhato jivhā niccharati. ",
  "sn4.6:2.10": "Seyyathāpi nāma kammāragaggariyā dhamamānāya saddo hoti; ",
  "sn4.6:2.11": "evamassa assāsapassāsānaṁ saddo hoti. ",
  "sn4.6:3.1": "Atha kho bhagavā “māro ayaṁ pāpimā” iti viditvā māraṁ pāpimantaṁ gāthāhi ajjhabhāsi: ",
  "sn4.6:4.1": "“Yo suññagehāni sevati, ",
  "sn4.6:4.2": "Seyyā so muni attasaññato; ",
  "sn4.6:4.3": "Vossajja careyya tattha so, ",
  "sn4.6:4.4": "Patirūpañhi tathāvidhassa taṁ. ",
  "sn4.6:5.1": "Carakā bahū bheravā bahū, ",
  "sn4.6:5.2": "Atho ḍaṁsasarīsapā bahū; ",
  "sn4.6:5.3": "Lomampi na tattha iñjaye, ",
  "sn4.6:5.4": "Suññāgāragato mahāmuni. ",
  "sn4.6:6.1": "Nabhaṁ phaleyya pathavī caleyya, ",
  "sn4.6:6.2": "Sabbepi pāṇā uda santaseyyuṁ; ",
  "sn4.6:6.3": "Sallampi ce urasi pakappayeyyuṁ, ",
  "sn4.6:6.4": "Upadhīsu tāṇaṁ na karonti buddhā”ti. ",
  "sn4.6:7.1": "Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. ",
  "sn4.7:0.1": "Saṁyutta Nikāya 4.7 ",
  "sn4.7:0.2": "1. Paṭhamavagga ",
  "sn4.7:0.3": "Supatisutta ",
  "sn4.7:1.1": "Ekaṁ samayaṁ bhagavā rājagahe viharati veḷuvane kalandakanivāpe. ",
  "sn4.7:1.2": "Atha kho bhagavā bahudevarattiṁ abbhokāse caṅkamitvā rattiyā paccūsasamayaṁ pāde pakkhāletvā vihāraṁ pavisitvā ",
  "sn4.7:1.3": "dakkhiṇena passena sīhaseyyaṁ kappesi pāde pādaṁ accādhāya sato sampajāno uṭṭhānasaññaṁ manasi karitvā. ",
  "sn4.7:1.4": "Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.7:2.1": "“Kiṁ soppasi kiṁ nu soppasi, ",
  "sn4.7:2.2": "Kimidaṁ soppasi dubbhago viya; ",
  "sn4.7:2.3": "Suññamagāranti soppasi, ",
  "sn4.7:2.4": "Kimidaṁ soppasi sūriye uggate”ti. ",
  "sn4.7:3.1": "“Yassa jālinī visattikā, ",
  "sn4.7:3.2": "Taṇhā natthi kuhiñci netave; ",
  "sn4.7:3.3": "Sabbūpadhiparikkhayā buddho, ",
  "sn4.7:3.4": "Soppati kiṁ tavettha mārā”ti. ",
  "sn4.7:4.1": "Atha kho māro pāpimā …pe… tatthevantaradhāyīti. ",
  "sn4.8:0.1": "Saṁyutta Nikāya 4.8 ",
  "sn4.8:0.2": "1. Paṭhamavagga ",
  "sn4.8:0.3": "Nandatisutta ",
  "sn4.8:1.1": "Evaṁ me sutaṁ—",
  "sn4.8:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn4.8:1.3": "Atha kho māro pāpimā yena bhagavā tenupasaṅkami; upasaṅkamitvā bhagavato santike imaṁ gāthaṁ abhāsi: ",
  "sn4.8:2.1": "“Nandati puttehi puttimā, ",
  "sn4.8:2.2": "Gomā gobhi tatheva nandati; ",
  "sn4.8:2.3": "Upadhīhi narassa nandanā, ",
  "sn4.8:2.4": "Na hi so nandati yo nirūpadhī”ti. ",
  "sn4.8:3.1": "“Socati puttehi puttimā, ",
  "sn4.8:3.2": "Gomā gobhi tatheva socati; ",
  "sn4.8:3.3": "Upadhīhi narassa socanā, ",
  "sn4.8:3.4": "Na hi so socati yo nirūpadhī”ti. ",
  "sn4.8:4.1": "Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. ",
  "sn4.9:0.1": "Saṁyutta Nikāya 4.9 ",
  "sn4.9:0.2": "1. Paṭhamavagga ",
  "sn4.9:0.3": "Paṭhamaāyusutta ",
  "sn4.9:1.1": "Evaṁ me sutaṁ—",
  "sn4.9:1.2": "ekaṁ samayaṁ bhagavā rājagahe viharati veḷuvane kalandakanivāpe. ",
  "sn4.9:1.3": "Tatra kho bhagavā bhikkhū āmantesi: ",
  "sn4.9:1.4": "“bhikkhavo”ti. ",
  "sn4.9:1.5": "“Bhadante”ti te bhikkhū bhagavato paccassosuṁ. ",
  "sn4.9:1.6": "Bhagavā etadavoca: ",
  "sn4.9:2.1": "“Appamidaṁ, bhikkhave, manussānaṁ āyu. ",
  "sn4.9:2.2": "Gamanīyo samparāyo, kattabbaṁ kusalaṁ, caritabbaṁ brahmacariyaṁ. ",
  "sn4.9:2.3": "Natthi jātassa amaraṇaṁ. ",
  "sn4.9:2.4": "Yo, bhikkhave, ciraṁ jīvati, so vassasataṁ appaṁ vā bhiyyo”ti. ",
  "sn4.9:3.1": "Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.9:4.1": "“Dīghamāyu manussānaṁ, ",
  "sn4.9:4.2": "na naṁ hīḷe suporiso; ",
  "sn4.9:4.3": "Careyya khīramattova, ",
  "sn4.9:4.4": "natthi maccussa āgamo”ti. ",
  "sn4.9:5.1": "“Appamāyu manussānaṁ, ",
  "sn4.9:5.2": "hīḷeyya naṁ suporiso; ",
  "sn4.9:5.3": "Careyyādittasīsova, ",
  "sn4.9:5.4": "natthi maccussa nāgamo”ti. ",
  "sn4.9:6.1": "Atha kho māro …pe… tatthevantaradhāyīti. ",
  "sn4.10:0.1": "Saṁyutta Nikāya 4.10 ",
  "sn4.10:0.2": "1. Paṭhamavagga ",
  "sn4.10:0.3": "Dutiyaāyusutta ",
  "sn4.10:1.1": "Evaṁ me sutaṁ—",
  "sn4.10:1.2": "ekaṁ samayaṁ bhagavā rājagahe viharati veḷuvane kalandakanivāpe. ",
  "sn4.10:1.3": "Tatra kho bhagavā …pe… etadavoca: ",
  "sn4.10:2.1": "“Appamidaṁ, bhikkhave, manussānaṁ āyu. ",
  "sn4.10:2.2": "Gamanīyo samparāyo, kattabbaṁ kusalaṁ, caritabbaṁ brahmacariyaṁ. ",
  "sn4.10:2.3": "Natthi jātassa amaraṇaṁ. ",
  "sn4.10:2.4": "Yo, bhikkhave, ciraṁ jīvati, so vassasataṁ appaṁ vā bhiyyo”ti. ",
  "sn4.10:3.1": "Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.10:4.1": "“Nāccayanti ahorattā, ",
  "sn4.10:4.2": "Jīvitaṁ nūparujjhati; ",
  "sn4.10:4.3": "Āyu anupariyāyati maccānaṁ, ",
  "sn4.10:4.4": "Nemīva rathakubbaran”ti. ",
  "sn4.10:5.1": "“Accayanti ahorattā, ",
  "sn4.10:5.2": "jīvitaṁ uparujjhati; ",
  "sn4.10:5.3": "Āyu khīyati maccānaṁ, ",
  "sn4.10:5.4": "kunnadīnaṁva odakan”ti. ",
  "sn4.10:6.1": "Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. ",
  "sn4.10:6.2": "Paṭhamo vaggo. ",
  "sn4.10:7.0": "Tassuddānaṁ ",
  "sn4.10:7.1": "Tapokammañca nāgo ca, ",
  "sn4.10:7.2": "subhaṁ pāsena te duve; ",
  "sn4.10:7.3": "Sappo supati nandanaṁ, ",
  "sn4.10:7.4": "āyunā apare duveti. ",
  "sn4.11:0.1": "Saṁyutta Nikāya 4.11 ",
  "sn4.11:0.2": "2. Dutiyavagga ",
  "sn4.11:0.3": "Pāsāṇasutta ",
  "sn4.11:1.1": "Ekaṁ samayaṁ bhagavā rājagahe viharati gijjhakūṭe pabbate. ",
  "sn4.11:1.2": "Tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati. ",
  "sn4.11:1.3": "Atha kho māro pāpimā bhagavato bhayaṁ chambhitattaṁ lomahaṁsaṁ uppādetukāmo yena bhagavā tenupasaṅkami; upasaṅkamitvā bhagavato avidūre mahante pāsāṇe padālesi. ",
  "sn4.11:2.1": "Atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi: ",
  "sn4.11:3.1": "“Sacepi kevalaṁ sabbaṁ, ",
  "sn4.11:3.2": "gijjhakūṭaṁ calessasi; ",
  "sn4.11:3.3": "Neva sammāvimuttānaṁ, ",
  "sn4.11:3.4": "buddhānaṁ atthi iñjitan”ti. ",
  "sn4.11:4.1": "Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. ",
  "sn4.12:0.1": "Saṁyutta Nikāya 4.12 ",
  "sn4.12:0.2": "2. Dutiyavagga ",
  "sn4.12:0.3": "Kinnusīhasutta ",
  "sn4.12:1.1": "Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn4.12:1.2": "Tena kho pana samayena bhagavā mahatiyā parisāya parivuto dhammaṁ deseti. ",
  "sn4.12:2.1": "Atha kho mārassa pāpimato etadahosi: ",
  "sn4.12:2.2": "“ayaṁ kho samaṇo gotamo mahatiyā parisāya parivuto dhammaṁ deseti. ",
  "sn4.12:2.3": "Yannūnāhaṁ yena samaṇo gotamo tenupasaṅkameyyaṁ vicakkhukammāyā”ti. ",
  "sn4.12:2.4": "Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.12:3.1": "“Kinnu sīhova nadasi, ",
  "sn4.12:3.2": "parisāyaṁ visārado; ",
  "sn4.12:3.3": "Paṭimallo hi te atthi, ",
  "sn4.12:3.4": "vijitāvī nu maññasī”ti. ",
  "sn4.12:4.1": "“Nadanti ve mahāvīrā, ",
  "sn4.12:4.2": "parisāsu visāradā; ",
  "sn4.12:4.3": "Tathāgatā balappattā, ",
  "sn4.12:4.4": "tiṇṇā loke visattikan”ti. ",
  "sn4.12:5.1": "Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. ",
  "sn4.13:0.1": "Saṁyutta Nikāya 4.13 ",
  "sn4.13:0.2": "2. Dutiyavagga ",
  "sn4.13:0.3": "Sakalikasutta ",
  "sn4.13:1.1": "Evaṁ me sutaṁ—",
  "sn4.13:1.2": "ekaṁ samayaṁ bhagavā rājagahe viharati maddakucchismiṁ migadāye. ",
  "sn4.13:1.3": "Tena kho pana samayena bhagavato pādo sakalikāya khato hoti, ",
  "sn4.13:1.4": "bhusā sudaṁ bhagavato vedanā vattanti sārīrikā dukkhā tibbā kharā kaṭukā asātā amanāpā. ",
  "sn4.13:1.5": "Tā sudaṁ bhagavā sato sampajāno adhivāseti avihaññamāno. ",
  "sn4.13:1.6": "Atha kho bhagavā catugguṇaṁ saṅghāṭiṁ paññapetvā dakkhiṇena passena sīhaseyyaṁ kappesi pāde pādaṁ accādhāya sato sampajāno. ",
  "sn4.13:1.7": "Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.13:2.1": "“Mandiyā nu kho sesi udāhu kāveyyamatto, ",
  "sn4.13:2.2": "Atthā nu te sampacurā na santi; ",
  "sn4.13:2.3": "Eko vivitte sayanāsanamhi, ",
  "sn4.13:2.4": "Niddāmukho kimidaṁ soppase vā”ti. ",
  "sn4.13:3.1": "“Na mandiyā sayāmi nāpi kāveyyamatto, ",
  "sn4.13:3.2": "Atthaṁ sameccāhamapetasoko; ",
  "sn4.13:3.3": "Eko vivitte sayanāsanamhi, ",
  "sn4.13:3.4": "Sayāmahaṁ sabbabhūtānukampī. ",
  "sn4.13:4.1": "Yesampi sallaṁ urasi paviṭṭhaṁ, ",
  "sn4.13:4.2": "Muhuṁ muhuṁ hadayaṁ vedhamānaṁ; ",
  "sn4.13:4.3": "Tepīdha soppaṁ labhare sasallā, ",
  "sn4.13:4.4": "Tasmā ahaṁ na supe vītasallo. ",
  "sn4.13:5.1": "Jaggaṁ na saṅke napi bhemi sottuṁ, ",
  "sn4.13:5.2": "Rattindivā nānutapanti māmaṁ; ",
  "sn4.13:5.3": "Hāniṁ na passāmi kuhiñci loke, ",
  "sn4.13:5.4": "Tasmā supe sabbabhūtānukampī”ti. ",
  "sn4.13:6.1": "Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. ",
  "sn4.14:0.1": "Saṁyutta Nikāya 4.14 ",
  "sn4.14:0.2": "2. Dutiyavagga ",
  "sn4.14:0.3": "Patirūpasutta ",
  "sn4.14:1.1": "Ekaṁ samayaṁ bhagavā kosalesu viharati ekasālāyaṁ brāhmaṇagāme. ",
  "sn4.14:1.2": "Tena kho pana samayena bhagavā mahatiyā gihiparisāya parivuto dhammaṁ deseti. ",
  "sn4.14:2.1": "Atha kho mārassa pāpimato etadahosi: ",
  "sn4.14:2.2": "“ayaṁ kho samaṇo gotamo mahatiyā gihiparisāya parivuto dhammaṁ deseti. ",
  "sn4.14:2.3": "Yannūnāhaṁ yena samaṇo gotamo tenupasaṅkameyyaṁ vicakkhukammāyā”ti. ",
  "sn4.14:2.4": "Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.14:3.1": "“Netaṁ tava patirūpaṁ, ",
  "sn4.14:3.2": "yadaññamanusāsasi; ",
  "sn4.14:3.3": "Anurodhavirodhesu, ",
  "sn4.14:3.4": "mā sajjittho tadācaran”ti. ",
  "sn4.14:4.1": "“Hitānukampī sambuddho, ",
  "sn4.14:4.2": "yadaññamanusāsati; ",
  "sn4.14:4.3": "Anurodhavirodhehi, ",
  "sn4.14:4.4": "vippamutto tathāgato”ti. ",
  "sn4.14:5.1": "Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. ",
  "sn4.15:0.1": "Saṁyutta Nikāya 4.15 ",
  "sn4.15:0.2": "2. Dutiyavagga ",
  "sn4.15:0.3": "Mānasasutta ",
  "sn4.15:1.1": "Evaṁ me sutaṁ—",
  "sn4.15:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn4.15:1.3": "Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.15:2.1": "“Antalikkhacaro pāso, ",
  "sn4.15:2.2": "yvāyaṁ carati mānaso; ",
  "sn4.15:2.3": "Tena taṁ bādhayissāmi, ",
  "sn4.15:2.4": "na me samaṇa mokkhasī”ti. ",
  "sn4.15:3.1": "“Rūpā saddā rasā gandhā, ",
  "sn4.15:3.2": "Phoṭṭhabbā ca manoramā; ",
  "sn4.15:3.3": "Ettha me vigato chando, ",
  "sn4.15:3.4": "Nihato tvamasi antakā”ti. ",
  "sn4.15:4.1": "Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. ",
  "sn4.16:0.1": "Saṁyutta Nikāya 4.16 ",
  "sn4.16:0.2": "2. Dutiyavagga ",
  "sn4.16:0.3": "Pattasutta ",
  "sn4.16:1.1": "Sāvatthinidānaṁ. ",
  "sn4.16:1.2": "Tena kho pana samayena bhagavā pañcannaṁ upādānakkhandhānaṁ upādāya bhikkhūnaṁ dhammiyā kathāya sandasseti samādapeti samuttejeti sampahaṁseti. ",
  "sn4.16:1.3": "Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. ",
  "sn4.16:2.1": "Atha kho mārassa pāpimato etadahosi: ",
  "sn4.16:2.2": "“ayaṁ kho samaṇo gotamo pañcannaṁ upādānakkhandhānaṁ upādāya bhikkhūnaṁ dhammiyā kathāya sandasseti samādapeti samuttejeti sampahaṁseti. ",
  "sn4.16:2.3": "Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. ",
  "sn4.16:2.4": "Yannūnāhaṁ yena samaṇo gotamo tenupasaṅkameyyaṁ vicakkhukammāyā”ti. ",
  "sn4.16:3.1": "Tena kho pana samayena sambahulā pattā abbhokāse nikkhittā honti. ",
  "sn4.16:3.2": "Atha kho māro pāpimā balībaddavaṇṇaṁ abhinimminitvā yena te pattā tenupasaṅkami. ",
  "sn4.16:3.3": "Atha kho aññataro bhikkhu aññataraṁ bhikkhuṁ etadavoca: ",
  "sn4.16:3.4": "“bhikkhu bhikkhu, eso balībaddo patte bhindeyyā”ti. ",
  "sn4.16:3.5": "Evaṁ vutte, bhagavā taṁ bhikkhuṁ etadavoca: ",
  "sn4.16:3.6": "“na so, bhikkhu, balībaddo. ",
  "sn4.16:3.7": "Māro eso pāpimā tumhākaṁ vicakkhukammāya āgato”ti. ",
  "sn4.16:3.8": "Atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi: ",
  "sn4.16:4.1": "“Rūpaṁ vedayitaṁ saññā, ",
  "sn4.16:4.2": "viññāṇaṁ yañca saṅkhataṁ; ",
  "sn4.16:4.3": "Nesohamasmi netaṁ me, ",
  "sn4.16:4.4": "evaṁ tattha virajjati. ",
  "sn4.16:5.1": "Evaṁ virattaṁ khemattaṁ, ",
  "sn4.16:5.2": "sabbasaṁyojanātigaṁ; ",
  "sn4.16:5.3": "Anvesaṁ sabbaṭṭhānesu, ",
  "sn4.16:5.4": "mārasenāpi nājjhagā”ti. ",
  "sn4.16:6.1": "Atha kho māro pāpimā …pe… tatthevantaradhāyīti. ",
  "sn4.17:0.1": "Saṁyutta Nikāya 4.17 ",
  "sn4.17:0.2": "2. Dutiyavagga ",
  "sn4.17:0.3": "Chaphassāyatanasutta ",
  "sn4.17:1.1": "Ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. ",
  "sn4.17:1.2": "Tena kho pana samayena bhagavā channaṁ phassāyatanānaṁ upādāya bhikkhūnaṁ dhammiyā kathāya sandasseti samādapeti samuttejeti sampahaṁseti. ",
  "sn4.17:1.3": "Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. ",
  "sn4.17:2.1": "Atha kho mārassa pāpimato etadahosi: ",
  "sn4.17:2.2": "“ayaṁ kho samaṇo gotamo channaṁ phassāyatanānaṁ upādāya bhikkhūnaṁ dhammiyā kathāya sandasseti samādapeti samuttejeti sappahaṁseti. ",
  "sn4.17:2.3": "Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. ",
  "sn4.17:2.4": "Yannūnāhaṁ yena samaṇo gotamo tenupasaṅkameyyaṁ vicakkhukammāyā”ti. ",
  "sn4.17:2.5_0": "Atha kho māro pāpimā yena bhagavā tenupasaṅkami; upasaṅkamitvā bhagavato avidūre",
  "sn4.17:2.5_1": "mahantaṁ bhayabheravaṁ saddamakāsi, apissudaṁ pathavī maññe undrīyati. Atha kho aññataro",
  "sn4.17:2.5_2": "bhikkhu aññataraṁ bhikkhuṁ etadavoca:",
  "sn4.17:2.6": "“bhikkhu bhikkhu, esā pathavī maññe undrīyatī”ti. ",
  "sn4.17:2.7": "Evaṁ vutte, bhagavā taṁ bhikkhuṁ etadavoca: ",
  "sn4.17:2.8": "“nesā, bhikkhu, pathavī undrīyati. ",
  "sn4.17:2.9": "Māro eso pāpimā tumhākaṁ vicakkhukammāya āgato”ti. ",
  "sn4.17:2.10": "Atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi: ",
  "sn4.17:3.1": "“Rūpā saddā rasā gandhā, ",
  "sn4.17:3.2": "phassā dhammā ca kevalā; ",
  "sn4.17:3.3": "Etaṁ lokāmisaṁ ghoraṁ, ",
  "sn4.17:3.4": "ettha loko vimucchito. ",
  "sn4.17:4.1": "Etañca samatikkamma, ",
  "sn4.17:4.2": "sato buddhassa sāvako; ",
  "sn4.17:4.3": "Māradheyyaṁ atikkamma, ",
  "sn4.17:4.4": "ādiccova virocatī”ti. ",
  "sn4.17:5.1": "Atha kho māro pāpimā …pe… tatthevantaradhāyīti. ",
  "sn4.18:0.1": "Saṁyutta Nikāya 4.18 ",
  "sn4.18:0.2": "2. Dutiyavagga ",
  "sn4.18:0.3": "Piṇḍasutta ",
  "sn4.18:1.1": "Ekaṁ samayaṁ bhagavā magadhesu viharati pañcasālāyaṁ brāhmaṇagāme. ",
  "sn4.18:1.2": "Tena kho pana samayena pañcasālāyaṁ brāhmaṇagāme kumārikānaṁ pāhunakāni bhavanti. ",
  "sn4.18:1.3": "Atha kho bhagavā pubbaṇhasamayaṁ nivāsetvā pattacīvaramādāya pañcasālaṁ brāhmaṇagāmaṁ piṇḍāya pāvisi. ",
  "sn4.18:1.4": "Tena kho pana samayena pañcasāleyyakā brāhmaṇagahapatikā mārena pāpimatā anvāviṭṭhā bhavanti: ",
  "sn4.18:1.5": "“mā samaṇo gotamo piṇḍamalatthā”ti. ",
  "sn4.18:2.1": "Atha kho bhagavā yathādhotena pattena pañcasālaṁ brāhmaṇagāmaṁ piṇḍāya pāvisi tathādhotena pattena paṭikkami. ",
  "sn4.18:2.2": "Atha kho māro pāpimā yena bhagavā tenupasaṅkami; upasaṅkamitvā bhagavantaṁ etadavoca: ",
  "sn4.18:2.3": "“api tvaṁ, samaṇa, piṇḍamalatthā”ti? ",
  "sn4.18:2.4": "“Tathā nu tvaṁ, pāpima, akāsi yathāhaṁ piṇḍaṁ na labheyyan”ti. ",
  "sn4.18:2.5": "“Tena hi, bhante, bhagavā dutiyampi pañcasālaṁ brāhmaṇagāmaṁ piṇḍāya pavisatu. ",
  "sn4.18:2.6": "Tathāhaṁ karissāmi yathā bhagavā piṇḍaṁ lacchatī”ti. ",
  "sn4.18:3.1": "“Apuññaṁ pasavi māro, ",
  "sn4.18:3.2": "āsajja naṁ tathāgataṁ; ",
  "sn4.18:3.3": "Kiṁ nu maññasi pāpima, ",
  "sn4.18:3.4": "na me pāpaṁ vipaccati. ",
  "sn4.18:4.1": "Susukhaṁ vata jīvāma, ",
  "sn4.18:4.2": "yesaṁ no natthi kiñcanaṁ; ",
  "sn4.18:4.3": "Pītibhakkhā bhavissāma, ",
  "sn4.18:4.4": "devā ābhassarā yathā”ti. ",
  "sn4.18:5.1": "Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. ",
  "sn4.19:0.1": "Saṁyutta Nikāya 4.19 ",
  "sn4.19:0.2": "2. Dutiyavagga ",
  "sn4.19:0.3": "Kassakasutta ",
  "sn4.19:1.1": "Sāvatthinidānaṁ. ",
  "sn4.19:1.2": "Tena kho pana samayena bhagavā bhikkhūnaṁ nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. ",
  "sn4.19:1.3": "Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. ",
  "sn4.19:2.1": "Atha kho mārassa pāpimato etadahosi: ",
  "sn4.19:2.2": "“ayaṁ kho samaṇo gotamo bhikkhūnaṁ nibbānapaṭisaṁyuttāya dhammiyā kathāya …pe… ",
  "sn4.19:2.3": "yannūnāhaṁ yena samaṇo gotamo tenupasaṅkameyyaṁ vicakkhukammāyā”ti. ",
  "sn4.19:2.4_0": "Atha kho māro pāpimā kassakavaṇṇaṁ abhinimminitvā mahantaṁ naṅgalaṁ khandhe karitvā",
  "sn4.19:2.4_1": "dīghapācanayaṭṭhiṁ gahetvā haṭahaṭakeso sāṇasāṭinivattho kaddamamakkhitehi pādehi",
  "sn4.19:2.4_2": "yena bhagavā tenupasaṅkami; upasaṅkamitvā bhagavantaṁ etadavoca:",
  "sn4.19:2.5": "“api, samaṇa, balībadde addasā”ti? ",
  "sn4.19:2.6": "“Kiṁ pana, pāpima, te balībaddehī”ti? ",
  "sn4.19:2.7": "“Mameva, samaṇa, cakkhu, mama rūpā, mama cakkhusamphassaviññāṇāyatanaṁ. ",
  "sn4.19:2.8": "Kuhiṁ me, samaṇa, gantvā mokkhasi? ",
  "sn4.19:2.9": "Mameva, samaṇa, sotaṁ, mama saddā …pe… ",
  "sn4.19:2.10": "mameva, samaṇa, ghānaṁ, mama gandhā; ",
  "sn4.19:2.11": "mameva, samaṇa, jivhā, mama rasā; ",
  "sn4.19:2.12": "mameva, samaṇa, kāyo, mama phoṭṭhabbā; ",
  "sn4.19:2.13": "mameva, samaṇa, mano, mama dhammā, mama manosamphassaviññāṇāyatanaṁ. ",
  "sn4.19:2.14": "Kuhiṁ me, samaṇa, gantvā mokkhasī”ti? ",
  "sn4.19:3.1": "“Taveva, pāpima, cakkhu, tava rūpā, tava cakkhusamphassaviññāṇāyatanaṁ. ",
  "sn4.19:3.2": "Yattha ca kho, pāpima, natthi cakkhu, natthi rūpā, natthi cakkhusamphassaviññāṇāyatanaṁ, agati tava tattha, pāpima. ",
  "sn4.19:3.3": "Taveva, pāpima, sotaṁ, tava saddā, tava sotasamphassaviññāṇāyatanaṁ. ",
  "sn4.19:3.4": "Yattha ca kho, pāpima, natthi sotaṁ, natthi saddā, natthi sotasamphassaviññāṇāyatanaṁ, agati tava tattha, pāpima. ",
  "sn4.19:3.5": "Taveva, pāpima, ghānaṁ, tava gandhā, tava ghānasamphassaviññāṇāyatanaṁ. ",
  "sn4.19:3.6": "Yattha ca kho, pāpima, natthi ghānaṁ, natthi gandhā, natthi ghānasamphassaviññāṇāyatanaṁ, agati tava tattha, pāpima. ",
  "sn4.19:3.7": "Taveva, pāpima, jivhā, tava rasā, tava jivhāsamphassaviññāṇāyatanaṁ …pe… ",
  "sn4.19:3.8": "taveva, pāpima, kāyo, tava phoṭṭhabbā, tava kāyasamphassaviññāṇāyatanaṁ …pe… ",
  "sn4.19:3.9": "taveva, pāpima, mano, tava dhammā, tava manosamphassaviññāṇāyatanaṁ. ",
  "sn4.19:3.10": "Yattha ca kho, pāpima, natthi mano, natthi dhammā, natthi manosamphassaviññāṇāyatanaṁ, agati tava tattha, pāpimā”ti. ",
  "sn4.19:4.1": "“Yaṁ vadanti mama yidanti, ",
  "sn4.19:4.2": "ye vadanti mamanti ca; ",
  "sn4.19:4.3": "Ettha ce te mano atthi, ",
  "sn4.19:4.4": "na me samaṇa mokkhasī”ti. ",
  "sn4.19:5.1": "“Yaṁ vadanti na taṁ mayhaṁ, ",
  "sn4.19:5.2": "ye vadanti na te ahaṁ; ",
  "sn4.19:5.3": "Evaṁ pāpima jānāhi, ",
  "sn4.19:5.4": "na me maggampi dakkhasī”ti. ",
  "sn4.19:6.1": "Atha kho māro pāpimā …pe… tatthevantaradhāyīti. ",
  "sn4.20:0.1": "Saṁyutta Nikāya 4.20 ",
  "sn4.20:0.2": "2. Dutiyavagga ",
  "sn4.20:0.3": "Rajjasutta ",
  "sn4.20:1.1": "Ekaṁ samayaṁ bhagavā kosalesu viharati himavantapadese araññakuṭikāyaṁ. ",
  "sn4.20:1.2": "Atha kho bhagavato rahogatassa paṭisallīnassa evaṁ cetaso parivitakko udapādi: ",
  "sn4.20:1.3": "“sakkā nu kho rajjaṁ kāretuṁ ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenā”ti? ",
  "sn4.20:2.1": "Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṁ etadavoca: ",
  "sn4.20:2.2": "“kāretu, bhante, bhagavā rajjaṁ, kāretu, sugato, rajjaṁ ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenā”ti. ",
  "sn4.20:2.3": "“Kiṁ pana me tvaṁ, pāpima, passasi yaṁ maṁ tvaṁ evaṁ vadesi: ",
  "sn4.20:2.4": "‘kāretu, bhante, bhagavā rajjaṁ, kāretu sugato, rajjaṁ ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenā’”ti? ",
  "sn4.20:2.5": "“Bhagavatā kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. ",
  "sn4.20:2.6": "Ākaṅkhamāno ca, bhante, bhagavā himavantaṁ pabbatarājaṁ suvaṇṇaṁ tveva adhimucceyya suvaṇṇañca panassā”ti. ",
  "sn4.20:3.1": "“Pabbatassa suvaṇṇassa, ",
  "sn4.20:3.2": "jātarūpassa kevalo; ",
  "sn4.20:3.3": "Dvittāva nālamekassa, ",
  "sn4.20:3.4": "iti vidvā samañcare. ",
  "sn4.20:4.1": "Yo dukkhamaddakkhi yatonidānaṁ, ",
  "sn4.20:4.2": "Kāmesu so jantu kathaṁ nameyya; ",
  "sn4.20:4.3": "Upadhiṁ viditvā saṅgoti loke, ",
  "sn4.20:4.4": "Tasseva jantu vinayāya sikkhe”ti. ",
  "sn4.20:5.1": "Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. ",
  "sn4.20:5.2": "Dutiyo vaggo. ",
  "sn4.20:6.0": "Tassuddānaṁ ",
  "sn4.20:6.1": "Pāsāṇo sīho sakalikaṁ, ",
  "sn4.20:6.2": "Patirūpañca mānasaṁ; ",
  "sn4.20:6.3": "Pattaṁ āyatanaṁ piṇḍaṁ, ",
  "sn4.20:6.4": "Kassakaṁ rajjena te dasāti. ",
  "sn4.21:0.1": "Saṁyutta Nikāya 4.21 ",
  "sn4.21:0.2": "3. Tatiyavagga ",
  "sn4.21:0.3": "Sambahulasutta ",
  "sn4.21:1.1": "Evaṁ me sutaṁ—",
  "sn4.21:1.2": "ekaṁ samayaṁ bhagavā sakkesu viharati silāvatiyaṁ. ",
  "sn4.21:1.3": "Tena kho pana samayena sambahulā bhikkhū bhagavato avidūre appamattā ātāpino pahitattā viharanti. ",
  "sn4.21:1.4_0": "Atha kho māro pāpimā brāhmaṇavaṇṇaṁ abhinimminitvā mahantena jaṭaṇḍuvena ajinakkhipanivattho",
  "sn4.21:1.4_1": "jiṇṇo gopānasivaṅko ghurughurupassāsī udumbaradaṇḍaṁ gahetvā yena te bhikkhū tenupasaṅkami;",
  "sn4.21:1.4_2": "upasaṅkamitvā te bhikkhū etadavoca:",
  "sn4.21:1.5": "“daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu. ",
  "sn4.21:1.6": "Bhuñjantu bhavanto mānusake kāme. ",
  "sn4.21:1.7": "Mā sandiṭṭhikaṁ hitvā kālikaṁ anudhāvitthā”ti. ",
  "sn4.21:1.8": "“Na kho mayaṁ, brāhmaṇa, sandiṭṭhikaṁ hitvā kālikaṁ anudhāvāma. ",
  "sn4.21:1.9": "Kālikañca kho mayaṁ, brāhmaṇa, hitvā sandiṭṭhikaṁ anudhāvāma. ",
  "sn4.21:1.10": "Kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "sn4.21:1.11": "Sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī”ti. ",
  "sn4.21:1.12": "Evaṁ vutte, māro pāpimā sīsaṁ okampetvā jivhaṁ nillāletvā tivisākhaṁ nalāṭe nalāṭikaṁ vuṭṭhāpetvā daṇḍamolubbha pakkāmi. ",
  "sn4.21:2.1": "Atha kho te bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ: ",
  "sn4.21:2.2": "“idha mayaṁ, bhante, bhagavato avidūre appamattā ātāpino pahitattā viharāma. ",
  "sn4.21:2.3_0": "Atha kho, bhante, aññataro brāhmaṇo mahantena jaṭaṇḍuvena ajinakkhipanivattho jiṇṇo",
  "sn4.21:2.3_1": "gopānasivaṅko ghurughurupassāsī udumbaradaṇḍaṁ gahetvā yena mayaṁ tenupasaṅkami;",
  "sn4.21:2.3_2": "upasaṅkamitvā amhe etadavoca:",
  "sn4.21:2.4": "‘daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu. ",
  "sn4.21:2.5": "Bhuñjantu bhavanto mānusake kāme. ",
  "sn4.21:2.6": "Mā sandiṭṭhikaṁ hitvā kālikaṁ anudhāvitthā’ti. ",
  "sn4.21:2.7": "Evaṁ vutte, mayaṁ, bhante, taṁ brāhmaṇaṁ etadavocumha: ",
  "sn4.21:2.8": "‘na kho mayaṁ, brāhmaṇa, sandiṭṭhikaṁ hitvā kālikaṁ anudhāvāma. ",
  "sn4.21:2.9": "Kālikañca kho mayaṁ, brāhmaṇa, hitvā sandiṭṭhikaṁ anudhāvāma. ",
  "sn4.21:2.10": "Kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "sn4.21:2.11": "Sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī’ti. ",
  "sn4.21:2.12": "Evaṁ vutte, bhante, so brāhmaṇo sīsaṁ okampetvā jivhaṁ nillāletvā tivisākhaṁ nalāṭe nalāṭikaṁ vuṭṭhāpetvā daṇḍamolubbha pakkanto”ti. ",
  "sn4.21:3.1": "“Neso, bhikkhave, brāhmaṇo. ",
  "sn4.21:3.2": "Māro eso pāpimā tumhākaṁ vicakkhukammāya āgato”ti. ",
  "sn4.21:3.3": "Atha kho bhagavā etamatthaṁ viditvā tāyaṁ velāyaṁ imaṁ gāthaṁ abhāsi: ",
  "sn4.21:4.1": "“Yo dukkhamaddakkhi yatonidānaṁ, ",
  "sn4.21:4.2": "Kāmesu so jantu kathaṁ nameyya; ",
  "sn4.21:4.3": "Upadhiṁ viditvā saṅgoti loke, ",
  "sn4.21:4.4": "Tasseva jantu vinayāya sikkhe”ti. ",
  "sn4.22:0.1": "Saṁyutta Nikāya 4.22 ",
  "sn4.22:0.2": "3. Tatiyavagga ",
  "sn4.22:0.3": "Samiddhisutta ",
  "sn4.22:1.1": "Ekaṁ samayaṁ bhagavā sakkesu viharati silāvatiyaṁ. ",
  "sn4.22:1.2": "Tena kho pana samayena āyasmā samiddhi bhagavato avidūre appamatto ātāpī pahitatto viharati. ",
  "sn4.22:1.3": "Atha kho āyasmato samiddhissa rahogatassa paṭisallīnassa evaṁ cetaso parivitakko udapādi: ",
  "sn4.22:1.4": "“lābhā vata me, suladdhaṁ vata me, ",
  "sn4.22:1.5": "yassa me satthā arahaṁ sammāsambuddho. ",
  "sn4.22:1.6": "Lābhā vata me, suladdhaṁ vata me, ",
  "sn4.22:1.7": "yvāhaṁ evaṁ svākkhāte dhammavinaye pabbajito. ",
  "sn4.22:1.8": "Lābhā vata me, suladdhaṁ vata me, ",
  "sn4.22:1.9": "yassa me sabrahmacārino sīlavanto kalyāṇadhammā”ti. ",
  "sn4.22:1.10_0": "Atha kho māro pāpimā āyasmato samiddhissa cetasā cetoparivitakkamaññāya yenāyasmā",
  "sn4.22:1.10_1": "samiddhi tenupasaṅkami; upasaṅkamitvā āyasmato samiddhissa avidūre mahantaṁ bhayabheravaṁ",
  "sn4.22:1.10_2": "saddamakāsi, apissudaṁ pathavī maññe undrīyati.",
  "sn4.22:2.1": "Atha kho āyasmā samiddhi yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno āyasmā samiddhi bhagavantaṁ etadavoca: ",
  "sn4.22:2.2": "“idhāhaṁ, bhante, bhagavato avidūre appamatto ātāpī pahitatto viharāmi. ",
  "sn4.22:2.3": "Tassa mayhaṁ, bhante, rahogatassa paṭisallīnassa evaṁ cetaso parivitakko udapādi: ",
  "sn4.22:2.4": "‘lābhā vata me, suladdhaṁ vata me, ",
  "sn4.22:2.5": "yassa me satthā arahaṁ sammāsambuddho. ",
  "sn4.22:2.6": "Lābhā vata me, suladdhaṁ vata me, ",
  "sn4.22:2.7": "yvāhaṁ evaṁ svākkhāte dhammavinaye pabbajito. ",
  "sn4.22:2.8": "Lābhā vata me, suladdhaṁ vata me, ",
  "sn4.22:2.9": "yassa me sabrahmacārino sīlavanto kalyāṇadhammā’ti. ",
  "sn4.22:2.10": "Tassa mayhaṁ, bhante, avidūre mahābhayabheravasaddo ahosi, apissudaṁ pathavī maññe undrīyatī”ti. ",
  "sn4.22:3.1": "“Nesā, samiddhi, pathavī undrīyati. ",
  "sn4.22:3.2": "Māro eso pāpimā tuyhaṁ vicakkhukammāya āgato. ",
  "sn4.22:3.3": "Gaccha tvaṁ, samiddhi, tattheva appamatto ātāpī pahitatto viharāhī”ti. ",
  "sn4.22:3.4": "“Evaṁ, bhante”ti kho āyasmā samiddhi bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. ",
  "sn4.22:3.5": "Dutiyampi kho āyasmā samiddhi tattheva appamatto ātāpī pahitatto vihāsi. ",
  "sn4.22:3.6": "Dutiyampi kho āyasmato samiddhissa rahogatassa paṭisallīnassa …pe… ",
  "sn4.22:3.7": "dutiyampi kho māro pāpimā āyasmato samiddhissa cetasā cetoparivitakkamaññāya …pe… ",
  "sn4.22:3.8": "apissudaṁ pathavī maññe undrīyati. ",
  "sn4.22:3.9": "Atha kho āyasmā samiddhi māraṁ pāpimantaṁ gāthāya ajjhabhāsi: ",
  "sn4.22:4.1": "“Saddhāyāhaṁ pabbajito, ",
  "sn4.22:4.2": "agārasmā anagāriyaṁ; ",
  "sn4.22:4.3": "Sati paññā ca me buddhā, ",
  "sn4.22:4.4": "cittañca susamāhitaṁ; ",
  "sn4.22:4.5": "Kāmaṁ karassu rūpāni, ",
  "sn4.22:4.6": "neva maṁ byādhayissasī”ti. ",
  "sn4.22:5.1": "Atha kho māro pāpimā “jānāti maṁ samiddhi bhikkhū”ti dukkhī dummano tatthevantaradhāyīti. ",
  "sn4.23:0.1": "Saṁyutta Nikāya 4.23 ",
  "sn4.23:0.2": "3. Tatiyavagga ",
  "sn4.23:0.3": "Godhikasutta ",
  "sn4.23:1.1": "Evaṁ me sutaṁ—",
  "sn4.23:1.2": "ekaṁ samayaṁ bhagavā rājagahe viharati veḷuvane kalandakanivāpe. ",
  "sn4.23:1.3": "Tena kho pana samayena āyasmā godhiko isigilipasse viharati kāḷasilāyaṁ. ",
  "sn4.23:1.4": "Atha kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. ",
  "sn4.23:1.5": "Atha kho āyasmā godhiko tamhā sāmayikāya cetovimuttiyā parihāyi. ",
  "sn4.23:1.6": "Dutiyampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. ",
  "sn4.23:1.7": "Dutiyampi kho āyasmā godhiko tamhā sāmayikāya cetovimuttiyā parihāyi. ",
  "sn4.23:1.8": "Tatiyampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. ",
  "sn4.23:1.9": "Tatiyampi kho āyasmā godhiko tamhā …pe… parihāyi. ",
  "sn4.23:1.10": "Catutthampi kho āyasmā godhiko appamatto …pe… vimuttiṁ phusi. ",
  "sn4.23:1.11": "Catutthampi kho āyasmā godhiko tamhā …pe… parihāyi. ",
  "sn4.23:1.12": "Pañcamampi kho āyasmā godhiko …pe… cetovimuttiṁ phusi. ",
  "sn4.23:1.13": "Pañcamampi kho āyasmā …pe… vimuttiyā parihāyi. ",
  "sn4.23:1.14": "Chaṭṭhampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. ",
  "sn4.23:1.15": "Chaṭṭhampi kho āyasmā godhiko tamhā sāmayikāya cetovimuttiyā parihāyi. ",
  "sn4.23:1.16": "Sattamampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. ",
  "sn4.23:2.1": "Atha kho āyasmato godhikassa etadahosi: ",
  "sn4.23:2.2": "“yāva chaṭṭhaṁ khvāhaṁ sāmayikāya cetovimuttiyā parihīno. ",
  "sn4.23:2.3": "Yannūnāhaṁ satthaṁ āhareyyan”ti. ",
  "sn4.23:2.4": "Atha kho māro pāpimā āyasmato godhikassa cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṁ gāthāhi ajjhabhāsi: ",
  "sn4.23:3.1": "“Mahāvīra mahāpañña, ",
  "sn4.23:3.2": "iddhiyā yasasā jala; ",
  "sn4.23:3.3": "Sabbaverabhayātīta, ",
  "sn4.23:3.4": "pāde vandāmi cakkhuma. ",
  "sn4.23:4.1": "Sāvako te mahāvīra, ",
  "sn4.23:4.2": "maraṇaṁ maraṇābhibhū; ",
  "sn4.23:4.3": "Ākaṅkhati cetayati, ",
  "sn4.23:4.4": "taṁ nisedha jutindhara. ",
  "sn4.23:5.1": "Kathañhi bhagavā tuyhaṁ, ",
  "sn4.23:5.2": "Sāvako sāsane rato; ",
  "sn4.23:5.3": "Appattamānaso sekkho, ",
  "sn4.23:5.4": "Kālaṁ kayirā janesutā”ti. ",
  "sn4.23:6.1": "Tena kho pana samayena āyasmatā godhikena satthaṁ āharitaṁ hoti. ",
  "sn4.23:6.2": "Atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi: ",
  "sn4.23:7.1": "“Evañhi dhīrā kubbanti, ",
  "sn4.23:7.2": "nāvakaṅkhanti jīvitaṁ; ",
  "sn4.23:7.3": "Samūlaṁ taṇhamabbuyha, ",
  "sn4.23:7.4": "godhiko parinibbuto”ti. ",
  "sn4.23:8.1": "Atha kho bhagavā bhikkhū āmantesi: ",
  "sn4.23:8.2": "“āyāma, bhikkhave, yena isigilipassaṁ kāḷasilā tenupasaṅkamissāma yattha godhikena kulaputtena satthaṁ āharitan”ti. ",
  "sn4.23:8.3": "“Evaṁ, bhante”ti kho te bhikkhū bhagavato paccassosuṁ. ",
  "sn4.23:9.1": "Atha kho bhagavā sambahulehi bhikkhūhi saddhiṁ yena isigilipassaṁ kāḷasilā tenupasaṅkami. ",
  "sn4.23:9.2": "Addasā kho bhagavā āyasmantaṁ godhikaṁ dūratova mañcake vivattakkhandhaṁ semānaṁ. ",
  "sn4.23:9.3_0": "Tena kho pana samayena dhūmāyitattaṁ timirāyitattaṁ gacchateva purimaṁ disaṁ, gacchati",
  "sn4.23:9.3_1": "pacchimaṁ disaṁ, gacchati uttaraṁ disaṁ, gacchati dakkhiṇaṁ disaṁ, gacchati uddhaṁ,",
  "sn4.23:9.3_2": "gacchati adho, gacchati anudisaṁ.",
  "sn4.23:10.1": "Atha kho bhagavā bhikkhū āmantesi: ",
  "sn4.23:10.2_0": "“passatha no tumhe, bhikkhave, etaṁ dhūmāyitattaṁ timirāyitattaṁ gacchateva purimaṁ",
  "sn4.23:10.2_1": "disaṁ, gacchati pacchimaṁ disaṁ, gacchati uttaraṁ disaṁ, gacchati dakkhiṇaṁ disaṁ,",
  "sn4.23:10.2_2": "gacchati uddhaṁ, gacchati adho, gacchati anudisan”ti?",
  "sn4.23:10.3": "“Evaṁ, bhante”. ",
  "sn4.23:10.4": "“Eso kho, bhikkhave, māro pāpimā godhikassa kulaputtassa viññāṇaṁ samanvesati: ",
  "sn4.23:10.5": "‘kattha godhikassa kulaputtassa viññāṇaṁ patiṭṭhitan’ti? ",
  "sn4.23:10.6": "Appatiṭṭhitena ca, bhikkhave, viññāṇena godhiko kulaputto parinibbuto”ti. ",
  "sn4.23:10.7": "Atha kho māro pāpimā beluvapaṇḍuvīṇaṁ ādāya yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.23:11.1": "“Uddhaṁ adho ca tiriyaṁ, ",
  "sn4.23:11.2": "disā anudisā svahaṁ; ",
  "sn4.23:11.3": "Anvesaṁ nādhigacchāmi, ",
  "sn4.23:11.4": "godhiko so kuhiṁ gato”ti. ",
  "sn4.23:12.1": "“Yo dhīro dhitisampanno, ",
  "sn4.23:12.2": "jhāyī jhānarato sadā; ",
  "sn4.23:12.3": "Ahorattaṁ anuyuñjaṁ, ",
  "sn4.23:12.4": "jīvitaṁ anikāmayaṁ. ",
  "sn4.23:13.1": "Jetvāna maccuno senaṁ, ",
  "sn4.23:13.2": "anāgantvā punabbhavaṁ; ",
  "sn4.23:13.3": "Samūlaṁ taṇhamabbuyha, ",
  "sn4.23:13.4": "godhiko parinibbuto”ti. ",
  "sn4.23:14.1": "Tassa sokaparetassa, ",
  "sn4.23:14.2": "vīṇā kacchā abhassatha; ",
  "sn4.23:14.3": "Tato so dummano yakkho, ",
  "sn4.23:14.4": "tatthevantaradhāyathāti. ",
  "sn4.24:0.1": "Saṁyutta Nikāya 4.24 ",
  "sn4.24:0.2": "3. Tatiyavagga ",
  "sn4.24:0.3": "Sattavassānubandhasutta ",
  "sn4.24:1.1": "Evaṁ me sutaṁ—",
  "sn4.24:1.2": "ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhe. ",
  "sn4.24:1.3": "Tena kho pana samayena māro pāpimā sattavassāni bhagavantaṁ anubandho hoti otārāpekkho otāraṁ alabhamāno. ",
  "sn4.24:1.4": "Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.24:2.1": "“Sokāvatiṇṇo nu vanamhi jhāyasi, ",
  "sn4.24:2.2": "Vittaṁ nu jīno uda patthayāno; ",
  "sn4.24:2.3": "Āguṁ nu gāmasmimakāsi kiñci, ",
  "sn4.24:2.4": "Kasmā janena na karosi sakkhiṁ; ",
  "sn4.24:2.5": "Sakkhī na sampajjati kenaci te”ti. ",
  "sn4.24:3.1": "“Sokassa mūlaṁ palikhāya sabbaṁ, ",
  "sn4.24:3.2": "Anāgu jhāyāmi asocamāno; ",
  "sn4.24:3.3": "Chetvāna sabbaṁ bhavalobhajappaṁ, ",
  "sn4.24:3.4": "Anāsavo jhāyāmi pamattabandhū”ti. ",
  "sn4.24:4.1": "“Yaṁ vadanti mama yidanti, ",
  "sn4.24:4.2": "ye vadanti mamanti ca; ",
  "sn4.24:4.3": "Ettha ce te mano atthi, ",
  "sn4.24:4.4": "na me samaṇa mokkhasī”ti. ",
  "sn4.24:5.1": "“Yaṁ vadanti na taṁ mayhaṁ, ",
  "sn4.24:5.2": "ye vadanti na te ahaṁ; ",
  "sn4.24:5.3": "Evaṁ pāpima jānāhi, ",
  "sn4.24:5.4": "na me maggampi dakkhasī”ti. ",
  "sn4.24:6.1": "“Sace maggaṁ anubuddhaṁ, ",
  "sn4.24:6.2": "khemaṁ amatagāminaṁ; ",
  "sn4.24:6.3": "Apehi gaccha tvameveko, ",
  "sn4.24:6.4": "kimaññamanusāsasī”ti. ",
  "sn4.24:7.1": "“Amaccudheyyaṁ pucchanti, ",
  "sn4.24:7.2": "ye janā pāragāmino; ",
  "sn4.24:7.3": "Tesāhaṁ puṭṭho akkhāmi, ",
  "sn4.24:7.4": "yaṁ saccaṁ taṁ nirūpadhin”ti. ",
  "sn4.24:8.1": "“Seyyathāpi, bhante, gāmassa vā nigamassa vā avidūre pokkharaṇī. ",
  "sn4.24:8.2": "Tatrassa kakkaṭako. ",
  "sn4.24:8.3_0": "Atha kho, bhante, sambahulā kumārakā vā kumārikāyo vā tamhā gāmā vā nigamā vā nikkhamitvā",
  "sn4.24:8.3_1": "yena sā pokkharaṇī tenupasaṅkameyyuṁ; upasaṅkamitvā taṁ kakkaṭakaṁ udakā uddharitvā",
  "sn4.24:8.3_2": "thale patiṭṭhapeyyuṁ.",
  "sn4.24:8.4": "Yaṁ yadeva hi so, bhante, kakkaṭako aḷaṁ abhininnāmeyya taṁ tadeva te kumārakā vā kumārikāyo vā kaṭṭhena vā kathalāya vā sañchindeyyuṁ sambhañjeyyuṁ sampalibhañjeyyuṁ. ",
  "sn4.24:8.5": "Evañhi so, bhante, kakkaṭako sabbehi aḷehi sañchinnehi sambhaggehi sampalibhaggehi abhabbo taṁ pokkharaṇiṁ otarituṁ. ",
  "sn4.24:8.6": "Evameva kho, bhante, yāni kānici visūkāyikāni visevitāni vipphanditāni, sabbāni tāni bhagavatā sañchinnāni sambhaggāni sampalibhaggāni. ",
  "sn4.24:8.7": "Abhabbo dānāhaṁ, bhante, puna bhagavantaṁ upasaṅkamituṁ yadidaṁ otārāpekkho”ti. ",
  "sn4.24:8.8": "Atha kho māro pāpimā bhagavato santike imā nibbejanīyā gāthāyo abhāsi: ",
  "sn4.24:9.1": "“Medavaṇṇañca pāsāṇaṁ, ",
  "sn4.24:9.2": "vāyaso anupariyagā; ",
  "sn4.24:9.3": "Apettha muduṁ vindema, ",
  "sn4.24:9.4": "api assādanā siyā. ",
  "sn4.24:10.1": "Aladdhā tattha assādaṁ, ",
  "sn4.24:10.2": "vāyasetto apakkame; ",
  "sn4.24:10.3": "Kākova selamāsajja, ",
  "sn4.24:10.4": "nibbijjāpema gotamā”ti. ",
  "sn4.25:0.1": "Saṁyutta Nikāya 4.25 ",
  "sn4.25:0.2": "3. Tatiyavagga ",
  "sn4.25:0.3": "Māradhītusutta ",
  "sn4.25:1.1_0": "Atha kho māro pāpimā bhagavato santike imā nibbejanīyā gāthāyo abhāsitvā tamhā ṭhānā",
  "sn4.25:1.1_1": "apakkamma bhagavato avidūre pathaviyaṁ pallaṅkena nisīdi tuṇhībhūto maṅkubhūto pattakkhandho",
  "sn4.25:1.1_2": "adhomukho pajjhāyanto appaṭibhāno kaṭṭhena bhūmiṁ vilikhanto.",
  "sn4.25:1.2": "Atha kho taṇhā ca arati ca ragā ca māradhītaro yena māro pāpimā tenupasaṅkamiṁsu; upasaṅkamitvā māraṁ pāpimantaṁ gāthāya ajjhabhāsiṁsu: ",
  "sn4.25:2.1": "“Kenāsi dummano tāta, ",
  "sn4.25:2.2": "purisaṁ kaṁ nu socasi; ",
  "sn4.25:2.3": "Mayaṁ taṁ rāgapāsena, ",
  "sn4.25:2.4": "āraññamiva kuñjaraṁ; ",
  "sn4.25:2.5": "Bandhitvā ānayissāma, ",
  "sn4.25:2.6": "vasago te bhavissatī”ti. ",
  "sn4.25:3.1": "“Arahaṁ sugato loke, ",
  "sn4.25:3.2": "na rāgena suvānayo; ",
  "sn4.25:3.3": "Māradheyyaṁ atikkanto, ",
  "sn4.25:3.4": "tasmā socāmahaṁ bhusan”ti. ",
  "sn4.25:4.1": "Atha kho taṇhā ca arati ca ragā ca māradhītaro yena bhagavā tenupasaṅkamiṁsu; upasaṅkamitvā bhagavantaṁ etadavocuṁ: ",
  "sn4.25:4.2": "“pāde te, samaṇa, paricāremā”ti. ",
  "sn4.25:4.3": "Atha kho bhagavā na manasākāsi, yathā taṁ anuttare upadhisaṅkhaye vimutto. ",
  "sn4.25:5.1": "Atha kho taṇhā ca arati ca ragā ca māradhītaro ekamantaṁ apakkamma evaṁ samacintesuṁ: ",
  "sn4.25:5.2": "“uccāvacā kho purisānaṁ adhippāyā. ",
  "sn4.25:5.3": "Yannūna mayaṁ ekasataṁ ekasataṁ kumārivaṇṇasataṁ abhinimmineyyāmā”ti. ",
  "sn4.25:5.4": "Atha kho taṇhā ca arati ca ragā ca māradhītaro ekasataṁ ekasataṁ kumārivaṇṇasataṁ abhinimminitvā yena bhagavā tenupasaṅkamiṁsu; upasaṅkamitvā bhagavantaṁ etadavocuṁ: ",
  "sn4.25:5.5": "“pāde te, samaṇa, paricāremā”ti. ",
  "sn4.25:5.6": "Tampi bhagavā na manasākāsi, yathā taṁ anuttare upadhisaṅkhaye vimutto. ",
  "sn4.25:6.1": "Atha kho taṇhā ca arati ca ragā ca māradhītaro ekamantaṁ apakkamma evaṁ samacintesuṁ: ",
  "sn4.25:6.2": "“uccāvacā kho purisānaṁ adhippāyā. ",
  "sn4.25:6.3": "Yannūna mayaṁ ekasataṁ ekasataṁ avijātavaṇṇasataṁ abhinimmineyyāmā”ti. ",
  "sn4.25:6.4": "Atha kho taṇhā ca arati ca ragā ca māradhītaro ekasataṁ ekasataṁ avijātavaṇṇasataṁ abhinimminitvā yena bhagavā tenupasaṅkamiṁsu; upasaṅkamitvā bhagavantaṁ etadavocuṁ: ",
  "sn4.25:6.5": "“pāde te, samaṇa, paricāremā”ti. ",
  "sn4.25:6.6": "Tampi bhagavā na manasākāsi, yathā taṁ anuttare upadhisaṅkhaye vimutto. ",
  "sn4.25:7.1": "Atha kho taṇhā ca …pe… ",
  "sn4.25:7.2": "yannūna mayaṁ ekasataṁ ekasataṁ sakiṁ vijātavaṇṇasataṁ abhinimmineyyāmāti. ",
  "sn4.25:7.3": "Atha kho taṇhā ca …pe… ",
  "sn4.25:7.4": "sakiṁ vijātavaṇṇasataṁ abhinimminitvā yena bhagavā tenupasaṅkamiṁsu; upasaṅkamitvā bhagavantaṁ etadavocuṁ: ",
  "sn4.25:7.5": "“pāde te, samaṇa, paricāremā”ti. ",
  "sn4.25:7.6": "Tampi bhagavā na manasākāsi, yathā taṁ anuttare upadhisaṅkhaye vimutto. ",
  "sn4.25:8.1": "Atha kho taṇhā ca …pe… ",
  "sn4.25:8.2": "yannūna mayaṁ ekasataṁ ekasataṁ duvijātavaṇṇasataṁ abhinimmineyyāmāti. ",
  "sn4.25:8.3": "Atha kho taṇhā ca …pe… ",
  "sn4.25:8.4": "duvijātavaṇṇasataṁ abhinimminitvā yena bhagavā …pe… ",
  "sn4.25:8.5": "yathā taṁ anuttare upadhisaṅkhaye vimutto. ",
  "sn4.25:8.6": "Atha kho taṇhā ca …pe… ",
  "sn4.25:8.7": "majjhimitthivaṇṇasataṁ abhinimmineyyāmā”ti. ",
  "sn4.25:8.8": "Atha kho taṇhā ca …pe… ",
  "sn4.25:8.9": "majjhimitthivaṇṇasataṁ abhinimminitvā …pe… ",
  "sn4.25:8.10": "anuttare upadhisaṅkhaye vimutto. ",
  "sn4.25:9.1": "Atha kho taṇhā ca …pe… ",
  "sn4.25:9.2": "mahitthivaṇṇasataṁ abhinimmineyyāmāti. ",
  "sn4.25:9.3": "Atha kho taṇhā ca …pe… ",
  "sn4.25:9.4": "mahitthivaṇṇasataṁ abhinimminitvā yena bhagavā …pe… ",
  "sn4.25:9.5": "anuttare upadhisaṅkhaye vimutto. ",
  "sn4.25:9.6": "Atha kho taṇhā ca arati ca ragā ca māradhītaro ekamantaṁ apakkamma etadavocuṁ: ",
  "sn4.25:9.7": "“saccaṁ kira no pitā avoca: ",
  "sn4.25:10.1": "‘Arahaṁ sugato loke, ",
  "sn4.25:10.2": "na rāgena suvānayo; ",
  "sn4.25:10.3": "Māradheyyaṁ atikkanto, ",
  "sn4.25:10.4": "tasmā socāmahaṁ bhusan’ti. ",
  "sn4.25:11.1": "Yañhi mayaṁ samaṇaṁ vā brāhmaṇaṁ vā avītarāgaṁ iminā upakkamena upakkameyyāma hadayaṁ vāssa phaleyya, uṇhaṁ lohitaṁ vā mukhato uggaccheyya, ummādaṁ vā pāpuṇeyya cittakkhepaṁ vā. ",
  "sn4.25:11.2": "Seyyathā vā pana naḷo harito luto ussussati visussati milāyati; ",
  "sn4.25:11.3": "evameva ussusseyya visusseyya milāyeyyā”ti. ",
  "sn4.25:12.1": "Atha kho taṇhā ca arati ca ragā ca māradhītaro yena bhagavā tenupasaṅkamiṁsu; upasaṅkamitvā ekamantaṁ aṭṭhaṁsu. ",
  "sn4.25:12.2": "Ekamantaṁ ṭhitā kho taṇhā māradhītā bhagavantaṁ gāthāya ajjhabhāsi: ",
  "sn4.25:13.1": "“Sokāvatiṇṇo nu vanamhi jhāyasi, ",
  "sn4.25:13.2": "Vittaṁ nu jīno uda patthayāno; ",
  "sn4.25:13.3": "Āguṁ nu gāmasmimakāsi kiñci, ",
  "sn4.25:13.4": "Kasmā janena na karosi sakkhiṁ; ",
  "sn4.25:13.5": "Sakkhī na sampajjati kenaci te”ti. ",
  "sn4.25:14.1": "“Atthassa pattiṁ hadayassa santiṁ, ",
  "sn4.25:14.2": "Jetvāna senaṁ piyasātarūpaṁ; ",
  "sn4.25:14.3": "Ekohaṁ jhāyaṁ sukhamanubodhiṁ, ",
  "sn4.25:14.4": "Tasmā janena na karomi sakkhiṁ; ",
  "sn4.25:14.5": "Sakkhī na sampajjati kenaci me”ti. ",
  "sn4.25:15.1": "Atha kho arati māradhītā bhagavantaṁ gāthāya ajjhabhāsi: ",
  "sn4.25:16.1": "“Kathaṁvihārībahulodha bhikkhu, ",
  "sn4.25:16.2": "Pañcoghatiṇṇo atarīdha chaṭṭhaṁ; ",
  "sn4.25:16.3": "Kathaṁ jhāyiṁ bahulaṁ kāmasaññā, ",
  "sn4.25:16.4": "Paribāhirā honti aladdha yo tan”ti. ",
  "sn4.25:17.1": "“Passaddhakāyo suvimuttacitto, ",
  "sn4.25:17.2": "Asaṅkharāno satimā anoko; ",
  "sn4.25:17.3": "Aññāya dhammaṁ avitakkajhāyī, ",
  "sn4.25:17.4": "Na kuppati na sarati na thino. ",
  "sn4.25:18.1": "Evaṁvihārībahulodha bhikkhu, ",
  "sn4.25:18.2": "Pañcoghatiṇṇo atarīdha chaṭṭhaṁ; ",
  "sn4.25:18.3": "Evaṁ jhāyiṁ bahulaṁ kāmasaññā, ",
  "sn4.25:18.4": "Paribāhirā honti aladdha yo tan”ti. ",
  "sn4.25:19.1": "Atha kho ragā māradhītā bhagavato santike gāthāya ajjhabhāsi: ",
  "sn4.25:20.1": "“Acchejja taṇhaṁ gaṇasaṅghacārī, ",
  "sn4.25:20.2": "Addhā carissanti bahū ca saddhā; ",
  "sn4.25:20.3": "Bahuṁ vatāyaṁ janataṁ anoko, ",
  "sn4.25:20.4": "Acchejja nessati maccurājassa pāran”ti. ",
  "sn4.25:21.1": "“Nayanti ve mahāvīrā, ",
  "sn4.25:21.2": "saddhammena tathāgatā; ",
  "sn4.25:21.3": "Dhammena nayamānānaṁ, ",
  "sn4.25:21.4": "kā usūyā vijānatan”ti. ",
  "sn4.25:22.1": "Atha kho taṇhā ca arati ca ragā ca māradhītaro yena māro pāpimā tenupasaṅkamiṁsu. ",
  "sn4.25:22.2": "Addasā kho māro pāpimā taṇhañca aratiñca ragañca māradhītaro dūratova āgacchantiyo. ",
  "sn4.25:22.3": "Disvāna gāthāhi ajjhabhāsi: ",
  "sn4.25:23.1": "“Bālā kumudanāḷehi, ",
  "sn4.25:23.2": "pabbataṁ abhimatthatha; ",
  "sn4.25:23.3": "Giriṁ nakhena khanatha, ",
  "sn4.25:23.4": "ayo dantehi khādatha. ",
  "sn4.25:24.1": "Selaṁva sirasūhacca, ",
  "sn4.25:24.2": "pātāle gādhamesatha; ",
  "sn4.25:24.3": "Khāṇuṁva urasāsajja, ",
  "sn4.25:24.4": "nibbijjāpetha gotamā”ti. ",
  "sn4.25:25.1": "“Daddallamānā āgañchuṁ, ",
  "sn4.25:25.2": "taṇhā ca aratī ragā; ",
  "sn4.25:25.3": "Tā tattha panudī satthā, ",
  "sn4.25:25.4": "tūlaṁ bhaṭṭhaṁva māluto”ti. ",
  "sn4.25:25.5": "Tatiyo vaggo. ",
  "sn4.25:26.0": "Tassuddānaṁ ",
  "sn4.25:26.1": "Sambahulā samiddhi ca, ",
  "sn4.25:26.2": "Godhikaṁ sattavassāni; ",
  "sn4.25:26.3": "Dhītaraṁ desitaṁ buddha, ",
  "sn4.25:26.4": "Seṭṭhena imaṁ mārapañcakanti. ",
  "sn4.25:26.5": "Mārasaṁyuttaṁ samattaṁ. "
}