{
  "atk-s0511a1:0": "1. Ratanacaṅkamanakaṇḍavaṇṇanā",
  "atk-s0511a1:1": "Idāni pana –",
  "atk-s0511a1:2": "1.",
  "atk-s0511a1:3": " ‘‘Brahmā ca lokādhipatī sahampatī, katañjalī anadhivaraṁ ayācatha;",
  "atk-s0511a1:4": "Santīdha sattāpparajakkhajātikā, desehi dhammaṁ anukampimaṁ paja’’nti. –",
  "atk-s0511a1:5": "Ādinayappavattassa abbhantaranidānassa atthavaṇṇanā hoti.",
  "atk-s0511a1:6_0": "Ettha ‘‘ekaṁ samayaṁ bhagavā rājagahe viharati veḷuvane kalandakanivāpe’’tiādisuttantesu",
  "atk-s0511a1:6_1": "viya – ‘‘ekaṁ samayaṁ bhagavā sakkesu viharati kapilavatthusmiṁ nigrodhārāme. Atha",
  "atk-s0511a1:6_2": "kho āyasmā sāriputto yena bhagavā tenupasaṅkami; upasaṅkamitvā bhagavantaṁ buddhavaṁsaṁ",
  "atk-s0511a1:6_3": "apucchī’’ti evamādinā nayena nidānaṁ avatvā kasmā ‘‘brahmā ca lokādhipatī sahampatī,",
  "atk-s0511a1:6_4": "katañjalī anadhivaraṁ ayācathā’’tiādinā nayena nidānaṁ vuttanti? Vuccate – bhagavato",
  "atk-s0511a1:6_5": "sabbadhammadesanākāraṇabhūtāya brahmuno dhammadesanāyācanāya sandassanatthaṁ vuttanti.",
  "atk-s0511a1:7": "‘‘Kadāyaṁ dhammadesanatthaṁ, ajjhiṭṭho brahmunā jino;",
  "atk-s0511a1:8": "Kadā kattha ca kenāyaṁ, gāthā hi samudīritā’’ti.",
  "atk-s0511a1:9_0": "Vuccate – buddhabhūtassa pana bhagavato aṭṭhame sattāhe satthā dhammadesanatthāya",
  "atk-s0511a1:9_1": "brahmunā ajjhiṭṭho āyācito. Tatrāyaṁ anupubbikathā – mahāpuriso kira katābhinīhāro",
  "atk-s0511a1:9_2": "mahābhinikkhamanadivase vivaṭapākaṭabībhacchasayanāsanaceṭikā nāṭakitthiyo disvā",
  "atk-s0511a1:9_3": "atīva saṁviggahadayo paṭekadesāvacchannaṁ channaṁ āmantetvā – ‘‘arinaravaramanthakaṁ",
  "atk-s0511a1:9_4": "kaṇḍakaṁ nāma turaṅgavaramāharā’’ti kaṇḍakaṁ āharāpetvā channasahāyo varaturaṅgamāruyha",
  "atk-s0511a1:9_5": "nagaradvāre adhivatthāya devatāya nagaradvāre vivaṭe nagarato nikkhamitvā tīṇi rajjāni",
  "atk-s0511a1:9_6": "tena rattāvasesena atikkamitvā anomasatto anomāya nāma nadiyā tīre ṭhatvā channamevamāha",
  "atk-s0511a1:9_7": "– ‘‘channa, tvaṁ mama imāni aññehi asādhāraṇāni ābharaṇāni kaṇḍakañca varaturaṅgamādāya",
  "atk-s0511a1:9_8": "kapilapuraṁ gacchāhī’’ti channaṁ vissajjetvā asitoraganīluppalasadisenāsinā sakesamakuṭaṁ",
  "atk-s0511a1:9_9": "chinditvā ākāse ukkhipitvā devadattiyaṁ pattacīvaraṁ gahetvā sayameva pabbajitvā",
  "atk-s0511a1:9_10": "anupubbena cārikaṁ caramāno anilabalasamuddhutataraṅgabhaṅgaṁ asaṅgaṁ gaṅgaṁ nadiṁ",
  "atk-s0511a1:9_11": "uttaritvā maṇigaṇaraṁsijālavijjotitarājagahaṁ rājagahaṁ nāma nagaraṁ pavisitvā tattha",
  "atk-s0511a1:9_12": "issariyamadamattaṁ janaṁ parihāsento viya ca uddhatavesassa janassa lajjamuppādayamāno",
  "atk-s0511a1:9_13": "viya ca vayakantīhi nāgarajanahadayāni attani bandhanto viya ca dvatiṁsavaramahāpurisalakkhaṇavirājitāya",
  "atk-s0511a1:9_14": "rūpasiriyā sabbajananayanāni vilumpamāno viya ca rūpīpādasañcaro puññasañcayo viya",
  "atk-s0511a1:9_15": "ca pabbato viya ca gamanena nissaṅgo santindriyo santamānaso yugamattaṁ pekkhamāno",
  "atk-s0511a1:9_16": "rājagahaṁ piṇḍāya caritvā yāpanamattaṁ bhattaṁ gahetvā nagarato nikkhamitvā paṇḍavapabbatapasse",
  "atk-s0511a1:9_17": "chāyūdakasampanne sucibhūmibhāge paramaramaṇīye pavivitte okāse nisīditvā paṭisaṅkhānabalena",
  "atk-s0511a1:9_18": "missakabhattaṁ paribhuñjitvā paṇḍavagirānusārena bimbisārena magadhamahārājena mahāpurisassa",
  "atk-s0511a1:9_19": "santikaṁ gantvā nāmagottaṁ pucchitvā tena pamuditahadayena ‘‘mama rajjabhāgaṁ gaṇhāhī’’ti",
  "atk-s0511a1:9_20": "rajjena nimantiyamāno – ‘‘alaṁ, mahārāja, na mayhaṁ rajjenattho ahaṁ rajjaṁ pahāya",
  "atk-s0511a1:9_21": "lokahitatthāya padhānamanuyuñjitvā loke vivaṭacchado buddho bhavissāmīti nikkhanto’’ti",
  "atk-s0511a1:9_22": "vatvā tena ca ‘‘buddho hutvā sabbapaṭhamaṁ mama vijitaṁ osareyyāthā’’ti vutto ‘sādhū’ti",
  "atk-s0511a1:9_23": "tassa paṭiññaṁ datvā āḷārañca udakañca upasaṅkamitvā tesaṁ dhammadesanāya sāraṁ avindanto",
  "atk-s0511a1:9_24": "tato pakkamitvā uruvelāyaṁ chabbassāni dukkarakārikaṁ karontopi amataṁ adhigantuṁ",
  "atk-s0511a1:9_25": "asakkonto oḷārikāhārapaṭisevanena sarīraṁ santappesi.",
  "atk-s0511a1:10_0": "Tadā pana uruvelāyaṁ senānigame senānigamakuṭumbikassa dhītā sujātā nāma dārikā vayappattā",
  "atk-s0511a1:10_1": "ekasmiṁ nigrodharukkhe patthanamakāsi – ‘‘sacāhaṁ samajātikaṁ kulagharaṁ gantvā paṭhamagabbhe",
  "atk-s0511a1:10_2": "puttaṁ labhissāmi, balikammaṁ karissāmī’’ti. Tassā sā patthanā samijjhi. Sā vesākhapuṇṇamadivase",
  "atk-s0511a1:10_3": "‘‘ajja balikammaṁ karissāmī’’ti pātova pāyāsaṁ anāyāsaṁ paramamadhuraṁ sampaṭipādesi.",
  "atk-s0511a1:10_4": "Bodhisattopi tadaheva katasarīrapaṭijaggano bhikkhācārakālaṁ āgamayamāno pātova gantvā",
  "atk-s0511a1:10_5": "tasmiṁ nigrodharukkhamūle nisīdi. Atha kho puṇṇā nāma dāsī tassā dhātī rukkhamūlasodhanatthāya",
  "atk-s0511a1:10_6": "gatā bodhisattaṁ pācīnalokadhātuṁ olokayamānaṁ nisinnaṁ sañjhāppabhānurañjitavarakanakagirisikharasadisasarīrasobhaṁ",
  "atk-s0511a1:10_7": "timiranikaranidhānakaraṁ kamalavanavikasanakaraṁ ghanavivaramupagataṁ divasakaramiva",
  "atk-s0511a1:10_8": "taruvaramupagataṁ munidivasakaramaddasa. Sarīrato cassa nikkhantāhi pabhāhi sakalañca",
  "atk-s0511a1:10_9": "taṁ rukkhaṁ suvaṇṇavaṇṇaṁ disvā tassā etadahosi – ‘‘ajja amhākaṁ devatā rukkhato",
  "atk-s0511a1:10_10": "oruyha sahattheneva baliṁ paṭiggahetukāmā hutvā nisinnā’’ti. Sā vegena gantvā sujātāya etamatthaṁ ārocesi.",
  "atk-s0511a1:11_0": "Tato sujātā sañjātasaddhā hutvā sabbālaṅkārena alaṅkaritvā satasahassagghanikaṁ suvaṇṇapātiṁ",
  "atk-s0511a1:11_1": "paramamadhurassa madhupāyāsassa pūretvā aparāya suvaṇṇapātiyā pidahitvā sīsenādāya",
  "atk-s0511a1:11_2": "nigrodharukkhābhimukhī agamāsi. Sā gacchantī dūratova taṁ bodhisattaṁ rukkhadevatamiva",
  "atk-s0511a1:11_3": "sakalaṁ taṁ rukkhaṁ sarīrappabhāya suvaṇṇavaṇṇaṁ katvā puññasañcayamiva rūpavantaṁ",
  "atk-s0511a1:11_4": "nisinnaṁ disvā pītisomanassajātā sujātā ‘‘rukkhadevatā’’ti saññāya diṭṭhaṭṭhānato",
  "atk-s0511a1:11_5": "paṭṭhāya onatonatā gantvā sīsato taṁ suvaṇṇapātiṁ otāretvā mahāsattassa hatthe ṭhapetvā",
  "atk-s0511a1:11_6": "pañcapatiṭṭhitena vanditvā – ‘‘yathā mama manoratho nipphanno, evaṁ tumhākampi nipphajjatū’’ti vatvā pakkāmi.",
  "atk-s0511a1:12_0": "Atha kho bodhisattopi suvaṇṇapātiṁ gahetvā nerañjarāya nadiyā tīraṁ gantvā suppatiṭṭhitassa",
  "atk-s0511a1:12_1": "nāma titthassa tīre suvaṇṇapātiṁ ṭhapetvā nhatvā paccuttaritvā ekūnapaññāsapiṇḍe",
  "atk-s0511a1:12_2": "karonto taṁ pāyāsaṁ paribhuñjitvā – ‘‘sacāhaṁ ajja buddho bhavissāmi, ayaṁ suvaṇṇapāti",
  "atk-s0511a1:12_3": "paṭisotaṁ gacchatū’’ti khipi. Sā pāti paṭisotaṁ gantvā kāḷassa nāma nāgarājassa bhavanaṁ",
  "atk-s0511a1:12_4": "pavisitvā tiṇṇaṁ buddhānaṁ thālakāni ukkhipitvā tesaṁ heṭṭhā aṭṭhāsi.",
  "atk-s0511a1:13_0": "Mahāsatto tattheva vanasaṇḍe divāvihāraṁ vītināmetvā sāyanhasamaye sotthiyena nāma",
  "atk-s0511a1:13_1": "tiṇahārakena mahāpurisassa ākāraṁ ñatvā dinnā aṭṭha tiṇamuṭṭhiyo gahetvā bodhimaṇḍamāruyha",
  "atk-s0511a1:13_2": "dakkhiṇadisābhāge aṭṭhāsi. So pana padeso paduminipatte udakabindu viya akampittha.",
  "atk-s0511a1:13_3": "Mahāpuriso – ‘‘ayaṁ padeso mama guṇaṁ dhāretuṁ asamattho’’ti pacchimadisābhāgamagamāsi.",
  "atk-s0511a1:13_4": "Sopi tatheva kampittha. Puna uttaradisābhāgamagamāsi. Sopi tatheva kampittha. Puna",
  "atk-s0511a1:13_5": "puratthimadisābhāgamagamāsi. Tattha pallaṅkappamāṇaṭṭhānaṁ niccalaṁ ahosi. Mahāpuriso",
  "atk-s0511a1:13_6": "– ‘‘idaṁ ṭhānaṁ kilesaviddhaṁsanaṭṭhāna’’nti sanniṭṭhānaṁ katvā tāni tiṇāni agge",
  "atk-s0511a1:13_7": "gahetvā cālesi. Tāni tūlikaggena paricchinnāni viya ahesuṁ. Bodhisatto – ‘‘bodhiṁ",
  "atk-s0511a1:13_8": "apatvāva imaṁ pallaṅkaṁ na bhindissāmī’’ti caturaṅgavīriyaṁ adhiṭṭhahitvā pallaṅkaṁ",
  "atk-s0511a1:13_9": "ābhujitvā bodhikkhandhaṁ piṭṭhito katvā puratthābhimukho nisīdi.",
  "atk-s0511a1:14_0": "Taṅkhaṇaññeva sabbalokābhihāro māro bāhusahassaṁ māpetvā diyaḍḍhayojanasatikaṁ himagirisikharasadisaṁ",
  "atk-s0511a1:14_1": "girimekhalaṁ nāma arivaravāraṇaṁ varavāraṇaṁ abhiruyha navayojanikena dhanuasipharasusarasattisabalenātibahalena",
  "atk-s0511a1:14_2": "mārabalena samparivuto samantā pabbato viya ajjhottharanto mahāsapattaṁ viya mahāsattaṁ",
  "atk-s0511a1:14_3": "samupāgami. Mahāpuriso sūriye dharanteyeva atitumūlaṁ mārabalaṁ vidhamitvā vikasitajayasumanakusumasadisassa",
  "atk-s0511a1:14_4": "cīvarassa upari patamānehi rattapavālaṅkurasadisaruciradassanehi bodhirukkhaṅkurehi",
  "atk-s0511a1:14_5": "pītiyā viya pūjiyamāno eva paṭhamayāme pubbenivāsānussatiñāṇaṁ labhitvā majjhimayāme",
  "atk-s0511a1:14_6": "dibbacakkhuñāṇaṁ visodhetvā pacchimayāme paṭiccasamuppāde ñāṇaṁ otāretvā vaṭṭavivaṭṭaṁ",
  "atk-s0511a1:14_7": "sammasanto aruṇodaye buddho hutvā –",
  "atk-s0511a1:15": "‘‘Anekajātisaṁsāraṁ, sandhāvissaṁ anibbisaṁ;",
  "atk-s0511a1:16": "Gahakāraṁ gavesanto, dukkhā jāti punappunaṁ.",
  "atk-s0511a1:17": "‘‘Gahakāraka diṭṭhosi, puna gehaṁ na kāhasi;",
  "atk-s0511a1:18": "Sabbā te phāsukā bhaggā, gahakūṭaṁ visaṅkhataṁ;",
  "atk-s0511a1:19": "Visaṅkhāragataṁ cittaṁ, taṇhānaṁ khayamajjhagā’’ti. (dha. pa. 153-154) –",
  "atk-s0511a1:20_0": "Imaṁ udānaṁ udānetvā sattāhaṁ vimuttisukhapaṭisevanena vītināmetvā aṭṭhame divase",
  "atk-s0511a1:20_1": "samāpattito vuṭṭhāya devatānaṁ kaṅkhaṁ ñatvā tāsaṁ kaṅkhāvidhamanatthaṁ ākāse uppatitvā",
  "atk-s0511a1:20_2": "yamakapāṭihāriyaṁ dassetvā tāsaṁ kaṅkhaṁ vidhamitvā pallaṅkato īsakaṁ pācīnanissite",
  "atk-s0511a1:20_3": "uttaradisābhāge ṭhatvā – ‘‘imasmiṁ vata me pallaṅke sabbaññutaññāṇaṁ paṭividdha’’nti",
  "atk-s0511a1:20_4": "cattāri asaṅkhyeyyāni kappasatasahassañca pūritānaṁ pāramīnaṁ phalādhigamaṭṭhānaṁ",
  "atk-s0511a1:20_5": "pallaṅkañceva bodhirukkhañca animisehi akkhīhi olokayamāno sattāhaṁ vītināmesi, taṁ",
  "atk-s0511a1:20_6": "ṭhānaṁ animisacetiyaṁ nāma jātaṁ.",
  "atk-s0511a1:21_0": "Atha pallaṅkassa ca ṭhitaṭṭhānassa ca antare puratthimapacchimato āyate ratanacaṅkame",
  "atk-s0511a1:21_1": "caṅkamanto sattāhaṁ vītināmesi, taṁ ṭhānaṁ ratanacaṅkamacetiyaṁ nāma jātaṁ. Tato",
  "atk-s0511a1:21_2": "pacchimadisābhāge devatā ratanagharaṁ nāma māpesuṁ, tattha pallaṅkena nisīditvā abhidhammapiṭakaṁ",
  "atk-s0511a1:21_3": "visesato cettha anantanayasamantapaṭṭhānaṁ vicinanto sattāhaṁ vītināmesi. Taṁ ṭhānaṁ",
  "atk-s0511a1:21_4": "ratanagharacetiyaṁ nāma jātaṁ. Evaṁ bodhisamīpeyeva cattāri sattāhāni vītināmetvā",
  "atk-s0511a1:21_5": "pañcame sattāhe bodhirukkhamūlā yena ajapālanigrodho tenupasaṅkami; tatthāpi dhammaṁ",
  "atk-s0511a1:21_6": "vicinantoyeva vimuttisukhañca paṭisaṁvedento ajapālanigrodhe sattāhaṁ vītināmesi.",
  "atk-s0511a1:22_0": "Evaṁ aparaṁ sattāhaṁ mucalinde nisīdi. Tassa nisinnamattasseva bhagavato sakalacakkavāḷagabbhaṁ",
  "atk-s0511a1:22_1": "pūrento mahāakālamegho udapādi. Tasmiṁ pana uppanne mucalindo nāgarājā cintesi –",
  "atk-s0511a1:22_2": "‘‘ayaṁ mahāmegho satthari mayhaṁ bhavanaṁ paviṭṭhamatte uppanno vāsāgāramassa laddhuṁ",
  "atk-s0511a1:22_3": "vaṭṭatī’’ti. So sattaratanamayaṁ devavimānasadisaṁ dibbavimānaṁ nimminituṁ samatthopi",
  "atk-s0511a1:22_4": "evaṁ kate – ‘‘na mayhaṁ mahapphalaṁ bhavissati, dasabalassa kāyaveyyāvaccaṁ karissāmī’’ti",
  "atk-s0511a1:22_5": "atimahantaṁ attabhāvaṁ katvā satthāraṁ sattakkhattuṁ bhogehi parikkhipitvā upari",
  "atk-s0511a1:22_6": "mahantaṁ phaṇaṁ katvā aṭṭhāsi. Atha bhagavā parikkhepassa antova mahati okāse sabbaratanamaye",
  "atk-s0511a1:22_7": "paccagghapallaṅke upari viniggalantavividhasurabhikusumadāmavitāne vividhasurabhigandhavāsite",
  "atk-s0511a1:22_8": "gandhakuṭiyaṁ viharanto viya vihāsi. Evaṁ bhagavā taṁ sattāhaṁ tattha vītināmetvā",
  "atk-s0511a1:22_9": "tato aparaṁ sattāhaṁ rājāyatane nisīdi. Tatthāpi vimuttisukhapaṭisaṁvediyeva. Ettāvatā",
  "atk-s0511a1:22_10": "sattasattāhāni paripuṇṇāni ahesuṁ. Etthantare bhagavā jhānasukhena phalasukhena ca vītināmesi.",
  "atk-s0511a1:23_0": "Athassa sattasattāhātikkame – ‘‘mukhaṁ dhovissāmī’’ti cittaṁ uppajji. Sakko devānamindo",
  "atk-s0511a1:23_1": "agadaharītakaṁ āharitvā adāsi. Athassa sakko nāgalatādantakaṭṭhañca mukhadhovanaudakañca",
  "atk-s0511a1:23_2": "adāsi. Tato bhagavā dantakaṭṭhaṁ khāditvā anotattadahodakena mukhaṁ dhovitvā rājāyatanamūle",
  "atk-s0511a1:23_3": "nisīdi. Tasmiṁ samaye catūhi lokapālehi upanīte paccagghe selamaye patte tapussabhallikānaṁ",
  "atk-s0511a1:23_4": "vāṇijānaṁ manthañca madhupiṇḍikañca paṭiggahetvā paribhuñjitvā paccāgantvā ajapālanigrodharukkhamūle",
  "atk-s0511a1:23_5": "nisīdi. Athassa tattha nisinnamattasseva attanā adhigatassa dhammassa gambhīrabhāvaṁ",
  "atk-s0511a1:23_6": "paccavekkhantassa sabbabuddhānaṁ āciṇṇo – ‘‘adhigato kho myāyaṁ dhammo gambhīro duddaso",
  "atk-s0511a1:23_7": "duranubodho santo paṇīto atakkāvacaro nipuṇo paṇḍitavedanīyo’’ti (ma. ni. 2.281;",
  "atk-s0511a1:23_8": "saṁ. ni. 1.172; mahāva. 7) paresaṁ dhammaṁ adesetukāmatākārappatto parivitakko udapādi.",
  "atk-s0511a1:24_0": "Atha brahmā sahampati dasabalassa cetasā cetoparivitakkamaññāya – ‘‘nassati vata,",
  "atk-s0511a1:24_1": "bho, loko, vinassati vata, bho, loko’’ti (saṁ. ni. 1.172; ma. ni. 1.282; mahāva.",
  "atk-s0511a1:24_2": "8) vācaṁ nicchārento dasasahassacakkavāḷabrahmagaṇaparivuto sakkasuyāmasantusitaparanimmitavasavattīhi",
  "atk-s0511a1:24_3": "anugato āgantvā bhagavato purato pāturahosi. So attano patiṭṭhānatthāya pathaviṁ",
  "atk-s0511a1:24_4": "nimminitvā dakkhiṇaṁ jāṇumaṇḍalaṁ pathaviyaṁ nihantvā jalajāmalāvikalakamalamakulasadisaṁ",
  "atk-s0511a1:24_5": "dasanakhasamodhānasamujjalamañjaliṁ sirasmiṁ katvā – ‘‘desetu, bhante , bhagavā dhammaṁ,",
  "atk-s0511a1:24_6": "desetu sugato dhammaṁ, santi sattā apparajakkhajātikā, assavanatā dhammassa parihāyanti,",
  "atk-s0511a1:24_7": "bhavissanti dhammassa aññātāro’’ti (saṁ. ni. 1.172; mahāva. 8) –",
  "atk-s0511a1:25": "‘‘Pāturahosi magadhesu pubbe, dhammo asuddho samalehi cintito;",
  "atk-s0511a1:26": "Apāpuretaṁ amatassa dvāraṁ, suṇantu dhammaṁ vimalenānubuddhaṁ.",
  "atk-s0511a1:27": "‘‘Sele yathā pabbatamuddhaniṭṭhito, yathāpi passe janataṁ samantato;",
  "atk-s0511a1:28": "Tathūpamaṁ dhammamayaṁ sumedha, pāsādamāruyha samantacakkhu;",
  "atk-s0511a1:29": "Sokāvatiṇṇaṁ janatamapetasoko, avekkhassu jātijarābhibhūtaṁ.",
  "atk-s0511a1:30": "‘‘Uṭṭhehi vīra vijitasaṅgāma, satthavāha anaṇa vicara loke;",
  "atk-s0511a1:31": "Desassu bhagavā dhammaṁ, aññātāro bhavissantī’’ti. (ma. ni. 1.282; saṁ. ni. 1.172; mahāva. 8) –",
  "atk-s0511a1:32": "‘‘Nanu tumhehi ‘buddho bodheyyaṁ tiṇṇo tāreyyaṁ mutto moceyya’’’nti –",
  "atk-s0511a1:33": "‘‘Kiṁ me aññātavesena, dhammaṁ sacchikatenidha;",
  "atk-s0511a1:34": "Sabbaññutaṁ pāpuṇitvā, tārayissaṁ sadevaka’’nti. (bu. vaṁ. 2.55) –",
  "atk-s0511a1:35_0": "Patthanaṁ katvā pāramiyo pūretvā sabbaññubhāvaṁ pattoti ca, ‘‘tumhehi dhamme adesiyamāne",
  "atk-s0511a1:35_1": "ko hi nāma añño dhammaṁ desessati, kimaññaṁ lokassa saraṇaṁ tāṇaṁ leṇaṁ parāyana’’nti",
  "atk-s0511a1:35_2": "ca evamādīhi anekehi nayehi bhagavantaṁ dhammadesanatthaṁ ayāci. Tena vuttaṁ – ‘‘buddhabhūtassa",
  "atk-s0511a1:35_3": "pana bhagavato aṭṭhame sattāhe satthā dhammadesanatthāya brahmunā āyācito’’ti.",
  "atk-s0511a1:36_0": "Idāni ‘‘kadā kattha ca kenāyaṁ, gāthā hi samudīritā’’ti imesaṁ pañhānaṁ vissajjanāya",
  "atk-s0511a1:36_1": "okāso anuppatto. Tattha kadā vuttāti? Paṭhamamahāsaṅgītikāle vuttā. Paṭhamamahāsaṅgīti",
  "atk-s0511a1:36_2": "nāmesā saṅgītikkhandhe (cūḷava. 437) vuttanayeneva veditabbā. Kattha kena vuttāti?",
  "atk-s0511a1:36_3": "Bhagavati kira parinibbute rājagahanagare vebhārapabbatapasse sattapaṇṇiguhādvāre",
  "atk-s0511a1:36_4": "vijitasabbasattunā ajātasattunā magadhamahārājena dhammasaṅgāyanatthaṁ kārite paripuṇṇacandamaṇḍalasaṅkāse",
  "atk-s0511a1:36_5": "daṭṭhabbasāramaṇḍe maṇḍape dhammāsanagatenāyasmatā ānandattherena ‘‘brahmā ca lokādhipatī’’ti",
  "atk-s0511a1:36_6": "ayaṁ gāthā vuttāti veditabbā. Ayamettha gāthāsambandho.",
  "atk-s0511a1:37": "Ettāvatā –",
  "atk-s0511a1:38": "‘‘Kadāyaṁ dhammadesanatthaṁ, ajjhiṭṭho brahmunā jino;",
  "atk-s0511a1:39": "Kadā kattha ca kenāyaṁ, gāthā hi samudīritā’’ti. –",
  "atk-s0511a1:40": "Ayampi gāthā vuttatthā hoti. Evaṁ iminā sambandhena vuttāya panassā anuttānapadavaṇṇanaṁ karissāma.",
  "atk-s0511a1:41_0": "Tattha brahmāti brūhito tehi tehi guṇavisesehīti brahmā. Ayaṁ pana brahma-saddo mahābrahmabrāhmaṇatathāgatamātāpituseṭṭhādīsu",
  "atk-s0511a1:41_1": "dissati. Tathā hi ‘‘dvisahasso brahmā’’tiādīsu (ma. ni. 3.166) mahābrahmāti adhippeto.",
  "atk-s0511a1:42": "‘‘Tamonudo buddho samantacakkhu, lokantagū sabbabhavātivatto;",
  "atk-s0511a1:43": "Anāsavo sabbadukkhappahīno, saccavhayo brahme upāsito me’’ti. (su. ni. 1139) –",
  "atk-s0511a1:44_0": "Ettha brāhmaṇo. ‘‘Brahmāti kho, bhikkhave, tathāgatassetaṁ adhivacana’’nti ettha",
  "atk-s0511a1:44_1": "tathāgato. ‘‘Brahmāti mātāpitaro pubbācariyāti vuccare’’ti (a. ni. 3.31; 4.63; itivu.",
  "atk-s0511a1:44_2": "106; jā. 2.20.181) ettha mātāpitaro. ‘‘Brahmacakkaṁ pavattetī’’ti (ma. ni. 1.148;",
  "atk-s0511a1:44_3": "saṁ. ni. 2.21; a. ni. 4.8; 5.11; paṭi. ma. 2.44) ettha seṭṭho adhippeto. Idha pana",
  "atk-s0511a1:44_4": "paṭhamajjhānaṁ paṇītaṁ bhāvetvā paṭhamajjhānabhūmiyaṁ nibbatto kappāyuko mahābrahmā",
  "atk-s0511a1:44_5": "adhippeto (ma. ni. aṭṭha. 1.3). Ca-saddo sampiṇḍanattho, brahmā ca aññe ca dasasu",
  "atk-s0511a1:44_6": "cakkavāḷasahassesu brahmāno cāti attho, padapūraṇamatto vā. Lokādhipatīti ettha lokoti",
  "atk-s0511a1:44_7": "saṅkhāraloko sattaloko okāsalokoti tayo lokā. Tesu idha sattaloko adhippeto. Tassa",
  "atk-s0511a1:44_8": "issaro adhipatīti lokādhipati, lokekadesassāpi adhipati lokādhipatīti vuccati devādhipati narādhipati viya.",
  "atk-s0511a1:45_0": "Sahampatīti so kira kassapassa bhagavato sāsane sahako nāma thero paṭhamajjhānaṁ",
  "atk-s0511a1:45_1": "nibbattetvā aparihīnajjhāno jīvitapariyosāne paṭhamajjhānabhūmiyaṁ kappāyukamahābrahmā",
  "atk-s0511a1:45_2": "hutvā nibbatto, tatra pana naṁ ‘‘sahampati brahmā’’ti sañjānanti. ‘‘Sahakapatī’’ti",
  "atk-s0511a1:45_3": "vattabbe anussarāgamaṁ katvā ruḷhīvasena ‘‘sahampatī’’ti vadanti. Katañjalīti katañjaliko,",
  "atk-s0511a1:45_4": "añjalipuṭaṁ sirasi katvāti attho. Anadhivaranti accantavaro adhivaro nāssa atthīti",
  "atk-s0511a1:45_5": "anadhivaro, na tato adhiko varo atthīti vā anadhivaro, anuttaroti attho, taṁ anadhivaraṁ.",
  "atk-s0511a1:45_6": "Ayācathāti ayācittha ajjhesi.",
  "atk-s0511a1:46_0": "Idāni yassatthāya so bhagavantaṁ ayāci, tamatthaṁ dassetuṁ ‘‘santīdha sattā’’tiādi",
  "atk-s0511a1:46_1": "vuttaṁ. Tattha santīti saṁvijjanti upalabbhanti, buddhacakkhussa āpāthaṁ āgacchantā",
  "atk-s0511a1:46_2": "atthīti attho. Idhāti ayaṁ desāpadese nipāto . Svāyaṁ katthaci sāsanaṁ upādāya vuccati.",
  "atk-s0511a1:46_3": "Yathāha – ‘‘idheva, bhikkhave, samaṇo, idha dutiyo samaṇo, idha tatiyo samaṇo, idha",
  "atk-s0511a1:46_4": "catuttho samaṇo, suññā parappavādā samaṇebhi aññehī’’ti (ma. ni. 1.139; dī. ni. 2.214;",
  "atk-s0511a1:46_5": "a. ni. 4.241). Katthaci okāsaṁ, yathāha –",
  "atk-s0511a1:47": "‘‘Idheva tiṭṭhamānassa, devabhūtassa me sato;",
  "atk-s0511a1:48": "Punarāyu ca me laddho, evaṁ jānāhi mārisā’’ti. (dī. ni. 2.369) –",
  "atk-s0511a1:49_0": "Katthaci padapūraṇamattameva hoti. Yathāha – ‘‘idhāhaṁ, bhikkhave, bhuttāvī assaṁ",
  "atk-s0511a1:49_1": "pavārito’’ti (ma. ni. 1.30). Katthaci lokaṁ upādāya, yathāha – ‘‘idha tathāgato loke",
  "atk-s0511a1:49_2": "uppajjati bahujanahitāya bahujanasukhāyā’’ti (a. ni. 1.170). Idhāpi lokameva upādāya",
  "atk-s0511a1:49_3": "vuttoti veditabbo. Tasmā imasmiṁ sattaloketi attho. Sattāti rūpādīsu khandhesu chandarāgena",
  "atk-s0511a1:49_4": "sattā visattā āsattā laggā lagitāti sattā, sattāti pāṇino vuccanti. Ruḷhīsaddena",
  "atk-s0511a1:49_5": "pana vītarāgesupi ayaṁ vohāro vattatiyeva.",
  "atk-s0511a1:50_0": "Apparajakkhajātikāti paññāmaye akkhimhi appaṁ parittaṁ rāgadosamoharajaṁ etesaṁ evaṁsabhāvā",
  "atk-s0511a1:50_1": "ca teti apparajakkhajātikā, appaṁ rāgādirajameva vā yesaṁ te apparajakkhā, te apparajakkhasabhāvā",
  "atk-s0511a1:50_2": "apparajakkhajātikāti evamettha attho daṭṭhabbo. Tesaṁ apparajakkhajātikānaṁ. ‘‘Sattāna’’nti",
  "atk-s0511a1:50_3": "vibhattivipariṇāmaṁ katvā – ‘‘desehi dhamma’’nti iminā sambandhaṁ katvā attho daṭṭhabbo.",
  "atk-s0511a1:50_4": "Desehīti āyācanavacanametaṁ, desehi kathehi upadisāti attho. Dhammanti ettha ayaṁ",
  "atk-s0511a1:50_5": "dhamma-saddo pariyattisamādhipaññāpakatisabhāvasuññatāpuññaāpattiñeyyacatusaccadhammādīsu",
  "atk-s0511a1:50_6": "dissati. Tathā hi – ‘‘idha bhikkhu dhammaṁ pariyāpuṇāti suttaṁ geyyaṁ veyyākaraṇaṁ…pe…",
  "atk-s0511a1:50_7": "vedalla’’ntiādīsu (ma. ni. 1.239; a. ni. 4.102) pariyattiyaṁ dissati. ‘‘Evaṁdhammā",
  "atk-s0511a1:50_8": "te bhagavanto ahesu’’ntiādīsu samādhimhi.",
  "atk-s0511a1:51": "‘‘Yassete caturo dhammā, vānarinda yathā tava;",
  "atk-s0511a1:52": "Saccaṁ dhammo dhiti cāgo, diṭṭhaṁ so ativattatī’’ti. –",
  "atk-s0511a1:53_0": "Ādīsu (jā. 1.2.147) paññāya. ‘‘Jātidhammā jarādhammā, atho maraṇadhammino’’tiādīsu",
  "atk-s0511a1:53_1": "(a. ni. 3.39) pakatiyaṁ. ‘‘Kusalā dhammā, akusalā dhammā, abyākatā dhammā’’tiādīsu",
  "atk-s0511a1:53_2": "(dha. sa. tikamātikā) sabhāve. ‘‘Tasmiṁ kho pana samaye dhammā honti khandhā hontī’’tiādīsu",
  "atk-s0511a1:53_3": "(dha. sa. 121) suññatāyaṁ. ‘‘Dhammo suciṇṇo sukhamāvahātī’’tiādīsu (su. ni. 184;",
  "atk-s0511a1:53_4": "theragā. 303; jā. 1.10.102; 1.15.385) puññe. ‘‘Dve aniyatā dhammā’’tiādīsu āpattiyaṁ.",
  "atk-s0511a1:53_5": "‘‘Sabbe dhammā sabbākārena buddhassa bhagavato ñāṇamukhe āpāthaṁ āgacchantī’’tiādīsu",
  "atk-s0511a1:53_6": "(mahāni. 156; cūḷani. mogharājamāṇavapucchāniddesa 85) ñeyye. ‘‘Diṭṭhadhammo pattadhammo",
  "atk-s0511a1:53_7": "viditadhammo’’tiādīsu (dī. ni. 1.299; mahāva. 27, 57) catusaccadhamme. Idhāpi catusaccadhamme",
  "atk-s0511a1:53_8": "daṭṭhabbo (ma. ni. aṭṭha. 1.suttanikkhepavaṇṇanā; dha. sa. aṭṭha. cittuppādakaṇḍa",
  "atk-s0511a1:53_9": "1). Anukampāti anukampaṁ anuddayaṁ karohi. Imanti pajaṁ niddisanto āha. Pajanti pajātattā",
  "atk-s0511a1:53_10": "pajā, taṁ pajaṁ, sattanikāyaṁ saṁsāradukkhato mocehīti adhippāyo. Keci pana –",
  "atk-s0511a1:54": "‘‘Bhagavāti lokādhipatī naruttamo,",
  "atk-s0511a1:55": "Katañjalī brahmagaṇehi yācito’’ti. –",
  "atk-s0511a1:56": "Paṭhanti. Ettāvatā sabbaso ayaṁ gāthā vuttatthā hoti.",
  "atk-s0511a1:57_0": "Atha bhagavato taṁ brahmuno sahampatissa āyācanavacanaṁ sutvā aparimitasamayasamuditakaruṇābalassa",
  "atk-s0511a1:57_1": "dasabalassa parahitakaraṇanipuṇamaticārassa sabbasattesu okāsakaraṇamattena mahākaruṇā",
  "atk-s0511a1:57_2": "udapādi. Taṁ pana bhagavato karuṇuppattiṁ dassentehi saṅgītikāle saṅgītikārakehi –",
  "atk-s0511a1:58": "2.",
  "atk-s0511a1:59": " ‘‘Sampannavijjācaraṇassa tādino, jutindharassantimadehadhārino;",
  "atk-s0511a1:60": "Tathāgatassappaṭipuggalassa, uppajji kāruññatā sabbasatte’’ti. –",
  "atk-s0511a1:61": "Ayaṁ gāthā ṭhapitā.",
  "atk-s0511a1:62": "Tattha sampannavijjācaraṇassāti sampannaṁ nāma tividhaṁ paripuṇṇasamaṅgimadhuravasena. Tattha –",
  "atk-s0511a1:63": "‘‘Sampannaṁ sālikedāraṁ, suvā bhuñjanti kosiya;",
  "atk-s0511a1:64": "Paṭivedemi te brahme, na naṁ vāretumussahe’’ti. (jā. 1.14.1) –",
  "atk-s0511a1:65_0": "Idaṁ paripuṇṇasampannaṁ nāma. ‘‘Iminā pātimokkhasaṁvarena upeto hoti samupeto upagato",
  "atk-s0511a1:65_1": "samupagato sampanno samannāgato’’ti (vibha. 511) idaṁ samaṅgisampannaṁ nāma. ‘‘Imissā,",
  "atk-s0511a1:65_2": "bhante, mahāpathaviyā heṭṭhimatalaṁ sampannaṁ, seyyathāpi khuddamadhuṁ anīlakaṁ,",
  "atk-s0511a1:65_3": "evamassāda’’nti (pārā. 18) idaṁ madhurasampannaṁ nāma. Idha paripuṇṇasampannampi",
  "atk-s0511a1:65_4": "samaṅgisampannampi yujjati (ma. ni. aṭṭha. 1.64). Vijjāti paṭipakkhadhamme vijjhanaṭṭhena",
  "atk-s0511a1:65_5": "viditakaraṇaṭṭhena vinditabbaṭṭhena ca vijjā. Tā pana tissopi vijjā aṭṭhapi vijjā.",
  "atk-s0511a1:65_6": "Tisso vijjā bhayabheravasutte (ma. ni. 1.50 ādayo) āgatanayeneva veditabbā, aṭṭha",
  "atk-s0511a1:65_7": "ambaṭṭhasutte (dī. ni. 1.278 ādayo). Tatra hi vipassanāñāṇena manomayiddhiyā ca saha",
  "atk-s0511a1:65_8": "cha abhiññā pariggahetvā aṭṭha vijjā vuttā. Caraṇanti sīlasaṁvaro indriyesu guttadvāratā",
  "atk-s0511a1:65_9": "bhojane mattaññutā jāgariyānuyogo saddhā hirī ottappaṁ bāhusaccaṁ āraddhavīriyatā",
  "atk-s0511a1:65_10": "upaṭṭhitassatitā paññāsampannatā cattāri rūpāvacarajjhānānīti ime pannarasa dhammā",
  "atk-s0511a1:65_11": "veditabbā. Imeyeva hi pannarasa dhammā yasmā etehi carati ariyasāvako gacchati amataṁ",
  "atk-s0511a1:65_12": "disaṁ, tasmā ‘‘caraṇa’’nti vuttā. Yathāha – ‘‘idha, mahānāma, ariyasāvako sīlavā",
  "atk-s0511a1:65_13": "hotī’’ti (ma. ni. 2.24) sabbaṁ majjhimapaṇṇāsake vuttanayeneva veditabbaṁ. Vijjā",
  "atk-s0511a1:65_14": "ca caraṇañca vijjācaraṇāni, sampannāni paripuṇṇāni vijjācaraṇāni yassa soyaṁ sampannavijjācaraṇo,",
  "atk-s0511a1:65_15": "vijjācaraṇehi sampanno samaṅgībhūto, samannāgatoti vā sampannavijjācaraṇo. Ubhayathāpi",
  "atk-s0511a1:65_16": "attho yujjateva, tassa sampannavijjācaraṇassa (pārā. aṭṭha. 1.1 verañjakaṇḍavaṇṇanā).",
  "atk-s0511a1:66_0": "Tādinoti ‘‘iṭṭhepi tādī aniṭṭhepi tādī’’tiādinā nayena mahāniddese (mahāni. 38, 192)",
  "atk-s0511a1:66_1": "āgatatādilakkhaṇena tādino, iṭṭhāniṭṭhādīsu avikārassa tādisassāti attho. Jutindharassāti",
  "atk-s0511a1:66_2": "jutimato, yugandhare saradasamaye samuditadivasakarātirekatarasassirikasarīrajutivisaradharassāti",
  "atk-s0511a1:66_3": "attho. ‘‘Paññāpajjotadharassā’’ti vā vattuṁ vaṭṭati. Vuttañhetaṁ –",
  "atk-s0511a1:67": "‘‘Cattāro loke pajjotā, pañcamettha na vijjati;",
  "atk-s0511a1:68": "Divā tapati ādicco, rattimābhāti candimā.",
  "atk-s0511a1:69": "‘‘Atha aggi divārattiṁ, tattha tattha pabhāsati;",
  "atk-s0511a1:70": "Sambuddho tapataṁ seṭṭho, esā ābhā anuttarā’’ti. (saṁ. ni. 1.26, 85);",
  "atk-s0511a1:71": "Tasmā ubhayathāpi sarīrapaññājutivisaradharassāti attho. Antimadehadhārinoti sabbapacchimasarīradhārino, apunabbhavassāti attho.",
  "atk-s0511a1:72_0": "Tathāgatassāti ettha aṭṭhahi kāraṇehi bhagavā ‘‘tathāgato’’ti vuccati. Katamehi aṭṭhahi?",
  "atk-s0511a1:72_1": "Tathā āgatoti tathāgato, tathā gatoti tathāgato, tathalakkhaṇaṁ āgatoti tathāgato,",
  "atk-s0511a1:72_2": "tathadhamme yāthāvato abhisambuddhoti tathāgato, tathadassitāya tathāgato, tathavāditāya",
  "atk-s0511a1:72_3": "tathāgato, tathākāritāya tathāgato, abhibhavanaṭṭhena tathāgatoti.",
  "atk-s0511a1:73_0": "Kathaṁ bhagavā tathā āgatoti tathāgato? Yathā yena abhinīhārena dānapāramiṁ pūretvā",
  "atk-s0511a1:73_1": "sīlanekkhammapaññāvīriyakhantisaccaadhiṭṭhānamettupekkhāpāramiṁ pūretvā imā dasa",
  "atk-s0511a1:73_2": "pāramiyo dasa upapāramiyo dasa paramatthapāramiyoti samattiṁsa pāramiyo pūretvā aṅgapariccāgaṁ",
  "atk-s0511a1:73_3": "jīvitapariccāgaṁ dhanarajjaputtadārapariccāganti ime pañca mahāpariccāge pariccajitvā",
  "atk-s0511a1:73_4": "yathā vipassiādayo sammāsambuddhā āgatā, tathā amhākampi bhagavā āgatoti tathāgato. Yathāha –",
  "atk-s0511a1:74": "‘‘Yatheva lokamhi vipassiādayo, sabbaññubhāvaṁ munayo idhāgatā;",
  "atk-s0511a1:75": "Tathā ayaṁ sakyamunīpi āgato, tathāgato vuccati tena cakkhumā’’ti.",
  "atk-s0511a1:76_0": "Kathaṁ tathā gatoti tathāgato? Yathā sampatijātā vipassiādayo samehi pādehi pathaviyaṁ",
  "atk-s0511a1:76_1": "patiṭṭhāya uttarābhimukhā sattapadavītihārena gatā, tathā amhākampi bhagavā gatoti",
  "atk-s0511a1:76_2": "tathāgato. Yathāha –",
  "atk-s0511a1:77": "‘‘Muhuttajātova gavampatī yathā, samehi pādehi phusī vasundharaṁ;",
  "atk-s0511a1:78": "So vikkamī sattapadāni gotamo, setañca chattaṁ anudhārayuṁ marū.",
  "atk-s0511a1:79": "‘‘Gantvāna so sattapadāni gotamo, disā vilokesi samā samantato;",
  "atk-s0511a1:80": "Aṭṭhaṅgupetaṁ giramabbhudīrayī, sīho yathā pabbatamuddhaniṭṭhito’’ti.",
  "atk-s0511a1:81": "Kathaṁ tathalakkhaṇaṁ āgatoti tathāgato? Sabbesaṁ rūpārūpadhammānaṁ salakkhaṇaṁ sāmaññalakkhaṇañca tathaṁ avitathaṁ ñāṇagatiyā āgato avirajjhitvā patto anubuddhoti tathāgato.",
  "atk-s0511a1:82": "‘‘Sabbesaṁ pana dhammānaṁ, sakasāmaññalakkhaṇaṁ;",
  "atk-s0511a1:83": "Tathamevāgato yasmā, tasmā satthā tathāgato’’ti.",
  "atk-s0511a1:84_0": "Kathaṁ tathadhamme yāthāvato abhisambuddhoti tathāgato? Tathadhammā nāma cattāri",
  "atk-s0511a1:84_1": "ariyasaccāni. Yathāha – ‘‘cattārimāni, bhikkhave, tathāni avitathāni anaññathāni.",
  "atk-s0511a1:84_2": "Katamāni cattāri? ‘Idaṁ dukkha’nti, bhikkhave, tathametaṁ avitathametaṁ anaññathameta’’nti",
  "atk-s0511a1:84_3": "(saṁ. ni. 5.1090) vitthāro. Tāni ca bhagavā abhisambuddho, tasmā tathānaṁ abhisambuddhattā",
  "atk-s0511a1:84_4": "‘‘tathāgato’’ti vuccati. Abhisambuddhattho hi ettha gatasaddo.",
  "atk-s0511a1:85": "‘‘Tathanāmāni saccāni, abhisambujjhi nāyako;",
  "atk-s0511a1:86": "Tasmā tathānaṁ saccānaṁ, sambuddhattā tathāgato’’.",
  "atk-s0511a1:87_0": "Kathaṁ tathadassitāya tathāgato? Bhagavā hi aparimāṇāsu lokadhātūsu aparimāṇānaṁ",
  "atk-s0511a1:87_1": "sattānaṁ cakkhusotaghāṇajivhākāyamanodvāresu āpāthaṁ āgacchantaṁ rūpasaddagandharasaphoṭṭhabbadhammārammaṇaṁ",
  "atk-s0511a1:87_2": "tathāgato sabbākārato jānāti passatīti, evaṁ tathadassitāya tathāgato. Atha vā yaṁ",
  "atk-s0511a1:87_3": "loke tathaṁ, taṁ lokassa tatheva dasseti. Tatopi bhagavā tathāgato. Ettha tathadassiatthe",
  "atk-s0511a1:87_4": "‘‘tathāgato’’ti padasambhavo veditabbo.",
  "atk-s0511a1:88": "‘‘Tathākārena yo dhamme, jānāti anupassati;",
  "atk-s0511a1:89": "Tathadassīti sambuddho, tasmā vutto tathāgato’’.",
  "atk-s0511a1:90_0": "Kathaṁ tathavāditāya tathāgato? Yañca abhisambodhiyā parinibbānassa ca antare pañcacattālīsavassaparimāṇakāle",
  "atk-s0511a1:90_1": "suttādinavaṅgasaṅgahitaṁ bhāsitaṁ lapitaṁ tathāgatena, sabbaṁ taṁ ekatulāya tulitaṁ",
  "atk-s0511a1:90_2": "viya tathameva avitathameva hoti. Tenevāha –",
  "atk-s0511a1:91_0": "‘‘Yañca, cunda, rattiṁ tathāgato anuttaraṁ sammāsambodhiṁ abhisambujjhati, yañca",
  "atk-s0511a1:91_1": "rattiṁ anupādisesāya nibbānadhātuyā parinibbāyati, yaṁ etasmiṁ antare bhāsati lapati",
  "atk-s0511a1:91_2": "niddisati, sabbaṁ taṁ tatheva hoti, no aññathā. Tasmā ‘tathāgato’ti vuccatī’’ti.",
  "atk-s0511a1:92": "Ettha pana gadaattho hi gatasaddo. Evaṁ tathavāditāya tathāgato. Āgadanaṁ āgado, vacananti attho. Tatho aviparīto āgado assāti tathāgato. Da-kārassa ta-kāraṁ katvā vutto.",
  "atk-s0511a1:93": "‘‘Tathāvādī jino yasmā, tathadhammappakāsako;",
  "atk-s0511a1:94": "Tathāmāgadanañcassa, tasmā buddho tathāgato’’.",
  "atk-s0511a1:95": "Kathaṁ tathākāritāya tathāgato? Bhagavā hi yaṁ yaṁ vācaṁ abhāsi, taṁ taṁ eva kāyena karoti, vācāya kāyo anulometi, kāyassapi vācā. Tenevāha –",
  "atk-s0511a1:96": "‘‘Yathā vādī, bhikkhave, tathāgato tathā kārī, yathā kārī tathā vādī…pe… tasmā ‘tathāgato’ti vuccatī’’ti (a. ni. 4.23; cūḷani. posālamāṇavapucchāniddesa 83).",
  "atk-s0511a1:97": "Yathā ca vācā gatā, kāyopi tathā gato, yathā kāyo gato, vācāpi tathā gatā. Evaṁ tathākāritāya tathāgato.",
  "atk-s0511a1:98": "‘‘Yathā vācā gatā tassa, tathā kāyo gato yato;",
  "atk-s0511a1:99": "Tathāvāditāya sambuddho, satthā tasmā tathāgato’’.",
  "atk-s0511a1:100_0": "Kathaṁ abhibhavanaṭṭhena tathāgato? Upari bhavaggaṁ heṭṭhā avīciṁ pariyantaṁ katvā",
  "atk-s0511a1:100_1": "tiriyaṁ aparimāṇāsu lokadhātūsu sabbasatte abhibhavati sīlenapi samādhināpi paññāyapi",
  "atk-s0511a1:100_2": "vimuttiyāpi vimuttiñāṇadassanenapi, na tassa tulā vā pamāṇaṁ vā atthi, atha kho atulo",
  "atk-s0511a1:100_3": "appameyyo anuttaro. Tenevāha –",
  "atk-s0511a1:101": "‘‘Sadevake, bhikkhave, loke…pe… tathāgato abhibhū anabhibhūto aññadatthu daso vasavattī, tasmā ‘tathāgato’ti vuccatī’’ti (a. ni. 1.23; posālamāṇavapucchāniddesa 83).",
  "atk-s0511a1:102_0": "Tatrevaṁ padasiddhi veditabbā – agado viya agado. Ko panesa? Desanāvilāso ceva puññussayo",
  "atk-s0511a1:102_1": "ca. Tena hesa mahānubhāvo bhisakko dibbāgadena sappe viya sabbaparappavādino sadevakañca",
  "atk-s0511a1:102_2": "lokaṁ abhibhavati, iti sabbalokābhibhavanato aviparīto desanāvilāso ceva puññussayo",
  "atk-s0511a1:102_3": "ca agado assāti da-kārassa ta-kāraṁ katvā ‘‘tathāgato’’ti veditabbo. Evaṁ abhibhavanaṭṭhena tathāgato.",
  "atk-s0511a1:103": "‘‘Tatho aviparīto ca, agado yassa satthuno;",
  "atk-s0511a1:104": "Vasavattīti so tena, hoti satthā tathāgato’’.",
  "atk-s0511a1:105_0": "Appaṭipuggalassāti paṭipuggalavirahitassa, añño koci ‘‘ahaṁ buddho’’ti evaṁ paṭiññaṁ",
  "atk-s0511a1:105_1": "dātuṁ samattho nāmassa puggalo, natthīti appaṭipuggalo, tassa appaṭipuggalassa. Uppajjīti",
  "atk-s0511a1:105_2": "uppanno udapādi. Kāruññatāti karuṇāya bhāvo kāruññatā. Sabbasatteti niravasesasattapariyādānavacanaṁ,",
  "atk-s0511a1:105_3": "sakale sattanikāyeti attho. Ettāvatā ayampi gāthā vuttatthā hoti.",
  "atk-s0511a1:106": "Atha bhagavā brahmunā dhammadesanatthāya āyācito sattesu kāruññataṁ uppādetvā dhammaṁ desetukāmo mahābrahmānaṁ gāthāya ajjhabhāsi –",
  "atk-s0511a1:107": "‘‘Apārutā tesaṁ amatassa dvārā, ye sotavanto pamuñcantu saddhaṁ;",
  "atk-s0511a1:108": "Vihiṁsasaññī paguṇaṁ na bhāsiṁ, dhammaṁ paṇītaṁ manujesu brahme’’ti. (ma. ni. 1.283; dī. ni. 2.71; saṁ. ni. 1.172; mahāva. 9);",
  "atk-s0511a1:109_0": "Atha kho brahmā sahampati ‘‘katāvakāso khomhi bhagavatā dhammadesanāyā’’ti ñatvā",
  "atk-s0511a1:109_1": "dasanakhasamodhānasamujjalaṁ añjaliṁ sirasi katvā bhagavantaṁ abhivādetvā padakkhiṇaṁ",
  "atk-s0511a1:109_2": "katvā brahmagaṇaparivuto pakkāmi. Atha satthā tassa brahmuno paṭiññaṁ datvā – ‘‘kassa",
  "atk-s0511a1:109_3": "nu kho ahaṁ paṭhamaṁ dhammaṁ deseyya’’nti (ma. ni. 1.283; mahāva. 10) cintento –",
  "atk-s0511a1:109_4": "‘‘āḷāro paṇḍito so imaṁ dhammaṁ khippaṁ ājānissatī’’ti cittaṁ uppādetvā puna olokento",
  "atk-s0511a1:109_5": "tassa sattāhaṁ kālaṅkatabhāvaṁ ñatvā udakassa ca abhidosakālaṅkatabhāvaṁ ñatvā puna",
  "atk-s0511a1:109_6": "– ‘‘kahaṁ nu kho etarahi pañcavaggiyā bhikkhū viharantī’’ti pañcavaggiye āvajjento",
  "atk-s0511a1:109_7": "‘‘bārāṇasiyaṁ isipatane migadāye’’ti ñatvā āsāḷhiyaṁ pabhātāya rattiyā kālasseva",
  "atk-s0511a1:109_8": "pattacīvaramādāya aṭṭhārasayojanikaṁ maggaṁ paṭipanno antarāmagge upakaṁ nāma ājīvakaṁ",
  "atk-s0511a1:109_9": "disvā tassa attano buddhabhāvamāvikatvā taṁdivasameva sāyanhasamaye isipatanamagamāsi.",
  "atk-s0511a1:109_10": "Tattha pañcavaggiyānaṁ attano buddhabhāvaṁ pakāsetvā paññattavarabuddhāsanagato pañcavaggiye",
  "atk-s0511a1:109_11": "bhikkhū āmantetvā dhammacakkappavattanasuttantaṁ (saṁ. ni. 5.1081; mahāva. 13 ādayo;",
  "atk-s0511a1:109_12": "paṭi. ma. 2.30) desesi.",
  "atk-s0511a1:110_0": "Tesu aññāsikoṇḍaññatthero desanānusārena ñāṇaṁ pesetvā suttapariyosāne aṭṭhārasahi",
  "atk-s0511a1:110_1": "brahmakoṭīhi saddhiṁ sotāpattiphale patiṭṭhāsi. Satthā tattheva vassaṁ upagantvā",
  "atk-s0511a1:110_2": "punadivase vappattheraṁ sotāpattiphale patiṭṭhāpesi. Eteneva upāyena sabbe te sotāpattiphale",
  "atk-s0511a1:110_3": "patiṭṭhāpetvā puna pañcamiyaṁ pakkhassa pañcapi te there sannipātetvā anattalakkhaṇasuttantaṁ",
  "atk-s0511a1:110_4": "(saṁ. ni. 3.59; mahāva. 20 ādayo) desesi, desanāpariyosāne pañcapi therā arahatte patiṭṭhahiṁsu.",
  "atk-s0511a1:111_0": "Atha satthā tattheva yasassa kulaputtassa upanissayaṁ disvā gehaṁ pahāya nikkhantaṁ",
  "atk-s0511a1:111_1": "disvā – ‘‘ehi yasā’’ti (mahāva. 26) pakkositvā tasmiññeva rattibhāge sotāpattiphale",
  "atk-s0511a1:111_2": "patiṭṭhāpetvā punadivase arahatte ca patiṭṭhāpetvā aparepi tassa sahāyake catupaṇṇāsajane",
  "atk-s0511a1:111_3": "ehibhikkhupabbajjāya pabbājetvā arahatte patiṭṭhāpesi. Evaṁ loke ekasaṭṭhiyā arahantesu",
  "atk-s0511a1:111_4": "jātesu satthā vuṭṭhavasso pavāretvā bhikkhū āmantetvā etadavoca –",
  "atk-s0511a1:112": "‘‘Paratthaṁ cattano atthaṁ, karontā pathaviṁ imaṁ;",
  "atk-s0511a1:113": "Byāharantā manussānaṁ, dhammaṁ caratha bhikkhavo.",
  "atk-s0511a1:114": "‘‘Viharatha vivittesu, pabbatesu vanesu ca;",
  "atk-s0511a1:115": "Pakāsayantā saddhammaṁ, lokassa satataṁ mama.",
  "atk-s0511a1:116": "‘‘Karontā dhammadūteyyaṁ, vikhyāpayatha bhikkhavo;",
  "atk-s0511a1:117": "Santi atthāya sattānaṁ, subbatā vacanaṁ mama.",
  "atk-s0511a1:118": "‘‘Sabbaṁ pidahatha dvāraṁ, apāyānamanāsavā;",
  "atk-s0511a1:119": "Saggamokkhassa maggassa, dvāraṁ vivarathāsamā.",
  "atk-s0511a1:120": "‘‘Desanāpaṭipattīhi, karuṇādiguṇālayā;",
  "atk-s0511a1:121": "Buddhiṁ saddhañca lokassa, abhivaḍḍhetha sabbaso.",
  "atk-s0511a1:122": "‘‘Gihīnamupakarontānaṁ, niccamāmisadānato;",
  "atk-s0511a1:123": "Karotha dhammadānena, tesaṁ paccūpakārakaṁ.",
  "atk-s0511a1:124": "‘‘Samussayatha saddhammaṁ, desayantā isiddhajaṁ;",
  "atk-s0511a1:125": "Katakattabbakammantā, paratthaṁ paṭipajjathā’’ti.",
  "atk-s0511a1:126_0": "Evañca pana vatvā bhagavā te bhikkhū disāsu vissajjetvā sayaṁ uruvelaṁ gacchanto",
  "atk-s0511a1:126_1": "antarāmagge kappāsikavanasaṇḍe tiṁsa bhaddavaggiyakumāre vinesi. Tesu yo sabbapacchimako,",
  "atk-s0511a1:126_2": "so sotāpanno, sabbaseṭṭho anāgāmī, ekopi arahā vā puthujjano vā nāhosi. Tepi sabbe",
  "atk-s0511a1:126_3": "ehibhikkhupabbajjāya pabbājetvā disāsu pesetvā sayaṁ uruvelaṁ gantvā aḍḍhuḍḍhāni",
  "atk-s0511a1:126_4": "pāṭihāriyasahassāni dassetvā uruvelakassapādayo sahassajaṭilaparivāre tebhātikajaṭile",
  "atk-s0511a1:126_5": "dametvā ehibhikkhubhāvena pabbājetvā gayāsīse nisīdāpetvā ādittapariyāyadesanāya",
  "atk-s0511a1:126_6": "(saṁ. ni. 4.28; mahāva. 54) arahatte patiṭṭhāpetvā tena arahantasahassena bhagavā",
  "atk-s0511a1:126_7": "parivuto ‘‘bimbisārassa rañño paṭiññaṁ mocessāmī’’ti rājagahanagarūpacāre laṭṭhivanuyyānaṁ",
  "atk-s0511a1:126_8": "nāma agamāsi. Tato uyyānapālako rañño ārocesi. Rājā – ‘‘satthā āgato’’ti sutvā dvādasanahutehi",
  "atk-s0511a1:126_9": "brāhmaṇagahapatikehi parivuto dasabalaṁ ghanavivaragatamiva divasakaraṁ vanavivaragataṁ",
  "atk-s0511a1:126_10": "munivaradivasakaraṁ upasaṅkamitvā cakkālaṅkatatalesu jalajāmalāvikalakamalakomalesu",
  "atk-s0511a1:126_11": "dasabalassa pādesu makuṭamaṇijutivisaravijjotinā sirasā nipatitvā ekamantaṁ nisīdi saddhiṁ parisāya.",
  "atk-s0511a1:127_0": "Atha kho tesaṁ brāhmaṇagahapatikānaṁ etadahosi – ‘‘kiṁ nu kho mahāsamaṇo uruvelakassape",
  "atk-s0511a1:127_1": "brahmacariyaṁ carati, udāhu uruvelakassapo mahāsamaṇe’’ti? Atha kho bhagavā tesaṁ",
  "atk-s0511a1:127_2": "cetoparivitakkamaññāya theraṁ gāthāya ajjhabhāsi –",
  "atk-s0511a1:128": "‘‘Kimeva disvā uruvelavāsi, pahāsi aggiṁ kisakovadāno;",
  "atk-s0511a1:129": "Pucchāmi taṁ kassapa etamatthaṁ, kathaṁ pahīnaṁ tava aggihutta’’nti. (mahāva. 55);",
  "atk-s0511a1:130": "Thero bhagavato adhippāyaṁ viditvā –",
  "atk-s0511a1:131": "‘‘Rūpe ca sadde ca atho rase ca, kāmitthiyo cābhivadanti yaññā;",
  "atk-s0511a1:132": "Etaṁ malantī upadhīsu ñatvā, tasmā na yiṭṭhe na hute arañji’’nti. (mahāva. 55) –",
  "atk-s0511a1:133_0": "Imaṁ gāthaṁ vatvā attano sāvakabhāvappakāsanatthaṁ tathāgatassa pādesu sirasā nipatitvā",
  "atk-s0511a1:133_1": "– ‘‘satthā me, bhante, bhagavā, sāvakohamasmī’’ti vatvā ekatāladvitāla…pe… sattatālappamāṇaṁ",
  "atk-s0511a1:133_2": "vehāsaṁ sattakkhattuṁ abbhuggantvā pāṭihāriyaṁ katvā ākāsato oruyha bhagavantaṁ vanditvā ekamantaṁ nisīdi.",
  "atk-s0511a1:134_0": "Atha kho mahājano tassa taṁ pāṭihāriyaṁ disvā – ‘‘aho mahānubhāvā buddhā nāma, evaṁ",
  "atk-s0511a1:134_1": "thāmagatadiṭṭhiko attānaṁ ‘arahā aha’nti maññamāno uruvelakassapopi diṭṭhijālaṁ bhinditvā",
  "atk-s0511a1:134_2": "tathāgatena damito’’ti dasabalassa guṇakathaṁ kathesi. Taṁ sutvā satthā – ‘‘nāhamidāniyeva",
  "atk-s0511a1:134_3": "imaṁ uruvelakassapaṁ damemi, atītepi esa mayā damitoyevā’’ti āha. Atha kho so mahājano",
  "atk-s0511a1:134_4": "uṭṭhāyāsanā bhagavantaṁ vanditvā sirasi añjaliṁ paggahetvā evamāha – ‘‘bhante, idāni",
  "atk-s0511a1:134_5": "amhehi esa damito diṭṭho, kathaṁ panesa atīte bhagavatā damito’’ti. Tato satthā tena",
  "atk-s0511a1:134_6": "mahājanena yācito bhavantarena paṭicchannaṁ mahānāradakassapajātakaṁ (jā. 2.22.1153)",
  "atk-s0511a1:134_7": "kathetvā cattāri ariyasaccāni pakāsesi. Tato satthu dhammakathaṁ sutvā rājā bimbisāro",
  "atk-s0511a1:134_8": "ekādasanahutehi saddhiṁ sotāpattiphale patiṭṭhāsi, ekanahutaṁ upāsakattaṁ paṭivedesi.",
  "atk-s0511a1:134_9": "Rājā saraṇaṁ gantvā svātanāya bhagavantaṁ saddhiṁ bhikkhusaṅghena nimantetvā bhagavantaṁ",
  "atk-s0511a1:134_10": "tikkhattuṁ padakkhiṇaṁ katvā vanditvā pakkāmi.",
  "atk-s0511a1:135_0": "Punadivase bhagavā bhikkhusahassaparivuto marugaṇaparivuto viya dasasatanayano devarājā,",
  "atk-s0511a1:135_1": "brahmagaṇaparivuto viya mahābrahmā rājagahaṁ pāvisi. Rājā buddhappamukhassa bhikkhusaṅghassa",
  "atk-s0511a1:135_2": "dānaṁ datvā bhojanapariyosāne bhagavantaṁ etadavoca – ‘‘ahaṁ, bhante, tīṇi ratanāni",
  "atk-s0511a1:135_3": "vinā vasituṁ na sakkhissāmi, velāya vā avelāya vā bhagavato santikaṁ āgamissāmi,",
  "atk-s0511a1:135_4": "laṭṭhivanaṁ nāma atidūre, idaṁ pana amhākaṁ veḷuvanaṁ nāma uyyānaṁ pavivekakāmānaṁ",
  "atk-s0511a1:135_5": "nātidūraṁ naccāsannaṁ gamanāgamanasampannaṁ nijjanasambādhaṁ pavivekasukhaṁ chāyūdakasampannaṁ",
  "atk-s0511a1:135_6": "sītalasilātalasamalaṅkataṁ paramaramaṇīyabhūmibhāgaṁ surabhikusumataruvaranirantaraṁ",
  "atk-s0511a1:135_7": "ramaṇīyapāsādahammiyavimānavihāraḍḍhuyogamaṇḍapādipaṭimaṇḍitaṁ. Idaṁ me, bhante,",
  "atk-s0511a1:135_8": "bhagavā paṭiggaṇhātu navatapanaṅgārasaṅkāsena suvaṇṇabhiṅgārena surabhikusumavāsitaṁ",
  "atk-s0511a1:135_9": "maṇivaṇṇaudakaṁ gahetvā veḷuvanārāmaṁ pariccajanto dasabalassa hatthe udakaṁ pātesi.",
  "atk-s0511a1:135_10": "Tasmiṁ ārāmapaṭiggahaṇe ‘‘buddhasāsanassa mūlāni otiṇṇānī’’ti pītivasaṁ gatā naccantī",
  "atk-s0511a1:135_11": "viya ayaṁ mahāpathavī kampi. Jambudīpe pana ṭhapetvā veḷuvanamahāvihāraṁ aññaṁ pathaviṁ",
  "atk-s0511a1:135_12": "kampetvā gahitasenāsanaṁ nāma natthi. Atha satthā veḷuvanārāmaṁ paṭiggahetvā rañño",
  "atk-s0511a1:135_13": "vihāradānānumodanamakāsi –",
  "atk-s0511a1:136": "‘‘Āvāsadānassa panānisaṁsaṁ, ko nāma vattuṁ, puriso samattho;",
  "atk-s0511a1:137": "Aññatra buddhā pana lokanāthā, yutto mukhānaṁ nahutena cāpi.",
  "atk-s0511a1:138": "‘‘Āyuñca vaṇṇañca sukhaṁ balañca, varaṁ pasatthaṁ paṭibhānameva;",
  "atk-s0511a1:139": "Dadāti nāmāti pavuccate so, yo deti saṅghassa naro vihāraṁ.",
  "atk-s0511a1:140": "‘‘Dātā nivāsassa nivāraṇassa, sītādino jīvitupaddavassa;",
  "atk-s0511a1:141": "Pāleti āyuṁ pana tassa yasmā, āyuppado hoti tamāhu santo.",
  "atk-s0511a1:142": "‘‘Accuṇhasīte vasato nivāse, balañca vaṇṇo paṭibhā na hoti;",
  "atk-s0511a1:143": "Tasmā hi so deti vihāradātā, balañca vaṇṇaṁ paṭibhānameva.",
  "atk-s0511a1:144": "‘‘Dukkhassa sītuṇhasarīsapā ca, vātātapādippabhavassa loke;",
  "atk-s0511a1:145": "Nivāraṇā nekavidhassa niccaṁ, sukhappado hoti vihāradātā.",
  "atk-s0511a1:146": "‘‘Sītuṇhavātātapaḍaṁsavuṭṭhi , sarīsapāvāḷamigādidukkhaṁ;",
  "atk-s0511a1:147": "Yasmā nivāreti vihāradātā, tasmā sukhaṁ vindati so parattha.",
  "atk-s0511a1:148": "‘‘Pasannacitto bhavabhogahetuṁ, manobhirāmaṁ mudito vihāraṁ;",
  "atk-s0511a1:149": "Yo deti sīlādiguṇoditānaṁ, sabbaṁ dado nāma pavuccate so.",
  "atk-s0511a1:150": "‘‘Pahāya maccheramalaṁ salobhaṁ, guṇālayānaṁ nilayaṁ dadāti;",
  "atk-s0511a1:151": "Khittova so tattha parehi sagge, yathābhataṁ jāyati vītasoko.",
  "atk-s0511a1:152": "‘‘Vare cārurūpe vihāre uḷāre, naro kāraye vāsaye tattha bhikkhū;",
  "atk-s0511a1:153": "Dadeyyannapānañca vatthañca nesaṁ, pasannena cittena sakkacca niccaṁ.",
  "atk-s0511a1:154": "‘‘Tasmā mahārāja bhavesu bhoge, manorame paccanubhuyya bhiyyo;",
  "atk-s0511a1:155": "Vihāradānassa phalena santaṁ, sukhaṁ asokaṁ adhigaccha pacchā’’ti.",
  "atk-s0511a1:156_0": "Iccevaṁ munirājā nararājassa bimbisārassa vihāradānānumodanaṁ katvā uṭṭhāyāsanā bhikkhusaṅghaparivuto",
  "atk-s0511a1:156_1": "paramadassanīyāya attano sarīrappabhāya suvaṇṇarasasekapiñcharāni viya nagaravanavimānādīni",
  "atk-s0511a1:156_2": "kurumāno anopamāya buddhalīḷāya anantāya buddhasiriyā veḷuvanamahāvihārameva pāvisīti.",
  "atk-s0511a1:157": "‘‘Akīḷane veḷuvane vihāre, tathāgato tattha manobhirāme;",
  "atk-s0511a1:158": "Nānāvihārena vihāsi dhīro, veneyyakānaṁ samudikkhamāno’’.",
  "atk-s0511a1:159_0": "Athevaṁ bhagavati tasmiṁ viharante suddhodanamahārājā ‘‘putto me chabbassāni dukkarakārikaṁ",
  "atk-s0511a1:159_1": "katvā paramābhisambodhiṁ patvā pavattitavaradhammacakko rājagahaṁ patvā veḷuvanamahāvihāre",
  "atk-s0511a1:159_2": "viharatī’’ti sutvā aññataraṁ mahāmaccaṁ āmantesi – ‘‘ehi, bhaṇe, purisasahassaparivāro",
  "atk-s0511a1:159_3": "rājagahaṁ gantvā mama vacanena ‘pitā vo suddhodanamahārājā taṁ daṭṭhukāmo’ti vatvā",
  "atk-s0511a1:159_4": "puttaṁ me gaṇhitvā ehī’’ti. So ‘‘sādhu, devā’’ti rañño paṭissuṇitvā purisasahassaparivāro",
  "atk-s0511a1:159_5": "saṭṭhiyojanamaggaṁ gantvā dhammadesanavelāya vihāraṁ pāvisi. So ‘‘tiṭṭhatu tāva raññā",
  "atk-s0511a1:159_6": "pahitasāsana’’nti parisapariyante ṭhito satthu dhammadesanaṁ sutvā yathāṭhitova saddhiṁ",
  "atk-s0511a1:159_7": "purisasahassena arahattaṁ patvā pabbajjaṁ yāci. Bhagavā – ‘‘etha, bhikkhavo’’ti hatthaṁ",
  "atk-s0511a1:159_8": "pasāresi. Te sabbe taṅkhaṇaññeva iddhimayapattacīvaradharā vassasaṭṭhikattherā viya",
  "atk-s0511a1:159_9": "ākappasampannā hutvā bhagavantaṁ parivāresuṁ. Rājā ‘‘neva gato āgacchati, na ca sāsanaṁ",
  "atk-s0511a1:159_10": "suyyatī’’ti cintetvā teneva nīhārena navakkhattuṁ amacce pesesi. Tesu navasu purisasahassesu",
  "atk-s0511a1:159_11": "ekopi rañño nārocesi, na sāsanaṁ vā pahiṇi. Sabbe arahattaṁ patvāva pabbajiṁsu.",
  "atk-s0511a1:160_0": "Atha rājā cintesi – ‘‘ko nu kho mama vacanaṁ karissatī’’ti sabbarājabalaṁ olokento",
  "atk-s0511a1:160_1": "udāyiṁ addasa. So kira rañño sabbatthasādhako amacco abbhantariko ativissāsiko bodhisattena",
  "atk-s0511a1:160_2": "saddhiṁ ekadivaseyeva jāto sahapaṁsukīḷito sahāyo. Atha naṁ rājā āmantesi – ‘‘tāta",
  "atk-s0511a1:160_3": "udāyi, ahaṁ mama puttaṁ daṭṭhukāmo navapurisasahassāni pesesiṁ, ekapurisopi āgantvā",
  "atk-s0511a1:160_4": "sāsanamattampi ārocetā natthi, dujjāno kho pana me jīvitantarāyo, ahaṁ jīvamānova",
  "atk-s0511a1:160_5": "puttaṁ daṭṭhumicchāmi. Sakkhissasi me puttaṁ dassetu’’nti? So ‘‘sakkhissāmi, deva,",
  "atk-s0511a1:160_6": "sace pabbajituṁ labhissāmī’’ti āha. ‘‘Tāta, tvaṁ pabbajitvā vā apabbajitvā vā mayhaṁ",
  "atk-s0511a1:160_7": "puttaṁ dassehī’’ti. So ‘‘sādhu, devā’’ti rañño sāsanaṁ ādāya rājagahaṁ gantvā satthu",
  "atk-s0511a1:160_8": "dhammadesanaṁ sutvā saddhiṁ purisasahassena arahattaṁ patvā ehibhikkhubhāve patiṭṭhāya",
  "atk-s0511a1:160_9": "phaggunīpuṇṇamāsiyaṁ cintesi – ‘‘atikkanto hemanto, vasantasamayo anuppatto, supupphitā",
  "atk-s0511a1:160_10": "vanasaṇḍā, paṭipajjanakkhamo maggo, kālo dasabalassa ñātisaṅgahaṁ kātu’’nti cintetvā",
  "atk-s0511a1:160_11": "bhagavantaṁ upasaṅkamitvā saṭṭhimattāhi gāthāhi bhagavato kulanagaraṁ gamanatthāya",
  "atk-s0511a1:160_12": "gamanavaṇṇaṁ vaṇṇesi –",
  "atk-s0511a1:161": "‘‘Aṅgārino dāni dumā bhadante, phalesino chadanaṁ vippahāya;",
  "atk-s0511a1:162": "Te accimantova pabhāsayanti, samayo mahāvīra aṅgīrasānaṁ.",
  "atk-s0511a1:163": "‘‘Dumā vicittā suvirājamānā, rattaṅkureheva ca pallavehi;",
  "atk-s0511a1:164": "Ratanujjalamaṇḍapasannibhāsā, samayo mahāvīra aṅgīrasānaṁ.",
  "atk-s0511a1:165": "‘‘Supupphitaggā kusumehi bhūsitā, manuññabhūtā sucisādhugandhā;",
  "atk-s0511a1:166": "Rukkhā virocanti ubhosu passesu, samayo mahāvīra aṅgīrasānaṁ.",
  "atk-s0511a1:167": "‘‘Phalehinekehi samiddhibhūtā, vicittarukkhā ubhatovakāse;",
  "atk-s0511a1:168": "Khuddaṁ pipāsampi vinodayanti, samayo mahāvīra aṅgīrasānaṁ.",
  "atk-s0511a1:169": "‘‘Vicittamālā sucipallavehi, susajjitā morakalāpasannibhā;",
  "atk-s0511a1:170": "Rukkhā virocanti ubhosu passesu, samayo mahāvīra aṅgīrasānaṁ.",
  "atk-s0511a1:171": "‘‘Virocamānā phalapallavehi, susajjitā vāsanivāsabhūtā;",
  "atk-s0511a1:172": "Tosenti addhānakilantasatte, samayo mahāvīra aṅgīrasānaṁ.",
  "atk-s0511a1:173": "‘‘Suphullitaggā vanagumbanissitā, latā anekā suvirājamānā;",
  "atk-s0511a1:174": "Tosenti satte maṇimaṇḍapāva, samayo mahāvīra aṅgīrasānaṁ.",
  "atk-s0511a1:175": "‘‘Latā anekā dumanissitāva, piyehi saddhiṁ sahitā vadhūva;",
  "atk-s0511a1:176": "Palobhayantī hi sugandhagandhā, samayo mahāvīra aṅgīrasānaṁ.",
  "atk-s0511a1:177": "‘‘Vicittanīlādimanuññavaṇṇā , dijā samantā abhikūjamānā;",
  "atk-s0511a1:178": "Tosenti mañjussaratā ratīhi, samayo mahāvīra aṅgīrasānaṁ.",
  "atk-s0511a1:179": "‘‘Migā ca nānā suvirājamānā, uttuṅgakaṇṇā ca manuññanettā;",
  "atk-s0511a1:180": "Disā samantā mabhidhāvayanti, samayo mahāvīra aṅgīrasānaṁ.",
  "atk-s0511a1:181": "‘‘Manuññabhūtā ca mahī samantā, virājamānā haritāva saddalā;",
  "atk-s0511a1:182": "Supupphirukkhā moḷinivalaṅkatā, samayo mahāvīra aṅgīrasānaṁ.",
  "atk-s0511a1:183": "‘‘Susajjitā muttamayāva vālukā, susaṇṭhitā cārusuphassadātā;",
  "atk-s0511a1:184": "Virocayanteva disā samantā, samayo mahāvīra aṅgīrasānaṁ.",
  "atk-s0511a1:185": "‘‘Samaṁ suphassaṁ sucibhūmibhāgaṁ, manuññapupphodayagandhavāsitaṁ;",
  "atk-s0511a1:186": "Virājamānaṁ sucimañca sobhaṁ, samayo mahāvīra aṅgīrasānaṁ.",
  "atk-s0511a1:187": "‘‘Susajjitaṁ nandanakānanaṁva, vicittanānādumasaṇḍamaṇḍitaṁ;",
  "atk-s0511a1:188": "Sugandhabhūtaṁ pavanaṁ surammaṁ, samayo mahāvīra aṅgīrasānaṁ.",
  "atk-s0511a1:189": "‘‘Sarā vicittā vividhā manoramā, susajjitā paṅkajapuṇḍarīkā;",
  "atk-s0511a1:190": "Pasannasītodakacārupuṇṇā, samayo mahāvīra aṅgīrasānaṁ.",
  "atk-s0511a1:191": "‘‘Suphullanānāvidhapaṅkajehi , virājamānā sucigandhagandhā;",
  "atk-s0511a1:192": "Pamodayanteva narāmarānaṁ, samayo mahāvīra aṅgīrasānaṁ.",
  "atk-s0511a1:193": "‘‘Suphullapaṅkeruhasannisinnā, dijā samantā mabhinādayantā;",
  "atk-s0511a1:194": "Modanti bhariyāhi samaṅgino te, samayo mahāvīra aṅgīrasānaṁ.",
  "atk-s0511a1:195": "‘‘Suphullapupphehi rajaṁ gahetvā, alī vidhāvanti vikūjamānā;",
  "atk-s0511a1:196": "Madhumhi gandho vidisaṁ pavāyati, samayo mahāvīra aṅgīrasānaṁ.",
  "atk-s0511a1:197": "‘‘Abhinnanādā madavāraṇā ca, girīhi dhāvanti ca vāridhārā;",
  "atk-s0511a1:198": "Savanti najjo suvirājitāva samayo mahāvīra aṅgīrasānaṁ.",
  "atk-s0511a1:199": "‘‘Girī samantāva padissamānā, mayūragīvā iva nīlavaṇṇā;",
  "atk-s0511a1:200": "Disā rajindāva virocayanti, samayo mahāvīra aṅgīrasānaṁ.",
  "atk-s0511a1:201": "‘‘Mayūrasaṅghā girimuddhanasmiṁ, naccanti nārīhi samaṅgibhūtā;",
  "atk-s0511a1:202": "Kūjanti nānāmadhurassarehi, samayo mahāvīra aṅgīrasānaṁ.",
  "atk-s0511a1:203": "‘‘Suvādikā nekadijā manuññā, vicittapattehi virājamānā;",
  "atk-s0511a1:204": "Girimhi ṭhatvā abhinādayanti, samayo mahāvīra aṅgīrasānaṁ.",
  "atk-s0511a1:205": "‘‘Suphullapupphākaramābhikiṇṇā , sugandhanānādalalaṅkatā ca;",
  "atk-s0511a1:206": "Girī virocanti disā samantā, samayo mahāvīra aṅgīrasānaṁ.",
  "atk-s0511a1:207": "‘‘Jalāsayā nekasugandhagandhā, surindauyyānajalāsayāva;",
  "atk-s0511a1:208": "Savanti najjo suvirājamānā, samayo mahāvīra aṅgīrasānaṁ.",
  "atk-s0511a1:209": "‘‘Vicittatitthehi alaṅkatā ca, manuññanānāmigapakkhipāsā;",
  "atk-s0511a1:210": "Najjo virocanti susandamānā, samayo mahāvīra aṅgīrasānaṁ.",
  "atk-s0511a1:211": "‘‘Ubhosu passesu jalāsayesu, supupphitā cārusugandharukkhā;",
  "atk-s0511a1:212": "Vibhūsitaggā surasundarī ca, samayo mahāvīra aṅgīrasānaṁ.",
  "atk-s0511a1:213": "‘‘Sugandhanānādumajālakiṇṇaṁ , vanaṁ vicittaṁ suranandanaṁva;",
  "atk-s0511a1:214": "Manobhirāmaṁ satataṁ gatīnaṁ, samayo mahāvīra aṅgīrasānaṁ.",
  "atk-s0511a1:215": "‘‘Sampannanānāsuciannapānā, sabyañjanā sādurasena yuttā;",
  "atk-s0511a1:216": "Pathesu gāme sulabhā manuññā, samayo mahāvīra aṅgīrasānaṁ.",
  "atk-s0511a1:217": "‘‘Virājitā āsi mahī samantā, vicittavaṇṇā kusumāsanassa;",
  "atk-s0511a1:218": "Rattindagopehi alaṅkatāva samayo mahāvīra aṅgīrasānaṁ.",
  "atk-s0511a1:219": "‘‘Visuddhasaddhādiguṇehi yuttā, sambuddharājaṁ abhipatthayantā;",
  "atk-s0511a1:220": "Bahūhi tattheva janā samantā, samayo mahāvīra aṅgīrasānaṁ.",
  "atk-s0511a1:221": "‘‘Vicitraārāmasupokkharañño, vicitranānāpadumehi channā;",
  "atk-s0511a1:222": "Bhisehi khīraṁva rasaṁ pavāyati, samayo mahāvīra aṅgīrasānaṁ.",
  "atk-s0511a1:223": "‘‘Vicitranīlacchadanenalaṅkatā, manuññarukkhā ubhatovakāse;",
  "atk-s0511a1:224": "Samuggatā sattasamūhabhūtā, samayo mahāvīra aṅgīrasānaṁ.",
  "atk-s0511a1:225": "‘‘Vicitranīlabbhamivāyataṁ vanaṁ, surindaloke iva nandanaṁ vanaṁ;",
  "atk-s0511a1:226": "Sabbotukaṁ sādhusugandhapupphaṁ, samayo mahāvīra aṅgīrasānaṁ.",
  "atk-s0511a1:227": "‘‘Subhañjasaṁ yojanayojanesu, subhikkhagāmā sulabhā manuññā;",
  "atk-s0511a1:228": "Janābhikiṇṇā sulabhannapānā, samayo mahāvīra aṅgīrasānaṁ.",
  "atk-s0511a1:229": "‘‘Pahūtachāyūdakarammabhūtā, nivāsinaṁ sabbasukhappadātā;",
  "atk-s0511a1:230": "Visālasālā ca sabhā ca bahū, samayo mahāvīra aṅgīrasānaṁ.",
  "atk-s0511a1:231": "‘‘Vicittanānādumasaṇḍamaṇḍitā, manuññauyyānasupokkharañño;",
  "atk-s0511a1:232": "Sumāpitā sādhusugandhagandhā, samayo mahāvīra aṅgīrasānaṁ.",
  "atk-s0511a1:233": "‘‘Vāto mudūsītalasādhurūpo, nabhā ca abbhā vigatā samantā;",
  "atk-s0511a1:234": "Disā ca sabbāva virocayanti, samayo mahāvīra aṅgīrasānaṁ.",
  "atk-s0511a1:235": "‘‘Pathe rajonuggamanatthameva, rattiṁ pavassanti ca mandavuṭṭhī;",
  "atk-s0511a1:236": "Nabhe ca sūro mudukova tāpo, samayo mahāvīra aṅgīrasānaṁ.",
  "atk-s0511a1:237": "‘‘Madappabāhā madahatthisaṅghā, kareṇusaṅghehi sukīḷayanti;",
  "atk-s0511a1:238": "Disā vidhāvanti ca gajjayantā, samayo mahāvīra aṅgīrasānaṁ.",
  "atk-s0511a1:239": "‘‘Vanaṁ sunīlaṁ abhidassanīyaṁ, nīlabbhakūṭaṁ iva rammabhūtaṁ;",
  "atk-s0511a1:240": "Vilokitānaṁ ativimhanīyaṁ, samayo mahāvīra aṅgīrasānaṁ.",
  "atk-s0511a1:241": "‘‘Visuddhamabbhaṁ gaganaṁ surammaṁ, maṇimayehi samalaṅkatāva;",
  "atk-s0511a1:242": "Disā ca sabbā atirocayanti, samayo mahāvīra aṅgīrasānaṁ.",
  "atk-s0511a1:243": "‘‘Gandhabbavijjādharakinnarā ca, sugītiyantā madhurassarena;",
  "atk-s0511a1:244": "Caranti tasmiṁ pavane suramme, samayo mahāvīra aṅgīrasānaṁ.",
  "atk-s0511a1:245": "‘‘Kilesasaṅghassa bhitāsakehi, tapassisaṅghehi nisevitaṁ vanaṁ;",
  "atk-s0511a1:246": "Vihāraārāmasamiddhibhūtaṁ, samayo mahāvīra aṅgīrasānaṁ.",
  "atk-s0511a1:247": "‘‘Samiddhinānāphalino vanantā, anākulā niccamanobhirammā;",
  "atk-s0511a1:248": "Samādhipītiṁ abhivaḍḍhayanti, samayo mahāvīra aṅgīrasānaṁ.",
  "atk-s0511a1:249": "‘‘Nisevitaṁ nekadijehi niccaṁ, gāmena gāmaṁ satataṁ vasantā;",
  "atk-s0511a1:250": "Pure pure gāmavarā ca santi, samayo mahāvīra aṅgīrasānaṁ.",
  "atk-s0511a1:251": "‘‘Vatthannapānaṁ sayanāsanañca, gandhañca mālañca vilepanañca;",
  "atk-s0511a1:252": "Tahiṁ samiddhā janatā bahū ca, samayo mahāvīra aṅgīrasānaṁ.",
  "atk-s0511a1:253": "‘‘Puññiddhiyā sabbayasaggapattā, janā ca tasmiṁ sukhitā samiddhā;",
  "atk-s0511a1:254": "Pahūtabhogā vividhā vasanti, samayo mahāvīra aṅgīrasānaṁ.",
  "atk-s0511a1:255": "‘‘Nabhe ca abbhā suvisuddhavaṇṇā, disā ca cando suvirājitova;",
  "atk-s0511a1:256": "Rattiñca vāto mudusītalo ca, samayo mahāvīra aṅgīrasānaṁ.",
  "atk-s0511a1:257": "‘‘Canduggame sabbajanā pahaṭṭhā, sakaṅgaṇe citrakathā vadantā;",
  "atk-s0511a1:258": "Piyehi saddhiṁ abhimodayanti, samayo mahāvīra aṅgīrasānaṁ.",
  "atk-s0511a1:259": "‘‘Candassa raṁsīhi nabhaṁ viroci, mahī ca saṁsuddhamanuññavaṇṇā;",
  "atk-s0511a1:260": "Disā ca sabbā parisuddharūpā, samayo mahāvīra aṅgīrasānaṁ.",
  "atk-s0511a1:261": "‘‘Dūre ca disvā varacandaraṁsiṁ, pupphiṁsu pupphāni mahītalasmiṁ;",
  "atk-s0511a1:262": "Samantato gandhaguṇatthikānaṁ, samayo mahāvīra aṅgīrasānaṁ.",
  "atk-s0511a1:263": "‘‘Candassa raṁsīhi vilimpitāva, mahī samantā kusumenalaṅkatā;",
  "atk-s0511a1:264": "Viroci sabbaṅgasumālinīva, samayo mahāvīra aṅgīrasānaṁ.",
  "atk-s0511a1:265": "‘‘Kucanti hatthīpi madena mattā, vicittapiñchā ca dijā samantā;",
  "atk-s0511a1:266": "Karonti nādaṁ pavane suramme, samayo mahāvīra aṅgīrasānaṁ.",
  "atk-s0511a1:267": "‘‘Pathañca sabbaṁ paṭipajjanakkhamaṁ, iddhañca raṭṭhaṁ sadhanaṁ sabhogaṁ;",
  "atk-s0511a1:268": "Sabbatthutaṁ sabbasukhappadānaṁ, samayo mahāvīra aṅgīrasānaṁ.",
  "atk-s0511a1:269": "‘‘Vanañca sabbaṁ suvicittarūpaṁ, sumāpitaṁ nandanakānanaṁva;",
  "atk-s0511a1:270": "Yatīna pītiṁ satataṁ janeti, samayo mahāvīra aṅgīrasānaṁ.",
  "atk-s0511a1:271": "‘‘Alaṅkataṁ devapuraṁva rammaṁ, kapīlavatthuṁ iti nāmadheyyaṁ;",
  "atk-s0511a1:272": "Kulanagaraṁ idha sassirikaṁ, samayo mahāvīra aṅgīrasānaṁ.",
  "atk-s0511a1:273": "‘‘Manuññaaṭṭālavicittarūpaṁ, suphullapaṅkeruhasaṇḍamaṇḍitaṁ;",
  "atk-s0511a1:274": "Vicittaparikhāhi puraṁ surammaṁ, samayo mahāvīra aṅgīrasānaṁ.",
  "atk-s0511a1:275": "‘‘Vicittapākārañca toraṇañca, subhaṅgaṇaṁ devanivāsabhūtaṁ;",
  "atk-s0511a1:276": "Manuññavīthi suralokasannibhaṁ, samayo mahāvīra aṅgīrasānaṁ.",
  "atk-s0511a1:277": "‘‘Alaṅkatā sākiyarājaputtā, virājamānā varabhūsanehi;",
  "atk-s0511a1:278": "Surindaloke iva devaputtā, samayo mahāvīra aṅgīrasānaṁ.",
  "atk-s0511a1:279": "‘‘Suddhodano munivaraṁ abhidassanāya, amaccaputte dasadhā apesayi;",
  "atk-s0511a1:280": "Balena saddhiṁ mahatā muninda, samayo mahāvīra aṅgīrasānaṁ.",
  "atk-s0511a1:281": "‘‘Nevāgataṁ passati neva vācaṁ, sokābhibhūtaṁ naravīraseṭṭhaṁ;",
  "atk-s0511a1:282": "Tosetumicchāmi narādhipattaṁ, samayo mahāvīra aṅgīrasānaṁ.",
  "atk-s0511a1:283": "‘‘Taṁdassanenabbhutapītirāsi, udikkhamānaṁ dvipadānamindaṁ;",
  "atk-s0511a1:284": "Tosehi taṁ muninda guṇaseṭṭhaṁ, samayo mahāvīra aṅgīrasānaṁ.",
  "atk-s0511a1:285": "‘‘Āsāya kassate khettaṁ, bījaṁ āsāya vappati;",
  "atk-s0511a1:286": "Āsāya vāṇijā yanti, samuddaṁ dhanahārakā;",
  "atk-s0511a1:287": "Yāya āsāya tiṭṭhāmi, sā me āsā samijjhatu.",
  "atk-s0511a1:288": "‘‘Nātisītaṁ nātiuṇhaṁ, nātidubbhikkhachātakaṁ;",
  "atk-s0511a1:289": "Saddalā haritā bhūmi, esa kālo mahāmunī’’ti.",
  "atk-s0511a1:290_0": "Atha naṁ satthā – ‘‘kiṁ nu kho, udāyi, gamanavaṇṇaṁ vaṇṇesī’’ti āha. ‘‘Bhante, tumhākaṁ",
  "atk-s0511a1:290_1": "pitā suddhodanamahārājā daṭṭhukāmo, karotha ñātakānaṁ saṅgaha’’nti āha. ‘‘Sādhu,",
  "atk-s0511a1:290_2": "udāyi, karissāmi ñātisaṅgahaṁ, tena hi bhikkhusaṅghassa ārocehi , gamiyavattaṁ pūressantī’’ti",
  "atk-s0511a1:290_3": "āha. ‘‘Sādhu, bhante’’ti thero bhikkhusaṅghassa ārocesi.",
  "atk-s0511a1:291_0": "Satthā aṅgamagadhavāsīnaṁ kulaputtānaṁ dasahi sahassehi, kapilavatthuvāsīnaṁ dasahi",
  "atk-s0511a1:291_1": "sahassehīti sabbeheva vīsatiyā khīṇāsavabhikkhusahassehi parivuto rājagahā nikkhamitvā",
  "atk-s0511a1:291_2": "divase divase yojanaṁ yojanaṁ gacchanto dvīhi māsehi kapilavatthupuraṁ sampāpuṇi.",
  "atk-s0511a1:291_3": "Sākiyāpi anuppatteyeva bhagavati – ‘‘amhākaṁ ñātiseṭṭhaṁ passissāmā’’ti bhagavato",
  "atk-s0511a1:291_4": "vasanaṭṭhānaṁ vīmaṁsamānā ‘‘nigrodhasakkassārāmo ramaṇīyo’’ti sallakkhetvā sabbaṁ",
  "atk-s0511a1:291_5": "paṭijagganavidhiṁ kāretvā gandhapupphahatthā paccuggamanaṁ karontā sabbālaṅkārehi",
  "atk-s0511a1:291_6": "samalaṅkatagattā gandhapupphacuṇṇādīhi pūjayamānā bhagavantaṁ purakkhatvā nigrodhārāmameva agamaṁsu.",
  "atk-s0511a1:292_0": "Tatra bhagavā vīsatiyā khīṇāsavasahassehi parivuto paññattavarabuddhāsane nisīdi.",
  "atk-s0511a1:292_1": "Sākiyā pana mānajātikā mānatthaddhā, ‘‘siddhatthakumāro amhehi daharataro, amhākaṁ",
  "atk-s0511a1:292_2": "kaniṭṭho bhātā, putto, bhāgineyyo, nattā’’ti cintetvā daharadahare rājakumāre āhaṁsu",
  "atk-s0511a1:292_3": "– ‘‘tumhe vandatha, mayaṁ tumhākaṁ piṭṭhito piṭṭhito nisīdissāmā’’ti. Tesvevaṁ nisinnesu",
  "atk-s0511a1:292_4": "bhagavā tesaṁ ajjhāsayaṁ oloketvā – ‘‘ime ñātakā attano moghajiṇṇabhāvena na maṁ",
  "atk-s0511a1:292_5": "vandanti, na panete jānanti ‘buddho nāma kīdiso, buddhabalaṁ nāma kīdisa’nti vā,",
  "atk-s0511a1:292_6": "‘buddho nāma ediso, buddhabalaṁ nāma edisa’nti vā, handāhaṁ attano buddhabalaṁ iddhibalañca",
  "atk-s0511a1:292_7": "dassento pāṭihāriyañca kareyyaṁ, ākāse dasasahassacakkavāḷavitthataṁ sabbaratanamayaṁ",
  "atk-s0511a1:292_8": "caṅkamaṁ māpetvā tattha caṅkamanto mahājanassa ajjhāsayaṁ oloketvā dhammañca deseyya’’nti",
  "atk-s0511a1:292_9": "cintesi. Tena vuttaṁ saṅgītikārakehi bhagavato parivitakkadassanatthaṁ –",
  "atk-s0511a1:293": "3.",
  "atk-s0511a1:294": " ‘‘Na hete jānanti sadevamānusā, buddho ayaṁ kīdisako naruttamo;",
  "atk-s0511a1:295": "Iddhibalaṁ paññābalañca kīdisaṁ, buddhabalaṁ lokahitassa kīdisaṁ.",
  "atk-s0511a1:296": "4.",
  "atk-s0511a1:297": " ‘‘Na hete jānanti sadevamānusā, buddho ayaṁ edisako naruttamo;",
  "atk-s0511a1:298": "Iddhibalaṁ paññābalañca edisaṁ, buddhabalaṁ lokahitassa edisaṁ.",
  "atk-s0511a1:299": "5.",
  "atk-s0511a1:300": " ‘‘Handāhaṁ dassayissāmi, buddhabalamanuttaraṁ;",
  "atk-s0511a1:301": "Caṅkamaṁ māpayissāmi, nabhe ratanamaṇḍita’’nti.",
  "atk-s0511a1:302_0": "Tattha na hete jānantīti na hi ete jānanti. Na-kāro paṭisedhattho. Hi-kāro kāraṇatthe",
  "atk-s0511a1:302_1": "nipāto. Yasmā panete mama ñātiādayo devamanussā mayā buddhabale ca iddhibale ca anāvikate",
  "atk-s0511a1:302_2": "na jānanti ‘‘ediso buddho, edisaṁ iddhibala’’nti, tasmā ahaṁ mama buddhabalañca iddhibalañca",
  "atk-s0511a1:302_3": "dasseyyanti attho. Sadevamānusāti ettha devāti upapattidevā adhippetā. Saha devehīti",
  "atk-s0511a1:302_4": "sadevā. Ke te? Mānusā, sadevā eva mānusā sadevamānusā. Atha vā devoti sammutidevo,",
  "atk-s0511a1:302_5": "suddhodano rājā adhippeto. Saha devena raññā suddhodanenāti sadevā. Mānusāti ñātimānusā,",
  "atk-s0511a1:302_6": "sadevā sasuddhodanā mānusā sadevamānusā sarājāno vā ete mama ñātimānusā mama balaṁ",
  "atk-s0511a1:302_7": "na vijānantīti attho. Sesadevāpi saṅgahaṁ gacchantiyeva. Sabbepi devā devanaṭṭhena",
  "atk-s0511a1:302_8": "‘‘devā’’ti vuccanti. Devanaṁ nāma dhātuattho kīḷādi. Atha vā devā ca mānusā ca devamānusā,",
  "atk-s0511a1:302_9": "saha devamānusehi sadevamānusā. Ke te? Lokāti vacanaseso daṭṭhabbo. Buddhoti catusaccadhamme",
  "atk-s0511a1:302_10": "buddho anubuddhoti buddho. Yathāha –",
  "atk-s0511a1:303": "‘‘Abhiññeyyaṁ abhiññātaṁ, bhāvetabbañca bhāvitaṁ;",
  "atk-s0511a1:304": "Pahātabbaṁ pahīnaṁ me, tasmā buddhosmi brāhmaṇā’’ti. (ma. ni. 2.399; su. ni. 563);",
  "atk-s0511a1:305_0": "Idha pana kattukārake buddhasaddasiddhi daṭṭhabbā. Adhigatavisesehi devamanussehi",
  "atk-s0511a1:305_1": "‘‘sammāsambuddho vata so bhagavā’’ti evaṁ buddhattā ñātattā buddho. Idha kammakārake",
  "atk-s0511a1:305_2": "buddhasaddasiddhi daṭṭhabbā. Buddhamassa atthīti vā buddho, buddhavantoti attho.",
  "atk-s0511a1:305_3": "Taṁ sabbaṁ saddasatthānusārena veditabbaṁ. Kīdisakoti kīdiso kiṁsarikkhako kiṁsadiso",
  "atk-s0511a1:305_4": "kiṁvaṇṇo kiṁsaṇṭhāno dīgho vā rasso vāti attho.",
  "atk-s0511a1:306_0": "Naruttamoti narānaṁ naresu vā uttamo pavaro seṭṭhoti naruttamo. Iddhibalanti ettha",
  "atk-s0511a1:306_1": "ijjhanaṁ iddhi nipphattiatthena paṭilābhaṭṭhena ca iddhi. Atha vā ijjhanti tāya sattā",
  "atk-s0511a1:306_2": "iddhā vuddhā ukkaṁsagatā hontīti iddhi. Sā pana dasavidhā hoti. Yathāha –",
  "atk-s0511a1:307_0": "‘‘Iddhiyoti dasa iddhiyo. Katamā dasa? Adhiṭṭhānā iddhi, vikubbanā iddhi, manomayā",
  "atk-s0511a1:307_1": "iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi,",
  "atk-s0511a1:307_2": "puññavato iddhi, vijjāmayā iddhi, tattha tattha sammāpayogapaccayā ijjhanaṭṭhena",
  "atk-s0511a1:307_3": "iddhī’’ti (paṭi. ma. 3.10).",
  "atk-s0511a1:308_0": "Tāsaṁ idaṁ nānattaṁ – pakatiyā eko bahukaṁ āvajjeti, sataṁ vā sahassaṁ vā āvajjitvā",
  "atk-s0511a1:308_1": "ñāṇena adhiṭṭhāti ‘‘bahuko homī’’ti (paṭi. ma. 3.10) evaṁ vibhajitvā dassitā iddhi",
  "atk-s0511a1:308_2": "adhiṭṭhānavasena nipphannattā adhiṭṭhānā iddhi nāma. Tassāyamattho – abhiññāpādakaṁ",
  "atk-s0511a1:308_3": "catutthajjhānaṁ samāpajjitvā tato vuṭṭhāya sace sataṁ icchati ‘‘sataṁ homi, sataṁ",
  "atk-s0511a1:308_4": "homī’’ti kāmāvacaraparikammacittehi parikammaṁ katvā puna abhiññāpādakaṁ jhānaṁ samāpajjitvā",
  "atk-s0511a1:308_5": "tato vuṭṭhāya puna āvajjitvā adhiṭṭhāti, adhiṭṭhānacittena saheva sataṁ hoti. Sahassādīsupi eseva nayo.",
  "atk-s0511a1:309_0": "Tattha pādakajjhānacittaṁ nimittārammaṇaṁ parikammacittāni satārammaṇāni vā sahassādīsu",
  "atk-s0511a1:309_1": "aññatarārammaṇāni vā, tāni ca kho vaṇṇavasena, no paṇṇattivasena. Adhiṭṭhānacittampi",
  "atk-s0511a1:309_2": "satārammaṇameva, taṁ pana appanācittaṁ viya gotrabhuanantarameva uppajjati rūpāvacaracatutthajhānikaṁ",
  "atk-s0511a1:309_3": ". So pana pakativaṇṇaṁ vijahitvā kumāravaṇṇaṁ vā dasseti nāgavaṇṇaṁ vā dasseti. Supaṇṇavaṇṇaṁ",
  "atk-s0511a1:309_4": "vā…pe… vividhampi senābyūhaṁ vā dassetīti (paṭi. ma. 3.13) evaṁ āgatā iddhi pakativaṇṇavijahanavikāravasena",
  "atk-s0511a1:309_5": "pavattattā vikubbaniddhi nāma.",
  "atk-s0511a1:310_0": "‘‘Idha bhikkhu imamhā kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ",
  "atk-s0511a1:310_1": "ahīnindriya’’nti (paṭi. ma. 3.14) iminā nayena āgatā iddhi sarīrasseva abbhantare",
  "atk-s0511a1:310_2": "aññassa manomayassa sarīrassa nipphattivasena pavattattā manomayiddhi nāma.",
  "atk-s0511a1:311_0": "Ñāṇuppattito pubbe vā pacchā vā taṅkhaṇe vā tena attabhāvena paṭilabhitabbaarahattañāṇānubhāvena",
  "atk-s0511a1:311_1": "nibbatto viseso ñāṇavipphāro iddhi nāma. Āyasmato bākulassa ca āyasmato saṁkiccassa",
  "atk-s0511a1:311_2": "ca ñāṇavipphārā iddhi, tesaṁ vatthu cettha kathetabbaṁ (a. ni. aṭṭha. 1.1.226).",
  "atk-s0511a1:312_0": "Samādhito pubbe vā pacchā vā taṅkhaṇe vā samathānubhāvena nibbatto viseso samādhivipphārā",
  "atk-s0511a1:312_1": "iddhi nāma. Āyasmato sāriputtassa samādhivipphārā iddhi (udā. 34), āyasmato sañjīvassa",
  "atk-s0511a1:312_2": "samādhivipphārā iddhi (ma. ni. 1.507), āyasmato khāṇukoṇḍaññassa samādhivipphārā",
  "atk-s0511a1:312_3": "iddhi (dha. pa. aṭṭha. 1.khāṇukoṇḍaññattheravatthu), uttarāya upāsikāya samādhivipphārā",
  "atk-s0511a1:312_4": "iddhi (dha. pa. aṭṭha. 2.uttarāupāsikāvatthu; a. ni. aṭṭha. 1.1.262), sāmāvatiyā",
  "atk-s0511a1:312_5": "upāsikāya samādhivipphārā iddhīti (dha. pa. aṭṭha. 1.sāmāvatīvatthu; a. ni. aṭṭha.",
  "atk-s0511a1:312_6": "1.1.260-261) tesaṁ vatthūnettha kathetabbāni, ganthavitthāradosaparihāratthaṁ pana",
  "atk-s0511a1:312_7": "mayā na vitthāritāni.",
  "atk-s0511a1:313_0": "Katamā ariyā iddhi? Idha bhikkhu sace ākaṅkhati ‘‘paṭikkūle appaṭikkūlasaññī vihareyya’’nti",
  "atk-s0511a1:313_1": "appaṭikkūlasaññī tattha viharati, sace ākaṅkhati ‘‘appaṭikkūle paṭikkūlasaññī vihareyya’’nti",
  "atk-s0511a1:313_2": "paṭikkūlasaññī tattha viharati…pe… upekkhako tattha viharati sato sampajānoti (paṭi.",
  "atk-s0511a1:313_3": "ma. 3.17). Ayañhi cetovasippattānaṁ ariyānaṁyeva sambhavato ariyā iddhi nāma.",
  "atk-s0511a1:314_0": "Katamā kammavipākajā iddhi? Sabbesaṁ pakkhīnaṁ sabbesaṁ devānaṁ paṭhamakappikānaṁ",
  "atk-s0511a1:314_1": "manussānaṁ ekaccānañca vinipātikānaṁ vehāsagamanādikā kammavipākajā iddhi nāma. Katamā",
  "atk-s0511a1:314_2": "puññavato iddhi? Rājā cakkavattī vehāsaṁ gacchati saddhiṁ caturaṅginiyā senāya. Jaṭilakassa",
  "atk-s0511a1:314_3": "gahapatissa asītihattho suvaṇṇapabbato nibbatti. Ayaṁ puññavato iddhi nāma. Ghosakassa",
  "atk-s0511a1:314_4": "gahapatino (dha. pa. aṭṭha. 1.kumbhaghosakaseṭṭhivatthu) sattasu ṭhānesu māraṇatthāya",
  "atk-s0511a1:314_5": "upakkame katepi arogabhāvo puññavato iddhi. Meṇḍakaseṭṭhissa (dha. pa. aṭṭha. 2.meṇḍakaseṭṭhivatthu)",
  "atk-s0511a1:314_6": "aṭṭhakarīsamatte padese sattaratanamayānaṁ meṇḍakānaṁ pātubhāvo puññavato iddhi.",
  "atk-s0511a1:315_0": "Katamā vijjāmayā iddhi? Vijjādharā vijjaṁ parijappitvā vehāsaṁ gacchanti, ākāse antalikkhe",
  "atk-s0511a1:315_1": "hatthimpi dassenti…pe… vividhampi senābyūhaṁ dassentīti (paṭi. ma. 3.18). Ādinayappavattā",
  "atk-s0511a1:315_2": "vijjāmayā iddhi nāma. Taṁ taṁ kammaṁ katvā nibbatto viseso ‘sammāpayogapaccayā ijjhanaṭṭhena",
  "atk-s0511a1:315_3": "iddhī’ti ayaṁ tattha tattha sammāpayogapaccayā ijjhanaṭṭhena iddhi nāma. Imissā dasavidhāya",
  "atk-s0511a1:315_4": "iddhiyā balaṁ iddhibalaṁ nāma, idaṁ mayhaṁ iddhibalaṁ na jānantīti attho (visuddhi. 2.375 ādayo).",
  "atk-s0511a1:316_0": "Paññābalanti sabbalokiyalokuttaraguṇavisesadāyakaṁ arahattamaggapaññābalaṁ adhippetaṁ,",
  "atk-s0511a1:316_1": "tampi ete na jānanti. Keci ‘‘channaṁ asādhāraṇañāṇānametaṁ adhivacanaṁ paññābala’’nti",
  "atk-s0511a1:316_2": "vadanti. Buddhabalanti ettha buddhabalaṁ nāma buddhānubhāvo, dasabalañāṇāni vā. Tattha",
  "atk-s0511a1:316_3": "dasabalañāṇāni nāma ṭhānāṭṭhānañāṇaṁ, atītānāgatapaccuppannakammavipākajānanañāṇaṁ,",
  "atk-s0511a1:316_4": "sabbatthagāminipaṭipadāñāṇaṁ, anekadhātunānādhātulokajānanañāṇaṁ, nānādhimuttikañāṇaṁ,",
  "atk-s0511a1:316_5": "āsayānusayañāṇaṁ, jhānavimokkhasamādhisamāpattīnaṁ saṁkilesavodānavuṭṭhānesu yathābhūtañāṇaṁ,",
  "atk-s0511a1:316_6": "pubbenivāsānussatiñāṇaṁ, cutūpapātañāṇaṁ, āsavakkhayañāṇanti imāni dasa. Imesaṁ dasannaṁ",
  "atk-s0511a1:316_7": "ñāṇānaṁ adhivacanaṁ buddhabalanti. Edisanti īdisaṁ, ayameva vā pāṭho.",
  "atk-s0511a1:317_0": "Handāti vavassaggatthe nipāto. Ahanti attānaṁ niddisati. Kiṁ vuttaṁ hoti? Yasmā panete",
  "atk-s0511a1:317_1": "mama ñātakā buddhabalaṁ vā buddhaguṇe vā na jānanti, kevalaṁ attano moghajiṇṇabhāvaṁ",
  "atk-s0511a1:317_2": "nissāya mānavasena sabbalokajeṭṭhaseṭṭhaṁ maṁ na vandanti. Tasmā tesaṁ mānaketu atthi,",
  "atk-s0511a1:317_3": "taṁ bhañjitvā vandanatthaṁ buddhabalaṁ dasseyyanti vuttaṁ hoti. Dassayissāmīti dasseyyaṁ.",
  "atk-s0511a1:317_4": "‘‘Dassessāmī’’ti ca pāṭho, soyevattho. Buddhabalanti buddhānubhāvaṁ, buddhañāṇavisesaṁ",
  "atk-s0511a1:317_5": "vā. Anuttaranti niruttaraṁ. Caṅkamanti caṅkamitabbaṭṭhānaṁ vuccati. Māpayissāmīti",
  "atk-s0511a1:317_6": "māpeyyaṁ. ‘‘Caṅkamanaṁ māpessāmī’’ti ca pāṭho, soyevattho. Nabheti ākāse. Sabbaratanamaṇḍitanti",
  "atk-s0511a1:317_7": "sabbehi ratijananaṭṭhena ratanehi muttā-maṇi-veḷuriya-saṅkha-silā-pavāḷa-rajata-suvaṇṇa-masāragalla-lohitaṅkehi",
  "atk-s0511a1:317_8": "dasahi dasahi maṇḍito alaṅkato sabbaratanamaṇḍito, taṁ sabbaratanamaṇḍitaṁ. ‘‘Nabhe",
  "atk-s0511a1:317_9": "ratanamaṇḍita’’nti paṭhanti keci.",
  "atk-s0511a1:318": "Athevaṁ bhagavatā cintitamatte dasasahassacakkavāḷavāsino bhummādayo devā pamuditahadayā sādhukāramadaṁsu. Tamatthaṁ pakāsentehi saṅgītikārakehi –",
  "atk-s0511a1:319": "6.",
  "atk-s0511a1:320": " ‘‘Bhummā mahārājikā tāvatiṁsā, yāmā ca devā tusitā ca nimmitā;",
  "atk-s0511a1:321": "Paranimmitā yepi ca brahmakāyikā, ānanditā vipulamakaṁsu ghosa’’nti. –",
  "atk-s0511a1:322": "Ādigāthāyo ṭhapitāti veditabbā.",
  "atk-s0511a1:323_0": "Tattha bhummāti bhummaṭṭhā, pāsāṇapabbatavanarukkhādīsu ṭhitā. Mahārājikāti mahārājapakkhikā.",
  "atk-s0511a1:323_1": "Bhummaṭṭhānaṁ devatānaṁ saddaṁ sutvā ākāsaṭṭhakadevatā, tato abbhavalāhakā devatā,",
  "atk-s0511a1:323_2": "tato uṇhavalāhakā devatā, tato sītavalāhakā devatā, tato vassavalāhakā devatā, tato",
  "atk-s0511a1:323_3": "vātavalāhakā devatā, tato cattāro mahārājāno, tato tāvatiṁsā, tato yāmā, tato tusitā,",
  "atk-s0511a1:323_4": "tato nimmānaratī, tato paranimmitavasavattī, tato brahmakāyikā, tato brahmapurohitā,",
  "atk-s0511a1:323_5": "tato mahābrahmāno, tato parittābhā, tato appamāṇābhā, tato ābhassarā, tato parittasubhā,",
  "atk-s0511a1:323_6": "tato appamāṇasubhā, tato subhakiṇhā, tato vehapphalā, tato avihā, tato atappā, tato",
  "atk-s0511a1:323_7": "sudassā, tato sudassī, tato akaniṭṭhā devatā saddaṁ sutvā mahantaṁ saddaṁ akaṁsu.",
  "atk-s0511a1:323_8": "Asaññino ca arūpāvacarasatte ca ṭhapetvā sotāyatanapavattiṭṭhāne sabbe devamanussanāgādayo",
  "atk-s0511a1:323_9": "pītivasaṁ gatahadayā ukkuṭṭhisaddamakaṁsūti attho. Ānanditāti pamuditahadayā, sañjātapītisomanassā",
  "atk-s0511a1:323_10": "hutvāti attho. Vipulanti puthulaṁ.",
  "atk-s0511a1:324_0": "Atha satthā cintitasamanantarameva odātakasiṇasamāpattiṁ samāpajjitvā – ‘‘dasasu",
  "atk-s0511a1:324_1": "cakkavāḷasahassesu āloko hotū’’ti adhiṭṭhāsi. Tena adhiṭṭhānacittena saheva āloko",
  "atk-s0511a1:324_2": "ahosi pathavito paṭṭhāya yāva akaniṭṭhabhavanā. Tena vuttaṁ –",
  "atk-s0511a1:325": "7.",
  "atk-s0511a1:326": " ‘‘Obhāsitā ca pathavī sadevakā, puthū ca lokantarikā asaṁvutā;",
  "atk-s0511a1:327": "Tamo ca tibbo vihato tadā ahu, disvāna accherakaṁ pāṭihīra’’nti.",
  "atk-s0511a1:328_0": "Tattha obhāsitāti pakāsitā. Pathavīti etthāyaṁ pathavī catubbidhā – kakkhaḷapathavī,",
  "atk-s0511a1:328_1": "sasambhārapathavī, nimittapathavī, sammutipathavīti. Tāsu ‘‘katamā cāvuso, ajjhattikā",
  "atk-s0511a1:328_2": "pathavīdhātu? Yaṁ ajjhattaṁ paccattaṁ kakkhaḷaṁ kharigata’’ntiādīsu (vibha. 173)",
  "atk-s0511a1:328_3": "vuttā ayaṁ kakkhaḷapathavī nāma. ‘‘Yo pana bhikkhu pathaviṁ khaṇeyya vā khaṇāpeyya",
  "atk-s0511a1:328_4": "vā’’tiādīsu (pāci. 85) vuttā sasambhārapathavī, ye ca kesādayo vīsati koṭṭhāsā, ayolohādayo",
  "atk-s0511a1:328_5": "ca bāhirā; sāpi vaṇṇādīhi sambhārehi saddhiṁ pathavīti sasambhārapathavī nāma. ‘‘Pathavīkasiṇameko",
  "atk-s0511a1:328_6": "sañjānātī’’tiādīsu (dī. ni. 3.360) nimittapathavī ‘‘ārammaṇapathavī’’tipi vuccati.",
  "atk-s0511a1:328_7": "Pathavīkasiṇajhānalābhī devaloke nibbatto āgamanavasena ‘‘pathavīdevo’’ti nāmaṁ labhati.",
  "atk-s0511a1:328_8": "Vuttañhetaṁ – ‘‘āpo ca devā pathavī’’tiādīsu (dī. ni. 2.340) ayaṁ sammutipathavī,",
  "atk-s0511a1:328_9": "paññattipathavī nāmāti veditabbā. Idha pana sasambhārapathavī adhippetā (ma. ni.",
  "atk-s0511a1:328_10": "aṭṭha. 1.2 pathavīvāravaṇṇanā).",
  "atk-s0511a1:329_0": "Sadevakāti sadevalokā. ‘‘Sadevatā’’tipi pāṭho atthi ce sundarataraṁ, sadevako manussaloko",
  "atk-s0511a1:329_1": "obhāsitoti attho. Puthūti bahū. Lokantarikāti asurakāyanarakānametaṁ adhivacanaṁ,",
  "atk-s0511a1:329_2": "tā pana tiṇṇaṁ cakkavāḷānaṁ antarā ekā lokantarikā hoti, tiṇṇaṁ sakaṭacakkānaṁ aññamaññaṁ",
  "atk-s0511a1:329_3": "āhacca ṭhitānaṁ majjhe okāso viya ekeko lokantarikanirayo, parimāṇato aṭṭhayojanasahasso",
  "atk-s0511a1:329_4": "hoti. Asaṁvutāti heṭṭhā appatiṭṭhā. Tamo cāti andhakāro. Tibboti bahalo ghano. Candimasūriyālokābhāvato",
  "atk-s0511a1:329_5": "niccandhakārova hoti. Vihatoti viddhasto. Tadāti yadā pana bhagavā sattesu kāruññataṁ",
  "atk-s0511a1:329_6": "paṭicca pāṭihāriyakaraṇatthaṁ ālokaṁ phari, tadā so tamo tibbo lokantarikāsu ṭhito,",
  "atk-s0511a1:329_7": "vihato viddhasto ahosīti attho.",
  "atk-s0511a1:330_0": "Accherakanti accharāpaharaṇayoggaṁ, vimhayavasena aṅgulīhi paharaṇayogganti attho.",
  "atk-s0511a1:330_1": "Pāṭihīranti paṭipakkhaharaṇato pāṭihīraṁ. Paṭiharati sattānaṁ diṭṭhimānopagatāni",
  "atk-s0511a1:330_2": "cittānīti vā pāṭihīraṁ, appasannānaṁ sattānaṁ pasādaṁ paṭiāharatīti vā pāṭihīraṁ.",
  "atk-s0511a1:330_3": "‘‘Pāṭihera’’ntipi pāṭho, soyevattho. Ettha ālokavidhānavisesassetaṁ adhivacanaṁ.",
  "atk-s0511a1:330_4": "Disvāna accherakaṁpāṭihīranti ettha devā ca manussā ca lokantarikāsu nibbattasattāpi",
  "atk-s0511a1:330_5": "ca taṁ bhagavato pāṭihāriyaṁ disvā paramappītisomanassaṁ agamaṁsūti idaṁ vacanaṁ",
  "atk-s0511a1:330_6": "āharitvā attho daṭṭhabbo, itarathā na pubbena vā paraṁ, na parena vā pubbaṁ yujjati.",
  "atk-s0511a1:331": "Idāni na kevalaṁ manussalokesuyeva āloko atthi, sabbattha tividhepi saṅkhārasattokāsasaṅkhāte loke ālokoyevāti dassanatthaṁ –",
  "atk-s0511a1:332": "8.",
  "atk-s0511a1:333": " ‘‘Sadevagandhabbamanussarakkhase,",
  "atk-s0511a1:334": "Ābhā uḷārā vipulā ajāyatha;",
  "atk-s0511a1:335": "Imasmiṁ loke parasmiñcobhayasmiṁ,",
  "atk-s0511a1:336": "Adho ca uddhaṁ tiriyañca vitthata’’nti. – ayaṁ gāthā vuttā;",
  "atk-s0511a1:337_0": "Tattha devāti sammutidevā upapattidevā visuddhidevāti sabbepi devā idha saṅgahitā.",
  "atk-s0511a1:337_1": "Devā ca gandhabbā ca manussā ca rakkhasā ca devagandhabbamanussarakkhasā. Saha devagandhabbamanussarakkhasehīti",
  "atk-s0511a1:337_2": "sadevagandhabbamanussarakkhaso. Ko pana so? Loko, tasmiṁ sadevagandhabbamanussarakkhase",
  "atk-s0511a1:337_3": "loke. Ābhāti āloko. Uḷārāti etthāyaṁ uḷāra-saddo madhuraseṭṭhavipulādīsu dissati.",
  "atk-s0511a1:337_4": "Tathā hesa ‘‘uḷārāni khādanīyabhojanīyāni khādanti bhuñjantī’’tiādīsu (ma. ni. 1.366)",
  "atk-s0511a1:337_5": "madhure dissati. ‘‘Uḷārāya kho pana bhavaṁ vacchāyano pasaṁsāya samaṇaṁ gotamaṁ pasaṁsatī’’tiādīsu",
  "atk-s0511a1:337_6": "(ma. ni. 1.288) seṭṭhe. ‘‘Atikkamma devānaṁ devānubhāvaṁ appamāṇo uḷāro obhāso’’tiādīsu",
  "atk-s0511a1:337_7": "(dī. ni. 2.32; ma. ni. 3.201) vipule. Svāyaṁ idha seṭṭhe daṭṭhabbo (dī. ni. aṭṭha.",
  "atk-s0511a1:337_8": "3.142; vi. va. aṭṭha. 1). Vipulāti appamāṇā. Ajāyathāti uppajji udapādi pavattittha.",
  "atk-s0511a1:337_9": "Imasmiṁ loke parasmiñcāti imasmiṁ manussaloke ca parasmiṁ devaloke cāti attho. Ubhayasminti",
  "atk-s0511a1:337_10": "tadubhayasmiṁ, ajjhattabahiddhādīsu viya daṭṭhabbaṁ. Adho cāti avīciādīsu nirayesu.",
  "atk-s0511a1:337_11": "Uddhanti bhavaggatopi uddhaṁ ajaṭākāsepi. Tiriyañcāti tiriyatopi dasasu cakkavāḷasahassesu.",
  "atk-s0511a1:337_12": "Vitthatanti visaṭaṁ. Andhakāraṁ vidhamitvā vuttappakāraṁ lokañca padesañca ajjhottharitvā",
  "atk-s0511a1:337_13": "ābhā pavattitthāti attho. Atha vā tiriyañca vitthatanti tiriyato vitthataṁ mahantaṁ,",
  "atk-s0511a1:337_14": "appamāṇaṁ padesaṁ ābhā pharitvā aṭṭhāsīti attho.",
  "atk-s0511a1:338_0": "Atha bhagavā dasasahassacakkavāḷesu ālokapharaṇaṁ katvā abhiññāpādakaṁ catutthajjhānaṁ",
  "atk-s0511a1:338_1": "samāpajjitvā tato vuṭṭhāya āvajjitvā adhiṭṭhānacittena ākāsamabbhuggantvā tesaṁ ñātīnaṁ",
  "atk-s0511a1:338_2": "sīsesu pādapaṁsuṁ okiramāno viya mahatiyā devamanussaparisāya majjhe yamakapāṭihāriyaṁ",
  "atk-s0511a1:338_3": "dasseti. Taṁ pana pāḷito evaṁ veditabbaṁ (paṭi. ma. 1.116) –",
  "atk-s0511a1:339_0": "‘‘Katamaṁ tathāgatassa yamakapāṭihīre ñāṇaṁ? Idha tathāgato yamakapāṭihīraṁ karoti",
  "atk-s0511a1:339_1": "asādhāraṇaṁ sāvakehi uparimakāyato aggikkhandho pavattati, heṭṭhimakāyato udakadhārā",
  "atk-s0511a1:339_2": "pavattati. Heṭṭhimakāyato aggikkhandho pavattati, uparimakāyato udakadhārā pavattati…pe…",
  "atk-s0511a1:339_3": "puratthimakāyato aggikkhandho pavattati, pacchimakāyato udakadhārā pavattati. Pacchimakāyato",
  "atk-s0511a1:339_4": "aggikkhandho pavattati, puratthimakāyato udakadhārā pavattati…pe… dakkhiṇaakkhito",
  "atk-s0511a1:339_5": "aggikkhandho pavattati, vāmaakkhito udakadhārā pavattati. Vāmaakkhito aggikkhandho",
  "atk-s0511a1:339_6": "pavattati, dakkhiṇaakkhito udakadhārā pavattati…pe… dakkhiṇakaṇṇasotato aggikkhandho",
  "atk-s0511a1:339_7": "pavattati, vāmakaṇṇasotato udakadhārā pavattati. Vāmakaṇṇasotato aggikkhandho pavattati,",
  "atk-s0511a1:339_8": "dakkhiṇakaṇṇasotato udakadhārā pavattati…pe… dakkhiṇanāsikāsotato aggikkhandho pavattati,",
  "atk-s0511a1:339_9": "vāmanāsikāsotato udakadhārā pavattati. Vāmanāsikāsotato aggikkhandho pavattati, dakkhiṇanāsikāsotato",
  "atk-s0511a1:339_10": "udakadhārā pavattati…pe… dakkhiṇaaṁsakūṭato aggikkhandho pavattati, vāmaaṁsakūṭato",
  "atk-s0511a1:339_11": "udakadhārā pavattati. Vāmaaṁsakūṭato aggikkhandho pavattati, dakkhiṇaaṁsakūṭato udakadhārā",
  "atk-s0511a1:339_12": "pavattati…pe… dakkhiṇahatthato aggikkhandho pavattati, vāmahatthato udakadhārā pavattati.",
  "atk-s0511a1:339_13": "Vāmahatthato aggikkhandho pavattati, dakkhiṇahatthato udakadhārā pavattati…pe… dakkhiṇapassato",
  "atk-s0511a1:339_14": "aggikkhandho pavattati, vāmapassato udakadhārā pavattati. Vāmapassato aggikkhandho",
  "atk-s0511a1:339_15": "pavattati, dakkhiṇapassato udakadhārā pavattati…pe… dakkhiṇapādato aggikkhandho pavattati,",
  "atk-s0511a1:339_16": "vāmapādato udakadhārā pavattati. Vāmapādato aggikkhandho pavattati, dakkhiṇapādato",
  "atk-s0511a1:339_17": "udakadhārā pavattati…pe… aṅgulaṅgulehi aggikkhandho pavattati, aṅgulantarikāhi udakadhārā",
  "atk-s0511a1:339_18": "pavattati. Aṅgulantarikāhi aggikkhandho pavattati, aṅgulaṅgulehi udakadhārā pavattati…pe…",
  "atk-s0511a1:339_19": "ekekalomato aggikkhandho pavattati, ekekalomato udakadhārā pavattati. Lomakūpato",
  "atk-s0511a1:339_20": "lomakūpato aggikkhandho pavattati, lomakūpato lomakūpato udakadhārā pavattati – channaṁ",
  "atk-s0511a1:339_21": "vaṇṇānaṁ nīlānaṁ pītakānaṁ lohitakānaṁ odātānaṁ mañjiṭṭhānaṁ pabhassarānaṁ.",
  "atk-s0511a1:340_0": "‘‘Bhagavā caṅkamati, nimmito tiṭṭhati vā nisīdati vā seyyaṁ vā kappeti. Bhagavā tiṭṭhati,",
  "atk-s0511a1:340_1": "nimmito caṅkamati vā nisīdati vā seyyaṁ vā kappeti. Bhagavā nisīdati, nimmito caṅkamati",
  "atk-s0511a1:340_2": "vā tiṭṭhati vā seyyaṁ vā kappeti. Bhagavā seyyaṁ kappeti, nimmito caṅkamati vā tiṭṭhati",
  "atk-s0511a1:340_3": "vā nisīdati vā. Nimmito caṅkamati, bhagavā tiṭṭhati vā nisīdati vā seyyaṁ vā kappeti.",
  "atk-s0511a1:340_4": "Nimmito tiṭṭhati, bhagavā caṅkamati vā nisīdati vā seyyaṁ vā kappeti. Nimmito nisīdati,",
  "atk-s0511a1:340_5": "bhagavā caṅkamati vā tiṭṭhati vā seyyaṁ vā kappeti. Nimmito seyyaṁ kappeti, bhagavā",
  "atk-s0511a1:340_6": "caṅkamati vā tiṭṭhati vā nisīdati vā, idaṁ tathāgatassa yamakapāṭihīre ñāṇanti veditabbaṁ’’.",
  "atk-s0511a1:341_0": "Tassa pana bhagavato tejokasiṇasamāpattivasena uparimakāyato aggikkhandho pavattati.",
  "atk-s0511a1:341_1": "Āpokasiṇasamāpattivasena heṭṭhimakāyato udakadhārā pavattatīti puna udakadhārāya",
  "atk-s0511a1:341_2": "pavattaṭṭhānato aggikkhandho pavattati, aggikkhandhassa pavattaṭṭhānato udakadhārā",
  "atk-s0511a1:341_3": "pavattatīti dassetuṁ, ‘‘heṭṭhimakāyato aggikkhandho pavattati, uparimakāyato udakadhārā",
  "atk-s0511a1:341_4": "pavattatī’’ti vuttanti veditabbā. Eseva nayo sesapadesupi. Aggikkhandho panettha",
  "atk-s0511a1:341_5": "udakadhārāya asammissova ahosi. Tathā udakadhārā aggikkhandhena. Rasmīsu pana dutiyā",
  "atk-s0511a1:341_6": "dutiyā rasmi purimāya purimāya yamakā viya ekakkhaṇe pavattati. Dvinnañca cittānaṁ",
  "atk-s0511a1:341_7": "ekakkhaṇe pavatti nāma natthi, buddhānaṁ pana bhavaṅgaparivāsassa lahukatāya pañcahākārehi",
  "atk-s0511a1:341_8": "ciṇṇavasitāya etā rasmiyo ekakkhaṇe viya pavattanti, tassā pana rasmiyā āvajjanaparikammādhiṭṭhānāni",
  "atk-s0511a1:341_9": "visuṁyeva. Nīlarasmiatthāya hi bhagavā nīlakasiṇaṁ samāpajjati. Pītarasmiādīnaṁ atthāya",
  "atk-s0511a1:341_10": "pītakasiṇādīni samāpajjati.",
  "atk-s0511a1:342": "Evaṁ bhagavato yamakapāṭihīre kayiramāne sakalassāpi dasasahassacakkavāḷassa alaṅkārakaraṇakālo viya ahosi. Tena vuttaṁ –",
  "atk-s0511a1:343": "9.",
  "atk-s0511a1:344": " ‘‘Sattuttamo anadhivaro vināyako, satthā ahū devamanussapūjito;",
  "atk-s0511a1:345": "Mahānubhāvo satapuññalakkhaṇo, dassesi accherakaṁ pāṭihīra’’nti.",
  "atk-s0511a1:346_0": "Tattha sattuttamoti attano sīlādīhi guṇehi sabbesu sattesu uttamo pavaro seṭṭhoti",
  "atk-s0511a1:346_1": "sattuttamo, sattānaṁ vā uttamo sattuttamo. Sattanti hi ñāṇassa nāmaṁ, tena dasabalacatuvesārajjachaasādhāraṇañāṇasaṅkhātena",
  "atk-s0511a1:346_2": "sattena seṭṭho uttamoti sattuttamo, samānādhikaraṇavasena satto uttamoti vā sattuttamo.",
  "atk-s0511a1:346_3": "Yadi evaṁ ‘‘uttamasatto’’ti vattabbaṁ uttama-saddassa pubbanipātapāṭhato. Na panesa",
  "atk-s0511a1:346_4": "bhedo aniyamato bahulavacanato ca naruttamapurisuttamanaravarādi-saddā viya daṭṭhabbo.",
  "atk-s0511a1:346_5": "Atha vā sattaṁ uttamaṁ yassa so sattuttamo, idhāpi ca uttama-saddassa pubbanipāto",
  "atk-s0511a1:346_6": "bhavati. Uttamasattoti visesanassa pubbanipātapāṭhato ‘‘cittagū paddhagū’’ti ettha",
  "atk-s0511a1:346_7": "viyāti nāyaṁ doso. Ubhayavisesanato vā āhitaggiādipāṭho viya daṭṭhabbo. Vināyakoti",
  "atk-s0511a1:346_8": "bahūhi vinayanūpāyehi satte vineti dametīti vināyako. Satthāti diṭṭhadhammikasamparāyikatthehi",
  "atk-s0511a1:346_9": "yathārahaṁ satte anusāsatīti satthā. Ahūti ahosi. Devamanussapūjitoti dibbehi pañcakāmaguṇehi",
  "atk-s0511a1:346_10": "dibbanti kīḷantīti devā. Manassa ussannattā manussā, devā ca manussā ca devamanussā,",
  "atk-s0511a1:346_11": "devamanussehi pūjito devamanussapūjito. Pupphādipūjāya ca paccayapūjāya ca pūjito,",
  "atk-s0511a1:346_12": "apacitoti attho. Kasmā pana devamanussānameva gahaṇaṁ kataṁ, nanu bhagavā tiracchānagatehipi",
  "atk-s0511a1:346_13": "āravāḷakāḷāpalāladhanapālapālileyyakanāgādīhi sātāgirāḷavakahemavatasūcilomakharalomayakkhādīhi",
  "atk-s0511a1:346_14": "vinipātagatehipi pūjitoyevāti? Saccamevetaṁ, ukkaṭṭhaparicchedavasena sabbapuggalaparicchedavasena",
  "atk-s0511a1:346_15": "cetaṁ vuttanti veditabbaṁ. Mahānubhāvoti mahatā buddhānubhāvena samannāgato. Satapuññalakkhaṇoti",
  "atk-s0511a1:346_16": "anantesu cakkavāḷesu sabbe sattā ekekaṁ puññakammaṁ satakkhattuṁ kareyyuṁ ettakehi",
  "atk-s0511a1:346_17": "janehi katakammaṁ bodhisatto sayameva ekako sataguṇaṁ katvā nibbatto. Tasmā ‘‘satapuññalakkhaṇo’’ti",
  "atk-s0511a1:346_18": "vuccati. Keci pana ‘‘satena satena puññakammena nibbattaekekalakkhaṇo’’ti vadanti.",
  "atk-s0511a1:346_19": "‘‘Evaṁ sante yo koci buddho bhaveyyā’’ti taṁ aṭṭhakathāsu paṭikkhittaṁ. Dassesīti",
  "atk-s0511a1:346_20": "sabbesaṁ devamanussānaṁ ativimhayakaraṁ yamakapāṭihāriyaṁ dassesi.",
  "atk-s0511a1:347_0": "Atha satthā ākāse pāṭihāriyaṁ katvā mahājanassa cittācāraṁ oloketvā tassa ajjhāsayānukūlaṁ",
  "atk-s0511a1:347_1": "dhammakathaṁ caṅkamanto kathetukāmo ākāse dasasahassacakkavāḷavitthataṁ sabbaratanamayaṁ",
  "atk-s0511a1:347_2": "ratanacaṅkamaṁ māpesi. Tena vuttaṁ –",
  "atk-s0511a1:348": "10.",
  "atk-s0511a1:349": " ‘‘So yācito devavarena cakkhumā, atthaṁ samekkhitvā tadā naruttamo;",
  "atk-s0511a1:350": "Caṅkamaṁ māpayi lokanāyako, suniṭṭhitaṁ sabbaratananimmita’’nti.",
  "atk-s0511a1:351_0": "Tattha soti so satthā. Yācitoti paṭhamameva aṭṭhame sattāhe dhammadesanāya yācitoti",
  "atk-s0511a1:351_1": "attho. Devavarenāti sahampatibrahmunā. Cakkhumāti ettha cakkhatīti cakkhu, samavisamaṁ",
  "atk-s0511a1:351_2": "vibhāvayatīti attho. Taṁ pana cakkhu duvidhaṁ – ñāṇacakkhu, maṁsacakkhūti. Tattha",
  "atk-s0511a1:351_3": "ñāṇacakkhu pañcavidhaṁ – buddhacakkhu, dhammacakkhu, samantacakkhu, dibbacakkhu,",
  "atk-s0511a1:351_4": "paññācakkhūti. Tesu buddhacakkhu nāma āsayānusayañāṇañceva indriyaparopariyattañāṇañca,",
  "atk-s0511a1:351_5": "yaṁ ‘‘buddhacakkhunā lokaṁ volokento’’ti (dī. ni. 2.69; ma. ni. 1.283; 2.339; saṁ.",
  "atk-s0511a1:351_6": "ni. 1.172; mahāva. 9) āgataṁ. Dhammacakkhu nāma heṭṭhimā tayo maggā tīṇi ca phalāni,",
  "atk-s0511a1:351_7": "yaṁ ‘‘virajaṁ vītamalaṁ dhammacakkhuṁ udapādī’’ti (dī. ni. 1.355; saṁ. ni. 5.1081;",
  "atk-s0511a1:351_8": "mahāva. 16; paṭi. ma. 2.30) āgataṁ. Samantacakkhu nāma sabbaññutaññāṇaṁ , yaṁ ‘‘tathūpamaṁ",
  "atk-s0511a1:351_9": "dhammamayaṁ, sumedha, pāsādamāruyha samantacakkhū’’ti (dī. ni. 2.70; ma. ni. 1.282;",
  "atk-s0511a1:351_10": "2.338; saṁ. ni. 1.172; mahāva. 8) āgataṁ. Dibbacakkhu nāma ālokavaḍḍhanena uppannābhiññācittena",
  "atk-s0511a1:351_11": "sampayuttañāṇaṁ, yaṁ ‘‘dibbena cakkhunā visuddhenā’’ti (ma. ni. 1.148, 284, 385,",
  "atk-s0511a1:351_12": "432; 2.341; 3.82, 261; mahāva. 10) āgataṁ. Paññācakkhu nāma ‘‘cakkhuṁ udapādi, ñāṇaṁ",
  "atk-s0511a1:351_13": "udapādī’’ti (saṁ. ni. 5.1082; mahāva. 15; kathā. 405; paṭi. ma. 2.30) ettha pubbenivāsādiñāṇaṁ",
  "atk-s0511a1:351_14": "paññācakkhūti āgataṁ.",
  "atk-s0511a1:352_0": "Maṁsacakkhu nāma ‘‘cakkhuñca paṭicca rūpe cā’’ti (ma. ni. 1.204, 400; 3.421, 425-426;",
  "atk-s0511a1:352_1": "saṁ. ni. 2.43; 4.60; kathā. 465, 467) ettha pasādamaṁsacakkhu vuttaṁ (dī. ni. aṭṭha.",
  "atk-s0511a1:352_2": "1.213). Taṁ pana duvidhaṁ – sasambhāracakkhu pasādacakkhūti. Tesu yvāyaṁ akkhikūpake",
  "atk-s0511a1:352_3": "akkhipattakehi parivārito maṁsapiṇḍo yattha catasso dhātuyo vaṇṇagandharasojā sambhavo",
  "atk-s0511a1:352_4": "jīvitaṁ bhāvo cakkhupasādo kāyapasādoti saṅkhepato terasa sambhārā honti. Vitthārato",
  "atk-s0511a1:352_5": "pana sambhavamānāni catusamuṭṭhānāni chattiṁsa jīvitaṁ bhāvo cakkhupasādo kāyapasādoti",
  "atk-s0511a1:352_6": "ime kammasamuṭṭhānā cattāro cāti sasambhārā honti, idaṁ sasambhāracakkhu nāma. Yaṁ",
  "atk-s0511a1:352_7": "pana setamaṇḍalaparicchinnena kaṇhamaṇḍalena parivārite diṭṭhamaṇḍale sanniviṭṭhaṁ",
  "atk-s0511a1:352_8": "rūpadassanasamatthaṁ pasādamattaṁ, idaṁ pasādacakkhu nāma. Sabbāni panetāni ekavidhāni",
  "atk-s0511a1:352_9": "aniccato saṅkhatato, duvidhāni sāsavānāsavato lokiyalokuttarato, tividhāni bhūmito",
  "atk-s0511a1:352_10": "upādiṇṇattikato, catubbidhāni ekantaparittaappamāṇāniyatārammaṇato, pañcavidhāni",
  "atk-s0511a1:352_11": "rūpanibbānārūpasabbārammaṇānārammaṇavasena, chabbidhāni honti buddhacakkhādivasena.",
  "atk-s0511a1:352_12": "Iccevametāni vuttappakārāni cakkhūni assa bhagavato santīti bhagavā cakkhumāti vuccati.",
  "atk-s0511a1:352_13": "Atthaṁ samekkhitvāti caṅkamaṁ māpetvā, dhammadesanānimittaṁ devamanussānaṁ hitatthaṁ",
  "atk-s0511a1:352_14": "upaparikkhitvā upadhāretvāti adhippāyo. Māpayīti māpesi. Lokanāyakoti saggamokkhābhimukhaṁ",
  "atk-s0511a1:352_15": "lokaṁ nayatīti lokanāyako. Suniṭṭhitanti suṭṭhu niṭṭhitaṁ, pariyositanti attho. Sabbaratananimmitanti",
  "atk-s0511a1:352_16": "dasavidharatanamayaṁ.",
  "atk-s0511a1:353": "Idāni bhagavato tividhapāṭihāriyasampattidassanatthaṁ –",
  "atk-s0511a1:354": "11.",
  "atk-s0511a1:355": " ‘‘Iddhī ca ādesanānusāsanī, tipāṭihīre bhagavā vasī ahu;",
  "atk-s0511a1:356": "Caṅkamaṁ māpayi lokanāyako, suniṭṭhitaṁ sabbaratananimmita’’nti. – vuttaṁ;",
  "atk-s0511a1:357_0": "Tattha iddhīti iddhividhaṁ iddhipāṭihāriyaṁ nāma. Taṁ pana ekopi hutvā bahudhā hoti,",
  "atk-s0511a1:357_1": "bahudhāpi hutvā eko hotītiādinayappavattaṁ (dī. ni. 1.239; ma. ni. 1.147; paṭi. ma.",
  "atk-s0511a1:357_2": "3.10). Ādesanāti parassa cittācāraṁ ñatvā kathanaṁ ādesanāpāṭihāriyaṁ, taṁ sāvakānañca",
  "atk-s0511a1:357_3": "buddhānañca satatadhammadesanā. Anusāsanīti anusāsanipāṭihāriyaṁ, tassa tassa ajjhāsayānukūlamovādoti",
  "atk-s0511a1:357_4": "attho. Iti etāni tīṇi pāṭihāriyāni. Tattha iddhipāṭihāriyena anusāsanipāṭihāriyaṁ",
  "atk-s0511a1:357_5": "mahāmoggallānassa āciṇṇaṁ, ādesanāpāṭihāriyena anusāsanipāṭihāriyaṁ dhammasenāpatissa,",
  "atk-s0511a1:357_6": "anusāsanipāṭihāriyaṁ pana buddhānaṁ satatadhammadesanā. Tipāṭihīreti etesu tīsu pāṭihāriyesūti",
  "atk-s0511a1:357_7": "attho. Bhagavāti idaṁ guṇavisiṭṭhasattuttamagarugāravādhivacanaṁ. Vuttañhetaṁ porāṇehi –",
  "atk-s0511a1:358": "‘‘Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0511a1:359_0": "Garugāravayutto so, bhagavā tena vuccatī’’ti. (visuddhi. 1.142; ma. ni. aṭṭha. 1.mūlapariyāyasuttavaṇṇanā;",
  "atk-s0511a1:359_1": "pārā. aṭṭha. 1.1 verañjakaṇḍavaṇṇanā; itivu. aṭṭha. nidānavaṇṇanā; mahāni. aṭṭha. 50);",
  "atk-s0511a1:360_0": "Vasīti etasmiṁ tividhepi pāṭihāriye vasippatto, ciṇṇavasīti attho. Vasiyo nāma pañca",
  "atk-s0511a1:360_1": "vasiyo – āvajjanasamāpajjanaadhiṭṭhānavuṭṭhānapaccavekkhaṇasaṅkhātā. Tatra yaṁ yaṁ",
  "atk-s0511a1:360_2": "jhānaṁ yathicchakaṁ yadicchakaṁ yāvaticchakaṁ āvajjati āvajjanāya dandhāyitattaṁ",
  "atk-s0511a1:360_3": "natthīti sīghaṁ āvajjetuṁ samatthatā āvajjanavasī nāma. Tathā yaṁ yaṁ jhānaṁ yathicchakaṁ…pe…",
  "atk-s0511a1:360_4": "samāpajjati samāpajjanāya dandhāyitattaṁ natthīti sīghaṁ samāpajjanasamatthatā samāpajjanavasī",
  "atk-s0511a1:360_5": "nāma. Dīghaṁ kālaṁ ṭhapetuṁ samatthatā adhiṭṭhānavasī nāma. Tatheva lahuṁ vuṭṭhātuṁ",
  "atk-s0511a1:360_6": "samatthatā vuṭṭhānavasī nāma. Paccavekkhaṇavasī pana paccavekkhaṇajavanāneva honti",
  "atk-s0511a1:360_7": "tāni āvajjanānantarāneva hutvā uppajjantīti āvajjanavasiyā eva vuttāni. Iti imāsu",
  "atk-s0511a1:360_8": "pañcasu vasīsu ciṇṇavasitā vasī nāma hoti. Tena vuttaṁ – ‘‘tipāṭihīre bhagavā vasī ahū’’ti.",
  "atk-s0511a1:361": "Idāni tassa ratanacaṅkamassa nimmitavidhānassa dassanatthaṁ –",
  "atk-s0511a1:362": "12.",
  "atk-s0511a1:363": " ‘‘Dasasahassīlokadhātuyā, sinerupabbatuttame;",
  "atk-s0511a1:364": "Thambheva dassesi paṭipāṭiyā, caṅkame ratanāmaye’’ti. – ādigāthāyo vuttā;",
  "atk-s0511a1:365_0": "Tattha dasasahassīlokadhātuyāti dasasu cakkavāḷasahassesu. Sinerupabbatuttameti mahāmerusaṅkhāte",
  "atk-s0511a1:365_1": "seṭṭhapabbate. Thambhevāti thambhe viya dasacakkavāḷasahassesu ye sinerupabbatā,",
  "atk-s0511a1:365_2": "te paṭipāṭiyā ṭhite suvaṇṇathambhe viya katvā tesaṁ upari caṅkamaṁ māpetvā dassesīti",
  "atk-s0511a1:365_3": "attho. Ratanāmayeti ratanamaye.",
  "atk-s0511a1:366_0": "13.Dasasahassī atikkammāti ratanacaṅkamaṁ pana bhagavā māpento tassa ekaṁ koṭiṁ sabbapariyantaṁ",
  "atk-s0511a1:366_1": "pācīnacakkavāḷamukhavaṭṭiṁ ekaṁ koṭiṁ pacchimacakkavāḷamukhavaṭṭiṁ atikkamitvā ṭhitaṁ",
  "atk-s0511a1:366_2": "katvā māpesi. Tena vuttaṁ –",
  "atk-s0511a1:367": "‘‘Dasasahassī atikkamma, caṅkamaṁ māpayī jino;",
  "atk-s0511a1:368": "Sabbasoṇṇamayā passe, caṅkame ratanāmaye’’ti.",
  "atk-s0511a1:369_0": "Tattha jinoti kilesārijayanato jino. Sabbasoṇṇamayā passeti tassa pana evaṁ nimmitassa",
  "atk-s0511a1:369_1": "caṅkamassa ubhayapassesu suvaṇṇamayā paramaramaṇīyā mariyādabhūmi ahosi, majjhe maṇimayāti adhippāyo.",
  "atk-s0511a1:370_0": "14.Tulāsaṅghāṭāti tulāyugaḷā, tā nānāratanamayāti veditabbā. Anuvaggāti anurūpā.",
  "atk-s0511a1:370_1": "Sovaṇṇaphalakatthatāti sovaṇṇamayehi phalakehi atthatā, tulāsaṅghātānaṁ upari suvaṇṇamayo",
  "atk-s0511a1:370_2": "padaracchadoti attho. Vedikā sabbasovaṇṇāti vedikā pana sabbāpi suvaṇṇamayā, yā panesā",
  "atk-s0511a1:370_3": "caṅkamanaparikkhepavedikā, sā ekāva aññehi ratanehi asammissāti attho. Dubhato passesu",
  "atk-s0511a1:370_4": "nimmitāti ubhosu passesu nimmitā. Da-kāro padasandhikaro.",
  "atk-s0511a1:371_0": "15.Maṇimuttāvālukākiṇṇāti maṇimuttāmayavālukākiṇṇā. Atha vā maṇayo ca muttā ca vālukā",
  "atk-s0511a1:371_1": "ca maṇimuttāvālukā. Tāhi maṇimuttāvālukāhi ākiṇṇā santhatāti maṇimuttāvālukākiṇṇā.",
  "atk-s0511a1:371_2": "Nimmitoti iminākārena nimmito kato. Ratanāmayoti sabbaratanamayo, caṅkamoti attho.",
  "atk-s0511a1:371_3": "Obhāseti disā sabbāti sabbāpi dasa disā obhāseti pakāseti. Sataraṁsīvāti sahassaraṁsiādicco",
  "atk-s0511a1:371_4": "viya. Uggatoti udito. Yathā pana abbhuggato sahassaraṁsi sabbāpi dasa disā obhāseti,",
  "atk-s0511a1:371_5": "evameva esopi sabbaratanamayo caṅkamo obhāsetīti attho.",
  "atk-s0511a1:372": "Idāni pana niṭṭhite caṅkame tattha bhagavato pavattidassanatthaṁ –",
  "atk-s0511a1:373": "16.",
  "atk-s0511a1:374": " ‘‘Tasmiṁ caṅkamane dhīro, dvattiṁsavaralakkhaṇo;",
  "atk-s0511a1:375": "Virocamāno sambuddho, caṅkame caṅkamī jino.",
  "atk-s0511a1:376": "17.",
  "atk-s0511a1:377": " ‘‘Dibbaṁ mandāravaṁ pupphaṁ, padumaṁ pārichattakaṁ;",
  "atk-s0511a1:378": "Caṅkamane okiranti, sabbe devā samāgatā.",
  "atk-s0511a1:379": "18.",
  "atk-s0511a1:380": " ‘‘Passanti taṁ devasaṅghā, dasasahassī pamoditā;",
  "atk-s0511a1:381": "Namassamānā nipatanti, tuṭṭhahaṭṭhā pamoditā’’ti. – gāthāyo vuttā;",
  "atk-s0511a1:382_0": "Tattha dhīroti dhitiyutto. Dvattiṁsavaralakkhaṇoti suppatiṭṭhitapādatalādīhi dvattiṁsamahāpurisalakkhaṇehi",
  "atk-s0511a1:382_1": "samannāgatoti attho. Dibbanti devaloke bhavaṁ jātaṁ dibbaṁ. Pārichattakanti devānaṁ",
  "atk-s0511a1:382_2": "tāvatiṁsānaṁ koviḷārarukkhassa nissandena samantā yojanasataparimāṇo paramadassanīyo",
  "atk-s0511a1:382_3": "pāricchattakarukkho nibbatti. Yasmiṁ pupphite sakalaṁ devanagaraṁ ekasurabhigandhavāsitaṁ",
  "atk-s0511a1:382_4": "hoti, tassa kusumareṇuokiṇṇāni navakanakavimānāni piñjarāni hutvā khāyanti. Imassa",
  "atk-s0511a1:382_5": "pana pāricchattakarukkhassa pupphañca pāricchattakanti vuttaṁ. Caṅkame okirantīti",
  "atk-s0511a1:382_6": "tasmiṁ ratanacaṅkame avakiranti, tena vuttappakārena pupphena tasmiṁ caṅkame caṅkamamānaṁ",
  "atk-s0511a1:382_7": "bhagavantaṁ pūjentīti attho. Sabbe devāti kāmāvacaradevādayo devā. Tenāha ‘‘passanti",
  "atk-s0511a1:382_8": "taṁ devasaṅghā’’ti. Taṁ bhagavantaṁ ratanacaṅkamane caṅkamantaṁ sakesu ālayesupi",
  "atk-s0511a1:382_9": "passantīti attho. Dasasahassīti bhummatthe paccattavacanaṁ, dasasahassiyaṁ devasaṅghā",
  "atk-s0511a1:382_10": "taṁ passantīti attho. Pamoditāti pamuditā. Nipatantīti sannipatanti. Tuṭṭhahaṭṭhāti",
  "atk-s0511a1:382_11": "pītivasena tuṭṭhahaṭṭhā. Pamoditāti idāni vattabbehi tāvatiṁsādidevehi saddhinti",
  "atk-s0511a1:382_12": "sambandho daṭṭhabbo, itarathā punaruttidosato na muccati. Atha vā pamoditā taṁ bhagavantaṁ",
  "atk-s0511a1:382_13": "passanti, tuṭṭhahaṭṭhā pamoditā tahiṁ tahiṁ sannipatantīti attho.",
  "atk-s0511a1:383": "Idāni ye passiṁsu ye sannipatiṁsu, te sarūpato dassetuṁ –",
  "atk-s0511a1:384": "19.",
  "atk-s0511a1:385": " ‘‘Tāvatiṁsā ca yāmā ca, tusitā cāpi devatā;",
  "atk-s0511a1:386": "Nimmānaratino devā, ye devā vasavattino;",
  "atk-s0511a1:387": "Udaggacittā sumanā, passanti lokanāyakaṁ.",
  "atk-s0511a1:388": "20.",
  "atk-s0511a1:389": " ‘‘Sadevagandhabbamanussarakkhasā , nāgā supaṇṇā atha vāpi kinnarā;",
  "atk-s0511a1:390": "Passanti taṁ lokahitānukampakaṁ, nabheva accuggatacandamaṇḍalaṁ.",
  "atk-s0511a1:391": "21.",
  "atk-s0511a1:392": " ‘‘Ābhassarā subhakiṇhā, vehapphalā akaniṭṭhā ca devatā;",
  "atk-s0511a1:393": "Susuddhasukkavatthavasanā, tiṭṭhanti pañjalīkatā.",
  "atk-s0511a1:394": "22.",
  "atk-s0511a1:395": " ‘‘Muñcanti pupphaṁ pana pañcavaṇṇikaṁ, mandāravaṁ candanacuṇṇamissitaṁ;",
  "atk-s0511a1:396": "Bhamenti celāni ca ambare tadā, aho jino lokahitānukampako’’ti. –",
  "atk-s0511a1:397": "Imā gāthāyo vuttā.",
  "atk-s0511a1:398_0": "Tattha udaggacittāti pītisomanassavasena udaggacittā. Sumanāti udaggacittattā eva",
  "atk-s0511a1:398_1": "sumanā. Lokahitānukampakanti lokahitañca lokānukampakañca. Lokahitena vā anukampakaṁ",
  "atk-s0511a1:398_2": "lokahitānukampakaṁ. Nabheva accuggatacandamaṇḍalanti ettha ākāse abhinavoditaṁ paripuṇṇaṁ",
  "atk-s0511a1:398_3": "sabbopaddavavinimuttaṁ saradasamaye candamaṇḍalaṁ viya buddhasiriyā virocamānaṁ nayanānandakaraṁ passantīti attho.",
  "atk-s0511a1:399_0": "Ābhassarāti ukkaṭṭhaparicchedavasena vuttaṁ. Parittābhaappamāṇābhaābhassarāparittamajjhimapaṇītabhedena",
  "atk-s0511a1:399_1": "dutiyajjhānenābhinibbattā sabbeva gahitāti veditabbā. Subhakiṇhāti idaṁ ukkaṭṭhaparicchedavaseneva",
  "atk-s0511a1:399_2": "vuttaṁ, tasmā parittasubhaappamāṇasubhasubhakiṇhāparittādibhedena tatiyajjhānena",
  "atk-s0511a1:399_3": "nibbattā sabbeva gahitāti veditabbā. Vehapphalāti vipulā phalāti vehapphalā. Te catutthajjhānanibbattā",
  "atk-s0511a1:399_4": "asaññasattehi ekatalavāsino. Heṭṭhā pana paṭhamajjhānanibbattā brahmakāyikādayo dassitā.",
  "atk-s0511a1:399_5": "Tasmā idha na dassitā. Cakkhusotānamabhāvato asaññasattā ca arūpino ca idha na uddiṭṭhā.",
  "atk-s0511a1:399_6": "Akaniṭṭhā ca devatāti idhāpi ukkaṭṭhaparicchedavaseneva vuttaṁ. Tasmā avihātappasudassāsudassiakaniṭṭhasaṅkhātā",
  "atk-s0511a1:399_7": "pañcapi suddhāvāsā gahitāti veditabbā. Susuddhasukkavatthavasanāti suṭṭhu suddhāni",
  "atk-s0511a1:399_8": "susuddhāni sukkāni odātāni. Susuddhāni sukkāni vatthāni nivatthāni ceva pārutāni",
  "atk-s0511a1:399_9": "ca yehi te susuddhasukkavatthavasanā, paridahitaparisuddhapaṇḍaravatthāti attho.",
  "atk-s0511a1:399_10": "‘‘Susuddhasukkavasanā’’tipi pāṭho. Pañjalīkatāti katapañjalikā kamalamakulasadisaṁ",
  "atk-s0511a1:399_11": "añjaliṁ sirasi katvā tiṭṭhanti.",
  "atk-s0511a1:400_0": "Muñcantīti okiranti. Pupphaṁ panāti kusumaṁ pana. ‘‘Pupphāni vā’’tipi pāṭho, vacanavipariyāso",
  "atk-s0511a1:400_1": "daṭṭhabbo, attho panassa soyeva. Pañcavaṇṇikanti pañcavaṇṇaṁ – nīlapītalohitodātamañjiṭṭhakavaṇṇavasena",
  "atk-s0511a1:400_2": "pañcavaṇṇaṁ. Candanacuṇṇamissitanti candanacuṇṇena missitaṁ. Bhamenti celānīti bhamayanti",
  "atk-s0511a1:400_3": "vatthāni. Aho jino lokahitānukampakoti ‘‘aho jino lokahito aho ca lokahitānukampako",
  "atk-s0511a1:400_4": "aho kāruṇiko’’ti evamādīni thutivacanāni uggirantā. Muñcanti pupphaṁ bhamayanti celānīti sambandho.",
  "atk-s0511a1:401": "Idāni tehi payuttāni thutivacanāni dassetuṁ imā gāthāyo vuttā –",
  "atk-s0511a1:402": "23.",
  "atk-s0511a1:403": " ‘‘Tuvaṁ satthā ca ketū ca, dhajo yūpo ca pāṇinaṁ;",
  "atk-s0511a1:404": "Parāyano patiṭṭhā ca, dīpo ca dvipaduttamo.",
  "atk-s0511a1:405": "24.",
  "atk-s0511a1:406": " ‘‘Dasasahassīlokadhātuyā, devatāyo mahiddhikā;",
  "atk-s0511a1:407": "Parivāretvā namassanti, tuṭṭhahaṭṭhā pamoditā.",
  "atk-s0511a1:408": "25.",
  "atk-s0511a1:409": " ‘‘Devatā devakaññā ca, pasannā tuṭṭhamānasā;",
  "atk-s0511a1:410": "Pañcavaṇṇikapupphehi, pūjayanti narāsabhaṁ.",
  "atk-s0511a1:411": "26.",
  "atk-s0511a1:412": " ‘‘Passanti taṁ devasaṅghā, pasannā tuṭṭhamānasā;",
  "atk-s0511a1:413": "Pañcavaṇṇikapupphehi, pūjayanti narāsabhaṁ.",
  "atk-s0511a1:414": "27.",
  "atk-s0511a1:415": " ‘‘Aho acchariyaṁ loke, abbhutaṁ lomahaṁsanaṁ;",
  "atk-s0511a1:416": "Na medisaṁ bhūtapubbaṁ, accheraṁ lomahaṁsanaṁ.",
  "atk-s0511a1:417": "28.",
  "atk-s0511a1:418": " ‘‘Sakasakamhi bhavane, nisīditvāna devatā;",
  "atk-s0511a1:419": "Hasanti tā mahāhasitaṁ, disvānaccherakaṁ nabhe.",
  "atk-s0511a1:420": "29.",
  "atk-s0511a1:421": " ‘‘Ākāsaṭṭhā ca bhūmaṭṭhā, tiṇapanthanivāsino;",
  "atk-s0511a1:422": "Katañjalī namassanti, tuṭṭhahaṭṭhā pamoditā.",
  "atk-s0511a1:423": "30.",
  "atk-s0511a1:424": " ‘‘Yepi dīghāyukā nāgā, puññavanto mahiddhiko;",
  "atk-s0511a1:425": "Pamoditā namassanti, pūjayanti naruttamaṁ.",
  "atk-s0511a1:426": "31.",
  "atk-s0511a1:427": " ‘‘Saṅgītiyo pavattenti, ambare anilañjase;",
  "atk-s0511a1:428": "Cammanaddhāni vādenti, disvānaccherakaṁ nabhe.",
  "atk-s0511a1:429": "32.",
  "atk-s0511a1:430": " ‘‘Saṅkhā ca paṇavā ceva, athopi ḍiṇḍimā bahū;",
  "atk-s0511a1:431": "Antalikkhasmiṁ vajjanti, disvānaccherakaṁ nabhe.",
  "atk-s0511a1:432": "33.",
  "atk-s0511a1:433": " ‘‘Abbhuto vata no ajja, uppajji lomahaṁsano;",
  "atk-s0511a1:434": "Dhuvamatthasiddhiṁ labhāma, khaṇo no paṭipādito.",
  "atk-s0511a1:435": "34.",
  "atk-s0511a1:436": " ‘‘Buddhoti tesaṁ sutvāna, pīti uppajji tāvade;",
  "atk-s0511a1:437": "Buddho buddhoti kathayantā, tiṭṭhanti pañjalīkatā.",
  "atk-s0511a1:438": "35.",
  "atk-s0511a1:439": " ‘‘Hiṅkārā sādhukārā ca, ukkuṭṭhi sampahaṁsanaṁ;",
  "atk-s0511a1:440": "Pajā ca vividhā gagane, vattanti pañjalīkatā.",
  "atk-s0511a1:441": "36.",
  "atk-s0511a1:442": " ‘‘Gāyanti seḷenti ca vādayanti ca, bhujāni pothenti ca naccayanti ca;",
  "atk-s0511a1:443": "Muñcanti pupphaṁ pana pañcavaṇṇikaṁ, mandāravaṁ candanacuṇṇamissitaṁ.",
  "atk-s0511a1:444": "37.",
  "atk-s0511a1:445": " ‘‘Yathā tuyhaṁ mahāvīra, pādesu cakkalakkhaṇaṁ;",
  "atk-s0511a1:446": "Dhajavajirapaṭākā, vaḍḍhamānaṅkusācita’’nti.",
  "atk-s0511a1:447_0": "Tattha idhalokaparalokahitatthaṁ sāsatīti satthā. Ketūti ketuno apacitikātabbaṭṭhena",
  "atk-s0511a1:447_1": "ketu viyāti ketu. Dhajoti indadhajo samussayaṭṭhena dassanīyaṭṭhena ca tuvaṁ dhajo",
  "atk-s0511a1:447_2": "viyāti dhajoti. Atha vā yathā hi loke yassa kassaci dhajaṁ disvāva – ‘‘ayaṁ dhajo",
  "atk-s0511a1:447_3": "itthannāmassā’’ti dhajavā dhajīti paññāyati, evameva bhagavā paññānibbānādhigamāya",
  "atk-s0511a1:447_4": "bhagavantaṁ disvāva nibbānādhigamo paññāyati. Tena vuttaṁ – ‘‘dhajo yūpo cā’’ti.",
  "atk-s0511a1:447_5": "Kūṭadantasutte vuttānaṁ dānādiāsavakkhayañāṇapariyosānānaṁ sabbayāgānaṁ yajanatthāya",
  "atk-s0511a1:447_6": "samussito yūpo tuvanti attho. Parāyanoti paṭisaraṇaṁ. Patiṭṭhāti yathā mahāpathavī",
  "atk-s0511a1:447_7": "sabbapāṇīnaṁ ādhārabhāvena patiṭṭhā nissayabhūtā, evaṁ tuvampi patiṭṭhābhūtā. Dīpo",
  "atk-s0511a1:447_8": "cāti padīpo. Yathā caturaṅge tamasi vattamānānaṁ sattānaṁ āropito padīpo rūpasandassano",
  "atk-s0511a1:447_9": "hoti. Evaṁ avijjandhakāre vattamānānaṁ sattānaṁ paramatthasandassano padīpo tuvanti",
  "atk-s0511a1:447_10": "attho. Atha vā mahāsamudde bhinnanāvānaṁ sattānaṁ samuddadīpo yathā patiṭṭhā hoti,",
  "atk-s0511a1:447_11": "evaṁ tuvampi saṁsārasāgare alabbhaneyyapatiṭṭhe osīdantānaṁ pāṇīnaṁ dīpo viyāti dīpoti attho.",
  "atk-s0511a1:448_0": "Dvipaduttamoti dvipadānaṁ uttamo dvipaduttamo, ettha pana niddhāraṇalakkhaṇassa abhāvato",
  "atk-s0511a1:448_1": "chaṭṭhīsamāsassa paṭisedho natthi, niddhāraṇalakkhaṇāya chaṭṭhiyā samāso paṭisiddho.",
  "atk-s0511a1:448_2": "Sammāsambuddho pana apadānaṁ dvipadānaṁ catuppadānaṁ bahuppadānaṁ rūpīnaṁ arūpīnaṁ",
  "atk-s0511a1:448_3": "saññīnaṁ asaññīnaṁ nevasaññīnāsaññīnaṁ uttamova. Kasmā panidha ‘‘dvipaduttamo’’ti",
  "atk-s0511a1:448_4": "vuttoti ce? Seṭṭhataravasena. Imasmiñhi loke seṭṭho nāma uppajjamāno apadacatuppadabahuppadesupi",
  "atk-s0511a1:448_5": "nuppajjati. Ayaṁ dvipadesuyeva uppajjati. Kataradvipadesūti? Manussesu ceva devesu",
  "atk-s0511a1:448_6": "ca. Manussesu uppajjamāno tisahassimahāsahassilokadhātu vase kattuṁ samattho buddho",
  "atk-s0511a1:448_7": "hutvā nibbattati. Devesu uppajjamāno dasasahassilokadhātu vasavattī mahābrahmā hutvā",
  "atk-s0511a1:448_8": "nibbattati. So tassa kappiyakārako vā ārāmiko vā sampajjati. Iti tatopi seṭṭhataravasena",
  "atk-s0511a1:448_9": "‘‘dvipaduttamo’’ti vutto.",
  "atk-s0511a1:449_0": "Dasasahassilokadhātuyāti dasasahassisaṅkhātāya lokadhātuyā. Mahiddhikāti mahatiyā",
  "atk-s0511a1:449_1": "iddhiyā yuttā, mahānubhāvāti attho. Parivāretvāti bhagavantaṁ samantato parikkhipitvā.",
  "atk-s0511a1:449_2": "Pasannāti sañjātasaddhā. Narāsabhanti narapuṅgavaṁ. Aho acchariyanti ettha andhassa",
  "atk-s0511a1:449_3": "pabbatārohanaṁ viya niccaṁ na hotīti acchariyaṁ, accharāyogganti vā acchariyaṁ, ‘‘aho,",
  "atk-s0511a1:449_4": "idaṁ vimhaya’’nti accharaṁ paharituṁ yuttanti attho. Abbhutanti abhūtapubbaṁ abhūtanti",
  "atk-s0511a1:449_5": "abbhutaṁ. Ubhayampetaṁ vimhayāvahassādhivacanaṁ. Lomahaṁsananti lomānaṁ uddhaggabhāvakaraṇaṁ.",
  "atk-s0511a1:449_6": "Na medisaṁ bhūtapubbanti na mayā īdisaṁ bhūtapubbaṁ, abbhutaṁ diṭṭhanti attho. Diṭṭhanti",
  "atk-s0511a1:449_7": "vacanaṁ āharitvā gahetabbaṁ. Accheranti acchariyaṁ.",
  "atk-s0511a1:450_0": "Sakasakamhi bhavaneti attano attano bhavane. Nisīditvānāti upavissa. Devatāti idaṁ",
  "atk-s0511a1:450_1": "pana vacanaṁ devānampi devadhītānampi sādhāraṇavacananti veditabbaṁ. Hasantitāti",
  "atk-s0511a1:450_2": "tā devatā mahāhasitaṁ hasanti, pītivasaṁ gatahadayatāya mihitamattaṁ akatvā aṭṭahāsaṁ",
  "atk-s0511a1:450_3": "hasantīti attho. Nabheti ākāse.",
  "atk-s0511a1:451_0": "Ākāsaṭṭhāti ākāse vimānādīsu ṭhitā, eseva nayo bhūmaṭṭhesupi. Tiṇapanthanivāsinoti",
  "atk-s0511a1:451_1": "tiṇaggesu ceva panthesu ca nivāsino. Puññavantoti mahāpuññā. Mahiddhikāti mahānubhāvā.",
  "atk-s0511a1:451_2": "Saṅgītiyo pavattentīti devanāṭakasaṅgītiyo pavattenti, tathāgataṁ pūjanatthāya payujjantīti",
  "atk-s0511a1:451_3": "attho. Ambareti ākāse. Anilañjaseti anilapathe, ambarassa anekatthattā ‘‘anilañjase’’ti",
  "atk-s0511a1:451_4": "vuttaṁ, purimasseva vevacanaṁ. Cammanaddhānīti cammavinaddhāni. Ayameva vā pāṭho,",
  "atk-s0511a1:451_5": "devadundubhiyoti attho. Vādentīti vādayanti devatā.",
  "atk-s0511a1:452_0": "Saṅkhāti dhamanasaṅkhā. Paṇavāti tanumajjhaturiyavisesā. Ḍiṇḍimāti tiṇavākhuddakabheriyo",
  "atk-s0511a1:452_1": "vuccanti. Vajjantīti vādayanti. Abbhuto vata noti acchariyo vata nu. Uppajjīti uppanno.",
  "atk-s0511a1:452_2": "Lomahaṁsanoti lomahaṁsanakaro. Dhuvanti yasmā pana abbhuto ayaṁ satthā loke uppanno,",
  "atk-s0511a1:452_3": "tasmā dhuvaṁ avassaṁ atthasiddhiṁ labhāmāti adhippāyo. Labhāmāti labhissāma. Khaṇoti",
  "atk-s0511a1:452_4": "aṭṭhakkhaṇavirahito navamo khaṇoti attho. Noti amhākaṁ. Paṭipāditoti paṭiladdho.",
  "atk-s0511a1:453_0": "Buddhoti tesaṁ sutvānāti buddhoti idaṁ vacanaṁ sutvā tesaṁ devānaṁ pañcavaṇṇā pīti",
  "atk-s0511a1:453_1": "udapādīti attho. Tāvadeti tasmiṁ kāle. Hiṅkārāti hiṅkārasaddā, hiṁhinti yakkhādayo",
  "atk-s0511a1:453_2": "pahaṭṭhakāle karonti. Sādhukārāti sādhukārasaddā ca pavattanti. Ukkuṭṭhīti ukkuṭṭhisaddo",
  "atk-s0511a1:453_3": "ca unnādasaddo cāti attho. Pajāti devādayo adhippetā. Keci ‘‘paṭākā vividhā gagane",
  "atk-s0511a1:453_4": "vattantī’’ti paṭhanti. Gāyantīti buddhaguṇapaṭisaṁyuttaṁ gītaṁ gāyanti.",
  "atk-s0511a1:454_0": "Seḷentīti mukhena seḷitasaddaṁ karonti. Vādayantīti mahatī vipañcikāmakaramukhādayo",
  "atk-s0511a1:454_1": "vīṇā ca turiyāni ca tathāgatassa pūjanatthāya vādenti payojenti. Bhujāni pothentīti",
  "atk-s0511a1:454_2": "bhuje apphoṭenti. Liṅgavipariyāso daṭṭhabbo. Naccanti cāti aññe ca naccāpenti sayañca naccanti.",
  "atk-s0511a1:455_0": "Yathā tuyhaṁ mahāvīra, pādesu cakkalakkhaṇanti ettha yena pakārena yathā. Mahāvīriyena",
  "atk-s0511a1:455_1": "yogato mahāvīro. Pādesu cakkalakkhaṇanti tava ubhosu pādatalesu sahassāraṁ sanemikaṁ",
  "atk-s0511a1:455_2": "sanābhikaṁ sabbākāraparipūraṁ cakkalakkhaṇaṁ sobhatīti attho. Cakka-saddo panāyaṁ",
  "atk-s0511a1:455_3": "sampattirathaṅgairiyāpathadānaratanadhammakhuracakkalakkhaṇādīsu dissati. ‘‘Cattārimāni,",
  "atk-s0511a1:455_4": "bhikkhave, cakkāni yehi samannāgatānaṁ devamanussāna’’ntiādīsu (a. ni. 4.31) sampattiyaṁ",
  "atk-s0511a1:455_5": "dissati. ‘‘Cakkaṁva vahato pada’’ntiādīsu (dha. pa. 1) rathaṅge. ‘‘Catucakkaṁ navadvāra’’ntiādīsu",
  "atk-s0511a1:455_6": "(saṁ. ni. 1.29) iriyāpathe. ‘‘Dadaṁ bhuñja ca mā ca pamādo, cakkaṁ vattaya sabbapāṇina’’nti",
  "atk-s0511a1:455_7": "(jā. 1.7.149) ettha dāne. ‘‘Dibbaṁ cakkaratanaṁ pātubhūta’’nti (dī. ni. 2.243; 3.85;",
  "atk-s0511a1:455_8": "ma. ni. 3.256) ettha ratanacakke. ‘‘Mayā pavattitaṁ cakka’’nti (su. ni. 562; bu.",
  "atk-s0511a1:455_9": "vaṁ. 28.17) ettha pana dhammacakke. ‘‘Icchāhatassa posassa, cakkaṁ bhamati matthake’’ti",
  "atk-s0511a1:455_10": "(jā. 1.1.104; 1.5.103) ettha khuracakke, paharaṇacakketi attho. ‘‘Pādatalesu cakkāni",
  "atk-s0511a1:455_11": "jātānī’’ti (dī. ni. 2.35; 3.200, 204; ma. ni. 2.386) ettha lakkhaṇe. Idhāpi lakkhaṇacakke",
  "atk-s0511a1:455_12": "daṭṭhabbo (ma. ni. aṭṭha. 1.148; a. ni. aṭṭha. 1.1.187; 2.4.8; paṭi. ma. aṭṭha. 2.2.44).",
  "atk-s0511a1:455_13": "Dhajavajirapaṭākā, vaḍḍhamānaṅkusācitanti dhajena ca vajirena ca paṭākāya ca vaḍḍhamānena",
  "atk-s0511a1:455_14": "ca aṅkusena ca ācitaṁ alaṅkataṁ parivāritaṁ pādesu cakkalakkhaṇanti attho. Cakkalakkhaṇe",
  "atk-s0511a1:455_15": "pana gahite sesalakkhaṇāni gahitāneva honti. Tathā asīti anubyañjanāni byāmappabhā",
  "atk-s0511a1:455_16": "ca. Tasmā tehi dvattiṁsamahāpurisalakkhaṇāsītianubyañjanabyāmappabhāhi samalaṅkato",
  "atk-s0511a1:455_17": "bhagavato kāyo sabbaphāliphullo viya pāricchattako vikasitapadumaṁ viya kamalavanaṁ",
  "atk-s0511a1:455_18": "vividharatanavicittaṁ viya navakanakatoraṇaṁ tārāmarīcivirājitamiva gaganatalaṁ ito",
  "atk-s0511a1:455_19": "cito ca vidhāvamānā vipphandamānā chabbaṇṇabuddharasmiyo muñcamāno ativiya sobhati.",
  "atk-s0511a1:456": "Idāni bhagavato rūpakāyadhammakāyasampattidassanatthaṁ –",
  "atk-s0511a1:457": "38.",
  "atk-s0511a1:458": " ‘‘Rūpe sīle samādhimhi, paññāya ca asādiso;",
  "atk-s0511a1:459": "Vimuttiyā asamasamo, dhammacakkappavattane’’ti. – ayaṁ gāthā vuttā;",
  "atk-s0511a1:460_0": "Tattha rūpeti ayaṁ rūpa-saddo khandhabhavanimittapaccayasarīravaṇṇasaṇṭhānādīsu dissati.",
  "atk-s0511a1:460_1": "Yathāha – ‘‘yaṁ kiñci rūpaṁ atītānāgatapaccuppanna’’nti (ma. ni. 1.361; 3.86, 89;",
  "atk-s0511a1:460_2": "vibha. 2; mahāva. 22) ettha rūpakkhandhe dissati. ‘‘Rūpūpapattiyā maggaṁ bhāvetī’’ti",
  "atk-s0511a1:460_3": "(dha. sa. 160-161; vibha. 624) ettha rūpabhave. ‘‘Ajjhattaṁ arūpasaññī bahiddhā rūpāni",
  "atk-s0511a1:460_4": "passatī’’ti (dī. ni. 3.338; ma. ni. 2.249; a. ni. 1.435-442; dha. sa. 204-205) ettha",
  "atk-s0511a1:460_5": "kasiṇanimitte. ‘‘Sarūpā, bhikkhave, uppajjanti pāpakā akusalā dhammā no arūpā’’ti",
  "atk-s0511a1:460_6": "(a. ni. 2.83) ettha paccaye. ‘‘Ākāso parivārito rūpantveva saṅkhaṁ gacchatī’’ti (ma.",
  "atk-s0511a1:460_7": "ni. 1.306) ettha sarīre. ‘‘Cakkhuñca paṭicca rūpe ca uppajjati cakkhuviññāṇa’’nti",
  "atk-s0511a1:460_8": "(ma. ni. 1.204, 400; 3.421, 425-426; saṁ. ni. 4.60; kathā. 465) ettha vaṇṇe. ‘‘Rūpappamāṇo",
  "atk-s0511a1:460_9": "rūpappasanno’’ti (a. ni. 4.65) ettha saṇṭhāne. Idhāpi saṇṭhāne daṭṭhabbo (a. ni.",
  "atk-s0511a1:460_10": "aṭṭha. 1.1.1 rūpādivaggavaṇṇanā). Sīleti catubbidhe sīle. Samādhimhīti tividhepi",
  "atk-s0511a1:460_11": "samādhimhi. Paññāyāti lokiyalokuttarāya paññāya. Asādisoti asadiso anupamo. Vimuttiyāti",
  "atk-s0511a1:460_12": "phalavimuttiyā . Asamasamoti asamā atītā buddhā tehi asamehi buddhehi sīlādīhi samoti",
  "atk-s0511a1:460_13": "asamasamo. Ettāvatā bhagavato rūpakāyasampatti dassitā.",
  "atk-s0511a1:461": "Idāni bhagavato kāyabalādiṁ dassetuṁ –",
  "atk-s0511a1:462": "39.",
  "atk-s0511a1:463": " ‘‘Dasanāgabalaṁ kāye, tuyhaṁ pākatikaṁ balaṁ;",
  "atk-s0511a1:464": "Iddhibalena asamo, dhammacakkappavattane’’ti. – vuttaṁ;",
  "atk-s0511a1:465": "Tattha dasanāgabalanti dasachaddantanāgabalaṁ. Duvidhañhi tathāgatassa balaṁ – kāyabalaṁ, ñāṇabalañcāti. Tattha kāyabalaṁ hatthikulānusārena veditabbaṁ. Kathaṁ?",
  "atk-s0511a1:466": "‘‘Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "atk-s0511a1:467_0": "Gandhamaṅgalahemañca, uposathachaddantime dasā’’ti.(ma. ni. aṭṭha. 1.148; saṁ. ni.",
  "atk-s0511a1:467_1": "aṭṭha. 2.2.22; a. ni. aṭṭha. 3.10.21; dī. ni. aṭṭha. 2.198; vibha. aṭṭha. 760; udā.",
  "atk-s0511a1:467_2": "aṭṭha. 75; cūḷani. aṭṭha. 81; paṭi. ma. aṭṭha. 2.2.44) –",
  "atk-s0511a1:468_0": "Imāni dasa hatthikulāni veditabbāni. Kāḷāvakoti pakatihatthikulaṁ. Yaṁ dasannaṁ purisānaṁ",
  "atk-s0511a1:468_1": "kāyabalaṁ, taṁ ekassa kāḷāvakassa hatthino balaṁ. Yaṁ dasannaṁ kāḷāvakānaṁ balaṁ,",
  "atk-s0511a1:468_2": "taṁ ekassa gaṅgeyyassāti eteneva upāyena yāva chaddantabalaṁ netabbanti. Yaṁ dasannaṁ",
  "atk-s0511a1:468_3": "chaddantānaṁ balaṁ, taṁ ekassa tathāgatassa balaṁ, nārāyanabalaṁ vajirabalanti idameva",
  "atk-s0511a1:468_4": "vuccati. Tadetaṁ pakatihatthigaṇanāya hatthikoṭisahassānaṁ balaṁ, purisagaṇanāya",
  "atk-s0511a1:468_5": "dasannaṁ purisakoṭisahassānaṁ balaṁ hoti. Idaṁ tāva tathāgatassa pakatikāyabalaṁ,",
  "atk-s0511a1:468_6": "ñāṇabalaṁ pana appameyyaṁ dasabalañāṇaṁ catuvesārajjañāṇaṁ aṭṭhasu parisāsu akampanañāṇaṁ",
  "atk-s0511a1:468_7": "catuyoniparicchedakañāṇaṁ pañcagatiparicchedakañāṇaṁ cuddasa buddhañāṇānīti evamādikaṁ",
  "atk-s0511a1:468_8": "ñāṇabalaṁ. Idha pana kāyabalaṁ adhippetaṁ. Kāye, tuyhaṁ pākatikaṁ balanti tañca pana",
  "atk-s0511a1:468_9": "tava kāye pākatikabalanti attho. Tasmā ‘‘dasanāgabala’’nti dasachaddantanāgabalanti attho.",
  "atk-s0511a1:469_0": "Idāni ñāṇabalaṁ dassento ‘‘iddhibalena asamo, dhammacakkappavattane’’ti āha. Tattha",
  "atk-s0511a1:469_1": "iddhibalena asamoti vikubbanādhiṭṭhānādinā iddhibalena asamo asadiso anupamo. Dhammacakkappavattaneti",
  "atk-s0511a1:469_2": "desanāñāṇepi asamoti attho.",
  "atk-s0511a1:470": "Idāni ‘‘yo evamādiguṇasamannāgato satthā, so sabbalokekanāyako, taṁ satthāraṁ namassathā’’ti tathāgatassa paṇāmane niyogadassanatthaṁ –",
  "atk-s0511a1:471": "40.",
  "atk-s0511a1:472": " ‘‘Evaṁ sabbaguṇūpetaṁ, sabbaṅgasamupāgataṁ;",
  "atk-s0511a1:473": "Mahāmuniṁ kāruṇikaṁ, lokanāthaṁ namassathā’’ti. – vuttaṁ;",
  "atk-s0511a1:474_0": "Tattha evanti vuttappakāranidassane nipāto. Sabbaguṇūpetanti ettha sabboti ayaṁ niravasesavācī.",
  "atk-s0511a1:474_1": "Guṇoti ayaṁ guṇa-saddo anekesu atthesu dissati. Tathā hesa – ‘‘anujānāmi, bhikkhave,",
  "atk-s0511a1:474_2": "ahatānaṁ vatthānaṁ diguṇaṁ saṅghāṭi’’nti (dī. ni. aṭṭha. 1.546; mahāva. 348) ettha",
  "atk-s0511a1:474_3": "paṭalatthe dissati. ‘‘Accenti kālā tarayanti rattiyo, vayoguṇā anupubbaṁ jahantī’’ti",
  "atk-s0511a1:474_4": "(saṁ. ni. 1.4) ettha rāsatthe. ‘‘Sataguṇā dakkhiṇā pāṭikaṅkhitabbā’’ti (ma. ni. 3.379)",
  "atk-s0511a1:474_5": "ettha ānisaṁsatthe. ‘‘Antaṁ antaguṇaṁ’’ (dī. ni. 2.377; ma. ni. 1.110, 302; 2.114;",
  "atk-s0511a1:474_6": "3.154, 349; khu. pā. 3.dvattiṁsākāra) ‘‘kayirā mālāguṇe bahū’’ti (dha. pa. 53) ettha",
  "atk-s0511a1:474_7": "bandhanatthe. ‘‘Aṭṭhaguṇasamupetaṁ, abhiññābalamāhari’’nti (bu. vaṁ. 2.29) ettha",
  "atk-s0511a1:474_8": "sampattiatthe. Idhāpi sampattiatthe daṭṭhabbo (dī. ni. aṭṭha. 1.546; ma. ni. aṭṭha.",
  "atk-s0511a1:474_9": "1.166; cūḷani. aṭṭha. 136). Tasmā sabbehi lokiyalokuttarehi guṇehi sabbasampattīhi",
  "atk-s0511a1:474_10": "upetaṁ samannāgatanti attho. Sabbaṅgasamupāgatanti sabbehi buddhaguṇehi guṇaṅgehi",
  "atk-s0511a1:474_11": "vā samupāgataṁ samannāgataṁ. Mahāmuninti aññehi paccekabuddhādīhi munīhi adhikabhāvato",
  "atk-s0511a1:474_12": "mahanto munīti vuccati mahāmuni. Kāruṇikanti karuṇāguṇayogato kāruṇikaṁ. Lokanāthanti",
  "atk-s0511a1:474_13": "sabbalokekanāthaṁ, sabbalokehi ‘‘ayaṁ no dukkhopatāpassa āhantā sametā’’ti evamāsīsīyatīti attho.",
  "atk-s0511a1:475": "Idāni dasabalassa sabbanipaccākārassa arahabhāvadassanatthaṁ –",
  "atk-s0511a1:476": "41.",
  "atk-s0511a1:477": " ‘‘Abhivādanaṁ thomanañca, vandanañca pasaṁsanaṁ;",
  "atk-s0511a1:478": "Namassanañca pūjañca, sabbaṁ arahasī tuvaṁ.",
  "atk-s0511a1:479": "42.",
  "atk-s0511a1:480": " ‘‘Ye keci loke vandaneyyā, vandanaṁ arahanti ye;",
  "atk-s0511a1:481": "Sabbaseṭṭho mahāvīra, sadiso te na vijjatī’’ti. – vuttaṁ;",
  "atk-s0511a1:482_0": "Tattha abhivādananti aññehi attano abhivādanakārāpanaṁ. Thomananti parammukhato thuti.",
  "atk-s0511a1:482_1": "Vandananti paṇāmanaṁ. Pasaṁsananti sammukhato pasaṁsanaṁ. Namassananti añjalikaraṇaṁ,",
  "atk-s0511a1:482_2": "manasā namassanaṁ vā. Pūjananti mālāgandhavilepanādīhi pūjanañca. Sabbanti sabbampi",
  "atk-s0511a1:482_3": "taṁ vuttappakāraṁ sakkāravisesaṁ tuvaṁ arahasi yuttoti attho. Ye keci loke vandaneyyāti",
  "atk-s0511a1:482_4": "ye keci loke vanditabbā vandanīyā vandanaṁ arahanti. Yeti ye pana loke vandanaṁ arahanti.",
  "atk-s0511a1:482_5": "Idaṁ pana purimapadasseva vevacanaṁ. Sabbaseṭṭhoti sabbesaṁ tesaṁ seṭṭho uttamo,",
  "atk-s0511a1:482_6": "tvaṁ mahāvīra sadiso te loke koci na vijjatīti attho.",
  "atk-s0511a1:483_0": "Atha bhagavati yamakapāṭihāriyaṁ dassetvā ratanacaṅkamaṁ māpetvā tatra caṅkamamāne",
  "atk-s0511a1:483_1": "āyasmā sāriputto rājagahe viharati gijjhakūṭe pabbate pañcahi parivārabhikkhusatehi.",
  "atk-s0511a1:483_2": "Atha thero bhagavantaṁ olokento addasa kapilapure ākāse ratanacaṅkame caṅkamamānaṁ. Tena vuttaṁ –",
  "atk-s0511a1:484": "43.",
  "atk-s0511a1:485": " ‘‘Sāriputto mahāpañño, samādhijjhānakovido;",
  "atk-s0511a1:486": "Gijjhakūṭe ṭhitoyeva, passati lokanāyaka’’nti. – ādi;",
  "atk-s0511a1:487_0": "Tattha sāriputtoti rūpasāriyā nāma brāhmaṇiyā puttoti sāriputto. Mahāpaññoti mahatiyā",
  "atk-s0511a1:487_1": "soḷasavidhāya paññāya samannāgatoti mahāpañño. Samādhijjhānakovidoti ettha samādhīti",
  "atk-s0511a1:487_2": "cittaṁ samaṁ ādahati ārammaṇe ṭhapetīti samādhi. So tividho hoti savitakkasavicāro",
  "atk-s0511a1:487_3": "avitakkavicāramatto avitakkaavicāro samādhīti. Jhānanti paṭhamajjhānaṁ dutiyajjhānaṁ",
  "atk-s0511a1:487_4": "tatiyajjhānaṁ catutthajjhānanti imehi paṭhamajjhānādīhi mettājhānādīnipi saṅgahitāneva",
  "atk-s0511a1:487_5": "honti, jhānampi duvidhaṁ hoti lakkhaṇūpanijjhānaṁ ārammaṇūpanijjhānanti. Tattha aniccādilakkhaṇaṁ",
  "atk-s0511a1:487_6": "upanijjhāyatīti vipassanāñāṇaṁ ‘‘lakkhaṇūpanijjhāna’’nti vuccati. Paṭhamajjhānādikaṁ",
  "atk-s0511a1:487_7": "pana ārammaṇūpanijjhānato paccanīkajhāpanato vā jhānanti vuccati. Samādhīsu ca jhānesu",
  "atk-s0511a1:487_8": "ca kovidoti samādhijjhānakovido, samādhijjhānakusaloti attho. Gijjhakūṭeti evaṁnāmake",
  "atk-s0511a1:487_9": "pabbate ṭhitoyeva passatīti passi.",
  "atk-s0511a1:488_0": "44.Suphullaṁsālarājaṁ vāti samavaṭṭakkhandhaṁ samuggatavipulakomalaphalapallavaṅkurasamalaṅkatasākhaṁ",
  "atk-s0511a1:488_1": "sabbaphāliphullaṁ sālarājaṁ viya sīlamūlaṁ samādhikkhandhaṁ paññāsākhaṁ abhiññāpupphaṁ",
  "atk-s0511a1:488_2": "vimuttiphalaṁ dasabalasālarājaṁ olokesīti evaṁ olokapadena sambandho. Candaṁva gagane",
  "atk-s0511a1:488_3": "yathāti abbhāhimadhūmarajorāhupasaggavinimuttaṁ tāragaṇaparivutaṁ saradasamaye paripuṇṇaṁ",
  "atk-s0511a1:488_4": "viya rajanikaraṁ sabbakilesatimiravidhamanakaraṁ veneyyajanakumudavanavikasanakaraṁ",
  "atk-s0511a1:488_5": "munivararajanikaraṁ oloketīti attho. Yathāti nipātamattaṁ. Majjhanhikeva sūriyanti",
  "atk-s0511a1:488_6": "majjhanhikasamaye siriyā paṭutarakiraṇamālinaṁ aṁsumālinamiva virocamānaṁ. Narāsabhanti naravasabhaṁ.",
  "atk-s0511a1:489_0": "45.Jalantanti daddaḷhamānaṁ, saradasamayaṁ paripuṇṇacandasassirikacāruvadanasobhaṁ",
  "atk-s0511a1:489_1": "lakkhaṇānubyañjanasamalaṅkatavarasarīraṁ paramāya buddhasiriyā virocamānanti attho.",
  "atk-s0511a1:489_2": "Dīparukkhaṁ vāti āropitadīpaṁ dīparukkhamiva. Taruṇasūriyaṁva uggatanti abhinavoditādiccamiva,",
  "atk-s0511a1:489_3": "sommabhāvena jalantanti attho. Sūriyassa taruṇabhāvo pana udayaṁ paṭicca vuccati.",
  "atk-s0511a1:489_4": "Na hi candassa viya hānivuddhiyo atthi. Byāmappabhānurañjitanti byāmappabhāya anurañjitaṁ.",
  "atk-s0511a1:489_5": "Dhīraṁ passati lokanāyakanti sabbalokekadhīraṁ passati nāyakanti attho.",
  "atk-s0511a1:490_0": "Athāyasmā dhammasenāpati atisītalasaliladharanikaraparicumbitakūṭe nānāvidhasurabhitarukusumavāsitakūṭe",
  "atk-s0511a1:490_1": "paramaruciracittakūṭe gijjhakūṭe pabbate ṭhatvāva dasahi cakkavāḷasahassehi āgatehi",
  "atk-s0511a1:490_2": "devabrahmagaṇehi parivutaṁ bhagavantaṁ anuttarāya buddhasiriyā anopamāya buddhalīḷāya",
  "atk-s0511a1:490_3": "sabbaratanamaye caṅkame caṅkamamānaṁ disvā – ‘‘handāhaṁ bhagavantaṁ upasaṅkamitvā",
  "atk-s0511a1:490_4": "buddhaguṇaparidīpanaṁ buddhavaṁsadesanaṁ yāceyya’’nti cintetvā attanā saddhiṁ vasamānāni",
  "atk-s0511a1:490_5": "pañca bhikkhusatāni sannipātesi. Tena vuttaṁ –",
  "atk-s0511a1:491": "46.",
  "atk-s0511a1:492": " ‘‘Pañcannaṁ bhikkhusatānaṁ, katakiccāna tādinaṁ;",
  "atk-s0511a1:493": "Khīṇāsavānaṁ vimalānaṁ, khaṇena sannipātayī’’ti.",
  "atk-s0511a1:494_0": "Tattha pañcannaṁ bhikkhusatānanti pañca bhikkhusatāni, upayogatthe sāmivacanaṁ daṭṭhabbaṁ.",
  "atk-s0511a1:494_1": "Katakiccānanti catūsu saccesu catūhi maggehi pariññāpahānasacchikiriyabhāvanāvasena",
  "atk-s0511a1:494_2": "pariniṭṭhitasoḷasakiccānanti attho. Khīṇāsavānanti parikkhīṇacaturāsavānaṁ. Vimalānanti",
  "atk-s0511a1:494_3": "vigatamalānaṁ , khīṇāsavattā vā vimalānaṁ paramaparisuddhacittasantānānanti attho.",
  "atk-s0511a1:494_4": "Khaṇenāti khaṇeyeva. Sannipātayīti sannipātesi.",
  "atk-s0511a1:495": "Idāni tesaṁ bhikkhūnaṁ sannipāte gamane ca kāraṇaṁ dassanatthaṁ –",
  "atk-s0511a1:496": "47.",
  "atk-s0511a1:497": " ‘‘Lokappasādanaṁ nāma, pāṭihīraṁ nidassayi;",
  "atk-s0511a1:498": "Amhepi tattha gantvāna, vandissāma mayaṁ jinaṁ.",
  "atk-s0511a1:499": "48.",
  "atk-s0511a1:500": " ‘‘Etha sabbe gamissāma, tucchissāma mayaṁ jinaṁ;",
  "atk-s0511a1:501": "Kaṅkhaṁ vinodayissāma, passitvā lokanāyaka’’nti. – imā gāthāyo vuttā;",
  "atk-s0511a1:502_0": "Tattha lokappasādanaṁ nāmāti lokassa pasādakaraṇato lokappasādanaṁ pāṭihīraṁ vuccati.",
  "atk-s0511a1:502_1": "‘‘Ullokappasādanaṁ nāmātipi pāṭho, tassa lokavivaraṇapāṭihāriyanti attho. Taṁ pana",
  "atk-s0511a1:502_2": "uddhaṁ akaniṭṭhabhavanato heṭṭhā yāva avīci etthantare ekālokaṁ katvā etthantare",
  "atk-s0511a1:502_3": "sabbesampi sattānaṁ aññamaññaṁ dassanakaraṇādhiṭṭhānanti vuccati. Nidassayīti dassesi.",
  "atk-s0511a1:502_4": "Amhepīti mayampi. Tatthāti yattha bhagavā, tattha gantvānāti attho. Vandissāmāti",
  "atk-s0511a1:502_5": "mayaṁ bhagavato pāde sirasā vandissāma. Ettha pana amhepi, mayanti imesaṁ dvinnaṁ",
  "atk-s0511a1:502_6": "saddānaṁ purimassa gamanakiriyāya sambandho daṭṭhabbo, pacchimassa vandanakiriyāya.",
  "atk-s0511a1:502_7": "Itarathā hi punaruttidosato na muccati.",
  "atk-s0511a1:503": "Ethāti āgacchatha. Kaṅkhaṁvinodayissāmāti etthāha – khīṇāsavānaṁ pana kaṅkhā nāma kācipi natthi, kasmā thero evamāhāti? Saccamevetaṁ, paṭhamamaggeneva samucchedaṁ gatā. Yathāha –",
  "atk-s0511a1:504_0": "‘‘Katame dhammā dassanena pahātabbāti? Cattāro diṭṭhigatasampayuttacittuppādā vicikicchāsahagato",
  "atk-s0511a1:504_1": "cittuppādo apāyagamanīyo lobho doso moho māno tadekaṭṭhā ca kilesā’’ti (dha. sa.",
  "atk-s0511a1:504_2": "1405 thokaṁ visadisaṁ).",
  "atk-s0511a1:505_0": "Na panesā vicikicchāsaṅkhātā kaṅkhāti, kintu paññattiajānanaṁ nāma. Thero pana bhagavantaṁ",
  "atk-s0511a1:505_1": "buddhavaṁsaṁ pucchitukāmo, so pana buddhānaṁyeva visayo, na paccekabuddhabuddhasāvakānaṁ,",
  "atk-s0511a1:505_2": "tasmā thero avisayattā evamāhāti veditabbaṁ. Vinodayissāmāti vinodessāma.",
  "atk-s0511a1:506_0": "Atha kho te bhikkhū therassa vacanaṁ sutvā attano attano pattacīvaramādāya suvammitā",
  "atk-s0511a1:506_1": "viya mahānāgā pabhinnakilesā chinnabandhanā appicchā santuṭṭhā pavivittā asaṁsaṭṭhā",
  "atk-s0511a1:506_2": "sīlasamādhipaññāvimuttivimuttiñāṇadassanasampannā taramānā sannipattiṁsu. Tena vuttaṁ –",
  "atk-s0511a1:507": "49.",
  "atk-s0511a1:508": " ‘‘Sādhūti te paṭissutvā, nipakā saṁvutindriyā;",
  "atk-s0511a1:509": "Pattacīvaramādāya, taramānā upāgamu’’nti.",
  "atk-s0511a1:510_0": "Tattha sādhūti ayaṁ sādhu-saddo āyācanasampaṭicchanasampahaṁsanasundarādīsu dissati.",
  "atk-s0511a1:510_1": "Tathā hesa – ‘‘sādhu me, bhante bhagavā, saṁkhittena dhammaṁ desetū’’tiādīsu (saṁ.",
  "atk-s0511a1:510_2": "ni. 4.95; 5.382; a. ni. 4.257) āyācane dissati. ‘‘Sādhu, bhanteti kho so bhikkhu",
  "atk-s0511a1:510_3": "bhagavato bhāsitaṁ abhinanditvā anumoditvā’’tiādīsu (ma. ni. 3.86) sampaṭicchane.",
  "atk-s0511a1:510_4": "‘‘Sādhu sādhu, sāriputtā’’tiādīsu (dī. ni. 3.349) sampahaṁsane.",
  "atk-s0511a1:511": "‘‘Sādhu dhammaruci rājā, sādhu paññāṇavā naro;",
  "atk-s0511a1:512": "Sādhu mittānamaddubbho, pāpassākaraṇaṁ sukha’’nti. –",
  "atk-s0511a1:513_0": "Ādīsu (jā. 2.18.101) sundare. Idha sampaṭicchane. Tasmā sādhu suṭṭhūti therassa vacanaṁ",
  "atk-s0511a1:513_1": "sampaṭicchitvāti attho (dī. ni. aṭṭha. 1.189; ma. ni. aṭṭha. 1.1 suttanikkhepavaṇṇanā;",
  "atk-s0511a1:513_2": "saṁ. ni. aṭṭha. 1.115 aggikabhāradvājasuttavaṇṇanā). Nipakāti paṇḍitā paññavantā.",
  "atk-s0511a1:513_3": "Saṁvutindriyāti indriyesu guttadvārā, indriyasaṁvarasamannāgatāti attho. Taramānāti",
  "atk-s0511a1:513_4": "turitā. Upāgamunti theraṁ upasaṅkamiṁsu.",
  "atk-s0511a1:514_0": "50-1. Idāni dhammasenāpatissa pavattiṁ dassentehi saṅgītikārakehi ‘‘khīṇāsavehi vimalehī’’tiādigāthāyo",
  "atk-s0511a1:514_1": "vuttā tattha dantehīti kāyena ca cittena ca dantehi. Uttame dameti arahatte, nimittatthe",
  "atk-s0511a1:514_2": "bhummaṁ daṭṭhabbaṁ. Tehi bhikkhūhīti pañcahi bhikkhusatehi. Mahāgaṇīti sīlādīhi ca",
  "atk-s0511a1:514_3": "saṅkhyāvasena ca mahanto gaṇo assa atthīti mahāgaṇī, nānāpadavasena vā sīlādīhi guṇehi",
  "atk-s0511a1:514_4": "mahanto gaṇoti mahāgaṇo, mahāgaṇo assa atthīti mahāgaṇī. Laḷanto devova gaganeti",
  "atk-s0511a1:514_5": "iddhivilāsena vilāsento devo viya gaganatale bhagavantaṁ upasaṅkamīti attho.",
  "atk-s0511a1:515_0": "52. Idāni ‘‘te itthambhūtā upasaṅkamiṁsū’’ti upasaṅkamavidhānadassanatthaṁ ‘‘ukkāsitañca",
  "atk-s0511a1:515_1": "khipita’’ntiādi āraddhaṁ. Tattha ukkāsitañcāti ukkāsitasaddañca. Khipitanti khipitasaddañca.",
  "atk-s0511a1:515_2": "Ajjhupekkhiyāti upekkhitvā, taṁ ubhayaṁ akatvāti adhippāyo. Subbatāti suvimaladhutaguṇā.",
  "atk-s0511a1:515_3": "Sappatissāti sahapatissayā, nīcavuttinoti attho.",
  "atk-s0511a1:516_0": "53.Sayambhunti sayameva aññāpadesaṁ vinā pāramiyo pūretvā adhigatabuddhabhāvanti",
  "atk-s0511a1:516_1": "attho. Accuggatanti abhinavoditaṁ. Candaṁ vāti candaṁ viya, nabhe jalantaṁ bhagavantaṁ",
  "atk-s0511a1:516_2": "gagane candaṁ viya passantīti evaṁ padasambandho daṭṭhabbo. Idhāpi yathā-saddo nipātamattova.",
  "atk-s0511a1:517_0": "54.Vijjuṁ vāti vijjughanaṁ viya. Yadi ciraṭṭhitikā acirappabhā assa tādisanti attho.",
  "atk-s0511a1:517_1": "Gagane yathāti ākāse yathā, idhāpi yathā-saddo nipātamattova. Ito parampi īdisesu",
  "atk-s0511a1:517_2": "ṭhānesu yathā-saddo nipātamattoti daṭṭhabbo.",
  "atk-s0511a1:518_0": "55.Rahadamiva vippasannanti atigambhīravitthataṁ mahārahadaṁ viya anāvilaṁ vippasannaṁ",
  "atk-s0511a1:518_1": "salilaṁ. Suphullaṁ padumaṁ yathāti suvikasitapadumavanaṁ rahadamivāti attho daṭṭhabbo.",
  "atk-s0511a1:518_2": "‘‘Suphullaṁ kamalaṁ yathā’’tipi pāṭho, tassa kamanīyabhāvena suphullaṁ kamalavanamivāti attho.",
  "atk-s0511a1:519_0": "56. Atha te bhikkhū dhammasenāpatippamukhā añjaliṁ sirasi katvā dasabalassa cakkālaṅkatatalesu",
  "atk-s0511a1:519_1": "pādesu nipatiṁsūti attho. Tena vuttaṁ – ‘‘añjaliṁ paggahetvāna, tuṭṭhahaṭṭhā pamoditā’’tiādi.",
  "atk-s0511a1:519_2": "Tattha nipatantīti nipatiṁsu, vandiṁsūti attho. Cakkalakkhaṇeti cakkaṁ lakkhaṇaṁ",
  "atk-s0511a1:519_3": "yasmiṁ pāde so pādo cakkalakkhaṇo, tasmiṁ cakkalakkhaṇe. Jātivasena ‘‘pāde’’ti vuttaṁ,",
  "atk-s0511a1:519_4": "satthuno cakkālaṅkatatalesu pādesu nipatiṁsūti attho.",
  "atk-s0511a1:520_0": "57. Idāni tesaṁ kesañci therānaṁ nāmaṁ dassentehi ‘‘sāriputto mahāpañño, koraṇḍasamasādiso’’tiādi",
  "atk-s0511a1:520_1": "gāthāyo vuttā. Tattha koraṇḍasamasādisoti koraṇḍakusumasadisavaṇṇo, yadi evaṁ ‘‘koraṇḍasamo’’ti",
  "atk-s0511a1:520_2": "vā, ‘‘koraṇḍasadiso’’ti vā vattabbaṁ, kiṁ dvikkhattuṁ ‘‘samasādiso’’ti vuttanti ce?",
  "atk-s0511a1:520_3": "Nāyaṁ doso, tādiso koraṇḍasamattā koraṇḍasadisabhāveneva koraṇḍasamasādiso. Na panādhikavacanavasenāti",
  "atk-s0511a1:520_4": "adhippāyo. Samādhijjhānakusaloti ettha ayaṁ kusala-saddo tāva arogyānavajjachekasukhavipākādīsu",
  "atk-s0511a1:520_5": "dissati. Ayañhi ‘‘kacci nu bhoto kusalaṁ, kacci bhoto anāmaya’’ntiādīsu (jā. 1.15.146;",
  "atk-s0511a1:520_6": "2.20.129) ārogye dissati. ‘‘Katamo pana, bhante, kāyasamācāro kusalo ? Yo kho, mahārāja,",
  "atk-s0511a1:520_7": "kāyasamācāro anavajjo’’ti (ma. ni. 2.361) evamādīsu anavajje. ‘‘Kusalo tvaṁ rathassa",
  "atk-s0511a1:520_8": "aṅgapaccaṅgāna’’ntiādīsu (ma. ni. 2.87) cheke. ‘‘Kusalassa kammassa katattā upacitattā’’tiādīsu",
  "atk-s0511a1:520_9": "(dha. sa. 431 ādayo) sukhavipāke. Idha pana cheke daṭṭhabbo. Vandateti vandittha.",
  "atk-s0511a1:521_0": "58.Gajjitāti gajjantīti gajjitā. Kālamegho vāti nīlasaliladharo viya gajjitā iddhivisayeti",
  "atk-s0511a1:521_1": "adhippāyo. Nīluppalasamasādisoti nīlakuvalayasadisavaṇṇo. Heṭṭhā vuttanayenevetthāpi",
  "atk-s0511a1:521_2": "attho veditabbo. Moggallānoti evaṁ gottavasena laddhanāmo kolito.",
  "atk-s0511a1:522_0": "59.Mahākassapopi cāti uruvelakassapanadīkassapagayākassapakumārakassape khuddānukhuddake",
  "atk-s0511a1:522_1": "there upādāya ayaṁ mahā, tasmā ‘‘mahākassapo’’ti vutto. Pi cāti sambhāvanasampiṇḍanattho.",
  "atk-s0511a1:522_2": "Uttattakanakasannibhoti santattasuvaṇṇasadisachavivaṇṇo. Dhutaguṇeti ettha kilesadhunanato",
  "atk-s0511a1:522_3": "dhammo dhuto nāma, dhutaguṇo nāma dhutadhammo. Katamo pana dhutadhammo nāma? Appicchatā,",
  "atk-s0511a1:522_4": "santuṭṭhitā, sallekhatā, pavivekatā, idamaṭṭhikatāti ime dhutaṅgacetanāya parivārabhūtā",
  "atk-s0511a1:522_5": "pañca dhammā ‘‘appicchaṁyeva nissāyā’’tiādivacanato dhutadhammā nāma. Atha vā kilese",
  "atk-s0511a1:522_6": "dhunanato ñāṇaṁ dhutaṁ nāma, tasmiṁ dhutaguṇe. Agganikkhittoti aggo seṭṭho koṭibhūtoti",
  "atk-s0511a1:522_7": "ṭhapito. ‘‘Etadaggaṁ, bhikkhave, mama sāvakānaṁ bhikkhūnaṁ dhutavādānaṁ yadidaṁ mahākassapo’’ti",
  "atk-s0511a1:522_8": "(a. ni. 1.188, 191) ṭhānantare ṭhapitoti attho. Ayaṁ pana agga-saddo ādikoṭikoṭṭhāsaseṭṭhādīsu",
  "atk-s0511a1:522_9": "dissati. Tathā hesa – ‘‘ajjatagge, samma dovārika , āvarāmi dāraṁ nigaṇṭhānaṁ nigaṇṭhīna’’ntiādīsu",
  "atk-s0511a1:522_10": "(ma. ni. 2.70) ādimhi dissati. ‘‘Teneva aṅgulaggena taṁ aṅgulaggaṁ parāmaseyya’’",
  "atk-s0511a1:522_11": "(kathā. 441), ‘‘ucchaggaṁ veḷagga’’ntiādīsu koṭiyaṁ. ‘‘Ambilaggaṁ vā madhuraggaṁ",
  "atk-s0511a1:522_12": "vā’’ (saṁ. ni. 5.374) ‘‘anujānāmi, bhikkhave, vihāraggena vā pariveṇaggena vā bhājetu’’ntiādīsu",
  "atk-s0511a1:522_13": "(cūḷava. 318) koṭṭhāse. ‘‘Yāvatā, bhikkhave, sattā apadā vā dvipadā vā…pe… tathāgato",
  "atk-s0511a1:522_14": "tesaṁ aggamakkhāyatī’’tiādīsu (a. ni. 4.34) seṭṭhe. Svāyamidha seṭṭhe daṭṭhabbo.",
  "atk-s0511a1:522_15": "Koṭiyampi vattati. Thero attano ṭhāne seṭṭho ceva koṭibhūto ca. Tena vuttaṁ – ‘‘agganikkhitto’’ti,",
  "atk-s0511a1:522_16": "aggo seṭṭho koṭibhūtoti attho (dī. ni. aṭṭha. 1.250 saraṇagamanakathā; pārā. aṭṭha.",
  "atk-s0511a1:522_17": "1.15). Thomitoti pasaṁsito devamanussādīhi. Satthu vaṇṇitoti satthārā vaṇṇito thuto,",
  "atk-s0511a1:522_18": "‘‘kassapo, bhikkhave, candūpamo kulāni upasaṅkamati apakasseva kāyaṁ apakassa cittaṁ",
  "atk-s0511a1:522_19": "niccanavako kulesu appagabbho’’ti evamādīhi anekehi suttanayehi (saṁ. ni. 2.146)",
  "atk-s0511a1:522_20": "vaṇṇito pasattho, sopi bhagavantaṁ vandatīti attho.",
  "atk-s0511a1:523_0": "60.Dibbacakkhūnanti dibbaṁ cakkhu yesaṁ atthi te dibbacakkhū, tesaṁ dibbacakkhūnaṁ",
  "atk-s0511a1:523_1": "bhikkhūnaṁ aggo seṭṭhoti attho. Yathāha – ‘‘etadaggaṁ, bhikkhave, mama sāvakānaṁ",
  "atk-s0511a1:523_2": "bhikkhūnaṁ dibbacakkhukānaṁ yadidaṁ anuruddho’’ti (a. ni. 1.188, 192). Anuruddhatthero",
  "atk-s0511a1:523_3": "bhagavato cūḷapituno amitodanassa nāma sakkassa putto mahānāmassa kaniṭṭhabhātā mahāpuñño",
  "atk-s0511a1:523_4": "paramasukhumālo, so attasattamo nikkhamitvā agārasmā anagāriyaṁ pabbajito, tassa",
  "atk-s0511a1:523_5": "pabbajjānukkamo saṅghabhedakakkhandhake (cūḷava. 330 ādayo) āgatova. Avidūre vāti",
  "atk-s0511a1:523_6": "bhagavato santikeyeva.",
  "atk-s0511a1:524_0": "61.Āpattianāpattiyāti āpattiyañca anāpattiyañca kovido. Satekicchāyāti sappaṭikammāyapi",
  "atk-s0511a1:524_1": "appaṭikammāyapi cāti attho. Tattha sappaṭikammā sā chabbidhā hoti, appaṭikammā sā",
  "atk-s0511a1:524_2": "pārājikāpatti. ‘‘Āpattianāpattiyā, satekicchāya kovido’’tipi pāṭho, soyeva attho.",
  "atk-s0511a1:524_3": "Vinayeti vinayapiṭake. Agganikkhittoti ‘‘etadaggaṁ, bhikkhave , mama sāvakānaṁ bhikkhūnaṁ",
  "atk-s0511a1:524_4": "vinayadharānaṁ yadidaṁ, upālī’’ti (a. ni. 1.219, 228) etadaggaṭṭhāne ṭhapitoti attho.",
  "atk-s0511a1:524_5": "Upālīti upālitthero. Satthu vaṇṇitoti satthārā vaṇṇito pasattho. Thero kira tathāgatasseva",
  "atk-s0511a1:524_6": "santike vinayapiṭakaṁ uggaṇhitvā bhārukacchakavatthuṁ (pārā. 78), ajjukavatthuṁ (pārā.",
  "atk-s0511a1:524_7": "158), kumārakassapavatthunti (ma. ni. 1.249) imāni tīṇi vatthūni sabbaññutaññāṇena",
  "atk-s0511a1:524_8": "saddhiṁ saṁsanditvā kathesi. Tasmā thero vinayadharānaṁ aggoti evamādinā nayena satthārā vaṇṇitoti vutto.",
  "atk-s0511a1:525_0": "62.Sukhumanipuṇatthapaṭividdhoti paṭividdhasukhumanipuṇattho, paṭividdhaduddasanipuṇatthoti",
  "atk-s0511a1:525_1": "attho. Kathikānaṁ pavaroti dhammakathikānaṁ seṭṭho. ‘‘Etadaggaṁ, bhikkhave, mama",
  "atk-s0511a1:525_2": "sāvakānaṁ bhikkhūnaṁ dhammakathikānaṁ yadidaṁ puṇṇo mantāṇiputto’’ti (a. ni. 1.188,",
  "atk-s0511a1:525_3": "196) etadaggapāḷiyaṁ āropito. Tena vuttaṁ ‘‘kathikānaṁ pavaro’’ti. Gaṇīti sasaṅgho.",
  "atk-s0511a1:525_4": "Therassa kira santike pabbajitā kulaputtā pañcasatā ahesuṁ. Sabbepi te dasabalassa",
  "atk-s0511a1:525_5": "jātabhūmikā jātaraṭṭhavāsino sabbeva khīṇāsavā sabbeva dasakathāvatthulābhino. Tena",
  "atk-s0511a1:525_6": "vuttaṁ ‘‘gaṇī’’ti. Isīti esati gavesati kusale dhammeti isi. Mantāṇiyā puttoti mantāṇiyā",
  "atk-s0511a1:525_7": "nāma brāhmaṇiyā putto. Puṇṇoti tassa nāmaṁ. Vissutoti attano appicchatādīhi guṇehi vissuto.",
  "atk-s0511a1:526_0": "Aññāsikoṇḍaññatthero pana satthari abhisambodhiṁ patvā pavattitavaradhammacakke anupubbena",
  "atk-s0511a1:526_1": "āgantvā rājagahaṁ upanissāya viharante kapilavatthuṁ āgantvā attano bhāgineyyaṁ puṇṇaṁ",
  "atk-s0511a1:526_2": "nāma māṇavaṁ pabbājetvā bhagavantaṁ vanditvā āpucchitvā nivāsatthāya sayaṁ chaddantadahaṁ",
  "atk-s0511a1:526_3": "gato. Puṇṇo pana bhagavantaṁ dassanāya therena saddhiṁ āgantvā – ‘‘mayhaṁ pabbajitakiccaṁ",
  "atk-s0511a1:526_4": "matthakaṁ pāpetvāva dasabalassa santikaṁ gamissāmī’’ti kapilapureyeva ohīno, so yonisomanasikāraṁ",
  "atk-s0511a1:526_5": "karonto nacirasseva arahattaṁ patvā bhagavantaṁ upasaṅkami. Ettha pana anuruddhatthero",
  "atk-s0511a1:526_6": "ca upālitthero ca ime dve therā bhagavato kapilavatthupuraṁ pavisitvā ñātisamāgamadivase",
  "atk-s0511a1:526_7": "pabbajitā viya dassitā, taṁ pana khandhakapāḷiyā aṭṭhakathāya ca na sameti. Vīmaṁsitvā gahetabbaṁ.",
  "atk-s0511a1:527": "Atha satthā sāriputtattherādīnaṁ pañcannaṁ bhikkhusatānaṁ cittācāramaññāya attano guṇe kathetumārabhi. Tena vuttaṁ –",
  "atk-s0511a1:528": "63.",
  "atk-s0511a1:529": " ‘‘Etesaṁ cittamaññāya, opammakusalo muni;",
  "atk-s0511a1:530": "Kaṅkhacchedo mahāvīro, kathesi attano guṇa’’nti.",
  "atk-s0511a1:531": "Tattha opammakusaloti upamāya kusalo. Kaṅkhacchedoti sabbasattānaṁ saṁsayacchedako.",
  "atk-s0511a1:532": "Idāni te attano guṇe kathesi, te dassetuṁ –",
  "atk-s0511a1:533": "64.",
  "atk-s0511a1:534": " ‘‘Cattāro te asaṅkhyeyyā, koṭi yesaṁ na nāyati;",
  "atk-s0511a1:535": "Sattakāyo ca ākāso, cakkavāḷā canantakā;",
  "atk-s0511a1:536": "Buddhañāṇaṁ appameyyaṁ, na sakkā ete vijānitu’’nti. – vuttaṁ;",
  "atk-s0511a1:537_0": "Tattha cattāroti gaṇanaparicchedo. Eteti idāni vattabbe atthe nidasseti. Asaṅkhyeyyāti",
  "atk-s0511a1:537_1": "saṅkhyātumasakkuṇeyyattā asaṅkhyeyyā, gaṇanapathaṁ vītivattāti attho. Koṭītiādi vā",
  "atk-s0511a1:537_2": "anto vā mariyādā. Yesanti yesaṁ catunnaṁ asaṅkhyeyyānaṁ. Na nāyatīti na paññāyati.",
  "atk-s0511a1:537_3": "Idāni te vuttappakāre cattāro asaṅkhyeyye dassetuṁ ‘‘sattakāyo’’tiādi vuttaṁ. Sattakāyoti",
  "atk-s0511a1:537_4": "sattasamūho, sattakāyo ananto aparimāṇo appameyyo. Tathā ākāso ākāsassāpi anto natthi.",
  "atk-s0511a1:537_5": "Tathā cakkavāḷāni anantāni eva. Buddhañāṇaṁ sabbaññutaññāṇaṁ appameyyaṁ. Na sakkā",
  "atk-s0511a1:537_6": "ete vijānitunti yasmā panete anantā, tasmā na sakkā vijānituṁ.",
  "atk-s0511a1:538_0": "65. Idāni satthā attano iddhivikubbane sañjātacchariyabbhutānaṁ devamanussādīnaṁ",
  "atk-s0511a1:538_1": "kinnāmetaṁ acchariyaṁ, itopi visiṭṭhataraṁ acchariyaṁ abbhutaṁ atthi, mama taṁ suṇāthāti",
  "atk-s0511a1:538_2": "dhammadesanaṁ vaḍḍhento –",
  "atk-s0511a1:539": "‘‘Kimetaṁ acchariyaṁ loke, yaṁ me iddhivikubbanaṁ;",
  "atk-s0511a1:540": "Aññe bahū acchariyā, abbhutā lomahaṁsanā’’ti. – ādimāha;",
  "atk-s0511a1:541_0": "Tattha kinti paṭikkhepavacanaṁ.Etanti idaṁ iddhivikubbanaṁ sandhāyāha. Yanti ayaṁ",
  "atk-s0511a1:541_1": "yaṁ-saddo ‘‘yaṁ taṁ apucchimha akittayī no, aññaṁ taṁ pucchāma tadiṅgha brūhī’’tiādīsu",
  "atk-s0511a1:541_2": "(su. ni. 1058; mahāni. 110; cūḷani. mettagūmāṇavapucchā 77) upayogavacane dissati",
  "atk-s0511a1:541_3": ". ‘‘Aṭṭhānametaṁ, bhikkhave, anavakāso; yaṁ ekissā lokadhātuyā dve arahanto sammāsambuddhā’’ti",
  "atk-s0511a1:541_4": "(a. ni. 1.277; vibha. 809; mi. pa. 5.1.1) ettha kāraṇavacane. ‘‘Yaṁ vipassī bhagavā",
  "atk-s0511a1:541_5": "kappe udapādī’’ti (dī. ni. 2.4) ettha bhumme. ‘‘Yaṁ kho me, bhante, devānaṁ tāvatiṁsānaṁ",
  "atk-s0511a1:541_6": "sammukhā sutaṁ sammukhā paṭiggahitaṁ, ārocemi taṁ bhagavato’’tiādīsu (dī. ni. 2.293)",
  "atk-s0511a1:541_7": "paccattavacane. Idhāpi paccattavacane daṭṭhabbo (dī. ni. aṭṭha. 2.4). Aññe bahū mama",
  "atk-s0511a1:541_8": "acchariyā abbhutavisesā santīti dīpeti.",
  "atk-s0511a1:542": "Idāni te acchariye dassento –",
  "atk-s0511a1:543": "66.",
  "atk-s0511a1:544": " ‘‘Yadāhaṁ tusite kāye, santusito nāmahaṁ tadā;",
  "atk-s0511a1:545": "Dasasahassī samāgamma, yācanti pañjalī mama’’nti. – ādimāha;",
  "atk-s0511a1:546_0": "Tattha yadāti yasmiṁ kāle. Ahanti attānaṁ niddisati. Tusite kāyeti tusitasaṅkhāte",
  "atk-s0511a1:546_1": "devanikāye. Yadā panāhaṁ samattiṁsapāramiyo pūretvā pañcamahāpariccāge pariccajitvā",
  "atk-s0511a1:546_2": "ñātatthacariyalokatthacariyabuddhatthacariyānaṁ koṭiṁ patvā sattasatakamahādānāni",
  "atk-s0511a1:546_3": "datvā sattakkhattuṁ pathaviṁ kampetvā vessantarattabhāvato cavitvā dutiye cittavāre",
  "atk-s0511a1:546_4": "tusitabhavane nibbatto tadāpi santusito nāma devarājā ahosiṁ. Dasasahassī samāgammāti",
  "atk-s0511a1:546_5": "dasasahassacakkavāḷesu devatā sannipatitvāti attho. Yācanti pañjalī mamanti maṁ upasaṅkamitvā,",
  "atk-s0511a1:546_6": "‘‘mārisa, tayā dasa pāramiyo pūrentena na sakkasampattiṁ na māra na brahma na cakkavattisampattiṁ",
  "atk-s0511a1:546_7": "patthentena pūritā, lokanittharaṇatthāya pana buddhattaṁ patthayamānena pūritā, so",
  "atk-s0511a1:546_8": "tava kālo, mārisa, buddhattāya samayo , mārisa, buddhattāyā’’ti (jā. aṭṭha. 1.nidānakathā,",
  "atk-s0511a1:546_9": "avidūrenidānakathā) yācanti mamanti. Tena vuttaṁ –",
  "atk-s0511a1:547": "67.",
  "atk-s0511a1:548": " ‘‘Kālo kho te mahāvīra, uppajja mātukucchiyaṁ;",
  "atk-s0511a1:549": "Sadevakaṁ tārayanto, bujjhassu amataṁ pada’’nti.",
  "atk-s0511a1:550_0": "Tattha kālo teti kālo tava, ayameva vā pāṭho. Uppajjāti paṭisandhiṁ gaṇha, ‘‘okkamā’’tipi",
  "atk-s0511a1:550_1": "pāṭho. Sadevakanti sadevakaṁ lokanti attho. Tārayantoti ettha pāramiyo pūrentopi",
  "atk-s0511a1:550_2": "tārayati nāma, pāramiyo matthakaṁ pāpentopi tārayati nāma, vessantarattabhāvato cavitvā",
  "atk-s0511a1:550_3": "tusitapure paṭisandhiṁ gahetvā saṭṭhivassasatasahassādhikāni sattapaṇṇāsavassakoṭiyo",
  "atk-s0511a1:550_4": "tattha tiṭṭhantopi tārayati nāma, devatāhi yācito pañcavidhaṁ mahāvilokitaṁ viloketvā",
  "atk-s0511a1:550_5": "mahāmāyādeviyā kucchismiṁ paṭisandhiṁ gaṇhantopi dasamāse gabbhavāsaṁ vasantopi tārayati",
  "atk-s0511a1:550_6": "nāma, ekūnatiṁsa vassāni agāramajjhe tiṭṭhantopi tārayati nāma. Rāhulabhaddassa jātadivase",
  "atk-s0511a1:550_7": "channasahāyo kaṇḍakaṁ āruyha nikkhamantopi tīṇi rajjāni atikkamitvā anomāya nāma",
  "atk-s0511a1:550_8": "nadiyā tīre pabbajantopi tārayati nāma, chabbassāni padhānaṁ karontopi visākhapuṇṇamāyaṁ",
  "atk-s0511a1:550_9": "mahābodhimaṇḍaṁ āruyha mārabalaṁ vidhamitvā paṭhamayāme pubbenivāsaṁ anussaritvā",
  "atk-s0511a1:550_10": "majjhimayāme dibbacakkhuṁ visodhetvā pacchimayāme dvādasaṅgaṁ paṭiccasamuppādaṁ anulomapaṭilomato",
  "atk-s0511a1:550_11": "sammasitvā sotāpattimaggaṁ paṭivijjhantopi tārayati nāma, sotāpattiphalakkhaṇepi,",
  "atk-s0511a1:550_12": "sakadāgāmimaggakkhaṇepi, sakadāgāmiphalakkhaṇepi, anāgāmimaggakkhaṇepi, anāgāmiphalakkhaṇepi,",
  "atk-s0511a1:550_13": "arahattamaggakkhaṇepi, arahattaphalakkhaṇepi tārayati nāma, yadā aṭṭhārasadevatākoṭisahassehi",
  "atk-s0511a1:550_14": "pañcavaggiyānaṁ amatapānaṁ adāsi, tato paṭṭhāya tārayi nāmāti vuccati. Tena vuttaṁ –",
  "atk-s0511a1:551": "‘‘Sadevakaṁ tārayanto, bujjhassu amataṁ pada’’nti.",
  "atk-s0511a1:552_0": "Atha mahāsatto devatāhi yāciyamānopi devatānaṁ paṭiññaṁ adatvāva kāladīpadesakulajanettiāyuparicchedavasena",
  "atk-s0511a1:552_1": "pañcavidhaṁ mahāvilokanaṁ nāma vilokesi. Tattha ‘‘kālo nu kho, na kālo’’ti paṭhamaṁ",
  "atk-s0511a1:552_2": "kālaṁ vilokesi. Tattha vassasatasahassato uddhaṁ āyukālo kālo nāma na hoti. Kasmā?",
  "atk-s0511a1:552_3": "Jātijarāmaraṇādīnaṁ apākaṭattā, buddhānañca dhammadesanā nāma tilakkhaṇamuttā nāma",
  "atk-s0511a1:552_4": "natthi, tesaṁ aniccaṁ dukkhamanattāti kathentānaṁ ‘‘kinnāmete kathentī’’ti na saddahanti,",
  "atk-s0511a1:552_5": "tato abhisamayo na hoti, tasmiṁ asati aniyyānikaṁ sāsanaṁ hoti . Tasmā so akālo.",
  "atk-s0511a1:552_6": "Vassasatato ūno āyukālopi kālo na hoti. Kasmā? Tadā sattā ussannakilesā honti, ussannakilesānañca",
  "atk-s0511a1:552_7": "dinno ovādo ovādaṭṭhāne na tiṭṭhati, tasmā sopi akālo. Vassasatasahassato paṭṭhāya",
  "atk-s0511a1:552_8": "heṭṭhā vassasatato paṭṭhāya uddhaṁ āyukālo kālo nāma. Idāni vassasatāyukā manussāti",
  "atk-s0511a1:552_9": "atha bodhisatto ‘‘nibbattitabbakālo’’ti addasa.",
  "atk-s0511a1:553_0": "Tato dīpaṁ olokento ‘‘jambudīpeyeva buddhā nibbattantī’’ti dīpaṁ passi. Tato jambudīpo",
  "atk-s0511a1:553_1": "nāma mahā dasayojanasahassaparimāṇo, katarasmiṁ nu kho padese buddhā nibbattantī’’ti",
  "atk-s0511a1:553_2": "desaṁ vilokento majjhimadesaṁ passi. Tato kulaṁ vilokento ‘‘buddhā nāma lokasammate",
  "atk-s0511a1:553_3": "kule nibbattanti, idāni khattiyakulaṁ lokasammataṁ, tattha nibbattissāmi, suddhodano",
  "atk-s0511a1:553_4": "nāma me rājā pitā bhavissatī’’ti kulaṁ addasa. Tato mātaraṁ vilokento ‘‘buddhamātā",
  "atk-s0511a1:553_5": "nāma lolā surādhuttā na hoti, akhaṇḍapañcasīlāti ayañca mahāmāyā nāma devī edisā,",
  "atk-s0511a1:553_6": "ayaṁ me mātā bhavissatīti kittakaṁ assā āyū’’ti āvajjento dasannaṁ māsānaṁ upari",
  "atk-s0511a1:553_7": "sattadivasāni passi. Iti imaṁ pañcavidhavilokanaṁ viloketvā – ‘‘kālo me, mārisa,",
  "atk-s0511a1:553_8": "buddhabhāvāyā’’ti devatānaṁ paṭiññaṁ datvā tattha yāvatāyukaṁ ṭhatvā tato cavitvā",
  "atk-s0511a1:553_9": "sakyarājakule māyādeviyā kucchiyaṁ paṭisandhiṁ aggahesi (jā. aṭṭha. 1.nidānakathā,",
  "atk-s0511a1:553_10": "avidūrenidānakathā; apa. aṭṭha. 1.nidānakathā, avidūrenidānakathā). Tena vuttaṁ –",
  "atk-s0511a1:554": "68.",
  "atk-s0511a1:555": " ‘‘Tusitā kāyā cavitvāna, yadā okkami kucchiyaṁ;",
  "atk-s0511a1:556": "Dasasahassīlokadhātu, kampittha dharaṇī tadā’’ti. – ādi;",
  "atk-s0511a1:557_0": "Tattha okkamīti okkamiṁ pāvisiṁ. Kucchiyanti mātukucchimhi. Dasasahassīlokadhātu,",
  "atk-s0511a1:557_1": "kampitthāti sato sampajāno pana bodhisatto mātukucchiṁ okkamanto ekūnavīsatiyā paṭisandhicittesu",
  "atk-s0511a1:557_2": "mettāpubbabhāgassa somanassasahagatañāṇasampayuttaasaṅkhārikakusalacittassa sadisa",
  "atk-s0511a1:557_3": "mahāvipākacittena āsāḷhipuṇṇamāyaṁ uttarāsāḷhanakkhatteneva paṭisandhiṁ aggahesi.",
  "atk-s0511a1:557_4": "Tadā dasasahassīlokadhātu sakalāpi kampi saṅkampi sampakampīti attho. Dharaṇīti dhāreti",
  "atk-s0511a1:557_5": "sabbe thāvarajaṅgameti dharaṇī, pathavī.",
  "atk-s0511a1:558_0": "69.Sampajānova nikkhaminti ettha yadā panāhaṁ sato sampajānova mātukucchito dhammāsanato",
  "atk-s0511a1:558_1": "otaranto dhammakathiko viya nisseṇito otaranto puriso viya ca dve hatthe ca pāde",
  "atk-s0511a1:558_2": "ca pasāretvā ṭhitakova mātukucchisambhavena kenaci asucinā amakkhitova nikkhamiṁ.",
  "atk-s0511a1:558_3": "Sādhukāraṁ pavattentīti sādhukāraṁ pavattayanti, sādhukāraṁ dentīti attho. Pakampitthāti",
  "atk-s0511a1:558_4": "kampittha, okkamanepi mātukucchito nikkhamanepi dasasahassī pakampitthāti attho.",
  "atk-s0511a1:559_0": "70. Atha bhagavā gabbhokkantiādīsu attanā samasamaṁ adisvā gabbhokkantiādīsu attano",
  "atk-s0511a1:559_1": "acchariyadassanatthaṁ ‘‘okkanti me samo natthī’’ti imaṁ gāthamāha. Tattha okkantīti",
  "atk-s0511a1:559_2": "gabbhokkantiyaṁ, bhummatthe paccattavacanaṁ, paṭisandhiggahaṇeti attho. Meti mayā.",
  "atk-s0511a1:559_3": "Samoti sadiso natthi. Jātitoti ettha jāyati etāya mātuyāti mātā ‘‘jātī’’ti vuccati,",
  "atk-s0511a1:559_4": "tato jātito mātuyāti attho. Abhinikkhameti mātukucchito abhinikkhamane pasave satīti",
  "atk-s0511a1:559_5": "attho. Sambodhiyanti ettha pasatthā sundarā bodhi sambodhi. Ayaṁ pana bodhi-saddo",
  "atk-s0511a1:559_6": "rukkhamagganibbānasabbaññutaññāṇādīsu dissati – ‘‘bodhirukkhamūle paṭhamābhisambuddho’’ti",
  "atk-s0511a1:559_7": "(mahāva. 1; udā. 1) ca, ‘‘antarā ca gayaṁ antarā ca bodhi’’nti (ma. ni. 1.285; 2.341;",
  "atk-s0511a1:559_8": "mahāva. 11) ca āgataṭṭhāne hi rukkho bodhīti vuccati. ‘‘Bodhi vuccati catūsu maggesu",
  "atk-s0511a1:559_9": "ñāṇa’’nti (cūḷani. khaggavisāṇasuttaniddesa 121) āgataṭṭhāne maggo. ‘‘Patvāna bodhiṁ",
  "atk-s0511a1:559_10": "amataṁ asaṅkhata’’nti āgataṭṭhāne nibbānaṁ. ‘‘Pappoti bodhiṁ varabhūrimedhaso’’ti",
  "atk-s0511a1:559_11": "(dī. ni. 3.217) āgataṭṭhāne sabbaññutaññāṇaṁ. Idha pana bhagavato arahattamaggañāṇaṁ",
  "atk-s0511a1:559_12": "adhippetaṁ (ma. ni. aṭṭha. 1.13; pārā. aṭṭha. 1.11; udā. aṭṭha. 20; cariyā. aṭṭha.",
  "atk-s0511a1:559_13": "nidānakathā). Apare ‘‘sabbaññutaññāṇa’’ntipi vadanti, tassaṁ sambodhiyaṁ ahaṁ seṭṭhoti attho.",
  "atk-s0511a1:560_0": "Kasmā pana bhagavā sambodhiṁ paṭicca attānaṁ pasaṁsatīti? Sabbaguṇadāyakattā. Bhagavato",
  "atk-s0511a1:560_1": "hi sambodhi sabbaguṇadāyikā sabbepi niravasese buddhaguṇe dadāti, na pana aññesaṁ.",
  "atk-s0511a1:560_2": "Aññesaṁ pana kassaci arahattamaggo arahattaphalameva deti, kassaci tisso vijjā, kassaci",
  "atk-s0511a1:560_3": "cha abhiññā, kassaci catasso paṭisambhidā, kassaci sāvakapāramiñāṇaṁ, paccekabuddhānaṁ",
  "atk-s0511a1:560_4": "paccekabodhiñāṇameva deti. Buddhānaṁ pana sabbaguṇasampattiṁ deti. Tasmā bhagavā",
  "atk-s0511a1:560_5": "sabbaguṇadāyakattā ‘‘sambodhiyaṁ ahaṁ seṭṭho’’ti attānaṁ pasaṁsati. Api ca bhūmiṁ",
  "atk-s0511a1:560_6": "cāletvā sambodhiṁ pāpuṇi, tasmā ‘‘sambodhiyaṁ ahaṁ seṭṭho’’ti vadati. Dhammacakkappavattaneti",
  "atk-s0511a1:560_7": "ettha dhammacakkaṁ pana duvidhaṁ hoti – paṭivedhañāṇañca desanāñāṇañcāti. Tattha",
  "atk-s0511a1:560_8": "paññāpabhāvitaṁ attano ariyaphalāvahaṁ paṭivedhañāṇaṁ, karuṇāpabhāvitaṁ sāvakānaṁ",
  "atk-s0511a1:560_9": "ariyaphalāvahaṁ desanāñāṇaṁ. Paṭivedhañāṇaṁ lokuttaraṁ kusalaṁ upekkhāsahagataṁ avitakkaavicāraṁ,",
  "atk-s0511a1:560_10": "desanāñāṇaṁ lokiyaṁ abyākataṁ , ubhayampi panetaṁ aññehi asādhāraṇaṁ. Idha pana desanāñāṇaṁ",
  "atk-s0511a1:560_11": "adhippetaṁ (paṭi. ma. aṭṭha. 2.2.44).",
  "atk-s0511a1:561_0": "71. Idāni bhagavato gabbhokkamaneva pathavikampanādikaṁ pavattiṁ sutvā ‘‘aho acchariyaṁ",
  "atk-s0511a1:561_1": "loke’’ti devatāhi ayaṁ gāthā vuttā. Tattha buddhānaṁ guṇamahantatāti aho buddhānaṁ",
  "atk-s0511a1:561_2": "guṇamahantabhāvo, aho buddhānaṁ mahānubhāvoti attho dasasahassīlokadhātu, chappakāraṁ",
  "atk-s0511a1:561_3": "pakampathāti dasasu cakkavāḷasahassesu mahāpathavī chappakāraṁ pakampittha calittha.",
  "atk-s0511a1:561_4": "Kathaṁ? Puratthimato unnamati pacchimato onamati, pacchimato unnamati puratthimato",
  "atk-s0511a1:561_5": "onamati, uttarato unnamati dakkhiṇato onamati, dakkhiṇato unnamati uttarato onamati,",
  "atk-s0511a1:561_6": "majjhimato unnamati pariyantato onamati, pariyantato unnamati majjhimato onamatīti",
  "atk-s0511a1:561_7": "evaṁ chappakāraṁ anilabalacalitajalataraṅgabhaṅgasaṅghaṭṭitā viya nāvā catunahutādhikadviyojanasatasahassabahalā",
  "atk-s0511a1:561_8": "pathavisandhārakajalapariyantā acetanāpi samānā sacetanā viya ayaṁ mahāpathavī pītiyā",
  "atk-s0511a1:561_9": "naccantī viya akampitthāti attho. Obhāsoca mahā āsīti atikkammeva devānaṁ devānubhāvaṁ",
  "atk-s0511a1:561_10": "uḷāro obhāso ahosīti attho. Accheraṁ lomahaṁsananti accherañca lomahaṁsanañca ahosīti attho.",
  "atk-s0511a1:562_0": "72. Idāni pathavikampanālokapātubhāvādīsu acchariyesu vattamānesu bhagavato pavattidassanatthaṁ",
  "atk-s0511a1:562_1": "‘‘bhagavā tamhi samaye’’tiādigāthāyo vuttā. Tattha lokajeṭṭhoti lokaseṭṭho. Sadevakanti",
  "atk-s0511a1:562_2": "sadevakassa lokassa, sāmiatthe upayogavacanaṁ daṭṭhabbaṁ. Dassayantoti pāṭihāriyaṁ dassento.",
  "atk-s0511a1:563_0": "73.Caṅkamantovāti dasalokadhātusahassāni ajjhottharitvā ṭhite tasmiṁ ratanamaye caṅkame",
  "atk-s0511a1:563_1": "caṅkamamānova kathesi. Lokanāyakoti atha satthā manosilātale sīhanādaṁ nadanto sīho",
  "atk-s0511a1:563_2": "viya gajjanto pāvussakamegho viya ca ākāsagaṅgaṁ otārento viya ca aṭṭhaṅgasamannāgatena",
  "atk-s0511a1:563_3": "(dī. ni. 2.285, 301) savanīyena kamanīyena brahmassarena nānānayavicittaṁ catusaccapaṭisaṁyuttaṁ",
  "atk-s0511a1:563_4": "tilakkhaṇāhataṁ madhuradhammakathaṁ kathesīti attho.",
  "atk-s0511a1:564_0": "Antarā na nivatteti, catuhatthe caṅkame yathāti ettha satthārā pana nimmitassa tassa",
  "atk-s0511a1:564_1": "caṅkamassa ekā koṭi pācīnacakkavāḷamukhavaṭṭiyaṁ ekā pacchimacakkavāḷamukhavaṭṭiyaṁ",
  "atk-s0511a1:564_2": "evaṁ ṭhite tasmiṁ ratanacaṅkame caṅkamamāno satthā ubho koṭiyo patvāva nivattati,",
  "atk-s0511a1:564_3": "antarā ubho koṭiyo apatvā na nivattati. Yathā catuhatthappamāṇe caṅkame caṅkamamāno",
  "atk-s0511a1:564_4": "ubho koṭiyo sīghameva patvā nivattati, evaṁ antarā na nivattatīti attho. Kiṁ pana",
  "atk-s0511a1:564_5": "bhagavā dasasahassayojanappamāṇāyāmaṁ caṅkamaṁ rassamakāsi , tāvamahantaṁ vā attabhāvaṁ",
  "atk-s0511a1:564_6": "nimminīti? Na panevamakāsi. Acinteyyo buddhānaṁ buddhānubhāvo. Akaniṭṭhabhavanato",
  "atk-s0511a1:564_7": "paṭṭhāya yāva avīci, tāva ekaṅgaṇā ahosi. Tiriyato ca dasacakkavāḷasahassāni ekaṅgaṇāni",
  "atk-s0511a1:564_8": "ahesuṁ. Devā manusse passanti, manussāpi deve passanti. Yathā sabbe devamanussā pakatiyā",
  "atk-s0511a1:564_9": "caṅkamamānaṁ passanti, evaṁ bhagavantaṁ caṅkamamānaṁ passiṁsūti. Bhagavā pana caṅkamantova",
  "atk-s0511a1:564_10": "dhammaṁ deseti antarāsamāpattiñca samāpajjati.",
  "atk-s0511a1:565_0": "Atha āyasmā sāriputto aparimitasamayasamupacitakusalabalajanitadvattiṁsavaralakkhaṇopasobhitaṁ",
  "atk-s0511a1:565_1": "asītānubyañjanavirājitaṁ varasarīraṁ saradasamaye paripuṇṇaṁ viya rajanikaraṁ sabbaphāliphullaṁ",
  "atk-s0511a1:565_2": "viya ca yojanasatubbedhaṁ pāricchattakaṁ aṭṭhārasaratanubbedhaṁ byāmappabhāparikkhepasassirikaṁ",
  "atk-s0511a1:565_3": "varakanakagirimiva jaṅgamaṁ anopamāya buddhalīḷāya anopamena buddhasirivilāsena caṅkamantaṁ",
  "atk-s0511a1:565_4": "dasasahassidevagaṇaparivutaṁ bhagavantaṁ addasa. Disvāna ayaṁ pana sakalāpi dasasahassī",
  "atk-s0511a1:565_5": "lokadhātu sannipatitā, mahatiyā panettha dhammadesanāya bhavitabbaṁ, buddhavaṁsadesanā",
  "atk-s0511a1:565_6": "pana bahūpakārā bhagavati pasādāvahā, yaṁnūnāhaṁ dasabalassa abhinīhārato paṭṭhāya",
  "atk-s0511a1:565_7": "buddhavaṁsaṁ paripuccheyya’’nti cintetvā ekaṁsaṁ cīvaraṁ katvā bhagavantaṁ upasaṅkamitvā",
  "atk-s0511a1:565_8": "dasanakhasamujjalaṁ jalajāmalāvikala-kamala-makulasadisaṁ añjaliṁ sirasi katvā bhagavantaṁ",
  "atk-s0511a1:565_9": "‘‘kīdiso te mahāvīrā’’tiādikaṁ paripucchi. Tena vuttaṁ –",
  "atk-s0511a1:566": "74.",
  "atk-s0511a1:567": " ‘‘Sāriputto mahāpañño, samādhijjhānakovido;",
  "atk-s0511a1:568": "Paññāya pāramippatto, pucchati lokanāyakaṁ.",
  "atk-s0511a1:569": "75.",
  "atk-s0511a1:570": " ‘‘Kīdiso te mahāvīra, abhinīhāro naruttama;",
  "atk-s0511a1:571": "Kamhi kāle tayā dhīra, patthitā bodhimuttamā’’ti. –",
  "atk-s0511a1:572_0": "Ādi. Kā nāmāyaṁ anusandhīti? Pucchānusandhi nāma. Tisso hi anusandhiyo – pucchānusandhi",
  "atk-s0511a1:572_1": "ajjhāsayānusandhi yathānusandhīti. Tattha ‘‘evaṁ vutte aññataro bhikkhu bhagavantaṁ",
  "atk-s0511a1:572_2": "etadavoca – ‘‘kiṁ nu kho, bhante, orimaṁ tīraṁ kiṁ pārimaṁ tīra’’nti (saṁ. ni. 4.241)",
  "atk-s0511a1:572_3": "evaṁ pucchantānaṁ bhagavatā vissajjitasuttavasena pucchānusandhi veditabbā.",
  "atk-s0511a1:573_0": "‘‘Atha kho aññatarassa bhikkhuno evaṁ cetaso parivitakko udapādi ‘iti kira, bho,",
  "atk-s0511a1:573_1": "rūpaṁ anattā, vedanā anattā, saññā anattā, saṅkhārā anattā, viññāṇaṁ anattā, anattakatāni",
  "atk-s0511a1:573_2": "kammāni kamattānaṁ phusissantī’ti. Atha kho bhagavā tassa bhikkhuno cetasā cetoparivitakkamaññāya",
  "atk-s0511a1:573_3": "bhikkhū āmantesi – ṭhānaṁ kho panetaṁ, bhikkhave, vijjati, yaṁ idhekacco moghapuriso",
  "atk-s0511a1:573_4": "avidvā avijjāgato taṇhādhipateyyena cetasā satthusāsanaṁ atidhāvitabbaṁ maññeyya",
  "atk-s0511a1:573_5": "‘iti kira, bho, rūpaṁ anattā, vedanā anattā, saññā anattā, saṅkhārā anattā, viññāṇaṁ",
  "atk-s0511a1:573_6": "anattā, anattakatāni kammāni kamattānaṁ phusissantī’ti…pe… taṁ kiṁ maññatha, bhikkhave,",
  "atk-s0511a1:573_7": "rūpaṁ niccaṁ vā aniccaṁ vā’’ti (ma. ni. 3.90) evaṁ paresaṁ ajjhāsayaṁ viditvā bhagavatā",
  "atk-s0511a1:573_8": "vuttavasena ajjhāsayānusandhi veditabbā.",
  "atk-s0511a1:574_0": "Yena pana dhammena ādimhi desanā uṭṭhitā, tassa dhammassa anurūpadhammavasena vā",
  "atk-s0511a1:574_1": "paṭikkhepavasena vā yesu suttesu uparidesanā āgacchati, tesaṁ vasena yathānusandhi",
  "atk-s0511a1:574_2": "veditabbā. Tena vuttaṁ ‘‘pucchānusandhī’’ti.",
  "atk-s0511a1:575_0": "Tattha paññāya pāramippattoti sāvakapāramiñāṇassa matthakaṁ patto. Pucchatīti apucchi.",
  "atk-s0511a1:575_1": "Tattha pucchā nāma adiṭṭhajotanāpucchā, diṭṭhasaṁsandanāpucchā, vimaticchedanāpucchā,",
  "atk-s0511a1:575_2": "anumatipucchā, kathetukamyatāpucchāti pañcavidhā hoti. Tatthāyaṁ therassa katamā",
  "atk-s0511a1:575_3": "pucchāti ce? Yasmā panāyaṁ buddhavaṁso kappasatasahassādhikaasaṅkhyeyyopacitapuññasambhārānaṁ",
  "atk-s0511a1:575_4": "paccekabuddhānaṁ kappasatasahassādhikaasaṅkhyeyyopacitapuññasambhārānaṁ dvinnaṁ aggasāvakānañca",
  "atk-s0511a1:575_5": "kappasatasahassopacitapuññasambhārānaṁ sesamahāsāvakānaṁ vā avisayo, sabbaññubuddhānaṁyeva",
  "atk-s0511a1:575_6": "visayo, tasmā therassa adiṭṭhajotanā pucchāti veditabbā.",
  "atk-s0511a1:576_0": "Kīdisoti pucchanākāro, kiṁpakāroti attho. Teti tava. Abhinīhāroti abhinīhāro nāma",
  "atk-s0511a1:576_1": "buddhabhāvatthaṁ mānasaṁ bandhitvā ‘‘buddhabyākaraṇaṁ aladdhā na uṭṭhahissāmī’’ti",
  "atk-s0511a1:576_2": "vīriyamadhiṭṭhāya nipajjanaṁ. Tena vuttaṁ –",
  "atk-s0511a1:577": "‘‘Kīdiso te mahāvīra, abhinīhāro naruttamā’’ti.",
  "atk-s0511a1:578_0": "Kamhi kāleti tasmiṁ kāle. Patthitāti icchitā abhikaṅkhitā, ‘‘buddho bodheyyaṁ mutto",
  "atk-s0511a1:578_1": "moceyya’’ntiādinā nayena buddhabhāvāya paṇidhānaṁ kadā katanti apucchi. Bodhīti sammāsambodhi,",
  "atk-s0511a1:578_2": "arahattamaggañāṇassa ca sabbaññutaññāṇassa cetaṁ adhivacanaṁ. Uttamāti sāvakabodhipaccekabodhīhi",
  "atk-s0511a1:578_3": "seṭṭhattā uttamāti vuttā. Ubhinnamantarā ma-kāro padasandhikaro.",
  "atk-s0511a1:579": "Idāni buddhabhāvakārake dhamme pucchanto –",
  "atk-s0511a1:580": "76.",
  "atk-s0511a1:581": " ‘‘Dānaṁ sīlañca nekkhammaṁ, paññāvīriyañca kīdisaṁ;",
  "atk-s0511a1:582": "Khantisaccamadhiṭṭhānaṁ, mettupekkhā ca kīdisā.",
  "atk-s0511a1:583": "77.",
  "atk-s0511a1:584": " ‘‘Dasa pāramī tayā dhīra, kīdisī lokanāyaka;",
  "atk-s0511a1:585": "Kathaṁ upapāramī puṇṇā, paramatthapāramī katha’’nti. – āha;",
  "atk-s0511a1:586_0": "Tattha dānapāramiyaṁ tāva bāhirabhaṇḍapariccāgo pāramī nāma, aṅgapariccāgo upapāramī",
  "atk-s0511a1:586_1": "nāma, jīvitapariccāgo paramatthapāramī nāmāti. Esa nayo sesapāramīsupi. Evaṁ dasa",
  "atk-s0511a1:586_2": "pāramiyo dasa upapāramiyo dasa paramatthapāramiyoti samattiṁsa pāramiyo honti. Tattha",
  "atk-s0511a1:586_3": "bodhisattassa dānapāramitāya pūritattabhāvānaṁ parimāṇaṁ nāma natthi. Ekantena panassa sasapaṇḍitajātake –",
  "atk-s0511a1:587": "‘‘Bhikkhāya upagataṁ disvā, sakattānaṁ pariccajiṁ;",
  "atk-s0511a1:588": "Dānena me samo natthi, esā me dānapāramī’’ti. (cariyā. 1.143 tassuddānaṁ) –",
  "atk-s0511a1:589": "Evaṁ paraṁ jīvitapariccāgaṁ karontassa dānapāramī paramatthapāramī nāma jātā.",
  "atk-s0511a1:590": "Tathā sīlapāramitāya pūritattabhāvānaṁ parimāṇaṁ nāma natthi. Ekanteneva panassa saṅkhapālajātake –",
  "atk-s0511a1:591": "‘‘Sūlehi vinivijjhante, koṭṭayantepi sattibhi;",
  "atk-s0511a1:592": "Bhojaputte na kuppāmi, esā me sīlapāramī’’ti. (cariyā. 2.91) –",
  "atk-s0511a1:593": "Evaṁ attapariccāgaṁ karontassa sīlapāramī paramatthapāramī nāma jātā.",
  "atk-s0511a1:594": "Tathā mahārajjaṁ pahāya nekkhammapāramiyā pūritattabhāvānaṁ parimāṇaṁ nāma natthi. Ekantena panassa cūḷasutasomajātake –",
  "atk-s0511a1:595": "‘‘Mahārajjaṁ hatthagataṁ, kheḷapiṇḍaṁva chaḍḍayiṁ;",
  "atk-s0511a1:596": "Cajato na hoti lagganaṁ, esā me nekkhammapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –",
  "atk-s0511a1:597": "Evaṁ nissaṅgatāya rajjaṁ chaḍḍetvā nikkhamantassa nekkhammapāramī paramatthapāramī nāma jātā.",
  "atk-s0511a1:598": "Tathā mahosadhapaṇḍitakālādīsu paññāpāramiyā pūritattabhāvānaṁ parimāṇaṁ nāma natthi. Ekantena panassa sattubhattakapaṇḍitakāle –",
  "atk-s0511a1:599": "‘‘Paññāya vicinantohaṁ, brāhmaṇaṁ mocayiṁ dukhā;",
  "atk-s0511a1:600": "Paññāya me samo natthi, esā me paññāpāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –",
  "atk-s0511a1:601": "Antobhastagataṁ sappaṁ dassentassa paññāpāramī paramatthapāramī nāma jātā.",
  "atk-s0511a1:602": "Tathā vīriyapāramitāya pūritattabhāvānaṁ parimāṇaṁ nāma natthi. Ekantena panassa mahājanakajātake –",
  "atk-s0511a1:603": "‘‘Atīradassī jalamajjhe, hatā sabbeva mānusā;",
  "atk-s0511a1:604": "Cittassa aññathā natthi, esā me vīriyapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –",
  "atk-s0511a1:605": "Evaṁ mahāsamuddaṁ tarantassa vīriyapāramī paramatthapāramī nāma jātā.",
  "atk-s0511a1:606": "Tathā khantivādijātake –",
  "atk-s0511a1:607": "‘‘Acetanaṁva koṭṭente, tiṇhena pharasunā mamaṁ;",
  "atk-s0511a1:608": "Kāsirāje na kuppāmi, esā me khantipāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –",
  "atk-s0511a1:609": "Evaṁ acetanabhāvena viya mahādukkhaṁ adhivāsentassa khantipāramī paramatthapāramī nāma jātā.",
  "atk-s0511a1:610": "Tathā mahāsutasomajātake –",
  "atk-s0511a1:611": "‘‘Saccavācaṁnurakkhanto, cajitvā mama jīvitaṁ;",
  "atk-s0511a1:612": "Mocesiṁ ekasataṁ khattiye, esā me saccapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –",
  "atk-s0511a1:613": "Evaṁ jīvitaṁ cajitvā saccaṁ anurakkhantassa saccapāramī paramatthapāramī nāma jātā.",
  "atk-s0511a1:614": "Tathā mūgapakkhajātake –",
  "atk-s0511a1:615": "‘‘Mātā pitā na me dessā, attā me na ca dessiyo;",
  "atk-s0511a1:616": "Sabbaññutaṁ piyaṁ mayhaṁ, tasmā vataṁ adhiṭṭhahi’’nti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā; cariyā 3.65) –",
  "atk-s0511a1:617": "Evaṁ jīvitampi pariccajitvā vataṁ adhiṭṭhahantassa adhiṭṭhānapāramī paramatthapāramī nāma jātā.",
  "atk-s0511a1:618": "Tathā suvaṇṇasāmajātake –",
  "atk-s0511a1:619": "‘‘Na maṁ koci uttasati, napi bhāyāmi kassaci;",
  "atk-s0511a1:620": "Mettābalenupatthaddho, ramāmi pavane tadā’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā; cariyā. 3.113) –",
  "atk-s0511a1:621": "Evaṁ jīvitampi anoloketvā mettāyantassa mettāpāramī paramatthapāramī nāma jātā.",
  "atk-s0511a1:622": "Tato lomahaṁsajātake –",
  "atk-s0511a1:623": "‘‘Susāne seyyaṁ kappemi, chavaṭṭhikaṁ upanidhāyahaṁ;",
  "atk-s0511a1:624": "Gāmaṇḍalā upagantvā, rūpaṁ dassentinappaka’’nti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā; cariyā. 3.119) –",
  "atk-s0511a1:625_0": "Evaṁ gāmadārakesu niṭṭhubhanādīhi ceva mālāgandhūpahārādīhi ca sukhadukkhaṁ uppādentesupi",
  "atk-s0511a1:625_1": "upekkhaṁ anativattantassa upekkhāpāramī paramatthapāramī nāma jātā. Ayamettha saṅkhepo,",
  "atk-s0511a1:625_2": "vitthāro pana cariyāpiṭakato gahetabbo.",
  "atk-s0511a1:626": "Idāni therena puṭṭhassa bhagavato byākaraṇaṁ dassentehi saṅgītikārakehi –",
  "atk-s0511a1:627": "78.",
  "atk-s0511a1:628": " ‘‘Tassa puṭṭho viyākāsi, karavīkamadhuragiro;",
  "atk-s0511a1:629": "Nibbāpayanto hadayaṁ, hāsayanto sadevakaṁ.",
  "atk-s0511a1:630": "79.",
  "atk-s0511a1:631": " ‘‘Atītabuddhānaṁ jinānaṁ desitaṁ, nikīlitaṁ buddhaparamparāgataṁ;",
  "atk-s0511a1:632": "Pubbenivāsānugatāya buddhiyā, pakāsayī lokahitaṁ sadevake’’ti. – vuttaṁ;",
  "atk-s0511a1:633_0": "Tattha tassa puṭṭho viyākāsīti tena dhammasenāpatinā puṭṭho hutvā tassa byākāsi,",
  "atk-s0511a1:633_1": "attano abhinīhārato paṭṭhāya abhisambodhipariyosānaṁ sabbaṁ buddhavaṁsaṁ kathesīti",
  "atk-s0511a1:633_2": "attho. Karavīkamadhuragiroti karavīkasakuṇassa viya madhurā girā yassa so karavīkamadhuragiro,",
  "atk-s0511a1:633_3": "karavīkamadhuramañjussaroti attho. Tatridaṁ karavīkānaṁ madhurassaratā – karavīkasakuṇā",
  "atk-s0511a1:633_4": "kira madhurarasaṁ ambapakkaṁ mukhatuṇḍakena paharitvā paggharitaṁ phalarasaṁ pivitvā",
  "atk-s0511a1:633_5": "pakkhena tāḷaṁ datvā vikūjamāne catuppadā madamattā viya laḷituṁ ārabhanti, gocarapasutāpi",
  "atk-s0511a1:633_6": "catuppadagaṇā mukhagatānipi tiṇāni chaḍḍetvā taṁ nādaṁ suṇanti, vāḷamigā khuddakamige",
  "atk-s0511a1:633_7": "anubandhamānā ukkhittaṁ pādaṁ anikkhipitvā cittakatā viya tiṭṭhanti, anubandhamigāpi",
  "atk-s0511a1:633_8": "maraṇabhayaṁ hitvā tiṭṭhanti, ākāse pakkhandantā pakkhinopi pakkhe pasāretvā tiṭṭhanti,",
  "atk-s0511a1:633_9": "udake macchāpi kaṇṇapaṭalaṁ acālentā taṁ saddaṁ suṇamānā tiṭṭhanti. Evaṁ madhurassarā",
  "atk-s0511a1:633_10": "karavīkā (dī. ni. aṭṭha. 2.38; ma. ni. aṭṭha. 2.386). Nibbāpayanto hadayanti kilesaggisantattasabbajanamānasaṁ",
  "atk-s0511a1:633_11": "dhammakathāmatadhārāya sītibhāvaṁ janayantoti attho. Hāsayantoti tosayanto. Sadevakanti sadevakaṁ lokaṁ.",
  "atk-s0511a1:634_0": "Atītabuddhānanti atītānaṁ buddhānaṁ. Amhākaṁ bhagavato abhinīhārassa purato pana",
  "atk-s0511a1:634_1": "taṇhaṅkaro medhaṅkaro saraṇaṅkaro dīpaṅkaroti cattāro buddhā ekasmiṁ kappe nibbattiṁsu.",
  "atk-s0511a1:634_2": "Tesaṁ aparabhāge koṇḍaññādayo tevīsati buddhāti sabbe dīpaṅkarādayo catuvīsati buddhā",
  "atk-s0511a1:634_3": "idha ‘‘atītabuddhā’’ti adhippetā, tesaṁ atītabuddhānaṁ. Jinānanti tasseva vevacanaṁ.",
  "atk-s0511a1:634_4": "Desitanti kathitaṁ. Catuvīsatiyā buddhānaṁ catusaccapaṭisaṁyuttaṁ dhammakathaṁ. Nikīlitanti",
  "atk-s0511a1:634_5": "tesaṁ caritaṁ kappajātigottāyubodhisāvakasannipātaupaṭṭhākamātāpituputtabhariyāparicchedādikaṁ",
  "atk-s0511a1:634_6": "nikīlitaṁ nāma. Buddhaparamparāgatanti dīpaṅkaradasabalato paṭṭhāya yāva kassapaparamparato",
  "atk-s0511a1:634_7": "āgataṁ desitaṁ nikīlitaṁ vāti attho. Pubbenivāsānugatāya buddhiyāti ekampi jātiṁ",
  "atk-s0511a1:634_8": "dvepi jātiyoti (ma. ni. 1.148, 384, 421; 2.233; 3.82; pārā. 12) evaṁ vibhattaṁ pubbe",
  "atk-s0511a1:634_9": "nivuṭṭhakkhandhasantānasaṅkhātaṁ pubbenivāsaṁ anugatā upagatā tāya pubbenivāsānugatāya",
  "atk-s0511a1:634_10": "buddhiyā, pubbenivāsānussatiñāṇenāti attho. Pakāsayīti byākāsi. Lokahitanti sabbalokahitaṁ",
  "atk-s0511a1:634_11": "buddhavaṁsaṁ. Sadevaketi sadevake loketi attho.",
  "atk-s0511a1:635_0": "80. Atha bhagavā karuṇāsītalena hadayena sadevakaṁ lokaṁ savane niyojento ‘‘pītipāmojjajanana’’ntiādimāha.",
  "atk-s0511a1:635_1": "Tattha pītipāmojjajanananti pītipāmojjakaraṁ pītiyā pubbabhāgaṁ pāmojjaṁ, pañcavaṇṇāya",
  "atk-s0511a1:635_2": "pītiyā janananti attho. Sokasallavinodananti sokasaṅkhātānaṁ sallānaṁ vinodanaṁ viddhaṁsanaṁ.",
  "atk-s0511a1:635_3": "Sabbasampattipaṭilābhanti sabbāpi devamanussasampattiādayo sampattiyo paṭilabhanti",
  "atk-s0511a1:635_4": "etenāti sabbasampattipaṭilābho, taṁ sabbasampattipaṭilābhaṁ buddhavaṁsadesananti",
  "atk-s0511a1:635_5": "attho. Cittīkatvāti citte katvā, buddhānussatiṁ purakkhatvāti attho. Suṇāthāti nisāmetha",
  "atk-s0511a1:635_6": "nibodhatha. Meti mama.",
  "atk-s0511a1:636_0": "81.Madanimmadananti jātimadādīnaṁ sabbamadānaṁ nimmadanakaraṁ. Sokanudanti soko nāma",
  "atk-s0511a1:636_1": "ñātibyasanādīhi phuṭṭhassa cittasantāpo. Kiñcāpi atthato domanassameva hoti, evaṁ",
  "atk-s0511a1:636_2": "santepi antonijjhānalakkhaṇo, cetaso parinijjhāyanaraso, anusocanapaccupaṭṭhāno,",
  "atk-s0511a1:636_3": "taṁ sokaṁ nudatīti sokanudo, taṁ sokanudaṁ. Saṁsāraparimocananti saṁsārabandhanato",
  "atk-s0511a1:636_4": "parimocanakaraṁ. ‘‘Saṁsārasamatikkama’’ntipi pāṭho, tassa saṁsārasamatikkamakaranti attho.",
  "atk-s0511a1:637_0": "Sabbadukkhakkhayanti ettha dukkha-saddo dukkhavedanā-dukkhavatthu-dukkhārammaṇa-dukkhapaccaya-dukkhaṭṭhānādīsu",
  "atk-s0511a1:637_1": "dissati. Ayañhi ‘‘dukkhassa ca pahānā’’tiādīsu (dī. ni. 1.232; ma. ni. 1.383, 430;",
  "atk-s0511a1:637_2": "pārā. 11) dukkhavedanāyaṁ dissati. ‘‘Jātipi dukkhā jarāpi dukkhā’’tiādīsu (dī. ni.",
  "atk-s0511a1:637_3": "2.387; saṁ. ni. 5.1081) dukkhavatthusmiṁ. ‘‘Yasmā ca kho, mahāli, rūpaṁ dukkhaṁ dukkhānupatitaṁ",
  "atk-s0511a1:637_4": "dukkhāvakkanta’’ntiādīsu (saṁ. ni. 3.60) dukkhārammaṇe. ‘‘Dukkho pāpassa uccayo’’tiādīsu",
  "atk-s0511a1:637_5": "(dha. pa. 117) dukkhapaccaye. ‘‘Yāvañcidaṁ, bhikkhave, na sukarā akkhānena pāpuṇitaṁ",
  "atk-s0511a1:637_6": "yāva dukkhā nirayā’’tiādīsu (ma. ni. 3.250) dukkhaṭṭhāne. Idha panāyaṁ dukkhavatthusmiṁ",
  "atk-s0511a1:637_7": "dukkhapaccayepi ca daṭṭhabbo. Tasmā jātiādisabbadukkhakkhayakaranti attho (dha. sa.",
  "atk-s0511a1:637_8": "aṭṭha. 2 ādayo). Magganti ettha kusalatthikehi maggīyati, kilese vā mārento gacchatīti",
  "atk-s0511a1:637_9": "maggoti buddhavaṁsadesanā vuccati, taṁ nibbānassa maggabhūtaṁ buddhavaṁsadesanaṁ.",
  "atk-s0511a1:637_10": "Sakkaccanti sakkaccaṁ cittīkatvā, ohitasotā hutvāti attho. Paṭipajjathāti adhitiṭṭhatha,",
  "atk-s0511a1:637_11": "suṇāthāti attho. Atha vā pītipāmojjajananaṁ sokasallavinodanaṁ sabbasampattipaṭilābhahetubhūtaṁ",
  "atk-s0511a1:637_12": "imaṁ buddhavaṁsadesanaṁ sutvā idāni madanimmadanādiguṇavisesāvahaṁ sabbadukkhakkhayaṁ",
  "atk-s0511a1:637_13": "buddhabhāvamaggaṁ paṭipajjathāti sabbesaṁ devamanussānaṁ buddhattaṁ paṇidhāya ussāhaṁ",
  "atk-s0511a1:637_14": "janeti. Sesamettha uttānamevāti.",
  "atk-s0511a1:638": "Iti madhuratthavilāsiniyā buddhavaṁsa-aṭṭhakathāya",
  "atk-s0511a1:639": "Ratanacaṅkamanakaṇḍavaṇṇanā niṭṭhitā.",
  "atk-s0511a1:640": "Niṭṭhitā ca sabbākārena abbhantaranidānassatthavaṇṇanā."
}