{
  "mil3.5.5:0.1": "Milindapañha ",
  "mil3.5.5:0.2": "Buddhavagga ",
  "mil3.5.5:0.3": "5. Asaṅkamanapaṭisandahanapañha ",
  "mil3.5.5:1.1": "Rājā āha—",
  "mil3.5.5:1.2": "“bhante nāgasena, na ca saṅkamati paṭisandahati cā”ti? ",
  "mil3.5.5:1.3": "“Āma, mahārāja, na ca saṅkamati paṭisandahati cā”ti. ",
  "mil3.5.5:1.4": "“Kathaṁ, bhante nāgasena, na ca saṅkamati paṭisandahati ca, opammaṁ karohī”ti? ",
  "mil3.5.5:1.5": "“Yathā, mahārāja, kocideva puriso padīpato padīpaṁ padīpeyya, kiṁ nu kho so, mahārāja, padīpo padīpamhā saṅkanto”ti? ",
  "mil3.5.5:1.6": "“Na hi, bhante”ti. ",
  "mil3.5.5:1.7": "“Evameva kho, mahārāja, na ca saṅkamati paṭisandahati cā”ti. ",
  "mil3.5.5:2.1": "“Bhiyyo opammaṁ karohī”ti. ",
  "mil3.5.5:2.2": "“Abhijānāsi nu tvaṁ, mahārāja, daharako santo silokācariyassa santike kiñci silokaṁ gahitan”ti? ",
  "mil3.5.5:2.3": "“Āma, bhante”ti. ",
  "mil3.5.5:2.4": "“Kiṁ nu kho, mahārāja, so siloko ācariyamhā saṅkanto”ti? ",
  "mil3.5.5:2.5": "“Na hi, bhante”ti. ",
  "mil3.5.5:2.6": "“Evameva kho, mahārāja, na ca saṅkamati paṭisandahati cā”ti. ",
  "mil3.5.5:3.1": "“Kallosi, bhante nāgasenā”ti. ",
  "mil3.5.5:4.1": "Asaṅkamanapaṭisandahanapañho pañcamo. "
}