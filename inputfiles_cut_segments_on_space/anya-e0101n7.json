{
  "anya-e0101n7:0": "7. Chaanussatiniddeso",
  "anya-e0101n7:1": "1. Buddhānussatikathā",
  "anya-e0101n7:2_0": "123. Asubhānantaraṁ uddiṭṭhāsu pana dasasu anussatīsu punappunaṁ uppajjanato satiyeva",
  "anya-e0101n7:2_1": "anussati, pavattitabbaṭṭhānamhiyeva vā pavattattā saddhāpabbajitassa kulaputtassa",
  "anya-e0101n7:2_2": "anurūpā satītipi anussati, buddhaṁ ārabbha uppannā anussati buddhānussati, buddhaguṇārammaṇāya",
  "anya-e0101n7:2_3": "satiyā etamadhivacanaṁ. Dhammaṁ ārabbha uppannā anussati dhammānussati, svākkhātatādidhammaguṇārammaṇāya",
  "anya-e0101n7:2_4": "satiyā etamadhivacanaṁ. Saṅghaṁ ārabbha uppannā anussati saṅghānussati, suppaṭipannatādisaṅghaguṇārammaṇāya",
  "anya-e0101n7:2_5": "satiyā etamadhivacanaṁ. Sīlaṁ ārabbha uppannā anussati sīlānussati, akhaṇḍatādisīlaguṇārammaṇāya",
  "anya-e0101n7:2_6": "satiyā etamadhivacanaṁ. Cāgaṁ ārabbha uppannā anussati cāgānussati, muttacāgatādicāgaguṇārammaṇāya",
  "anya-e0101n7:2_7": "satiyā etamadhivacanaṁ. Devatā ārabbha uppannā anussati devatānussati, devatā sakkhiṭṭhāne",
  "anya-e0101n7:2_8": "ṭhapetvā attano saddhādiguṇārammaṇāya satiyā etamadhivacanaṁ. Maraṇaṁ ārabbha uppannā",
  "anya-e0101n7:2_9": "anussati maraṇānussati, jīvitindriyupacchedārammaṇāya satiyā etamadhivacanaṁ. Kesādibhedaṁ",
  "anya-e0101n7:2_10": "rūpakāyaṁ gatā, kāye vā gatāti kāyagatā, kāyagatā ca sā sati cāti kāyagatasatīti",
  "anya-e0101n7:2_11": "vattabbe rassaṁ akatvā kāyagatāsatīti vuttā, kesādikāyakoṭṭhāsanimittārammaṇāya satiyā",
  "anya-e0101n7:2_12": "etamadhivacanaṁ. Ānāpāne ārabbha uppannā sati ānāpānassati, assāsapassāsanimittārammaṇāya",
  "anya-e0101n7:2_13": "satiyā etamadhivacanaṁ. Upasamaṁ ārabbha uppannā anussati upasamānussati, sabbadukkhūpasamārammaṇāya",
  "anya-e0101n7:2_14": "satiyā etamadhivacanaṁ.",
  "anya-e0101n7:3_0": "124. Iti imāsu dasasu anussatīsu buddhānussatiṁ tāva bhāvetukāmena aveccappasādasamannāgatena",
  "anya-e0101n7:3_1": "yoginā patirūpasenāsane rahogatena paṭisallīnena “itipi so bhagavā arahaṁ sammāsambuddho",
  "anya-e0101n7:3_2": "vijjācaraṇasampanno sugato lokavidū anuttaro purisadammasārathi satthā devamanussānaṁ",
  "anya-e0101n7:3_3": "buddho bhagavā”ti evaṁ buddhassa bhagavato guṇā anussaritabbā.",
  "anya-e0101n7:4": "Tatrāyaṁ anussaraṇanayo – so bhagavā itipi arahaṁ, itipi sammāsambuddho…pe… itipi bhagavāti anussarati. Iminā ca iminā ca kāraṇenāti vuttaṁ hoti.",
  "anya-e0101n7:5_0": "125. Tattha ārakattā arīnaṁ arānañca hatattā paccayādīnaṁ arahattā pāpakaraṇe rahābhāvāti",
  "anya-e0101n7:5_1": "imehi tāva kāraṇehi so bhagavā arahanti anussarati. Ārakā hi so sabbakilesehi suvidūravidūre",
  "anya-e0101n7:5_2": "ṭhito maggena savāsanānaṁ kilesānaṁ viddhaṁsitattāti ārakattā arahaṁ.",
  "anya-e0101n7:6": "So tato ārakā nāma, yassa yenāsamaṅgitā;",
  "anya-e0101n7:7": "Asamaṅgī ca dosehi, nātho tenārahaṁ matoti.",
  "anya-e0101n7:8": "126. Te cānena kilesārayo maggena hatāti arīnaṁ hatattāpi arahaṁ.",
  "anya-e0101n7:9": "Yasmā rāgādisaṅkhātā, sabbepi arayo hatā;",
  "anya-e0101n7:10": "Paññāsatthena nāthena, tasmāpi arahaṁ matoti.",
  "anya-e0101n7:11_0": "127. Yañcetaṁ avijjābhavataṇhāmayanābhi puññādiabhisaṅkhārāraṁ jarāmaraṇanemi āsavasamudayamayena",
  "anya-e0101n7:11_1": "akkhena vijjhitvā tibhavarathe samāyojitaṁ anādikālappavattaṁ saṁsāracakkaṁ, tassānena",
  "anya-e0101n7:11_2": "bodhimaṇḍe vīriyapādehi sīlapathaviyaṁ patiṭṭhāya saddhāhatthena kammakkhayakaraṁ",
  "anya-e0101n7:11_3": "ñāṇapharasuṁ gahetvā sabbe arā hatāti arānaṁ hatattāpi arahaṁ.",
  "anya-e0101n7:12_0": "128. Atha vā saṁsāracakkanti anamataggaṁ saṁsāravaṭṭaṁ vuccati. Tassa ca avijjā nābhi,",
  "anya-e0101n7:12_1": "mūlattā. Jarāmaraṇaṁ nemi, pariyosānattā. Sesā dasa dhammā arā, avijjāmūlakattā jarāmaraṇapariyantattā",
  "anya-e0101n7:12_2": "ca, tattha dukkhādīsu aññāṇaṁ avijjā. Kāmabhave ca avijjā kāmabhave saṅkhārānaṁ paccayo",
  "anya-e0101n7:12_3": "hoti, rūpabhave avijjā rūpabhave saṅkhārānaṁ paccayo hoti, arūpabhave avijjā arūpabhave",
  "anya-e0101n7:12_4": "saṅkhārānaṁ paccayo hoti. Kāmabhave saṅkhārā kāmabhave paṭisandhiviññāṇassa paccayā",
  "anya-e0101n7:12_5": "honti, esa nayo itaresu. Kāmabhave paṭisandhiviññāṇaṁ kāmabhave nāmarūpassa paccayo",
  "anya-e0101n7:12_6": "hoti, tathā rūpabhave. Arūpabhave nāmasseva paccayo hoti. Kāmabhave nāmarūpaṁ kāmabhave",
  "anya-e0101n7:12_7": "saḷāyatanassa paccayo hoti, rūpabhave nāmarūpaṁ rūpabhave tiṇṇaṁ āyatanānaṁ paccayo",
  "anya-e0101n7:12_8": "hoti, arūpabhave nāmaṁ arūpabhave ekassa āyatanassa paccayo hoti. Kāmabhave saḷāyatanaṁ",
  "anya-e0101n7:12_9": "kāmabhave chabbidhassa phassassa paccayo hoti, rūpabhave tīṇi āyatanāni rūpabhave",
  "anya-e0101n7:12_10": "tiṇṇaṁ phassānaṁ paccayā honti, arūpabhave ekaṁ āyatanaṁ arūpabhave ekassa phassassa",
  "anya-e0101n7:12_11": "paccayo hoti. Kāmabhave cha phassā kāmabhave channaṁ vedanānaṁ paccayā honti, rūpabhave",
  "anya-e0101n7:12_12": "tayo phassā tattheva tissannaṁ, arūpabhave eko tattheva ekissā vedanāya paccayo hoti.",
  "anya-e0101n7:12_13": "Kāmabhave cha vedanā kāmabhave channaṁ taṇhākāyānaṁ paccayā honti, rūpabhave tisso",
  "anya-e0101n7:12_14": "tattheva tiṇṇaṁ, arūpabhave ekā vedanā arūpabhave ekassa taṇhākāyassa paccayo hoti.",
  "anya-e0101n7:12_15": "Tattha tattha sā sā taṇhā tassa tassa upādānassa, upādānādayo bhavādīnaṁ.",
  "anya-e0101n7:13_0": "Kathaṁ? Idhekacco kāme paribhuñjissāmīti kāmupādānapaccayā kāyena duccaritaṁ carati,",
  "anya-e0101n7:13_1": "vācāya duccaritaṁ carati, manasā duccaritaṁ carati, duccaritapāripūriyā apāye upapajjati.",
  "anya-e0101n7:13_2": "Tatthassa upapattihetubhūtaṁ kammaṁ kammabhavo, kammanibbattā khandhā upapattibhavo,",
  "anya-e0101n7:13_3": "khandhānaṁ nibbatti jāti, paripāko jarā, bhedo maraṇaṁ.",
  "anya-e0101n7:14": "Aparo saggasampattiṁ anubhavissāmīti tatheva sucaritaṁ carati, sucaritapāripūriyā sagge upapajjati. Tatthassa upapattihetubhūtaṁ kammaṁ kammabhavoti so eva nayo.",
  "anya-e0101n7:15_0": "Aparo pana brahmalokasampattiṁ anubhavissāmīti kāmupādānapaccayāeva mettaṁ bhāveti,",
  "anya-e0101n7:15_1": "karuṇaṁ, muditaṁ, upekkhaṁ bhāveti, bhāvanāpāripūriyā brahmaloke nibbattati. Tatthassa",
  "anya-e0101n7:15_2": "nibbattihetubhūtaṁ kammaṁ kammabhavoti so eva nayo.",
  "anya-e0101n7:16_0": "Aparo arūpabhave sampattiṁ anubhavissāmīti tatheva ākāsānañcāyatanādisamāpattiyo",
  "anya-e0101n7:16_1": "bhāveti, bhāvanāpāripūriyā tattha tattha nibbattati. Tatthassa nibbattihetubhūtaṁ",
  "anya-e0101n7:16_2": "kammaṁ kammabhavo, kammanibbattā khandhā upapattibhavo, khandhānaṁ nibbatti jāti,",
  "anya-e0101n7:16_3": "paripāko jarā, bhedo maraṇanti. Esa nayo sesupādānamūlikāsupi yojanāsu.",
  "anya-e0101n7:17_0": "Evaṁ ayaṁ avijjā hetu, saṅkhārā hetusamuppannā, ubhopete hetusamuppannāti paccayapariggahe",
  "anya-e0101n7:17_1": "paññā dhammaṭṭhitiñāṇaṁ. Atītampi addhānaṁ anāgatampi addhānaṁ avijjā hetu, saṅkhārā",
  "anya-e0101n7:17_2": "hetusamuppannā, ubhopete hetusamuppannāti paccayapariggahe paññā dhammaṭṭhitiñāṇanti",
  "anya-e0101n7:17_3": "eteneva nayena sabbapadāni vitthāretabbāni.",
  "anya-e0101n7:18_0": "Tattha avijjāsaṅkhārā eko saṅkhepo, viññāṇanāmarūpasaḷāyatanaphassavedanā eko, taṇhupādānabhavā",
  "anya-e0101n7:18_1": "eko, jātijarāmaraṇaṁ eko. Purimasaṅkhepo cettha atīto addhā, dve majjhimā paccuppanno,",
  "anya-e0101n7:18_2": "jātijarāmaraṇaṁ anāgato. Avijjāsaṅkhāraggahaṇena cettha taṇhupādānabhavā gahitāva",
  "anya-e0101n7:18_3": "hontīti ime pañca dhammā atīte kammavaṭṭaṁ, viññāṇādayo pañca etarahi vipākavaṭṭaṁ,",
  "anya-e0101n7:18_4": "taṇhupādānabhavaggahaṇena avijjāsaṅkhārā gahitāva hontīti ime pañca dhammā etarahi",
  "anya-e0101n7:18_5": "kammavaṭṭaṁ, jātijarāmaraṇāpadesena viññāṇādīnaṁ niddiṭṭhattā ime pañca dhammā āyatiṁ",
  "anya-e0101n7:18_6": "vipākavaṭṭaṁ. Te ākārato vīsatividhā honti. Saṅkhāraviññāṇānañcettha antarā eko sandhi,",
  "anya-e0101n7:18_7": "vedanātaṇhānamantarā eko, bhavajātīnamantarā ekoti, iti bhagavā etaṁ catusaṅkhepaṁ",
  "anya-e0101n7:18_8": "tiyaddhaṁ vīsatākāraṁ tisandhiṁ paṭiccasamuppādaṁ sabbākārato jānāti passati aññāti",
  "anya-e0101n7:18_9": "paṭivijjhati. Taṁ ñātaṭṭhena ñāṇaṁ, pajānanaṭṭhena paññā, tena vuccati paccayapariggahe",
  "anya-e0101n7:18_10": "paññā dhammaṭṭhitiñāṇanti. Iminā dhammaṭṭhitiñāṇena bhagavā te dhamme yathābhūtaṁ",
  "anya-e0101n7:18_11": "ñatvā tesu nibbindanto virajjanto vimuccanto vuttappakārassa imassa saṁsāracakkassa",
  "anya-e0101n7:18_12": "are hani vihani viddhaṁsesi. Evampi arānaṁ hatattā arahaṁ.",
  "anya-e0101n7:19": "Arā saṁsāracakkassa, hatā ñāṇāsinā yato;",
  "anya-e0101n7:20": "Lokanāthena tenesa, arahanti pavuccati.",
  "anya-e0101n7:21_0": "129. Aggadakkhiṇeyyattā ca cīvarādipaccaye arahati pūjāvisesañca. Teneva ca uppanne",
  "anya-e0101n7:21_1": "tathāgate yekeci mahesakkhā devamanussā, na te aññattha pūjaṁ karonti. Tathā hi brahmā",
  "anya-e0101n7:21_2": "sahampati sinerumattena ratanadāmena tathāgataṁ pūjesi. Yathābalañca aññe devā manussā",
  "anya-e0101n7:21_3": "ca bimbisārakosalarājādayo. Parinibbutampi ca bhagavantaṁ uddissa channavutikoṭidhanaṁ",
  "anya-e0101n7:21_4": "vissajjetvā asokamahārājā sakalajambudīpe caturāsītivihārasahassāni patiṭṭhāpesi.",
  "anya-e0101n7:21_5": "Ko pana vādo aññesaṁ pūjāvisesānanti paccayādīnaṁ arahattāpi arahaṁ.",
  "anya-e0101n7:22": "Pūjāvisesaṁ saha paccayehi,",
  "anya-e0101n7:23": "Yasmā ayaṁ arahati lokanātho;",
  "anya-e0101n7:24": "Atthānurūpaṁ arahanti loke,",
  "anya-e0101n7:25": "Tasmā jino arahati nāmametaṁ.",
  "anya-e0101n7:26": "130. Yathā ca loke yekeci paṇḍitamānino bālā asilokabhayena raho pāpaṁ karonti, evamesa na kadāci karotīti pāpakaraṇe rahābhāvatopi arahaṁ.",
  "anya-e0101n7:27": "Yasmā natthi raho nāma, pāpakammesu tādino;",
  "anya-e0101n7:28": "Rahābhāvena tenesa, arahaṁ iti vissuto.",
  "anya-e0101n7:29": "Evaṁ sabbathāpi –",
  "anya-e0101n7:30": "Ārakattā hatattā ca, kilesārīna so muni;",
  "anya-e0101n7:31": "Hatasaṁsāracakkāro, paccayādīna cāraho;",
  "anya-e0101n7:32": "Na raho karoti pāpāni, arahaṁ tena vuccatīti.",
  "anya-e0101n7:33_0": "131. Sammā sāmañca sabbadhammānaṁ buddhattā pana sammāsambuddho. Tathāhi esa sabbadhamme",
  "anya-e0101n7:33_1": "sammā sāmañca buddho, abhiññeyye dhamme abhiññeyyato buddho, pariññeyye dhamme pariññeyyato,",
  "anya-e0101n7:33_2": "pahātabbe dhamme pahātabbato, sacchikātabbe dhamme sacchikātabbato, bhāvetabbe dhamme",
  "anya-e0101n7:33_3": "bhāvetabbato. Teneva cāha –",
  "anya-e0101n7:34": "Abhiññeyyaṁ abhiññātaṁ, bhāvetabbañca bhāvitaṁ;",
  "anya-e0101n7:35": "Pahātabbaṁ pahīnaṁ me, tasmā buddhosmi brāhmaṇāti. ;",
  "anya-e0101n7:36_0": "132. Apica cakkhuṁ dukkhasaccaṁ, tassa mūlakāraṇabhāvena samuṭṭhāpikā purimataṇhā",
  "anya-e0101n7:36_1": "samudayasaccaṁ, ubhinnaṁ appavatti nirodhasaccaṁ, nirodhapajānanā paṭipadā maggasaccanti",
  "anya-e0101n7:36_2": "evaṁ ekekapaduddhārenāpi sabbadhamme sammā sāmañca buddho, esa nayo sotaghānajivhākāyamanesu.",
  "anya-e0101n7:36_3": "Eteneva nayena rūpādīni cha āyatanāni, cakkhuviññāṇādayo chaviññāṇakāyā, cakkhusamphassādayo",
  "anya-e0101n7:36_4": "cha phassā, cakkhusamphassajādayo cha vedanā, rūpasaññādayo cha saññā, rūpasañcetanādayo",
  "anya-e0101n7:36_5": "cha cetanā, rūpataṇhādayo cha taṇhākāyā, rūpavitakkādayo cha vitakkā, rūpavicārādayo",
  "anya-e0101n7:36_6": "cha vicārā, rūpakkhandhādayo pañcakkhandhā, dasa kasiṇāni, dasa anussatiyo, uddhumātakasaññādivasena",
  "anya-e0101n7:36_7": "dasa saññā, kesādayo dvattiṁsākārā, dvādasāyatanāni, aṭṭhārasa dhātuyo, kāmabhavādayo",
  "anya-e0101n7:36_8": "nava bhavā, paṭhamādīni cattāri jhānāni, mettābhāvanādayo catasso appamaññā, catasso",
  "anya-e0101n7:36_9": "arūpasamāpattiyo, paṭilomato jarāmaraṇādīni, anulomato avijjādīni paṭiccasamuppādaṅgāni ca yojetabbāni.",
  "anya-e0101n7:37_0": "Tatrāyaṁ ekapadayojanā, jarāmaraṇaṁ dukkhasaccaṁ, jāti samudayasaccaṁ, ubhinnampi",
  "anya-e0101n7:37_1": "nissaraṇaṁ nirodhasaccaṁ, nirodhapajānanā paṭipadā maggasaccanti evamekekapaduddhārena",
  "anya-e0101n7:37_2": "sabbadhamme sammā sāmañca buddho anubuddho paṭibuddho. Tena vuttaṁ – “sammā sāmañca",
  "anya-e0101n7:37_3": "sabbadhammānaṁ buddhattā pana sammāsambuddho”ti.",
  "anya-e0101n7:38_0": "133. Vijjāhi pana caraṇena ca sampannattā vijjācaraṇasampanno. Tattha vijjāti tissopi",
  "anya-e0101n7:38_1": "vijjā aṭṭhapi vijjā. Tisso vijjā bhayabheravasutte vuttanayeneva veditabbā, aṭṭha",
  "anya-e0101n7:38_2": "ambaṭṭhasutte. Tatra hi vipassanāñāṇena manomayiddhiyā ca saha cha abhiññā pariggahetvā",
  "anya-e0101n7:38_3": "aṭṭha vijjā vuttā. Caraṇanti sīlasaṁvaro, indriyesu guttadvāratā, bhojane mattaññutā,",
  "anya-e0101n7:38_4": "jāgariyānuyogo, satta saddhammā, cattāri rūpāvacarajjhānānīti ime pannarasa dhammā",
  "anya-e0101n7:38_5": "veditabbā. Imeyeva hi pannarasa dhammā yasmā etehi carati ariyasāvako gacchati amataṁ",
  "anya-e0101n7:38_6": "disaṁ, tasmā caraṇanti vuttā. Yathāha – “idha, mahānāma, ariyasāvako sīlavā hotī”ti",
  "anya-e0101n7:38_7": "sabbaṁ majjhimapaṇṇāsake vuttanayeneva veditabbaṁ. Bhagavā imāhi vijjāhi iminā ca",
  "anya-e0101n7:38_8": "caraṇena samannāgato. Tena vuccati vijjācaraṇasampannoti.",
  "anya-e0101n7:39_0": "Tattha vijjāsampadā bhagavato sabbaññutaṁ pūretvā ṭhitā. Caraṇasampadā mahākāruṇikataṁ.",
  "anya-e0101n7:39_1": "So sabbaññutāya sabbasattānaṁ atthānatthaṁ ñatvā mahākāruṇikatāya anatthaṁ parivajjetvā",
  "anya-e0101n7:39_2": "atthe niyojeti. Yathā taṁ vijjācaraṇasampanno. Tenassa sāvakā suppaṭipannā honti,",
  "anya-e0101n7:39_3": "no duppaṭipannā vijjācaraṇavipannānaṁ sāvakā attantapādayo viya.",
  "anya-e0101n7:40_0": "134. Sobhanagamanattā, sundaraṁ ṭhānaṁ gatattā, sammā gatattā, sammā ca gadattā sugato.",
  "anya-e0101n7:40_1": "Gamanampi hi gatanti vuccati. Tañca bhagavato sobhanaṁ parisuddhamanavajjaṁ. Kiṁ",
  "anya-e0101n7:40_2": "pana tanti? Ariyamaggo. Tena hesa gamanena khemaṁ disaṁ asajjamāno gatoti sobhanagamanattā",
  "anya-e0101n7:40_3": "sugato. Sundarañcesa ṭhānaṁ gato amataṁ nibbānanti sundaraṁ ṭhānaṁ gatattāpi sugato.",
  "anya-e0101n7:40_4": "Sammā ca gato tena tena maggena pahīne kilese puna apaccāgacchanto. Vuttañhetaṁ –",
  "anya-e0101n7:40_5": "“sotāpattimaggena ye kilesā pahīnā, te kilese na puneti na pacceti na paccāgacchatīti",
  "anya-e0101n7:40_6": "sugato…pe… arahattamaggena ye kilesā pahīnā, te kilese na puneti na pacceti na paccāgacchatīti",
  "anya-e0101n7:40_7": "sugato”ti, sammā vā gato dīpaṅkarapādamūlato pabhuti yāva bodhimaṇḍā tāva samatiṁsapāramīpūrikāya",
  "anya-e0101n7:40_8": "sammāpaṭipattiyā sabbalokassa hitasukhameva karonto sassataṁ, ucchedaṁ, kāmasukhaṁ,",
  "anya-e0101n7:40_9": "attakilamathanti ime ca ante anupagacchanto gatoti sammā gatattāpi sugato. Sammā",
  "anya-e0101n7:40_10": "cesa gadati yuttaṭṭhāne yuttameva vācaṁ bhāsatīti sammā gadattāpi sugato. Tatridaṁ",
  "anya-e0101n7:40_11": "sādhakasuttaṁ “yaṁ tathāgato vācaṁ jānāti abhūtaṁ atacchaṁ anatthasañhitaṁ, sā ca",
  "anya-e0101n7:40_12": "paresaṁ appiyā amanāpā, na taṁ tathāgato vācaṁ bhāsati. Yampi tathāgato vācaṁ jānāti",
  "anya-e0101n7:40_13": "bhūtaṁ tacchaṁ anatthasañhitaṁ, sā ca paresaṁ appiyā amanāpā, tampi tathāgato vācaṁ",
  "anya-e0101n7:40_14": "na bhāsati. Yañca kho tathāgato vācaṁ jānāti bhūtaṁ tacchaṁ atthasañhitaṁ, sā ca",
  "anya-e0101n7:40_15": "paresaṁ appiyā amanāpā, tatra kālaññū tathāgato hoti tassā vācāya veyyākaraṇāya.",
  "anya-e0101n7:40_16": "Yaṁ tathāgato vācaṁ jānāti abhūtaṁ atacchaṁ anatthasañhitaṁ, sā ca paresaṁ piyā manāpā,",
  "anya-e0101n7:40_17": "na taṁ tathāgato vācaṁ bhāsati. Yampi tathāgato vācaṁ jānāti bhūtaṁ tacchaṁ anatthasañhitaṁ,",
  "anya-e0101n7:40_18": "sā ca paresaṁ piyā manāpā, tampi tathāgato vācaṁ na bhāsati. Yañca kho tathāgato",
  "anya-e0101n7:40_19": "vācaṁ jānāti bhūtaṁ tacchaṁ atthasañhitaṁ, sā ca paresaṁ piyā manāpā, tatra kālaññū",
  "anya-e0101n7:40_20": "tathāgato hoti tassā vācāya veyyākaraṇāyā”ti. Evaṁ sammā gadattāpi sugatoti veditabbo.",
  "anya-e0101n7:41_0": "135. Sabbathāpi viditalokattā pana lokavidū. So hi bhagavā sabhāvato samudayato nirodhato",
  "anya-e0101n7:41_1": "nirodhūpāyatoti sabbathā lokaṁ avedi aññāsi paṭivijjhi. Yathāha – “yattha kho, āvuso,",
  "anya-e0101n7:41_2": "na jāyati na jīyati na mīyati na cavati na upapajjati, nāhaṁ taṁ gamanena lokassa",
  "anya-e0101n7:41_3": "antaṁ ñāteyyaṁ daṭṭheyyaṁ patteyyanti vadāmi, na cāhaṁ, āvuso, apatvāva lokassa antaṁ",
  "anya-e0101n7:41_4": "dukkhassa antakiriyaṁ vadāmi. Api cāhaṁ, āvuso, imasmiññeva byāmamatte kaḷevare sasaññimhi",
  "anya-e0101n7:41_5": "samanake lokañca paññapemi lokasamudayañca lokanirodhañca lokanirodhagāminiñca paṭipadaṁ.",
  "anya-e0101n7:42": "Gamanena na pattabbo, lokassanto kudācanaṁ;",
  "anya-e0101n7:43": "Na ca apatvā lokantaṁ, dukkhā atthi pamocanaṁ.",
  "anya-e0101n7:44": "Tasmā have lokavidū sumedho,",
  "anya-e0101n7:45": "Lokantagū vūsitabrahmacariyo;",
  "anya-e0101n7:46": "Lokassa antaṁ samitāvi ñatvā,",
  "anya-e0101n7:47": "Nāsīsati lokamimaṁ parañcāti. ;",
  "anya-e0101n7:48_0": "136. Apica tayo lokā saṅkhāraloko sattaloko okāsalokoti. Tattha eko loko sabbe sattā",
  "anya-e0101n7:48_1": "āhāraṭṭhitikāti āgataṭṭhāne saṅkhāraloko veditabbo. Sassato lokoti vā asassato lokoti",
  "anya-e0101n7:48_2": "vāti āgataṭṭhāne sattaloko.",
  "anya-e0101n7:49": "Yāvatā candimasūriyā pariharanti, disā bhanti virocamānā;",
  "anya-e0101n7:50": "Tāva sahassadhā loko, ettha te vattatī vasoti. –",
  "anya-e0101n7:51_0": "Āgataṭṭhāne okāsaloko. Tampi bhagavā sabbathā avedi. Tathā hissa “eko loko sabbe",
  "anya-e0101n7:51_1": "sattā āhāraṭṭhitikā. Dve lokā nāmañca rūpañca. Tayo lokā tisso vedanā. Cattāro lokā",
  "anya-e0101n7:51_2": "cattāro āhārā. Pañca lokā pañcupādānakkhandhā. Cha lokā cha ajjhattikāni āyatanāni.",
  "anya-e0101n7:51_3": "Satta lokā satta viññāṇaṭṭhitiyo. Aṭṭha lokā aṭṭha lokadhammā. Nava lokā nava sattāvāsā.",
  "anya-e0101n7:51_4": "Dasa lokā dasāyatanāni. Dvādasa lokā dvādasāyatanāni. Aṭṭhārasa lokā aṭṭhārasa dhātuyo”ti",
  "anya-e0101n7:51_5": "ayaṁ saṅkhāralokopi sabbathā vidito.",
  "anya-e0101n7:52_0": "Yasmā panesa sabbesampi sattānaṁ āsayaṁ jānāti, anusayaṁ jānāti, caritaṁ jānāti,",
  "anya-e0101n7:52_1": "adhimuttiṁ jānāti, apparajakkhe mahārajakkhe, tikkhindriye mudindriye, svākāre dvākāre,",
  "anya-e0101n7:52_2": "suviññāpaye duviññāpaye, bhabbe abhabbe satte jānāti. Tasmāssa sattalokopi sabbathā vidito.",
  "anya-e0101n7:53_0": "137. Yathā ca sattaloko, evaṁ okāsalokopi. Tathā hesa ekaṁ cakkavāḷaṁ āyāmato ca",
  "anya-e0101n7:53_1": "vitthārato ca yojanānaṁ dvādasasatasahassāni catutiṁsasatāni ca paññāsañca yojanāni. Parikkhepato pana –",
  "anya-e0101n7:54": "Sabbaṁ satasahassāni, chattiṁsaparimaṇḍalaṁ;",
  "anya-e0101n7:55": "Dasa ceva sahassāni, aḍḍhuḍḍhāni satāni ca.",
  "anya-e0101n7:56": "Tattha –",
  "anya-e0101n7:57": "Duve satasahassāni, cattāri nahutāni ca;",
  "anya-e0101n7:58": "Ettakaṁ bahalattena, saṅkhātāyaṁ vasundharā.",
  "anya-e0101n7:59": "Tassāyeva sandhārakaṁ –",
  "anya-e0101n7:60": "Cattāri satasahassāni, aṭṭheva nahutāni ca;",
  "anya-e0101n7:61": "Ettakaṁ bahalattena, jalaṁ vāte patiṭṭhitaṁ.",
  "anya-e0101n7:62": "Tassāpi sandhārako –",
  "anya-e0101n7:63": "Nava satasahassāni, māluto nabhamuggato;",
  "anya-e0101n7:64": "Saṭṭhiñceva sahassāni, esā lokassa saṇṭhiti.",
  "anya-e0101n7:65": "Evaṁ saṇṭhite cettha yojanānaṁ –",
  "anya-e0101n7:66": "Caturāsīti sahassāni, ajjhogāḷho mahaṇṇave;",
  "anya-e0101n7:67": "Accuggato tāvadeva, sineru pabbatuttamo.",
  "anya-e0101n7:68": "Tato upaḍḍhupaḍḍhena, pamāṇena yathākkamaṁ;",
  "anya-e0101n7:69": "Ajjhogāḷhuggatā dibbā, nānāratanacittitā.",
  "anya-e0101n7:70": "Yugandharo īsadharo, karavīko sudassano;",
  "anya-e0101n7:71": "Nemindharo vinatako, assakaṇṇo giri brahā.",
  "anya-e0101n7:72": "Ete satta mahāselā, sinerussa samantato;",
  "anya-e0101n7:73": "Mahārājānamāvāsā, devayakkhanisevitā.",
  "anya-e0101n7:74": "Yojanānaṁ satānucco, himavā pañca pabbato;",
  "anya-e0101n7:75": "Yojanānaṁ sahassāni, tīṇi āyatavitthato.",
  "anya-e0101n7:76": "Caturāsītisahassehi, kūṭehi paṭimaṇḍito;",
  "anya-e0101n7:77": "Tipañcayojanakkhandha-parikkhepā nagavhayā.",
  "anya-e0101n7:78": "Paññāsayojanakkhandha-sākhāyāmā samantato;",
  "anya-e0101n7:79": "Satayojanavitthiṇṇā, tāvadeva ca uggatā;",
  "anya-e0101n7:80": "Jambū yassānubhāvena, jambudīpo pakāsito.",
  "anya-e0101n7:81_0": "Yañcetaṁ jambuyā pamāṇaṁ, etadeva asurānaṁ citrapāṭaliyā, garuḷānaṁ simbalirukkhassa,",
  "anya-e0101n7:81_1": "aparagoyāne kadambassa, uttarakurūsu kapparukkhassa, pubbavidehe sirīsassa, tāvatiṁsesu",
  "anya-e0101n7:81_2": "pāricchattakassāti. Tenāhu porāṇā –",
  "anya-e0101n7:82": "“Pāṭalī simbalī jambū, devānaṁ pāricchattako;",
  "anya-e0101n7:83": "Kadambo kapparukkho ca, sirīsena bhavati sattamanti.",
  "anya-e0101n7:84": "“Dveasīti sahassāni, ajjhogāḷho mahaṇṇave;",
  "anya-e0101n7:85": "Accuggato tāvadeva, cakkavāḷasiluccayo;",
  "anya-e0101n7:86": "Parikkhipitvā taṁ sabbaṁ, lokadhātumayaṁ ṭhito”ti.",
  "anya-e0101n7:87_0": "Tattha candamaṇḍalaṁ ekūnapaññāsayojanaṁ. Sūriyamaṇḍalaṁ paññāsayojanaṁ. Tāvatiṁsabhavanaṁ",
  "anya-e0101n7:87_1": "dasasahassayojanaṁ. Tathā asurabhavanaṁ avīcimahānirayo jambudīpo ca. Aparagoyānaṁ",
  "anya-e0101n7:87_2": "sattasahassayojanaṁ. Tathā pubbavidehaṁ. Uttarakuru aṭṭhasahassayojanaṁ. Ekameko",
  "anya-e0101n7:87_3": "cettha mahādīpo pañcasatapañcasataparittadīpaparivāro. Taṁ sabbampi ekaṁ cakkavāḷaṁ",
  "anya-e0101n7:87_4": "ekā lokadhātu. Tadantaresu lokantarikanirayā.",
  "anya-e0101n7:88": "Evaṁ anantāni cakkavāḷāni anantā lokadhātuyo bhagavā anantena buddhañāṇena avedi aññāsi paṭivijjhi. Evamassa okāsalokopi sabbathā vidito. Evampi sabbathā viditalokattā lokavidū.",
  "anya-e0101n7:89_0": "138. Attanā pana guṇehi visiṭṭhatarassa kassaci abhāvato natthi etassa uttaroti anuttaro.",
  "anya-e0101n7:89_1": "Tathā hesa sīlaguṇenāpi sabbaṁ lokamabhibhavati, samādhipaññāvimuttivimuttiñāṇadassanaguṇenāpi.",
  "anya-e0101n7:89_2": "Sīlaguṇenāpi asamo asamasamo appaṭimo appaṭibhāgo appaṭipuggalo…pe… vimuttiñāṇadassanaguṇenāpi.",
  "anya-e0101n7:89_3": "Yathāha – “na kho panāhaṁ samanupassāmi sadevake loke samārake…pe… sadevamanussāya",
  "anya-e0101n7:89_4": "pajāya attanā sīlasampannatara”nti vitthāro. Evaṁ aggapasādasuttādīni “na me ācariyo",
  "anya-e0101n7:89_5": "atthī”tiādikā gāthāyo ca vitthāretabbā.",
  "anya-e0101n7:90_0": "139. Purisadamme sāretīti purisadammasārathi. Dameti vinetīti vuttaṁ hoti. Tattha",
  "anya-e0101n7:90_1": "purisadammāti adantā dametuṁ yuttā tiracchānapurisāpi manussapurisāpi amanussapurisāpi.",
  "anya-e0101n7:90_2": "Tathā hi bhagavatā tiracchānapurisāpi apalālo nāgarājā, cūḷodaro, mahodaro, aggisikho,",
  "anya-e0101n7:90_3": "dhūmasikho, aravāḷo nāgarājā, dhanapālako hatthīti evamādayo damitā nibbisā katā",
  "anya-e0101n7:90_4": "saraṇesu ca sīlesu ca patiṭṭhāpitā, manussapurisāpi saccakanigaṇṭhaputtaambaṭṭhamāṇavapokkharasāti",
  "anya-e0101n7:90_5": "soṇadantakūṭadantādayo, amanussapurisāpi āḷavakasūcilomakharalomayakkhasakkadevarājādayo",
  "anya-e0101n7:90_6": "damitā vinītā vicitrehi vinayanūpāyehi. “Ahaṁ kho, kesi, purisadamme saṇhenapi vinemi,",
  "anya-e0101n7:90_7": "pharusenapi vinemi, saṇhapharusenapi vinemī”ti idañcettha suttaṁ vitthāretabbaṁ.",
  "anya-e0101n7:91": "Apica bhagavā visuddhasīlādīnaṁ paṭhamajjhānādīni sotāpannādīnañca uttari maggapaṭipadaṁ ācikkhanto dantepi dametiyeva.",
  "anya-e0101n7:92_0": "Atha vā anuttaro purisadammasārathīti ekamevidaṁ atthapadaṁ. Bhagavā hi tathā purisadamme",
  "anya-e0101n7:92_1": "sāreti, yathā ekapallaṅkeneva nisinnā aṭṭha disā asajjamānā dhāvanti. Tasmā anuttaro",
  "anya-e0101n7:92_2": "purisadammasārathīti vuccati. “Hatthidamakena, bhikkhave, hatthidammo sārito ekaṁyeva",
  "anya-e0101n7:92_3": "disaṁ dhāvatī”ti idañcettha suttaṁ vitthāretabbaṁ.",
  "anya-e0101n7:93_0": "140. Diṭṭhadhammikasamparāyikaparamatthehi yathārahaṁ anusāsatīti satthā. Apica satthā",
  "anya-e0101n7:93_1": "viyāti satthā, bhagavā satthavāho. Yathā satthavāho satthe kantāraṁ tāreti corakantāraṁ",
  "anya-e0101n7:93_2": "tāreti vāḷakantāraṁ tāreti dubbhikkhakantāraṁ tāreti nirudakakantāraṁ tāreti uttāreti",
  "anya-e0101n7:93_3": "nittāreti patāreti khemantabhūmiṁ sampāpeti, evameva bhagavā satthā satthavāho satte",
  "anya-e0101n7:93_4": "kantāraṁ tāreti, jātikantāraṁ tāretītiādinā niddesanayenapettha attho veditabbo.",
  "anya-e0101n7:93_5": "Devamanussānanti devānañca manussānañca. Ukkaṭṭhaparicchedavasena, bhabbapuggalaparicchedavasena",
  "anya-e0101n7:93_6": "cetaṁ vuttaṁ. Bhagavā pana tiracchānagatānampi anusāsanippadānena satthāyeva. Tepi",
  "anya-e0101n7:93_7": "hi bhagavato dhammassavanena upanissayasampattiṁ patvā tāya eva upanissayasampattiyā",
  "anya-e0101n7:93_8": "dutiye vā tatiye vā attabhāve maggaphalabhāgino honti. Maṇḍūkadevaputtādayo cettha nidassanaṁ.",
  "anya-e0101n7:94_0": "Bhagavati kira gaggarāya pokkharaṇiyā tīre campānagaravāsīnaṁ dhammaṁ desiyamāne",
  "anya-e0101n7:94_1": "eko maṇḍūko bhagavato sare nimittaṁ aggahesi, taṁ eko vacchapālako daṇḍaṁ olubbha",
  "anya-e0101n7:94_2": "tiṭṭhanto sīse sannirumbhitvā aṭṭhāsi. So tāvadeva kālaṅkatvā tāvatiṁsabhavane dvādasayojanike",
  "anya-e0101n7:94_3": "kanakavimāne nibbatti. Suttappabuddho viya ca tattha accharāsaṅghaparivutaṁ attānaṁ",
  "anya-e0101n7:94_4": "disvā “are ahampi nāma idha nibbatto, kiṁ nu kho kammamakāsi”nti āvajjento na aññaṁ",
  "anya-e0101n7:94_5": "kiñci addasa aññatra bhagavato sare nimittaggāhā. So tāvadeva saha vimānena āgantvā",
  "anya-e0101n7:94_6": "bhagavato pāde sirasā vandi. Bhagavā jānantova pucchi –",
  "anya-e0101n7:95": "“Ko me vandati pādāni, iddhiyā yasasā jalaṁ;",
  "anya-e0101n7:96": "Abhikkantena vaṇṇena, sabbā obhāsayaṁ disā”ti.",
  "anya-e0101n7:97": "Maṇḍūkohaṁ pure āsiṁ, udake vārigocaro;",
  "anya-e0101n7:98": "Tava dhammaṁ suṇantassa, avadhi vacchapālakoti.",
  "anya-e0101n7:99": "Bhagavā tassa dhammaṁ desesi. Caturāsītiyā pāṇasahassānaṁ dhammābhisamayo ahosi. Devaputtopi sotāpattiphale patiṭṭhāya sitaṁ katvā pakkamīti.",
  "anya-e0101n7:100_0": "141. Yaṁ pana kiñci atthi ñeyyaṁ nāma, sabbasseva buddhattā vimokkhantikaññāṇavasena",
  "anya-e0101n7:100_1": "buddho. Yasmā vā cattāri saccāni attanāpi bujjhi, aññepi satte bodhesi, tasmā evamādīhipi",
  "anya-e0101n7:100_2": "kāraṇehi buddho. Imassa ca panatthassa viññāpanatthaṁ “bujjhitā saccānīti buddho.",
  "anya-e0101n7:100_3": "Bodhetā pajāyāti buddho”ti evaṁ pavatto sabbopi niddesanayo paṭisambhidānayo vā vitthāretabbo.",
  "anya-e0101n7:101": "142.Bhagavāti idaṁ panassa guṇavisiṭṭhasabbasattuttamagarugāravādhivacanaṁ. Tenāhu porāṇā –",
  "anya-e0101n7:102": "“Bhagavāti vacanaṁ seṭṭhaṁ, bhagavāti vacanamuttamaṁ;",
  "anya-e0101n7:103": "Garugāravayutto so, bhagavā tena vuccatī”ti.",
  "anya-e0101n7:104_0": "Catubbidhaṁ vā nāmaṁ āvatthikaṁ liṅgikaṁ nemittikaṁ adhiccasamuppannanti. Adhiccasamuppannaṁ",
  "anya-e0101n7:104_1": "nāma lokiyavohārena yadicchakanti vuttaṁ hoti. Tattha vaccho dammo balībaddoti evamādi",
  "anya-e0101n7:104_2": "āvatthikaṁ. Daṇḍī chattī sikhī karīti evamādi liṅgikaṁ. Tevijjo chaḷabhiññoti evamādi",
  "anya-e0101n7:104_3": "nemittikaṁ. Sirivaḍḍhako dhanavaḍḍhakoti evamādi vacanatthaṁ anapekkhitvā pavattaṁ",
  "anya-e0101n7:104_4": "adhiccasamuppannaṁ. Idaṁ pana bhagavāti nāmaṁ nemittikaṁ, na mahāmāyāya, na suddhodanamahārājena,",
  "anya-e0101n7:104_5": "na asītiyā ñātisahassehi kataṁ, na sakkasantusitādīhi devatāvisesehi. Vuttampi cetaṁ",
  "anya-e0101n7:104_6": "dhammasenāpatinā “bhagavāti netaṁ nāmaṁ mātarā kataṁ…pe… vimokkhantikametaṁ buddhānaṁ",
  "anya-e0101n7:104_7": "bhagavantānaṁ bodhiyā mūle saha sabbaññutaññāṇassa paṭilābhā sacchikā paññatti yadidaṁ bhagavā”ti.",
  "anya-e0101n7:105": "143. Yaṁguṇanemittikañcetaṁ nāmaṁ, tesaṁ guṇānaṁ pakāsanatthaṁ imaṁ gāthaṁ vadanti –",
  "anya-e0101n7:106": "“Bhagī bhajī bhāgi vibhattavā iti,",
  "anya-e0101n7:107": "Akāsi bhagganti garūti bhāgyavā;",
  "anya-e0101n7:108": "Bahūhi ñāyehi subhāvitattano,",
  "anya-e0101n7:109": "Bhavantago so bhagavāti vuccatī”ti. –",
  "anya-e0101n7:110": "Niddese vuttanayeneva cettha tesaṁ tesaṁ padānaṁ attho daṭṭhabbo.",
  "anya-e0101n7:111": "144. Ayaṁ pana aparo nayo.",
  "anya-e0101n7:112": "Bhāgyavā bhaggavā yutto, bhagehi ca vibhattavā;",
  "anya-e0101n7:113": "Bhattavā vantagamano, bhavesu bhagavā tatoti.",
  "anya-e0101n7:114_0": "Tattha vaṇṇāgamo vaṇṇavipariyayotiādikaṁ niruttilakkhaṇaṁ gahetvā saddanayena vā",
  "anya-e0101n7:114_1": "pisodarādipakkhepalakkhaṇaṁ gahetvā yasmā lokiyalokuttarasukhābhinibbattakaṁ dānasīlādipārappattaṁ",
  "anya-e0101n7:114_2": "bhāgyamassa atthi, tasmā bhāgyavāti vattabbe bhagavāti vuccatīti ñātabbaṁ.",
  "anya-e0101n7:115_0": "Yasmā pana ahirikānottappakodhūpanāhamakkhapaḷāsaissāmacchariyamāyāsāṭheyyathambhasārambhamānātimānamadapamādataṇhāavijjā-",
  "anya-e0101n7:115_1": "tividhākusalamūladuccaritasaṁkilesamalavisamasaññāvitakkapapañcacatubbidhavipariyesa-",
  "anya-e0101n7:115_2": "āsavaganthaoghayogaagatitaṇhuppādupādānapañcacetokhīlavinibandhanīvaraṇābhinandanā-",
  "anya-e0101n7:115_3": "chavivādamūlataṇhākāyasattānusayaaṭṭhamicchattanavataṇhāmūlakadasākusalakammapathadvāsaṭṭhidiṭṭhigata-",
  "anya-e0101n7:115_4": "aṭṭhasatataṇhāvicaritappabhedasabbadarathapariḷāhakilesasatasahassāni, saṅkhepato",
  "anya-e0101n7:115_5": "vā pañca kilesakhandhaabhisaṅkhāradevaputtamaccumāre abhañji. Tasmā bhaggattā etesaṁ",
  "anya-e0101n7:115_6": "parissayānaṁ bhaggavāti vattabbe bhagavāti vuccati. Āha cettha –",
  "anya-e0101n7:116": "“Bhaggarāgo bhaggadoso, bhaggamoho anāsavo;",
  "anya-e0101n7:117": "Bhaggāssa pāpakā dhammā, bhagavā tena vuccatī”ti.",
  "anya-e0101n7:118_0": "Bhāgyavatāya cassa satapuññalakkhaṇadharassa rūpakāyasampatti dīpitā hoti. Bhaggadosatāya",
  "anya-e0101n7:118_1": "dhammakāyasampatti. Tathā lokiyasarikkhakānaṁ bahumatabhāvo, gahaṭṭhapabbajitehi",
  "anya-e0101n7:118_2": "abhigamanīyatā, abhigatānañca nesaṁ kāyacittadukkhāpanayane paṭibalabhāvo, āmisadānadhammadānehi",
  "anya-e0101n7:118_3": "upakāritā, lokiyalokuttarasukhehi ca saṁyojanasamatthatā dīpitā hoti.",
  "anya-e0101n7:119_0": "Yasmā ca loke issariyadhammayasasirikāmapayattesu chasu dhammesu bhagasaddo pavattati,",
  "anya-e0101n7:119_1": "paramañcassa sakacitte issariyaṁ, aṇimālaṅghimādikaṁ vā lokiyasammataṁ sabbākāraparipūraṁ",
  "anya-e0101n7:119_2": "atthi. Tathā lokuttaro dhammo. Lokattayabyāpako yathābhuccaguṇādhigato ativiya parisuddho",
  "anya-e0101n7:119_3": "yaso. Rūpakāyadassanabyāvaṭajananayanappasādajananasamatthā sabbākāraparipūrā sabbaṅgapaccaṅgasirī.",
  "anya-e0101n7:119_4": "Yaṁ yaṁ etena icchitaṁ patthitaṁ attahitaṁ parahitaṁ vā, tassa tassa tatheva abhinipphannattā",
  "anya-e0101n7:119_5": "icchitatthanibbattisaññito kāmo. Sabbalokagarubhāvappattihetubhūto sammāvāyāmasaṅkhāto",
  "anya-e0101n7:119_6": "payatto ca atthi. Tasmā imehi bhagehi yuttattāpi bhagā assa santīti iminā atthena bhagavāti vuccati.",
  "anya-e0101n7:120_0": "Yasmā pana kusalādīhi bhedehi sabbadhamme, khandhāyatanadhātusaccaindriyapaṭiccasamuppādādīhi",
  "anya-e0101n7:120_1": "vā kusalādidhamme, pīḷanasaṅkhatasantāpavipariṇāmaṭṭhena vā dukkhaṁ ariyasaccaṁ,",
  "anya-e0101n7:120_2": "āyūhananidānasaṁyogapalibodhaṭṭhena samudayaṁ, nissaraṇavivekāsaṅkhataamataṭṭhena",
  "anya-e0101n7:120_3": "nirodhaṁ, niyyānikahetudassanādhipateyyaṭṭhena maggaṁ vibhattavā, vibhajitvā vivaritvā",
  "anya-e0101n7:120_4": "desitavāti vuttaṁ hoti. Tasmā vibhattavāti vattabbe bhagavāti vuccati.",
  "anya-e0101n7:121_0": "Yasmā ca esa dibbabrahmaariyavihāre kāyacittaupadhiviveke suññatappaṇihitānimittavimokkhe",
  "anya-e0101n7:121_1": "aññe ca lokiyalokuttare uttarimanussadhamme bhaji sevi bahulaṁ akāsi, tasmā bhattavāti",
  "anya-e0101n7:121_2": "vattabbe bhagavāti vuccati.",
  "anya-e0101n7:122_0": "Yasmā pana tīsu bhavesu taṇhāsaṅkhātaṁ gamanaṁ anena vantaṁ, tasmā bhavesu vantagamanoti",
  "anya-e0101n7:122_1": "vattabbe bhavasaddato bhakāraṁ gamanasaddato gakāraṁ vantasaddato vakārañca dīghaṁ",
  "anya-e0101n7:122_2": "katvā ādāya bhagavāti vuccati yathā loke mehanassa khassa mālāti vattabbe mekhalāti.",
  "anya-e0101n7:123_0": "145. Tassevaṁ iminā ca iminā ca kāraṇena so bhagavā arahaṁ…pe… iminā ca iminā ca",
  "anya-e0101n7:123_1": "kāraṇena bhagavāti buddhaguṇe anussarato neva tasmiṁ samaye rāgapariyuṭṭhitaṁ cittaṁ",
  "anya-e0101n7:123_2": "hoti, na dosapariyuṭṭhitaṁ, na mohapariyuṭṭhitaṁ cittaṁ hoti. Ujugatamevassa tasmiṁ",
  "anya-e0101n7:123_3": "samaye cittaṁ hoti tathāgatamārabbha. Iccassa evaṁ rāgādipariyuṭṭhānābhāvena vikkhambhitanīvaraṇassa",
  "anya-e0101n7:123_4": "kammaṭṭhānābhimukhatāya ujugatacittassa buddhaguṇapoṇā vitakkavicārā pavattanti.",
  "anya-e0101n7:123_5": "Buddhaguṇe anuvitakkayato anuvicārayato pīti uppajjati. Pītimanassa pītipadaṭṭhānāya",
  "anya-e0101n7:123_6": "passaddhiyā kāyacittadarathā paṭippassambhanti. Passaddhadarathassa kāyikampi cetasikampi",
  "anya-e0101n7:123_7": "sukhaṁ uppajjati. Sukhino buddhaguṇārammaṇaṁ hutvā cittaṁ samādhiyatīti anukkamena",
  "anya-e0101n7:123_8": "ekakkhaṇe jhānaṅgāni uppajjanti. Buddhaguṇānaṁ pana gambhīratāya nānappakāraguṇānussaraṇādhimuttatāya",
  "anya-e0101n7:123_9": "vā appanaṁ appatvā upacārappattameva jhānaṁ hoti. Tadetaṁ buddhaguṇānussaraṇavasena",
  "anya-e0101n7:123_10": "uppannattā buddhānussaticceva saṅkhaṁ gacchati.",
  "anya-e0101n7:124_0": "Imañca pana buddhānussatiṁ anuyutto bhikkhu satthari sagāravo hoti sappatisso, saddhāvepullaṁ",
  "anya-e0101n7:124_1": "sativepullaṁ paññāvepullaṁ puññavepullañca adhigacchati, pītipāmojjabahulo hoti,",
  "anya-e0101n7:124_2": "bhayabheravasaho dukkhādhivāsanasamattho, satthārā saṁvāsasaññaṁ paṭilabhati. Buddhaguṇānussatiyā",
  "anya-e0101n7:124_3": "ajjhāvutthañcassa sarīrampi cetiyagharamiva pūjārahaṁ hoti. Buddhabhūmiyaṁ cittaṁ",
  "anya-e0101n7:124_4": "namati. Vītikkamitabbavatthusamāyoge cassa sammukhā satthāraṁ passato viya hirottappaṁ",
  "anya-e0101n7:124_5": "paccupaṭṭhāti. Uttari appaṭivijjhanto pana sugatiparāyano hoti.",
  "anya-e0101n7:125": "Tasmā have appamādaṁ, kayirātha sumedhaso;",
  "anya-e0101n7:126": "Evaṁ mahānubhāvāya, buddhānussatiyā sadāti.",
  "anya-e0101n7:127": "Idaṁ tāva buddhānussatiyaṁ vitthārakathāmukhaṁ.",
  "anya-e0101n7:128": "2. Dhammānussatikathā",
  "anya-e0101n7:129_0": "146. Dhammānussatiṁ bhāvetukāmenāpi rahogatena paṭisallīnena “svākkhāto bhagavatā",
  "anya-e0101n7:129_1": "dhammo sandiṭṭhiko akāliko ehipassiko opaneyyiko paccattaṁ veditabbo viññūhī”ti evaṁ",
  "anya-e0101n7:129_2": "pariyattidhammassa ceva navavidhassa ca lokuttaradhammassa guṇā anussaritabbā.",
  "anya-e0101n7:130_0": "147.Svākkhātoti imasmiṁ hi pade pariyattidhammopi saṅgahaṁ gacchati, itaresu lokuttaradhammova.",
  "anya-e0101n7:130_1": "Tattha pariyattidhammo tāva svākkhāto ādimajjhapariyosānakalyāṇattā sātthasabyañjanakevalaparipuṇṇaparisuddhabrahmacariyappakāsanattā",
  "anya-e0101n7:130_2": "ca. Yañhi bhagavā ekagāthampi deseti, sā samantabhaddakattā dhammassa paṭhamapādena",
  "anya-e0101n7:130_3": "ādikalyāṇā, dutiyatatiyapādehi majjhekalyāṇā, pacchimapādena pariyosānakalyāṇā. Ekānusandhikaṁ",
  "anya-e0101n7:130_4": "suttaṁ nidānena ādikalyāṇaṁ, nigamanena pariyosānakalyāṇaṁ, sesena majjhekalyāṇaṁ.",
  "anya-e0101n7:130_5": "Nānānusandhikaṁ suttaṁ paṭhamānusandhinā ādikalyāṇaṁ, pacchimena pariyosānakalyāṇaṁ,",
  "anya-e0101n7:130_6": "sesehi majjhekalyāṇaṁ. Apica sanidānasauppattikattā ādikalyāṇaṁ, veneyyānaṁ anurūpato",
  "anya-e0101n7:130_7": "atthassa aviparītatāya ca hetudāharaṇayuttato ca majjhekalyāṇaṁ, sotūnaṁ saddhāpaṭilābhajananena",
  "anya-e0101n7:130_8": "nigamanena ca pariyosānakalyāṇaṁ.",
  "anya-e0101n7:131_0": "Sakalopi sāsanadhammo attano atthabhūtena sīlena ādikalyāṇo, samathavipassanāmaggaphalehi",
  "anya-e0101n7:131_1": "majjhekalyāṇo, nibbānena pariyosānakalyāṇo. Sīlasamādhīhi vā ādikalyāṇo, vipassanāmaggehi",
  "anya-e0101n7:131_2": "majjhekalyāṇo, phalanibbānehi pariyosānakalyāṇo. Buddhasubodhitāya vā ādikalyāṇo,",
  "anya-e0101n7:131_3": "dhammasudhammatāya majjhekalyāṇo, saṅghasuppaṭippattiyā pariyosānakalyāṇo. Taṁ sutvā",
  "anya-e0101n7:131_4": "tathatthāya paṭipannena adhigantabbāya abhisambodhiyā vā ādikalyāṇo, paccekabodhiyā",
  "anya-e0101n7:131_5": "majjhekalyāṇo, sāvakabodhiyā pariyosānakalyāṇo.",
  "anya-e0101n7:132_0": "Suyyamāno cesa nīvaraṇavikkhambhanato savanenapi kalyāṇameva āvahatīti ādikalyāṇo,",
  "anya-e0101n7:132_1": "paṭipajjiyamāno samathavipassanāsukhāvahanato paṭipattiyāpi kalyāṇaṁ āvahatīti majjhekalyāṇo,",
  "anya-e0101n7:132_2": "tathāpaṭipanno ca paṭipattiphale niṭṭhite tādibhāvāvahanato paṭipattiphalenapi kalyāṇaṁ",
  "anya-e0101n7:132_3": "āvahatīti pariyosānakalyāṇoti evaṁ ādimajjhapariyosānakalyāṇattā svākkhāto.",
  "anya-e0101n7:133_0": "Yaṁ panesa bhagavā dhammaṁ desento sāsanabrahmacariyaṁ maggabrahmacariyañca pakāseti",
  "anya-e0101n7:133_1": "nānānayehi dīpeti, taṁ yathānurūpaṁ atthasampattiyā sātthaṁ, byañjanasampattiyā sabyañjanaṁ.",
  "anya-e0101n7:133_2": "Saṅkāsanapakāsanavivaraṇavibhajanauttānīkaraṇapaññattiatthapadasamāyogato sātthaṁ,",
  "anya-e0101n7:133_3": "akkharapadabyañjanākāraniruttiniddesasampattiyā sabyañjanaṁ. Atthagambhīratāpaṭivedhagambhīratāhi",
  "anya-e0101n7:133_4": "sātthaṁ, dhammagambhīratādesanāgambhīratāhi sabyañjanaṁ. Atthapaṭibhānapaṭisambhidāvisayato",
  "anya-e0101n7:133_5": "sātthaṁ, dhammaniruttipaṭisambhidāvisayato sabyañjanaṁ. Paṇḍitavedanīyato parikkhakajanappasādakanti",
  "anya-e0101n7:133_6": "sātthaṁ, saddheyyato lokiyajanappasādakanti sabyañjanaṁ. Gambhīrādhippāyato sātthaṁ,",
  "anya-e0101n7:133_7": "uttānapadato sabyañjanaṁ. Upanetabbassa abhāvato sakalaparipuṇṇabhāvena kevalaparipuṇṇaṁ.",
  "anya-e0101n7:133_8": "Apanetabbassa abhāvato niddosabhāvena parisuddhaṁ.",
  "anya-e0101n7:134_0": "Apica paṭipattiyā adhigamabyattito sātthaṁ, pariyattiyā āgamabyattito sabyañjanaṁ,",
  "anya-e0101n7:134_1": "sīlādipañcadhammakkhandhayuttato kevalaparipuṇṇaṁ, nirupakkilesato nittaraṇatthāya",
  "anya-e0101n7:134_2": "pavattito lokāmisanirapekkhato ca parisuddhanti evaṁ sātthasabyañjanakevalaparipuṇṇaparisuddhabrahmacariyappakāsanato svākkhāto.",
  "anya-e0101n7:135_0": "Atthavipallāsābhāvato vā suṭṭhu akkhātoti svākkhāto. Yathā hi aññatitthiyānaṁ dhammassa",
  "anya-e0101n7:135_1": "attho vipallāsamāpajjati, antarāyikāti vuttadhammānaṁ antarāyikattābhāvato, niyyānikāti",
  "anya-e0101n7:135_2": "vuttadhammānaṁ niyyānikattābhāvato. Tena te durakkhātadhammāyeva honti, na tathā",
  "anya-e0101n7:135_3": "bhagavato dhammassa attho vipallāsamāpajjati. Ime dhammā antarāyikā, ime dhammā niyyānikāti",
  "anya-e0101n7:135_4": "evaṁ vuttadhammānaṁ tathābhāvānatikkamanatoti. Evaṁ tāva pariyattidhammo svākkhāto.",
  "anya-e0101n7:136_0": "Lokuttaradhammo pana nibbānānurūpāya paṭipattiyā paṭipadānurūpassa ca nibbānassa",
  "anya-e0101n7:136_1": "akkhātattā svākkhāto. Yathāha – “supaññattā kho pana tena bhagavatā sāvakānaṁ nibbānagāminī",
  "anya-e0101n7:136_2": "paṭipadā saṁsandati nibbānañca paṭipadā ca. Seyyathāpi nāma gaṅgodakaṁ yamunodakena",
  "anya-e0101n7:136_3": "saṁsandati sameti, evameva supaññattā tena bhagavatā sāvakānaṁ nibbānagāminī paṭipadā",
  "anya-e0101n7:136_4": "saṁsandati nibbānañca paṭipadā cā”ti. Ariyamaggo cettha antadvayaṁ anupagamma majjhimā",
  "anya-e0101n7:136_5": "paṭipadābhūtova “majjhimā paṭipadā”ti akkhātattā svākkhāto. Sāmaññaphalāni paṭipassaddhakilesāneva",
  "anya-e0101n7:136_6": "“paṭipassaddhakilesānī”ti akkhātattā svākkhātāni. Nibbānaṁ sassatāmatatāṇaleṇādisabhāvameva",
  "anya-e0101n7:136_7": "sassatādisabhāvavasena akkhātattā svākkhātanti evaṁ lokuttaradhammopi svākkhāto.",
  "anya-e0101n7:137_0": "148.Sandiṭṭhikoti ettha pana ariyamaggo tāva attano santāne rāgādīnaṁ abhāvaṁ karontena",
  "anya-e0101n7:137_1": "ariyapuggalena sāmaṁ daṭṭhabboti sandiṭṭhiko. Yathāha –“ratto kho, brāhmaṇa, rāgena",
  "anya-e0101n7:137_2": "abhibhūto pariyādiṇṇacitto attabyābādhāyapi ceteti, parabyābādhāyapi ceteti, ubhayabyābādhāyapi",
  "anya-e0101n7:137_3": "ceteti. Cetasikaṁ dukkhaṁ domanassaṁ paṭisaṁvedeti. Rāge pahīne neva attabyābādhāya",
  "anya-e0101n7:137_4": "ceteti, na parabyābādhāya ceteti, na ubhayabyābādhāya ceteti, na cetasikaṁ dukkhaṁ",
  "anya-e0101n7:137_5": "domanassaṁ paṭisaṁvedeti. Evampi kho, brāhmaṇa, sandiṭṭhiko dhammo hotī”ti. Apica",
  "anya-e0101n7:137_6": "navavidhopi lokuttaradhammo yena yena adhigato hoti, tena tena parasaddhāya gantabbataṁ",
  "anya-e0101n7:137_7": "hitvā paccavekkhaṇañāṇena sayaṁ daṭṭhabboti sandiṭṭhiko. Atha vā pasatthā diṭṭhi",
  "anya-e0101n7:137_8": "sandiṭṭhi, sandiṭṭhiyā jayatīti sandiṭṭhiko. Tathā hettha ariyamaggo sampayuttāya,",
  "anya-e0101n7:137_9": "ariyaphalaṁ kāraṇabhūtāya, nibbānaṁ visayibhūtāya sandiṭṭhiyā kilese jayati. Tasmā",
  "anya-e0101n7:137_10": "yathā rathena jayatīti rathiko, evaṁ navavidhopi lokuttaradhammo sandiṭṭhiyā jayatīti sandiṭṭhiko.",
  "anya-e0101n7:138_0": "Atha vā diṭṭhanti dassanaṁ vuccati. Diṭṭhameva sandiṭṭhaṁ, dassananti attho. Sandiṭṭhaṁ",
  "anya-e0101n7:138_1": "arahatīti sandiṭṭhiko. Lokuttaradhammo hi bhāvanābhisamayavasena sacchikiriyābhisamayavasena",
  "anya-e0101n7:138_2": "ca dissamānoyeva vaṭṭabhayaṁ nivatteti. Tasmā yathā vatthaṁ arahatīti vatthiko, evaṁ",
  "anya-e0101n7:138_3": "sandiṭṭhaṁ arahatīti sandiṭṭhiko.",
  "anya-e0101n7:139_0": "149. Attano phaladānaṁ sandhāya nāssa kāloti akālo. Akāloyeva akāliko. Na pañcāhasattāhādibhedaṁ",
  "anya-e0101n7:139_1": "kālaṁ khepetvā phalaṁ deti, attano pana pavattisamanantarameva phaladoti vuttaṁ hoti.",
  "anya-e0101n7:139_2": "Atha vā attano phaladāne pakaṭṭho kālo patto assāti kāliko. Ko so? Lokiyo kusaladhammo.",
  "anya-e0101n7:139_3": "Ayaṁ pana samanantaraphalattā na kālikoti akāliko. Idaṁ maggameva sandhāya vuttaṁ.",
  "anya-e0101n7:140_0": "150. “Ehi passa imaṁ dhamma”nti evaṁ pavattaṁ ehipassavidhiṁ arahatīti ehipassiko.",
  "anya-e0101n7:140_1": "Kasmā panesa taṁ vidhiṁ arahatīti? Vijjamānattā parisuddhattā ca. Rittamuṭṭhiyaṁ",
  "anya-e0101n7:140_2": "hi hiraññaṁ vā suvaṇṇaṁ vā atthīti vatvāpi “ehi passa ima”nti na sakkā vattuṁ. Kasmā?",
  "anya-e0101n7:140_3": "Avijjamānattā. Vijjamānampi ca gūthaṁ vā muttaṁ vā manuññabhāvappakāsanena cittasampahaṁsanatthaṁ",
  "anya-e0101n7:140_4": "“ehi passa ima”nti na sakkā vattuṁ. Apica kho pana tiṇehi vā paṇṇehi vā paṭicchādetabbameva",
  "anya-e0101n7:140_5": "hoti. Kasmā? Aparisuddhattā. Ayaṁ pana navavidhopi lokuttaradhammo sabhāvatova vijjamāno",
  "anya-e0101n7:140_6": "vigatavalāhake ākāse sampuṇṇacandamaṇḍalaṁ viya paṇḍukambale nikkhittajātimaṇi viya",
  "anya-e0101n7:140_7": "ca parisuddho. Tasmā vijjamānattā parisuddhattā ca ehipassavidhiṁ arahatīti ehipassiko.",
  "anya-e0101n7:141_0": "151. Upanetabboti opaneyyiko. Ayaṁ panettha vinicchayo, upanayanaṁ upanayo, ādittaṁ",
  "anya-e0101n7:141_1": "celaṁ vā sīsaṁ vā ajjhupekkhitvāpi bhāvanāvasena attano citte upanayanaṁ arahatīti",
  "anya-e0101n7:141_2": "opanayiko. Opanayikova opaneyyiko. Idaṁ saṅkhate lokuttaradhamme yujjati. Asaṅkhate",
  "anya-e0101n7:141_3": "pana attano cittena upanayanaṁ arahatīti opaneyyiko. Sacchikiriyāvasena allīyanaṁ arahatīti attho.",
  "anya-e0101n7:142": "Atha vā nibbānaṁ upanetīti ariyamaggo upaneyyo. Sacchikātabbataṁ upanetabboti phalanibbānadhammo upaneyyo. Upaneyyo eva opaneyyiko.",
  "anya-e0101n7:143_0": "152.Paccattaṁ veditabbo viññūhīti sabbehipi ugghaṭitaññūādīhi viññūhi attani attani",
  "anya-e0101n7:143_1": "veditabbo “bhāvito me maggo, adhigataṁ phalaṁ, sacchikato nirodho”ti. Na hi upajjhāyena",
  "anya-e0101n7:143_2": "bhāvitena maggena saddhivihārikassa kilesā pahīyanti, na so tassa phalasamāpattiyā",
  "anya-e0101n7:143_3": "phāsuviharati, na tena sacchikataṁ nibbānaṁ sacchikaroti. Tasmā na esa parassa sīse",
  "anya-e0101n7:143_4": "ābharaṇaṁ viya daṭṭhabbo, attano pana citteyeva daṭṭhabbo, anubhavitabbo viññūhīti",
  "anya-e0101n7:143_5": "vuttaṁ hoti. Bālānaṁ pana avisayo cesa.",
  "anya-e0101n7:144": "Apica svākkhāto ayaṁ dhammo. Kasmā? Sandiṭṭhikattā. Sandiṭṭhiko, akālikattā. Akāliko, ehipassikattā. Yo ca ehipassiko, so nāma opaneyyiko hotīti.",
  "anya-e0101n7:145_0": "153. Tassevaṁ svākkhātatādibhede dhammaguṇe anussarato neva tasmiṁ samaye rāgapariyuṭṭhitaṁ",
  "anya-e0101n7:145_1": "cittaṁ hoti. Na dosa…pe… na mohapariyuṭṭhitaṁ cittaṁ hoti. Ujugatamevassa tasmiṁ",
  "anya-e0101n7:145_2": "samaye cittaṁ hoti dhammaṁ ārabbhāti purimanayeneva vikkhambhitanīvaraṇassa ekakkhaṇe",
  "anya-e0101n7:145_3": "jhānaṅgāni uppajjanti. Dhammaguṇānaṁ pana gambhīratāya nānappakāraguṇānussaraṇādhimuttatāya",
  "anya-e0101n7:145_4": "vā appanaṁ appatvā upacārappattameva jhānaṁ hoti. Tadetaṁ dhammaguṇānussaraṇavasena",
  "anya-e0101n7:145_5": "uppannattā dhammānussaticceva saṅkhaṁ gacchati.",
  "anya-e0101n7:146_0": "Imañca pana dhammānussatiṁ anuyutto bhikkhu evaṁ opaneyyikassa dhammassa desetāraṁ",
  "anya-e0101n7:146_1": "imināpaṅgena samannāgataṁ satthāraṁ neva atītaṁse samanupassāmi, na panetarahi aññatra",
  "anya-e0101n7:146_2": "tena bhagavatāti evaṁ dhammaguṇadassaneneva satthari sagāravo hoti sappatisso. Dhamme",
  "anya-e0101n7:146_3": "garucittīkāro saddhādivepullaṁ adhigacchati, pītipāmojjabahulo hoti, bhayabheravasaho,",
  "anya-e0101n7:146_4": "dukkhādhivāsanasamattho, dhammena saṁvāsasaññaṁ paṭilabhati, dhammaguṇānussatiyā",
  "anya-e0101n7:146_5": "ajjhāvutthañcassa sarīrampi cetiyagharamiva pūjārahaṁ hoti, anuttaradhammādhigamāya",
  "anya-e0101n7:146_6": "cittaṁ namati, vītikkamitabbavatthusamāyoge cassa dhammasudhammataṁ samanussarato",
  "anya-e0101n7:146_7": "hirottappaṁ paccupaṭṭhāti. Uttari appaṭivijjhanto pana sugatiparāyano hoti.",
  "anya-e0101n7:147": "Tasmā have appamādaṁ, kayirātha sumedhaso;",
  "anya-e0101n7:148": "Evaṁ mahānubhāvāya, dhammānussatiyā sadāti.",
  "anya-e0101n7:149": "Idaṁ dhammānussatiyaṁ vitthārakathāmukhaṁ.",
  "anya-e0101n7:150": "3. Saṅghānussatikathā",
  "anya-e0101n7:151_0": "154. Saṅghānussatiṁ bhāvetukāmenāpi rahogatena paṭisallīnena “suppaṭipanno bhagavato",
  "anya-e0101n7:151_1": "sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho,",
  "anya-e0101n7:151_2": "sāmīcippaṭipanno bhagavato sāvakasaṅgho, yadidaṁ cattāri purisayugāni aṭṭha purisapuggalā,",
  "anya-e0101n7:151_3": "esa bhagavato sāvakasaṅgho āhuneyyo, pāhuneyyo, dakkhiṇeyyo, añjalikaraṇīyo, anuttaraṁ",
  "anya-e0101n7:151_4": "puññakkhettaṁ lokassā”ti evaṁ ariyasaṅghaguṇā anussaritabbā.",
  "anya-e0101n7:152_0": "155. Tattha suppaṭipannoti suṭṭhu paṭipanno, sammāpaṭipadaṁ anivattipaṭipadaṁ anulomapaṭipadaṁ",
  "anya-e0101n7:152_1": "apaccanīkapaṭipadaṁ dhammānudhammapaṭipadaṁ paṭipannoti vuttaṁ hoti. Bhagavato ovādānusāsaniṁ",
  "anya-e0101n7:152_2": "sakkaccaṁ suṇantīti sāvakā. Sāvakānaṁ saṅgho sāvakasaṅgho, sīladiṭṭhisāmaññatāya",
  "anya-e0101n7:152_3": "saṅghātabhāvamāpanno sāvakasamūhoti attho. Yasmā pana sā sammāpaṭipadā uju avaṅkā",
  "anya-e0101n7:152_4": "akuṭilā ajimhā, ariyo ca ñāyotipi vuccati, anucchavikattā ca sāmīcītipi saṅkhaṁ gatā.",
  "anya-e0101n7:152_5": "Tasmā tampaṭipanno ariyasaṅgho ujuppaṭipanno ñāyappaṭipanno sāmīcippaṭipannotipi vutto.",
  "anya-e0101n7:153": "Ettha ca ye maggaṭṭhā, te sammāpaṭipattisamaṅgitāya suppaṭipannā. Ye phalaṭṭhā, te sammāpaṭipadāya adhigantabbassa adhigatattā atītaṁ paṭipadaṁ sandhāya suppaṭipannāti veditabbā.",
  "anya-e0101n7:154": "Apica svākkhāte dhammavinaye yathānusiṭṭhaṁ paṭipannattāpi apaṇṇakapaṭipadaṁ paṭipannattāpi suppaṭipanno.",
  "anya-e0101n7:155": "Majjhimāya paṭipadāya antadvayamanupagamma paṭipannattā kāyavacīmanovaṅkakuṭilajimhadosappahānāya paṭipannattā ca ujuppaṭipannattā ca ujuppaṭipanno.",
  "anya-e0101n7:156": "Ñāyo vuccati nibbānaṁ. Tadatthāya paṭipannattā ñāyappaṭipanno.",
  "anya-e0101n7:157": "Yathā paṭipannā sāmīcippaṭipannārahā honti, tathā paṭipannattā sāmīcippaṭipanno.",
  "anya-e0101n7:158_0": "156.Yadidanti yāni imāni. Cattāri purisayugānīti yugaḷavasena paṭhamamaggaṭṭho phalaṭṭhoti",
  "anya-e0101n7:158_1": "idamekaṁ yugaḷanti evaṁ cattāri purisayugaḷāni honti. Aṭṭha purisapuggalāti purisapuggalavasena",
  "anya-e0101n7:158_2": "eko paṭhamamaggaṭṭho eko phalaṭṭhoti iminā nayena aṭṭheva purisapuggalā honti. Ettha",
  "anya-e0101n7:158_3": "ca purisoti vā puggaloti vā ekatthāni etāni padāni. Veneyyavasena panetaṁ vuttaṁ.",
  "anya-e0101n7:158_4": "Esa bhagavato sāvakasaṅghoti yānimāni yugavasena cattāri purisayugāni, pāṭiekkato",
  "anya-e0101n7:158_5": "aṭṭha purisapuggalā, esa bhagavato sāvakasaṅgho, āhuneyyotiādīsu ānetvā hunitabbanti",
  "anya-e0101n7:158_6": "āhunaṁ, dūratopi ānetvā sīlavantesu dātabbanti attho. Catunnaṁ paccayānametamadhivacanaṁ.",
  "anya-e0101n7:158_7": "Taṁ āhunaṁ paṭiggahetuṁ yutto tassa mahapphalakaraṇatoti āhuneyyo. Atha vā dūratopi",
  "anya-e0101n7:158_8": "āgantvā sabbasāpateyyampi ettha hunitabbanti āhavanīyo. Sakkādīnampi vā āhavanaṁ",
  "anya-e0101n7:158_9": "arahatīti āhavanīyo. Yo cāyaṁ brāhmaṇānaṁ āhavanīyo nāma aggi, yattha hutaṁ mahapphalanti",
  "anya-e0101n7:158_10": "tesaṁ laddhi. Sace hutassa mahapphalatāya āhavanīyo, saṅghova āhavanīyo. Saṅghe hutañhi",
  "anya-e0101n7:158_11": "mahapphalaṁ hoti. Yathāha –",
  "anya-e0101n7:159": "“Yo ca vassasataṁ jantu, aggiṁ paricare vane;",
  "anya-e0101n7:160": "Ekañca bhāvitattānaṁ, muhuttamapi pūjaye;",
  "anya-e0101n7:161": "Sāyeva pūjanā seyyo, yañce vassasataṁ huta”nti. ;",
  "anya-e0101n7:162": "Tadetaṁ nikāyantare āhavanīyoti padaṁ idha āhuneyyoti iminā padena atthato ekaṁ. Byañjanato panettha kiñcimattameva nānaṁ. Iti āhuneyyo.",
  "anya-e0101n7:163_0": "Pāhuneyyoti ettha pana pāhunaṁ vuccati disāvidisato āgatānaṁ piyamanāpānaṁ ñātimittānamatthāya",
  "anya-e0101n7:163_1": "sakkārena paṭiyattaṁ āgantukadānaṁ. Tampi ṭhapetvā te tathārūpe pāhunake saṅghasseva",
  "anya-e0101n7:163_2": "dātuṁ yuttaṁ, saṅghova taṁ paṭiggahetuṁ yutto. Saṅghasadiso hi pāhunako natthi. Tathā",
  "anya-e0101n7:163_3": "hesa ekabuddhantare ca dissati, abbokiṇṇañca piyamanāpattakarehi dhammehi samannāgatoti.",
  "anya-e0101n7:163_4": "Evaṁ pāhunamassa dātuṁ yuttaṁ pāhunañca paṭiggahetuṁ yuttoti pāhuneyyo. Yesaṁ pana",
  "anya-e0101n7:163_5": "pāhavanīyoti pāḷi, tesaṁ yasmā saṅgho pubbakāramarahati, tasmā sabbapaṭhamaṁ ānetvā",
  "anya-e0101n7:163_6": "ettha hunitabbanti pāhavanīyo. Sabbappakārena vā āhavanamarahatīti pāhavanīyo. Svāyamidha",
  "anya-e0101n7:163_7": "teneva atthena pāhuneyyoti vuccati.",
  "anya-e0101n7:164": "Dakkhiṇāti pana paralokaṁ saddahitvā dātabbadānaṁ vuccati. Taṁ dakkhiṇaṁ arahati, dakkhiṇāya vā hito yasmā naṁ mahapphalakaraṇatāya visodhetīti dakkhiṇeyyo.",
  "anya-e0101n7:165": "Ubho hatthe sirasmiṁ patiṭṭhapetvā sabbalokena kayiramānaṁ añjalikammaṁ arahatīti añjalikaraṇīyo.",
  "anya-e0101n7:166_0": "Anuttaraṁ puññakkhettaṁ lokassāti sabbalokassa asadisaṁ puññavirūhanaṭṭhānaṁ. Yathā",
  "anya-e0101n7:166_1": "hi rañño vā amaccassa vā sālīnaṁ vā yavānaṁ vā virūhanaṭṭhānaṁ rañño sālikkhettaṁ",
  "anya-e0101n7:166_2": "rañño yavakkhettanti vuccati, evaṁ saṅgho sabbalokassa puññānaṁ virūhanaṭṭhānaṁ.",
  "anya-e0101n7:166_3": "Saṅghaṁ nissāya hi lokassa nānappakārahitasukhasaṁvattanikāni puññāni virūhanti.",
  "anya-e0101n7:166_4": "Tasmā saṅgho anuttaraṁ puññakkhettaṁ lokassāti.",
  "anya-e0101n7:167_0": "157. Evaṁ suppaṭipannatādibhede saṅghaguṇe anussarato neva tasmiṁ samaye rāgapariyuṭṭhitaṁ",
  "anya-e0101n7:167_1": "cittaṁ hoti. Na dosa…pe… na mohapariyuṭṭhitaṁ cittaṁ hoti. Ujugatamevassa tasmiṁ",
  "anya-e0101n7:167_2": "samaye cittaṁ hoti saṅghaṁ ārabbhāti purimanayeneva vikkhambhitanīvaraṇassa ekakkhaṇe",
  "anya-e0101n7:167_3": "jhānaṅgāni uppajjanti. Saṅghaguṇānaṁ pana gambhīratāya nānappakāraguṇānussaraṇādhimuttatāya",
  "anya-e0101n7:167_4": "vā appanaṁ appatvā upacārappattameva jhānaṁ hoti. Tadetaṁ saṅghaguṇānussaraṇavasena",
  "anya-e0101n7:167_5": "uppannattā saṅghānussaticceva saṅkhaṁ gacchati.",
  "anya-e0101n7:168_0": "Imañca pana saṅghānussatiṁ anuyutto bhikkhu saṅghe sagāravo hoti sappatisso. Saddhādivepullaṁ",
  "anya-e0101n7:168_1": "adhigacchati, pītipāmojjabahulo hoti, bhayabheravasaho, dukkhādhivāsanasamattho,",
  "anya-e0101n7:168_2": "saṅghena saṁvāsasaññaṁ paṭilabhati. Saṅghaguṇānussatiyā ajjhāvutthañcassa sarīraṁ",
  "anya-e0101n7:168_3": "sannipatitasaṅghamiva uposathāgāraṁ pūjārahaṁ hoti, saṅghaguṇādhigamāya cittaṁ namati,",
  "anya-e0101n7:168_4": "vītikkamitabbavatthusamāyoge cassa sammukhā saṅghaṁ passato viya hirottappaṁ paccupaṭṭhāti,",
  "anya-e0101n7:168_5": "uttari appaṭivijjhanto pana sugatiparāyano hoti.",
  "anya-e0101n7:169": "Tasmā have appamādaṁ, kayirātha sumedhaso;",
  "anya-e0101n7:170": "Evaṁ mahānubhāvāya, saṅghānussatiyā sadāti.",
  "anya-e0101n7:171": "Idaṁ saṅghānussatiyaṁ vitthārakathāmukhaṁ.",
  "anya-e0101n7:172": "4. Sīlānussatikathā",
  "anya-e0101n7:173_0": "158. Sīlānussatiṁ bhāvetukāmena pana rahogatena paṭisallīnena “aho vata me sīlāni",
  "anya-e0101n7:173_1": "akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni",
  "anya-e0101n7:173_2": "samādhisaṁvattanikānī”ti evaṁ akhaṇḍatādiguṇavasena attano sīlāni anussaritabbāni.",
  "anya-e0101n7:173_3": "Tāni ca gahaṭṭhena gahaṭṭhasīlāni, pabbajitena pabbajitasīlāni.",
  "anya-e0101n7:174_0": "Gahaṭṭhasīlāni vā hontu pabbajitasīlāni vā, yesaṁ ādimhi vā ante vā ekampi na bhinnaṁ,",
  "anya-e0101n7:174_1": "tāni pariyante chinnasāṭako viya na khaṇḍānīti akhaṇḍāni. Yesaṁ vemajjhe ekampi na",
  "anya-e0101n7:174_2": "bhinnaṁ, tāni majjhe vinividdhasāṭako viya na chiddānīti acchiddāni. Yesaṁ paṭipāṭiyā",
  "anya-e0101n7:174_3": "dve vā tīṇi vā na bhinnāni, tāni piṭṭhiyā vā kucchiyā vā uṭṭhitena dīghavaṭṭādisaṇṭhānena",
  "anya-e0101n7:174_4": "visabhāgavaṇṇena kāḷarattādīnaṁ aññatarasarīravaṇṇā gāvī viya na sabalānīti asabalāni.",
  "anya-e0101n7:174_5": "Yāni antarantarā na bhinnāni, tāni visabhāgabinduvicitrā gāvī viya na kammāsānīti",
  "anya-e0101n7:174_6": "akammāsāni. Avisesena vā sabbānipi sattavidhena methunasaṁyogena kodhupanāhādīhi",
  "anya-e0101n7:174_7": "ca pāpadhammehi anupahatattā akhaṇḍāni acchiddāni asabalāni akammāsāni. Tāniyeva",
  "anya-e0101n7:174_8": "taṇhādāsabyato mocetvā bhujissabhāvakaraṇena bhujissāni. Buddhādīhi viññūhi pasatthattā",
  "anya-e0101n7:174_9": "viññuppasatthāni. Taṇhādiṭṭhīhi aparāmaṭṭhatāya kenaci vā ayaṁ te sīlesu dosoti evaṁ",
  "anya-e0101n7:174_10": "parāmaṭṭhuṁ asakkuṇeyyatāya aparāmaṭṭhāni. Upacārasamādhiṁ appanāsamādhiṁ vā, atha",
  "anya-e0101n7:174_11": "vā pana maggasamādhiṁ phalasamādhiñcāpi saṁvattentīti samādhisaṁvattanikāni.",
  "anya-e0101n7:175_0": "159. Evaṁ akhaṇḍatādiguṇavasena attano sīlāni anussarato nevassa tasmiṁ samaye rāgapariyuṭṭhitaṁ",
  "anya-e0101n7:175_1": "cittaṁ hoti. Na dosa…pe… na mohapariyuṭṭhitaṁ cittaṁ hoti. Ujugatamevassa tasmiṁ",
  "anya-e0101n7:175_2": "samaye cittaṁ hoti, sīlaṁ ārabbhāti purimanayeneva vikkhambhitanīvaraṇassa ekakkhaṇe",
  "anya-e0101n7:175_3": "jhānaṅgāni uppajjanti. Sīlaguṇānaṁ pana gambhīratāya nānappakāraguṇānussaraṇādhimuttatāya",
  "anya-e0101n7:175_4": "vā appanaṁ appatvā upacārappattameva jhānaṁ hoti. Tadetaṁ sīlaguṇānussaraṇavasena",
  "anya-e0101n7:175_5": "uppannattā sīlānussaticceva saṅkhaṁ gacchati.",
  "anya-e0101n7:176_0": "Imañca pana sīlānussatiṁ anuyutto bhikkhu sikkhāya sagāravo hoti sabhāgavutti, paṭisanthāre",
  "anya-e0101n7:176_1": "appamatto, attānuvādādibhayavirahito, aṇumattesu vajjesu bhayadassāvī, saddhādivepullaṁ",
  "anya-e0101n7:176_2": "adhigacchati, pītipāmojjabahulo hoti. Uttari appaṭivijjhanto pana sugatiparāyano hoti.",
  "anya-e0101n7:177": "Tasmā have appamādaṁ, kayirātha sumedhaso;",
  "anya-e0101n7:178": "Evaṁ mahānubhāvāya, sīlānussatiyā sadāti.",
  "anya-e0101n7:179": "Idaṁ sīlānussatiyaṁ vitthārakathāmukhaṁ.",
  "anya-e0101n7:180": "5. Cāgānussatikathā",
  "anya-e0101n7:181_0": "160. Cāgānussatiṁ bhāvetukāmena pana pakatiyā cāgādhimuttena niccappavattadānasaṁvibhāgena",
  "anya-e0101n7:181_1": "bhavitabbaṁ. Atha vā pana bhāvanaṁ ārabhantena ito dāni pabhuti sati paṭiggāhake",
  "anya-e0101n7:181_2": "antamaso ekālopamattampi dānaṁ adatvā na bhuñjissāmīti samādānaṁ katvā taṁdivasaṁ",
  "anya-e0101n7:181_3": "guṇavisiṭṭhesu paṭiggāhakesu yathāsatti yathābalaṁ dānaṁ datvā tattha nimittaṁ gaṇhitvā",
  "anya-e0101n7:181_4": "rahogatena paṭisallīnena “lābhā vata me suladdhaṁ vata me, yohaṁ maccheramalapariyuṭṭhitāya",
  "anya-e0101n7:181_5": "pajāya vigatamalamaccherena cetasā viharāmi muttacāgo payatapāṇi vossaggarato yācayogo",
  "anya-e0101n7:181_6": "dānasaṁvibhāgarato”ti evaṁ vigatamalamaccheratādiguṇavasena attano cāgo anussaritabbo.",
  "anya-e0101n7:182_0": "Tattha lābhā vata meti mayhaṁ vata lābhā, ye ime “āyuṁ kho pana datvā āyussa bhāgī",
  "anya-e0101n7:182_1": "hoti dibbassa vā mānusassa vā” iti ca, “dadaṁ piyo hoti bhajanti naṁ bahū” iti ca,",
  "anya-e0101n7:182_2": "“dadamāno piyo hoti, sataṁ dhammaṁ anukkamaṁ” iti ca evamādīhi nayehi bhagavatā dāyakassa",
  "anya-e0101n7:182_3": "lābhā saṁvaṇṇitā, te mayhaṁ avassaṁ bhāginoti adhippāyo. Suladdhaṁ vata meti yaṁ",
  "anya-e0101n7:182_4": "mayā idaṁ sāsanaṁ manussattaṁ vā laddhaṁ, taṁ suladdhaṁ vata me. Kasmā ? Yohaṁ maccheramalapariyuṭṭhitāya",
  "anya-e0101n7:182_5": "pajāya…pe… dānasaṁvibhāgaratoti.",
  "anya-e0101n7:183_0": "Tattha maccheramalapariyuṭṭhitāyāti maccheramalena abhibhūtāya. Pajāyāti pajāyanavasena",
  "anya-e0101n7:183_1": "sattā vuccanti. Tasmā attano sampattīnaṁ parasādhāraṇabhāvamasahanalakkhaṇena cittassa",
  "anya-e0101n7:183_2": "pabhassarabhāvadūsakānaṁ kaṇhadhammānaṁ aññatarena maccheramalena abhibhūtesu sattesūti",
  "anya-e0101n7:183_3": "ayamettha attho. Vigatamalamaccherenāti aññesampi rāgadosādimalānañceva maccherassa",
  "anya-e0101n7:183_4": "ca vigatattā vigatamalamaccherena. Cetasā viharāmīti yathāvuttappakāracitto hutvā",
  "anya-e0101n7:183_5": "vasāmīti attho. Suttesu pana mahānāmasakkassa sotāpannassa sato nissayavihāraṁ pucchato",
  "anya-e0101n7:183_6": "nissayavihāravasena desitattā agāraṁ ajjhāvasāmīti vuttaṁ. Tattha abhibhavitvā vasāmīti attho.",
  "anya-e0101n7:184_0": "Muttacāgoti vissaṭṭhacāgo. Payatapāṇīti parisuddhahattho. Sakkaccaṁ sahatthā deyyadhammaṁ",
  "anya-e0101n7:184_1": "dātuṁ sadā dhotahatthoyevāti vuttaṁ hoti. Vossaggaratoti vossajjanaṁ vossaggo, pariccāgoti",
  "anya-e0101n7:184_2": "attho. Tasmiṁ vossagge satatābhiyogavasena ratoti vossaggarato. Yācayogoti yaṁ yaṁ",
  "anya-e0101n7:184_3": "pare yācanti, tassa tassa dānato yācanayogoti attho. Yājayogotipi pāṭho. Yajanasaṅkhātena",
  "anya-e0101n7:184_4": "yājena yuttoti attho. Dānasaṁvibhāgaratoti dāne ca saṁvibhāge ca rato. Ahañhi dānañca",
  "anya-e0101n7:184_5": "demi, attanā paribhuñjitabbatopi ca saṁvibhāgaṁ karomi, ettheva casmi ubhaye ratoti",
  "anya-e0101n7:184_6": "evaṁ anussaratīti attho.",
  "anya-e0101n7:185_0": "161. Tassevaṁ vigatamalamaccheratādiguṇavasena attano cāgaṁ anussarato neva tasmiṁ",
  "anya-e0101n7:185_1": "samaye rāgapariyuṭṭhitaṁ cittaṁ hoti. Na dosa…pe… na mohapariyuṭṭhitaṁ cittaṁ hoti.",
  "anya-e0101n7:185_2": "Ujugatamevassa tasmiṁ samaye cittaṁ hoti cāgaṁ ārabbhāti purimanayeneva vikkhambhitanīvaraṇassa",
  "anya-e0101n7:185_3": "ekakkhaṇe jhānaṅgāni uppajjanti. Cāgaguṇānaṁ pana gambhīratāya nānappakāracāgaguṇānussaraṇādhimuttatāya",
  "anya-e0101n7:185_4": "vā appanaṁ appatvā upacārappattameva jhānaṁ hoti. Tadetaṁ cāgaguṇānussaraṇavasena",
  "anya-e0101n7:185_5": "uppannattā cāgānussaticceva saṅkhaṁ gacchati.",
  "anya-e0101n7:186_0": "Imañca pana cāgānussatiṁ anuyutto bhikkhu bhiyyoso mattāya cāgādhimutto hoti, alobhajjhāsayo,",
  "anya-e0101n7:186_1": "mettāya anulomakārī, visārado, pītipāmojjabahulo, uttari appaṭivijjhanto pana sugatiparāyano hoti.",
  "anya-e0101n7:187": "Tasmā have appamādaṁ, kayirātha sumedhaso;",
  "anya-e0101n7:188": "Evaṁ mahānubhāvāya, cāgānussatiyā sadāti.",
  "anya-e0101n7:189": "Idaṁ cāgānussatiyaṁ vitthārakathāmukhaṁ.",
  "anya-e0101n7:190": "6. Devatānussatikathā",
  "anya-e0101n7:191_0": "162. Devatānussatiṁ bhāvetukāmena pana ariyamaggavasena samudāgatehi saddhādīhi guṇehi",
  "anya-e0101n7:191_1": "samannāgatena bhavitabbaṁ. Tato rahogatena paṭisallīnena “santi devā cātumahārājikā,",
  "anya-e0101n7:191_2": "santi devā tāvatiṁsā, yāmā, tusitā, nimmānaratino, paranimmitavasavattino, santi",
  "anya-e0101n7:191_3": "devā brahmakāyikā, santi devā tatuttari, yathārūpāya saddhāya samannāgatā tā devatā",
  "anya-e0101n7:191_4": "ito cutā tattha upapannā, mayhampi tathārūpā saddhā saṁvijjati. Yathārūpena sīlena.",
  "anya-e0101n7:191_5": "Yathārūpena sutena. Yathārūpena cāgena. Yathārūpāya paññāya samannāgatā tā devatā",
  "anya-e0101n7:191_6": "ito cutā tattha upapannā, mayhampi tathārūpā paññā saṁvijjatī”ti evaṁ devatā sakkhiṭṭhāne",
  "anya-e0101n7:191_7": "ṭhapetvā attano saddhādiguṇā anussaritabbā.",
  "anya-e0101n7:192_0": "Sutte pana yasmiṁ mahānāma samaye ariyasāvako attano ca tāsañca devatānaṁ saddhañca",
  "anya-e0101n7:192_1": "sīlañca sutañca cāgañca paññañca anussarati, nevassa tasmiṁ samaye rāgapariyuṭṭhitaṁ",
  "anya-e0101n7:192_2": "cittaṁ hotīti vuttaṁ. Kiñcāpi vuttaṁ, atha kho taṁ sakkhiṭṭhāne ṭhapetabbadevatānaṁ",
  "anya-e0101n7:192_3": "attano saddhādīhi samānaguṇadīpanatthaṁ vuttanti veditabbaṁ. Aṭṭhakathāyañhi devatā",
  "anya-e0101n7:192_4": "sakkhiṭṭhāne ṭhapetvā attano guṇe anussaratīti daḷhaṁ katvā vuttaṁ.",
  "anya-e0101n7:193_0": "163. Tasmā pubbabhāge devatānaṁ guṇe anussaritvā aparabhāge attano saṁvijjamāne saddhādiguṇe",
  "anya-e0101n7:193_1": "anussarato cassa neva tasmiṁ samaye rāgapariyuṭṭhitaṁ cittaṁ hoti. Na dosa…pe… na",
  "anya-e0101n7:193_2": "mohapariyuṭṭhitaṁ cittaṁ hoti, ujugatamevassa tasmiṁ samaye cittaṁ hoti devatā ārabbhāti",
  "anya-e0101n7:193_3": "purimanayeneva vikkhambhitanīvaraṇassa ekakkhaṇe jhānaṅgāni uppajjanti. Saddhādiguṇānaṁ",
  "anya-e0101n7:193_4": "pana gambhīratāya nānappakāraguṇānussaraṇādhimuttatāya vā appanaṁ appatvā upacārappattameva",
  "anya-e0101n7:193_5": "jhānaṁ hoti. Tadetaṁ devatānaṁ guṇasadisasaddhādiguṇānussaraṇavasena devatānussaticceva saṅkhaṁ gacchati.",
  "anya-e0101n7:194_0": "Imañca pana devatānussatiṁ anuyutto bhikkhu devatānaṁ piyo hoti manāpo, bhiyyoso",
  "anya-e0101n7:194_1": "mattāya saddhādivepullaṁ adhigacchati, pītipāmojjabahulo viharati. Uttari appaṭivijjhanto",
  "anya-e0101n7:194_2": "pana sugatiparāyano hoti.",
  "anya-e0101n7:195": "Tasmā have appamādaṁ, kayirātha sumedhaso;",
  "anya-e0101n7:196": "Evaṁ mahānubhāvāya, devatānussatiyā sadāti.",
  "anya-e0101n7:197": "Idaṁ devatānussatiyaṁ vitthārakathāmukhaṁ.",
  "anya-e0101n7:198": "Pakiṇṇakakathā",
  "anya-e0101n7:199_0": "164. Yaṁ pana etāsaṁ vitthāradesanāyaṁ “ujugatamevassa tasmiṁ samaye cittaṁ hoti",
  "anya-e0101n7:199_1": "tathāgataṁ ārabbhā”tiādīni vatvā “ujugatacitto kho pana, mahānāma, ariyasāvako labhati",
  "anya-e0101n7:199_2": "atthavedaṁ, labhati dhammavedaṁ, labhati dhammūpasaṁhitaṁ pāmojjaṁ, pamuditassa pīti",
  "anya-e0101n7:199_3": "jāyatī”ti vuttaṁ, tattha itipi so bhagavātiādīnaṁ atthaṁ nissāya uppannaṁ tuṭṭhiṁ",
  "anya-e0101n7:199_4": "sandhāya labhati atthavedanti vuttaṁ. Pāḷiṁ nissāya uppannaṁ tuṭṭhiṁ sandhāya labhati",
  "anya-e0101n7:199_5": "dhammavedaṁ. Ubhayavasena labhati dhammūpasaṁhitaṁ pāmojjanti vuttanti veditabbaṁ.",
  "anya-e0101n7:200_0": "Yañca devatānussatiyaṁ devatā ārabbhāti vuttaṁ, taṁ pubbabhāge devatā ārabbha pavattacittavasena",
  "anya-e0101n7:200_1": "devatāguṇasadise vā devatābhāvanipphādake guṇe ārabbha pavattacittavasena vuttanti veditabbaṁ.",
  "anya-e0101n7:201_0": "165. Imā pana cha anussatiyo ariyasāvakānaññeva ijjhanti. Tesaṁ hi buddhadhammasaṅghaguṇā",
  "anya-e0101n7:201_1": "pākaṭā honti. Te ca akhaṇḍatādiguṇehi sīlehi, vigatamalamaccherena cāgena, mahānubhāvānaṁ",
  "anya-e0101n7:201_2": "devatānaṁ guṇasadisehi saddhādiguṇehi samannāgatā. Mahānāmasutte ca sotāpannassa",
  "anya-e0101n7:201_3": "nissayavihāraṁ puṭṭhena bhagavatā sotāpannassa nissayavihāradassanatthameva etā vitthārato kathitā.",
  "anya-e0101n7:202_0": "Gedhasuttepi “idha, bhikkhave, ariyasāvako tathāgataṁ anussarati, itipi so bhagavā…pe…",
  "anya-e0101n7:202_1": "ujugatamevassa tasmiṁ samaye cittaṁ hoti nikkhantaṁ muttaṁ vuṭṭhitaṁ gedhamhā. Gedhoti",
  "anya-e0101n7:202_2": "kho, bhikkhave, pañcannetaṁ kāmaguṇānamadhivacanaṁ. Idampi kho, bhikkhave, ārammaṇaṁ",
  "anya-e0101n7:202_3": "karitvā evamidhekacce sattā visujjhantī”ti evaṁ ariyasāvakassa anussativasena cittaṁ",
  "anya-e0101n7:202_4": "visodhetvā uttari paramatthavisuddhiadhigamatthāya kathitā.",
  "anya-e0101n7:203_0": "Āyasmatā mahākaccānena desite sambādhokāsasuttepi “acchariyaṁ, āvuso, abbhutaṁ, āvuso,",
  "anya-e0101n7:203_1": "yāvañcidaṁ tena bhagavatā jānatā passatā arahatā sammāsambuddhena sambādhe okāsādhigamo",
  "anya-e0101n7:203_2": "anubuddho sattānaṁ visuddhiyā…pe… nibbānassa sacchikiriyāya yadidaṁ cha anussatiṭṭhānāni.",
  "anya-e0101n7:203_3": "Katamāni cha? Idhāvuso, ariyasāvako tathāgataṁ anussarati…pe… evamidhekacce sattā",
  "anya-e0101n7:203_4": "visuddhidhammā bhavantī”ti evaṁ ariyasāvakasseva paramatthavisuddhidhammatāya okāsādhigamavasena kathitā.",
  "anya-e0101n7:204_0": "Uposathasuttepi “kathañca, visākhe, ariyūposatho hoti? Upakkiliṭṭhassa, visākhe,",
  "anya-e0101n7:204_1": "cittassa upakkamena pariyodapanā hoti. Kathañca, visākhe, upakkiliṭṭhassa cittassa",
  "anya-e0101n7:204_2": "upakkamena pariyodapanā hoti? Idha, visākhe, ariyasāvako tathāgataṁ anussaratī”ti",
  "anya-e0101n7:204_3": "evaṁ ariyasāvakasseva uposathaṁ upavasato cittavisodhanakammaṭṭhānavasena uposathassa",
  "anya-e0101n7:204_4": "mahapphalabhāvadassanatthaṁ kathitā.",
  "anya-e0101n7:205_0": "Ekādasanipātepi “saddho kho, mahānāma, ārādhako hoti, no assaddho. Āraddhavīriyo,",
  "anya-e0101n7:205_1": "upaṭṭhitasati, samāhito, paññavā, mahānāma, ārādhako hoti, no duppañño. Imesu kho",
  "anya-e0101n7:205_2": "tvaṁ, mahānāma, pañcasu dhammesu patiṭṭhāya cha dhamme uttari bhāveyyāsi. Idha tvaṁ,",
  "anya-e0101n7:205_3": "mahānāma, tathāgataṁ anussareyyāsi itipi so bhagavā”ti evaṁ ariyasāvakasseva “tesaṁ",
  "anya-e0101n7:205_4": "no, bhante, nānāvihārena viharataṁ kenassa vihārena viharitabba”nti pucchato vihāradassanatthaṁ kathitā.",
  "anya-e0101n7:206_0": "166. Evaṁ santepi parisuddhasīlādiguṇasamannāgatena puthujjanenāpi manasi kātabbā.",
  "anya-e0101n7:206_1": "Anussavavasenāpi hi buddhādīnaṁ guṇe anussarato cittaṁ pasīdatiyeva. Yassānubhāvena",
  "anya-e0101n7:206_2": "nīvaraṇāni vikkhambhetvā uḷārapāmojjo vipassanaṁ ārabhitvā arahattaṁyeva sacchikareyya",
  "anya-e0101n7:206_3": "kaṭaandhakāravāsī phussadevatthero viya.",
  "anya-e0101n7:207_0": "So kirāyasmā mārena nimmitaṁ buddharūpaṁ disvā “ayaṁ tāva sarāgadosamoho evaṁ sobhati,",
  "anya-e0101n7:207_1": "kathaṁ nu kho bhagavā na sobhati, so hi sabbaso vītarāgadosamoho”ti buddhārammaṇaṁ",
  "anya-e0101n7:207_2": "pītiṁ paṭilabhitvā vipassanaṁ vaḍḍhetvā arahattaṁ pāpuṇīti.",
  "anya-e0101n7:208": "Iti sādhujanapāmojjatthāya kate visuddhimagge",
  "anya-e0101n7:209": "Samādhibhāvanādhikāre",
  "anya-e0101n7:210": "Chaanussatiniddeso nāma",
  "anya-e0101n7:211": "Sattamo paricchedo."
}