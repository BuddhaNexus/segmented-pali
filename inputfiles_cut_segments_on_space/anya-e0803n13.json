{
  "anya-e0803n13:0": "13. Savinicchayasaṅkhyānāmanāmikapadamālā",
  "anya-e0803n13:1": "Ito paraṁ pavakkhāmi, saṅkhyānāmikapantiyo;",
  "anya-e0803n13:2": "Bhūdhātujehi rūpehi, aññehi cupayojituṁ.",
  "anya-e0803n13:3_0": "Yā hi sā heṭṭhā amhehi eka dviti catuiccetesaṁ saṅkhyāsabbanāmānaṁ nāmikapadamālā",
  "anya-e0803n13:3_1": "kathitā, taṁ ṭhapetvā idha asabbanāmānaṁ pañca cha sattādīnaṁ saṅkhyānāmānaṁ nāmikapadamālā",
  "anya-e0803n13:3_2": "bhūdhātumayehi aññehi ca rūpehi yojanatthaṁ vuccate –",
  "anya-e0803n13:4_0": "Pañca, pañcahi, pañcabhi, pañcannaṁ, pañcasu. Sattannaṁ vibhattīnaṁ vasena ñeyyaṁ.",
  "anya-e0803n13:4_1": "‘‘Pañca bhūtā, pañca abhibhavitāro, pañca purisā, pañca bhūmiyo, pañca kaññāyo, pañca",
  "anya-e0803n13:4_2": "bhūtāni, pañca cittānī’’tiādinā sabbattha yojetabbaṁ. Cha, chahi, chabhi, channaṁ,",
  "anya-e0803n13:4_3": "chasu, chassu itipi. ‘‘Chassu loko samuppanno, chassu krubbati santhava’’nti hi pāḷi.",
  "anya-e0803n13:4_4": "Satta, sattahi, sattabhi, sattannaṁ, sattasu. Aṭṭha, aṭṭhahi, aṭṭhabhi, aṭṭhannaṁ,",
  "anya-e0803n13:4_5": "aṭṭhasu. Nava, navahi, navabhi, navannaṁ, navasu. Dasa, dasahi, dasabhi, dasannaṁ,",
  "anya-e0803n13:4_6": "dasasu. Evaṁ ekādasa. Dvādasa, bārasa. Terasa, tedasa, teḷasa. Catuddasa, cuddasa.",
  "anya-e0803n13:4_7": "Pañcadasa, pannarasa. Soḷasa. Sattarasa. Aṭṭhārasa, aṭṭhārasahi, aṭṭhārasabhi, aṭṭhārasannaṁ,",
  "anya-e0803n13:4_8": "aṭṭhārasasu. Sabbametaṁ bahuvacanavasena gahetabbaṁ.",
  "anya-e0803n13:5_0": "Ekūnavīsati, ekūnavīsaṁ iccādipi. Ekūnavīsāya, ekūnavīsāyaṁ, ekūnavīsa bhikkhū tiṭṭhanti,",
  "anya-e0803n13:5_1": "ekūnavīsaṁ bhikkhū passati, evaṁ ‘‘kaññāyo cittānī’’ti ca ādinā yojetabbaṁ. Ekūnavīsāya",
  "anya-e0803n13:5_2": "bhikkhūhi dhammo desito, ekūnavīsāya kaññāhi kataṁ, ekūnavīsāya cittehi kataṁ, ekūnavīsāya",
  "anya-e0803n13:5_3": "bhikkhūnaṁ cīvaraṁ deti, ekūnavīsāya kaññānaṁ dhanaṁ deti, ekūnavīsāya cittānaṁ ruccati,",
  "anya-e0803n13:5_4": "ekūnavīsāya bhikkhūhi apeti . Evaṁ kaññāhi cittehi. Ekūnavīsāya bhikkhūnaṁ santakaṁ,",
  "anya-e0803n13:5_5": "evaṁ kaññānaṁ cittānaṁ. Ekūnavīsāyaṁ bhikkhūsu patiṭṭhitaṁ. Evaṁ ‘‘kaññāsu cittesū’’ti",
  "anya-e0803n13:5_6": "yojetabbaṁ. Ekūnavīsati, ekūnavīsatiṁ, ekūnavīsatiyā, ekūnavīsatiyaṁ.",
  "anya-e0803n13:6_0": "Vīsati, vīsatiṁ, vīsatiyā, vīsatiyaṁ. Vīsa, vīsaṁ, vīsāya, vīsāyaṁ. Tathā ekavīsa",
  "anya-e0803n13:6_1": "dvāvīsa bāvīsa tevīsa catuvīsa iccādīsupi. Tiṁsa, tiṁsaṁ, tiṁsāya, tiṁsāyaṁ. Cattālīsa,",
  "anya-e0803n13:6_2": "cattālīsaṁ, cattālīsāya, cattālīsāyaṁ. Cattārīsa iccādipi. Paññāsa, paññāsaṁ, paññāsāya,",
  "anya-e0803n13:6_3": "paññāsāyaṁ. Paṇṇāsa, paṇṇāsaṁ, paṇṇāsāya, paṇṇāsāyaṁ. Saṭṭhi, saṭṭhiṁ, saṭṭhiyā,",
  "anya-e0803n13:6_4": "saṭṭhiyaṁ. Sattati, sattatiṁ, sattatiyā, sattatiyaṁ. Sattari iccādipi. Asīti, asītiṁ,",
  "anya-e0803n13:6_5": "asītiyā, asītiyaṁ. Navuti. Navutiṁ, navutiyā, navutiyaṁ.",
  "anya-e0803n13:7_0": "Itthañca aññathāpi saṅkhyārūpāni gahetabbāni. Ekūnavīsehi, ekūnavīsānaṁ, ekūnavīsesu.",
  "anya-e0803n13:7_1": "‘‘Channavutīna’’nti ca ādināpi saṅkhyārūpānaṁ katthaci dassanato keci saddasatthavidū",
  "anya-e0803n13:7_2": "ūnavīsatisaddaṁ sabbadāpi ekavacanantamitthiliṅgameva payuñjanti. Keci ‘‘vīsatiādayo",
  "anya-e0803n13:7_3": "ānavuti ekavacanantā itthiliṅgā’’ti vadanti. Keci panāhu –",
  "anya-e0803n13:8": "‘‘Saddā saṅkhyeyyasaṅkhāsu, ekatte vīsatādayo;",
  "anya-e0803n13:9": "Saṅkhatthe dvibahuttamhi, tā tu cānavutitthiyo’’ti.",
  "anya-e0803n13:10_0": "Ettha dvivacanaṁ chaḍḍetabbaṁ buddhavacane tadabhāvato. Sabbesampi ca tesaṁ yathāvuttavacanaṁ",
  "anya-e0803n13:10_1": "kiñci pāḷippadesaṁ patvā yujjati, kiñci pana patvā na yujjati vīsativīsaṁtiṁsaṁiccādīnañhi",
  "anya-e0803n13:10_2": "saṅkhatthānaṁ saddānaṁ bahuvacanappayogavasenapi pāḷiyaṁ dassanato , kaccāyane ca",
  "anya-e0803n13:10_3": "yovacanasambhūtarūpavantatādassanato. Tasmā yathāsambhavaṁ yathāpāvacanañca itthiliṅgabhāve",
  "anya-e0803n13:10_4": "tesamekavacanantatā veditabbā atthi natthisaddānaṁ viya.",
  "anya-e0803n13:11_0": "Atthinatthisaddā hi nipātattā ekattepi bahuttepi pavattanti ‘‘puttā matthi dhanammatthi.",
  "anya-e0803n13:11_1": "Natthi attasamaṁ pemaṁ. Natthi samaṇabrāhmaṇā’’tiādīsu. Aliṅgattepi panetesaṁ katthaci",
  "anya-e0803n13:11_2": "itthiliṅgabhāvo diṭṭho. Abhidhamme hi dhammasenāpatinā anudhammacakkavattinā vohārakusalena",
  "anya-e0803n13:11_3": "vohārakusalasādhakena ‘‘atthiyā nava. Natthiyā navā’’ti ekavacanantaṁ itthiliṅgarūpaṁ",
  "anya-e0803n13:11_4": "dassitaṁ, tasmā vīsativīsatimiccādīnampi yathāsambhavaṁ yathāpāvacanañca itthiliṅgabhāve",
  "anya-e0803n13:11_5": "ekavacanantatā veditabbā.",
  "anya-e0803n13:12_0": "Tattheke ‘‘hetuyā adhipatiyā’’ti ca idaṁ liṅgavipallāsavasena gahetabbaṁ maññanti.",
  "anya-e0803n13:12_1": "Tammativasena ‘‘hetumhi adhipatimhī’’ti pulliṅgabhāvo paṭipādetabbo, ‘‘hetupaccaye",
  "anya-e0803n13:12_2": "adhipatipaccaye’’ iccevattho. Atha vā ‘‘hetuyā adhipatiyā’’ti dvayamidaṁ itthiliṅgarūpapaṭibhāgaṁ",
  "anya-e0803n13:12_3": "pulliṅgarūpanti gahetabbaṁ ‘‘hetuyo jantuyo’’tiādīnaṁ itthiliṅgarūpapaṭibhāgānaṁ",
  "anya-e0803n13:12_4": "pulliṅgarūpānampi vijjamānattā, ‘‘atthiyā natthiyā’’ti idaṁ pana liṅgavipallāsavasena",
  "anya-e0803n13:12_5": "vuttanti na gahetabbaṁ atthi natthisaddānaṁ aliṅgabhedattā. Na hi atthi natthisaddā",
  "anya-e0803n13:12_6": "tīsu liṅgesu ekasmimpi antogadhā. Etesu hi atthisaddo ākhyātanipātavasena bhijjati",
  "anya-e0803n13:12_7": "‘‘atthi santi saṁvijjati. Atthikhīrā brāhmaṇī’’tiādīsu , natthisaddo pana nipātoyeva.",
  "anya-e0803n13:12_8": "Iccevaṁ atthi natthisaddānaṁ nipātānañca liṅgavacanavasena kathanaṁ yujjati itthiliṅgādivasena",
  "anya-e0803n13:12_9": "ekattādivasena ca appavattanato. Vuttañca –",
  "anya-e0803n13:13": "‘‘Sadisaṁ tīsu liṅgesu, sabbāsu ca vibhattisu;",
  "anya-e0803n13:14": "Vacanesu ca sabbesu, yaṁ na byeti tadabyaya’’nti.",
  "anya-e0803n13:15_0": "Ettha siyā – nanu ca bho ‘‘atthi sakkā labbhā iccete paṭhamāyā’’ti vacanato atthisaddo",
  "anya-e0803n13:15_1": "paṭhamāya vibhattiyā yutto, evaṁ sante kasmā ‘‘sadisaṁ tīsu liṅgesū’’tiādi vuttanti?",
  "anya-e0803n13:15_2": "Saccaṁ atthisaddo paṭhamāya vibhattiyā yutto, tathā natthisaddo atthisaddassa vacanalesena",
  "anya-e0803n13:15_3": "gahetabbattā yugaḷapadattā ca. Idaṁ pana ‘‘sadisaṁ tīsu liṅgesū’’tiādivacanaṁ upasagganipātasaṅkhāte",
  "anya-e0803n13:15_4": "asaṅkhyāsadde sandhāya vuttaṁ, na ekekamasaṅkhyāsaddaṁ sandhāya. Tathā hi ‘‘asaṅkhyā’’ti",
  "anya-e0803n13:15_5": "ca ‘‘abyayā’’ti ca laddhavohāresu upasagganipātesu upasaggā sabbepi sabbavibhattivacanakā.",
  "anya-e0803n13:15_6": "Nipātānaṁ pana ekacce paṭhamādīsu yathārahaṁ vibhattiyuttā, ekacce avibhattiyuttā.",
  "anya-e0803n13:15_7": "Tattha ye yadaggena vibhattiyuttā, te tadaggena tabbacanakā. Upasagganipātesu hi",
  "anya-e0803n13:15_8": "paccekaṁ ‘‘idaṁ nāma vacana’’nti laddhuṁ na sakkā, sabbasaṅgāhakavasena pana ‘‘sadisaṁ",
  "anya-e0803n13:15_9": "tīsu liṅgesū’’tiādi pubbācariyehi vuttaṁ. Kaccāyanācariyenapi imamevatthaṁ sandhāya",
  "anya-e0803n13:15_10": "‘‘sabbāsamāvusopasagganipātādīhi cā’’ti vuttaṁ. Na hi āvusosaddato sabbāpi vibhattiyo",
  "anya-e0803n13:15_11": "labbhanti, atha kho ālapanatthavācakattā ekavacanikaanekavacanikā paṭhamāvibhattiyoyeva",
  "anya-e0803n13:15_12": "labbhanti. Ayamasmākaṁ khanti.",
  "anya-e0803n13:16_0": "Keci pana sabbehipi nipātehi sabbavibhattilopaṁ vadanti, taṁ na gahetabbaṁ. ‘‘Atthi",
  "anya-e0803n13:16_1": "sakkā labbhā iccete paṭhamāya. Divā bhiyyo namo iccete paṭhamāya ca dutiyāya cā’’tiādivacanato,",
  "anya-e0803n13:16_2": "padapūraṇamattānañca avibhattiyuttānaṁ atha khalu vata vatha iccādīnaṁ nipātānaṁ",
  "anya-e0803n13:16_3": "vacanato. Etthāpi siyā ‘‘nanu ca bho avibhattiyuttānampi nipātānaṁ sambhavato atthi",
  "anya-e0803n13:16_4": "natthisaddānaṁ avibhattiko niddeso kātabbo, atha kimatthaṁ ‘atthiyā nava, natthiyā",
  "anya-e0803n13:16_5": "navā’ti savibhattiko niddeso kato’’ti? Sabbathā vibhattīhi vinā atthassa niddisitumasakkuṇeyyattāti.",
  "anya-e0803n13:17_0": "Yadi evaṁ ‘‘atthi sakkā labbhā iccete paṭhamāyā’’ti vacanato atthi natthisaddā luttāya",
  "anya-e0803n13:17_1": "paṭhamāya vibhattiyā vasena paṭhamāvibhattikāyeva niddisitabbā, evamakatvā kasmā",
  "anya-e0803n13:17_2": "sattamyantavasena ‘‘atthiyā natthiyā’’ti niddiṭṭhāti? Saccaṁ, atthi natthisaddā paṭhamāvibhattiyuttāyeva",
  "anya-e0803n13:17_3": "niddisitabbā, tathāpi ‘‘atthipaccaye nava, natthipaccaye navā’’ti etassatthassa paridīpane",
  "anya-e0803n13:17_4": "paṭhamāya okāso natthi, sattamiyāyeva pana atthi, tasmā ‘‘atthiyā nava, natthiyā",
  "anya-e0803n13:17_5": "navā’’ti vuttaṁ. Iti atthiyānatthiyāsaddānaṁ sattamyantabhāve siddheyeva tatiyācatutthīpañcamīchaṭṭhiyantabhāvopi",
  "anya-e0803n13:17_6": "siddhoyeva hoti. Tasmā ‘‘atthibhāvo atthitā’’tiādīsupi atthiyā bhāvo atthibhāvo,",
  "anya-e0803n13:17_7": "natthiyā bhāvo natthibhāvo, atthiyā bhāvo atthitābhiādinā samāsataddhitaviggaho avassamicchitabbo.",
  "anya-e0803n13:17_8": "Yadidamamhehi vuttaṁ, taṁ ‘‘pāḷiyā virujjhatī’’ti na vattabbaṁ pāḷinayānusārena vuttattāti.",
  "anya-e0803n13:18_0": "Evaṁ hotu, kasmā bho ‘‘atthiyā, natthiyā’’ti itthiliṅganiddeso kato, nanu nipātopasaggā",
  "anya-e0803n13:18_1": "aliṅgabhedāti? Saccaṁ, idaṁ pana ṭhānaṁ atīva sukhumaṁ, tathāpi pubbācariyānubhāvaññeva",
  "anya-e0803n13:18_2": "nissāya vinicchayaṁ brūma. Yathā hi vīsatiiccādīnaṁ saṅkhyāsaddānaṁ sarūpato adabbavācakattepi",
  "anya-e0803n13:18_3": "dabbavācakānaṁ latāmatirattiitthī yāguvadhūsaddānaṁ viya itthiliṅgabhāvo saddasatthavidūhi",
  "anya-e0803n13:18_4": "anumato, evaṁ adabbavācakattepi atthi natthisaddānaṁ katthaci itthiliṅgabhāvo saddhammavidūhi",
  "anya-e0803n13:18_5": "anumato. Tenāha āyasmā dhammasenāpati ‘‘atthiyā nava, natthiyā navā’’ti. Atha vā",
  "anya-e0803n13:18_6": "‘‘atthiyā, natthiyā’’ti imāni liṅgabhāvavinimuttāni sattamiyantāni nipātapadānītipi",
  "anya-e0803n13:18_7": "gahetabbāni, na ettha codetabbaṁ, evarūpāni nipātapadāni pubbācariyehi vuttāni na",
  "anya-e0803n13:18_8": "santi, tasmā chaḍḍetabbamidaṁ vacananti.",
  "anya-e0803n13:19_0": "Pāvacanasmiñhi garūhi aniddiṭṭhānipi anekavihitāni nipātapadāni sandissanti, nāpi",
  "anya-e0803n13:19_1": "‘‘hetuyā, adhipatiyā, atthiyā, natthiyā’’ti evamādīsu ‘‘apasaddā ime’’ti virodho",
  "anya-e0803n13:19_2": "uppādetabbo. Na hi acinteyyānubhāvena pāramitāpuññena nipphannena anāvaraṇañāṇena",
  "anya-e0803n13:19_3": "sabbaṁ ñeyyamaṇḍalaṁ hatthatale āmalakaṁ viya paccakkhaṁ katvā passato buddhassa",
  "anya-e0803n13:19_4": "vacane aññesaṁ vācāvippalāpo avassaṁ labbhatīti. Nanu ca bho ‘‘hetuyā, adhipatiyā,",
  "anya-e0803n13:19_5": "atthiyā, natthiyā’’ti ca idaṁ sāriputtattheravacanaṁ tena nikkhittattā. Tathāgatena",
  "anya-e0803n13:19_6": "hi tāvatiṁsabhapane desitakāle imāni padāni na santi, evaṁ sante kasmā ‘‘buddhavacana’’nti",
  "anya-e0803n13:19_7": "vadathāti? Buddhavacanaṁyeva nāma. Āyasmato hi sāriputtassa tathāgatena nayo dinno,",
  "anya-e0803n13:19_8": "tenapi pabhinnapaṭisambhidena satthukappena aggasāvakena satthu santikā nayaṁ labhitvā",
  "anya-e0803n13:19_9": "byañjanaṁ suropitaṁ kataṁ. Sabbepi hi paṭisambhidappattā ariyā dunniruttiṁ na vadanti",
  "anya-e0803n13:19_10": "niruttipabhedasmiṁ sukusalattā, tasmā aññesamavisayo esa ariyānaṁ vohāroti daṭṭhabbaṁ.",
  "anya-e0803n13:20": "Idāni satādīnaṁ nāmikapadamālā vuccate –",
  "anya-e0803n13:21_0": "Sataṁ, satāni, satā. Sataṁ, satāni, sate. Satena, satehi, satebhi. Satassa, satānaṁ.",
  "anya-e0803n13:21_1": "Satā, satasmā, satamhā, satehi, satebhi. Satassa, satānaṁ. Sate, satasmiṁ, satamhi,",
  "anya-e0803n13:21_2": "satesu. Evaṁ sahassaṁ, sahassānīti yojetabbaṁ. Dasasahassaṁ satasahassaṁ dasasatasahassanti",
  "anya-e0803n13:21_3": "etthāpi eseva nayo. Ayaṁ panettha payogo ‘‘sataṁ bhikkhū, sataṁ itthiyo, sataṁ cittāni.",
  "anya-e0803n13:21_4": "Bhikkhūnaṁ sataṁ, itthīnaṁ sataṁ, cittānaṁ sataṁ. Sahassādīsupi eseva nayo. Itthañca",
  "anya-e0803n13:21_5": "aññathāpi saddarūpāni bhavanti. Koṭi, koṭī, koṭiyo. Rattinayena ñeyyaṁ.",
  "anya-e0803n13:22": "Ekappabhutito yāva, dasakā yā pavattati;",
  "anya-e0803n13:23": "Saṅkhyā tāva sā saṅkhyeyya-ppadhānāti garū vaduṁ.",
  "anya-e0803n13:24": "Vīsatito yāva satā, yā saṅkhyā tāva sā pana;",
  "anya-e0803n13:25": "Saṅkhyāppadhānā saṅkhyeyya-ppadhānāti ca vaṇṇayuṁ.",
  "anya-e0803n13:26": "Apica –",
  "anya-e0803n13:27": "Vīsato yāva koṭiyā, saṅkhyā tāva hi sā khalu;",
  "anya-e0803n13:28": "Saṅkhyāppadhānā saṅkhyeyya-ppadhānā cāti niddise.",
  "anya-e0803n13:29": "Tathā hi ‘‘asīti koṭiyo hitvā, hiraññassāpi pabbaji’’nti, ‘‘khīṇāsavā vītamalā, samiṁsu satakoṭiyo’’ti ca pāḷi dissati.",
  "anya-e0803n13:30_0": "Imasmiṁ pana ṭhāne sabbesaṁ saṅkhyāsaddarūpānaṁ pākaṭīkaraṇena viññūnaṁ sukhumañāṇapaṭilābhatthaṁ",
  "anya-e0803n13:30_1": "sāṭṭhakathaṁ udānapāḷippadesaṁ aññañca pāḷippadesamaṭṭhakathāvacanañca āharitvā dassayissāmi –",
  "anya-e0803n13:31_0": "‘‘Yesaṁ kho visākhe sataṁ piyāni, sataṁ tesaṁ dukkhāni, yesaṁ navuti piyāni, navuti",
  "anya-e0803n13:31_1": "tesaṁ dukkhāni. Yesaṁ asīti…pe… yesaṁ sattati. Yesaṁ saṭṭhi. Yesaṁ paññāsaṁ, yesaṁ",
  "anya-e0803n13:31_2": "cattārīsaṁ, yesaṁ tiṁsaṁ. Yesaṁ kho visākhe vīsaṁ piyāni, vīsati tesaṁ dukkhāni.",
  "anya-e0803n13:31_3": "Yesaṁ dasa. Yesaṁ nava. Yesaṁ aṭṭha. Yesaṁ satta. Yesaṁ cha. Yesaṁ pañca. Yesaṁ cattāri.",
  "anya-e0803n13:31_4": "Yesaṁ tīṇi. Yesaṁ dve. Yesaṁ ekaṁ piyaṁ, tesaṁ ekaṁ dukkha’’nti.",
  "anya-e0803n13:32_0": "Tattha sataṁ piyānīti sataṁ piyāyitabbavatthūni. ‘‘Sataṁ piya’’ntipi keci paṭhanti.",
  "anya-e0803n13:32_1": "Ettha ca yasmā ekato paṭṭhāya yāva dasa, tāva saṅkhyāsaṅkhyeyyappadhānā, tasmā ‘‘yesaṁ",
  "anya-e0803n13:32_2": "dasa piyāni, dasa tesaṁ dukkhānī’’tiādinā pāḷi āgatā. Keci pana ‘‘yesaṁ dasa piyānaṁ,",
  "anya-e0803n13:32_3": "dasa tesaṁ dukkhāna’’ntiādinā paṭhanti, taṁ na sundaraṁ. Yasmā pana vīsatito paṭṭhāya",
  "anya-e0803n13:32_4": "yāva sataṁ, tāva saṅkhyeyyappadhānā saṅkhyāppadhānā ca, tasmā tatthāpi saṅkhyeyyappadhānaṁyeva",
  "anya-e0803n13:32_5": "gahetvā ‘‘yesaṁ kho visākhe sataṁ piyāni, sataṁ tesaṁ dukkhānī’’tiādinā pāḷi āgatā.",
  "anya-e0803n13:32_6": "Sabbesampi ca yesaṁ ekaṁ piyaṁ, ekaṁ tesaṁ dukkhanti pāṭho, na pana dukkhassāti.",
  "anya-e0803n13:32_7": "Ekasmiñhi padakkame ekarasāva bhagavato desanā hotīti. Tasmā yathāvuttanayāva pāḷi",
  "anya-e0803n13:32_8": "veditabbā. Ayaṁ tāva sāṭṭhakatho udānapāḷippadeso.",
  "anya-e0803n13:33": "Idāni añño pāḷippadeso aṭṭhakathāpāṭhappadeso ca nīyate –",
  "anya-e0803n13:34": "‘‘Sataṁ hatthī sataṁ assā, sataṁ assatarīrathā;",
  "anya-e0803n13:35": "Sataṁ kaññā sahassāni, āmukkamaṇikuṇḍalā;",
  "anya-e0803n13:36": "Ekassa padavītihārassa, kalaṁ nāgghanti soḷasi’’nti",
  "anya-e0803n13:37_0": "Pāḷi. Ettha ‘‘sataṁ hatthī’’tiādīni visesitāni, ‘‘sahassānī’’ti visesanaṁ, tasmā",
  "anya-e0803n13:37_1": "sataṁsaddaṁ sahassasaddena yojetvā ‘‘hatthī’’tiādīni pana upapadaṁ katvā attho gahetabbo.",
  "anya-e0803n13:37_2": "Hatthī sataṁ sahassāni. Assā sataṁ sahassāni. Assatarīrathā sataṁ sahassāni. Āmukkamaṇikuṇḍalā",
  "anya-e0803n13:37_3": "kaññā sataṁ sahassāni. Idaṁ saṅkhyeyyappadhānavasenatthagahaṇaṁ. Saṅkhyāppadhānavasena",
  "anya-e0803n13:37_4": "pana ayampi attho gahetabbo ‘‘hatthīnaṁ satasahassaṁ, assānaṁ satasahassaṁ, assatarīrathānaṁ",
  "anya-e0803n13:37_5": "satasahassaṁ, āmukkamaṇikuṇḍalānaṁ kaññānaṁ satasahassa’’nti. Ayaṁ nayo aññesupi",
  "anya-e0803n13:37_6": "īdisesu ṭhānesu netabbo. ‘‘Yojanānaṁ satānucco, himavā pañca pabbato’’ti ayamaṭṭhakathāpāṭho.",
  "anya-e0803n13:37_7": "Ettha ‘‘pañcā’’ti saddaṁ satasaddena saddhiṁ yojetvā ‘‘sippikānaṁ sataṁ natthī’’ti",
  "anya-e0803n13:37_8": "ettha viya himavā pabbato yojanānaṁ pañca satāni uccoti saṅkhyāppadhānavasena attho",
  "anya-e0803n13:37_9": "gahetabbo. ‘‘Pañca satānī’’ti ca addhuno accantasaṁyogavasena upayogavacanaṁ. Ayaṁ",
  "anya-e0803n13:37_10": "nayo aññesupi īdisesu ṭhānesu netabbo. Satamiti saddo ‘‘sataṁ homi, sahassaṁ homī’’tiādīsu",
  "anya-e0803n13:37_11": "ekavacano. ‘‘Athetthekasataṁ khatyā, anuyantā yasassino’’tiādīsu bahuvacano. Evaṁ",
  "anya-e0803n13:37_12": "sahassādīnampi ekavacanabahuvacanatā labbhati. Tathā hi ‘‘bhiyyo naṁ satasahassaṁ,",
  "anya-e0803n13:37_13": "yakkhānaṁ payirupāsatī’’ti ettha ‘‘satasahassa’’nti ekavacanaṁ. ‘‘Parosahassaṁ kho",
  "anya-e0803n13:37_14": "panassa puttā bhavissantī’’ti ettha sahassanti bahuvacananti daṭṭhabbaṁ.",
  "anya-e0803n13:38": "‘‘Kappe ca satasahasse, caturo ca asaṅkhiye;",
  "anya-e0803n13:39": "Amaraṁ nāma nagaraṁ, dassaneyyaṁ manorama’’nti",
  "anya-e0803n13:40_0": "Pāḷi. Ettha ‘‘kappe ca satasahasse caturo ca asaṅkhiyeti sāmiatthe upayogabahuvacanaṁ,",
  "anya-e0803n13:40_1": "tasmā ‘‘mahākappānaṁ satasahassānaṁ catunnaṁ asaṅkhiyānaṁ matthake’’ti attho gahetabbo,",
  "anya-e0803n13:40_2": "‘‘matthake’’ti cettha vacanaseso. ‘‘Kappasatasahassādhikānaṁ catunnaṁ asaṅkhiyānaṁ",
  "anya-e0803n13:40_3": "matthake’’iccevattho. Ayaṁ nayo aññesupi īdisesu ṭhānesu netabbo.",
  "anya-e0803n13:41": "‘‘Kappe ca satasahasse, caturo ca asaṅkhiye;",
  "anya-e0803n13:42": "Etthantare yaṁ caritaṁ, sabbaṁ taṁ bodhipācana’’nti",
  "anya-e0803n13:43_0": "Pāḷi. Ettha ‘‘kappe’’ti accantasaṁyogavasena upayogabahuvacanaṁ. ‘‘Satasahasse kappe’’ti",
  "anya-e0803n13:43_1": "kappasaddasambandhena cāyaṁ pulliṅganiddeso upayoganiddeso ca. Samānādhikaraṇañhi",
  "anya-e0803n13:43_2": "idaṁ kappasaddena. ‘‘Caturo ca asaṅkhiye’’ti acchantasaṁyogavasena upayogabahuvacanāni.",
  "anya-e0803n13:43_3": "Kassa pana asaṅkhiyeti? Aññassa avuttattā kappassa ca vuttattā pakaraṇato ‘‘kappāna’’nti",
  "anya-e0803n13:43_4": "ayamattho viññāyateva. Na hi vuttaṁ vajjetvā avuttassa kassaci gahaṇaṁ yuttanti.",
  "anya-e0803n13:43_5": "Casaddo sampiṇḍanattho ‘‘mahākappānaṁ caturo asaṅkhyeyye satasahasse ca mahākappe’’ti.",
  "anya-e0803n13:43_6": "Ayaṁ nayo aññesupi īdisesu ṭhānesu netabbo.",
  "anya-e0803n13:44_0": "‘‘Ghaṭānekasahassāni, kumbhīnañca satā bahū’’ti pāḷi. Ettha ghaṭāti ghaṭānaṁ. Sāmiatthe",
  "anya-e0803n13:44_1": "hi idaṁ paccattavacanaṁ. ‘‘Ghaṭānaṁ anekasahassāni’’ iccevattho. Kumbhīnañca satā",
  "anya-e0803n13:44_2": "bahūti anekāni ca kumbhīnaṁ satāni. Ettha nikāralopo daṭṭhabbo. Ayaṁ nayo aññesupi",
  "anya-e0803n13:44_3": "īdisesu ṭhānesu netabbo.",
  "anya-e0803n13:45": "‘‘Dasavīsasahassānaṁ , dhammābhisamayo ahu;",
  "anya-e0803n13:46": "Ekadvinnaṁ abhisamayo, gaṇanāto asaṅkhiyo’’ti",
  "anya-e0803n13:47_0": "Pāḷi. Ettha dasavīsasahassānanti dasasahassānaṁ vīsasahassānañca. Dhammābhisamayoti",
  "anya-e0803n13:47_1": "catusaccappaṭivedho. Ekadvinnanti sīsamattakathanaṁ, tena ‘‘ekassa ceva dvinnañca",
  "anya-e0803n13:47_2": "tiṇṇaṁ catunnaṁ…pe… dasanna’’ntiādinā nayena asaṅkhyeyyoti attho. Ayaṁ nayo aññesupi",
  "anya-e0803n13:47_3": "īdisesu ṭhānesu netabbo.",
  "anya-e0803n13:48": "‘‘Cattāri satasahassāni, chaḷabhiññā mahiddhikā;",
  "anya-e0803n13:49": "Dīpaṅkaraṁ lokaviduṁ, parivārenti sabbadā’’ti",
  "anya-e0803n13:50_0": "Pāḷi. Ettha cattāri satasahassānīti idaṁ liṅgabhedavasena ‘‘chaḷabhiññā mahiddhikā’’ti",
  "anya-e0803n13:50_1": "imehi dvīhi padehi samānādhikaraṇaṁ. Īdisesu hi ṭhānesu asaṅkhyeyya vācakopi saddo",
  "anya-e0803n13:50_2": "napuṁsakova hoti, tasmā ‘‘cattāri satasahassānī’’ti ca ‘‘chaḷabhiññā’’ti ca ‘‘mahiddhikā’’ti",
  "anya-e0803n13:50_3": "ca etaṁ padattayaṁ samānādhikaraṇaṁ. Atha vā chaḷabhiññā mahiddhikāti chaḷabhiññānaṁ",
  "anya-e0803n13:50_4": "mahaddhikānanti sāmiatthe paccattavacanaṁ daṭṭhabbaṁ. Imasmiṁ panatthe ‘‘cattāri",
  "anya-e0803n13:50_5": "satasahassānī’’ti ayaṁ saṅkhyāvacano bhavati. ‘‘Tīṇi satasahassāni, nāriyo samalaṅkatā’’tiādīsupi",
  "anya-e0803n13:50_6": "ayaṁ nayo netabbo. ‘‘Tā ca satta satā bhariyā, dāsyo satta satāni cā’’ti pāḷi. Ettha",
  "anya-e0803n13:50_7": "satāti ‘‘satānī’’ti napuṁsakavasena gahetabbaṁ, na itthiliṅgavasena. ‘‘Satā’’ti hi",
  "anya-e0803n13:50_8": "‘‘pañca cittā vipākā’’tiādīni viya napuṁsakarūpaṁ. Itthiliṅgabhūtā hi satasaddo natthi,",
  "anya-e0803n13:50_9": "tathā pulliṅgabhūto. Yadi ca dviliṅgo satasaddo siyā , evañca sati ‘‘puriso, kaññā’’ti",
  "anya-e0803n13:50_10": "ca okārantapulliṅgaākārantitthirūpehipibhavitabbaṁ. Rūpadvayampi satasaddassa natthi,",
  "anya-e0803n13:50_11": "tena ñāyati ‘‘satasaddo ekantanapuṁsako’’ti.",
  "anya-e0803n13:51_0": "Nanu ca bho ‘‘tā devatā sattasatā uḷārā’’ti ettha satasaddo itthiliṅgo hutvā dissatīti?",
  "anya-e0803n13:51_1": "Na, napuṁsakoyevāti. Nanu ca bho devatāsaddena samānādhikaraṇoti? Saccaṁ samānādhikaraṇo,",
  "anya-e0803n13:51_2": "tathāpi napuṁsakoyeva. Īdisesu hi saṅkhyāvisayesu samānādhikaraṇabhāvo appamāṇo.",
  "anya-e0803n13:51_3": "Tathā hi ‘‘pañca paccekabuddhasatāni imasmiṁ isigilismiṁ pabbate ciravāsino ahesu’’nti",
  "anya-e0803n13:51_4": "napuṁsakaliṅgena pulliṅgassa samānādhikaraṇatā dissati, tasmā ‘‘tā devatā sattasatā",
  "anya-e0803n13:51_5": "uḷārā’’ti etthāpi ‘‘sattasatānī’’ti napuṁsakabhāvoyevāti avagantabbo. ‘‘Satta hatthisate",
  "anya-e0803n13:51_6": "datvā’’tiādīsupi satasaddo napuṁsakoyeva. Ayaṁ nayo aññesupi īdisesu ṭhānesu netabbo.",
  "anya-e0803n13:52_0": "‘‘Navutikoṭisahassehi, parivāresi mahāmunī’’ti pāḷi. Ettha ‘‘navutikoṭisahassehi",
  "anya-e0803n13:52_1": "bhikkhūhī’’ti vā ‘‘bhikkhūnaṁ navutikoṭisahassehī’’ti vā saṅkhyeyyasaṅkhyāpadhānavasena",
  "anya-e0803n13:52_2": "attho gahetabbo. Ayaṁ nayo aññesupi īdisesu ṭhānesu netabbo.",
  "anya-e0803n13:53_0": "‘‘Satasahassavassāni, āyu tassa mahesino’’ti pāḷi. Ettha ‘‘satasahassavassānī’’ti",
  "anya-e0803n13:53_1": "kālassa accantasaṁyogavasena upayogavacanaṁ. Tathā ‘‘dasavassasahassāni, agāra’majjha",
  "anya-e0803n13:53_2": "so vasī’’ti pāḷiyampi. Ayaṁ nayo aññesupi īdisesu ṭhānesu netabbo.",
  "anya-e0803n13:54_0": "‘‘Ito satasahassamhi, kappe uppajji nāyako’’ti pāḷi, ‘‘ekanavute ito kappe’’ti pāḷi",
  "anya-e0803n13:54_1": "ca. Ettha satasahassamhi kappeti satasahassānaṁ kappānaṁ matthake. Ekanavute kappeti",
  "anya-e0803n13:54_2": "ekanavutiyā kappānaṁ matthaketi bhummavacanassa sāmibhummavacanavasena attho gahetabbo.",
  "anya-e0803n13:54_3": "Tathā hi ‘‘bhagavati brahmacariyaṁ vussatī’’ti ettha bhummavacanassa ‘‘bhagavato",
  "anya-e0803n13:54_4": "santike’’ti sāmibhummavacanavasena attho gahito. Ayaṁ nayo aññesupi īdisesu ṭhānesu netabbo.",
  "anya-e0803n13:55": "‘‘Yadi tattha sahassāni, satāni nahutāni ca;",
  "anya-e0803n13:56": "Nevamhākaṁ bhayaṁ koci, vane vāḷesu vijjatī’’ti",
  "anya-e0803n13:57_0": "Pāḷi. Ayametassā attho – tattha vane vāḷānaṁ sahassāni ca satāni ca nahutāni ca yadi",
  "anya-e0803n13:57_1": "vijjanti. Atha vā sahassāni satānīti satasahassāni, vāḷānaṁ satasahassāni ca nahutāni",
  "anya-e0803n13:57_2": "ca yadi vijjanti, evaṁ vijjantesupi vāḷesu kocīti kvaci. Kocisaddo hi ‘‘ko te balaṁ",
  "anya-e0803n13:57_3": "mahārājā’’ti ettha kosaddo viya kvasaddatthe vattati, nimittatthe cāyaṁ niddeso.",
  "anya-e0803n13:57_4": "Tena ‘‘koci kvaci kismiñci vāḷe ekassapi vāḷamigassa kāraṇā nevamhākaṁ bhayaṁ vijjatī’’ti",
  "anya-e0803n13:57_5": "attho gahetabbo. Atha vā kocīti kiñci appamattakampi. Ettha pana ‘‘vāḷesū’’ti nimittatthe",
  "anya-e0803n13:57_6": "bhummaṁ. Vāḷānaṁ kāraṇā appamattakampi amhākaṁ bhayaṁ na vijjatīti. Ayaṁ nayo aññesupi",
  "anya-e0803n13:57_7": "īdisesu ṭhānesu netabbo.",
  "anya-e0803n13:58": "‘‘Sabbaṁ satasahassāni, chattiṁsaparimaṇḍalaṁ;",
  "anya-e0803n13:59": "Dasañceva sahassāni, aḍḍhuḍḍhāni satāni cā’’ti",
  "anya-e0803n13:60_0": "Aṭṭhakathāpāṭho . Ettha yasmā saddato samānavibhattiliṅgavacanānaṁ padānaṁ asamānavibhattiliṅgavacanānaṁ",
  "anya-e0803n13:60_1": "vā atthato pana samānānaṁ dūre ṭhitānampi ekasambandho hoti, itaresaṁ samīpe ṭhitānampi",
  "anya-e0803n13:60_2": "na hoti, tasmā ‘‘sabba’’ntidaṁ ‘‘parimaṇḍala’’ntiminā sambandhitabbaṁ. ‘‘Chattiṁsā’’ti",
  "anya-e0803n13:60_3": "idaṁ pana ‘‘satasahassānī’’timinā sambandhitabbaṁ. Ayaṁ nayo aññesupi īdisesu ṭhānesu netabbo.",
  "anya-e0803n13:61": "‘‘Duve satasahassāni, cattāri nahutāni ca;",
  "anya-e0803n13:62": "Ettakaṁ bahalattena, saṅkhātāyaṁ vasundharā’’ti",
  "anya-e0803n13:63_0": "Aṭṭhakathāpāṭho. Ettha ‘‘duve’’ti visesanaṁ, ‘‘satasahassānī’’ti visesitabbaṁ. Tathā",
  "anya-e0803n13:63_1": "‘‘cattārī’’ti visesanaṁ, ‘‘nahutānī’’ti visesitabbaṁ. Tathā hi ‘‘satasahassāni nahutāni",
  "anya-e0803n13:63_2": "cā’’ti imāni ‘‘duve cattārī’’ti imehi visesitabbattā ‘‘dvisatasahassaṁ catunahuta’’nti",
  "anya-e0803n13:63_3": "atthappakāsanāni bhavanti. Evaṁ santepi ‘‘duve’’iccādīnaṁ saṅkhyāsaddānaṁ ‘‘satasahassānī’’tiādīhi",
  "anya-e0803n13:63_4": "saṅkhyāsaddehi samānādhikaraṇatā pubbācariyehi na vuttā. Yasmā pana yathā ‘‘duve",
  "anya-e0803n13:63_5": "puthujjanā vuttā. Satasahassaṁ bhikkhū’’tiādīsu samānādhikaraṇatā labbhati dabbavācakattā",
  "anya-e0803n13:63_6": "visesitabbapadānaṁ, na tathā ‘‘duve satasahassānī’’tiādīsu adabbavācakattā visesitabbapadānaṁ,",
  "anya-e0803n13:63_7": "tasmā īdisesu ṭhānesu samānādhikaraṇatā na icchitabbā yuttiyā abhāvato. Yadi evaṁ",
  "anya-e0803n13:63_8": "‘‘kusalā, rūpaṁ, cakkhumā’’tiādīnaṁ viya imesamaññamaññasambandharahitā siyāti? Na,",
  "anya-e0803n13:63_9": "visesanavisesitabbabhāvena gahitattā. Yajjevaṁ samānādhikaraṇabhāvo laddhabboti?",
  "anya-e0803n13:63_10": "Na, niyamābhāvato. Ekantena hi guṇaguṇīnaṁyeva visesanavisesitabbānaṁ samānādhikaraṇabhāvo,",
  "anya-e0803n13:63_11": "na itaresaṁ visesanavisesitabbattepi.",
  "anya-e0803n13:64_0": "Tattha ‘‘ettaka’’nti pamāṇavacanaṁ. ‘‘Bahalattenā’’ti visesane tatiyā. Ubhayena imamatthaṁ",
  "anya-e0803n13:64_1": "dasseti ‘‘ayaṁ vasundharā bahalattena yojanānaṁ duve satasahassāni cattāri nahutāni",
  "anya-e0803n13:64_2": "ca ettakaṁ saṅkhātā’’ti. ‘‘Ettaka’’nti padassa ca ‘‘duve satasahassāni cattāri nahutāni",
  "anya-e0803n13:64_3": "cā’’ti imehi vā ‘‘vasundharā’’ti iminā vā samānādhikaraṇatā na icchitabbā. Ettakanti",
  "anya-e0803n13:64_4": "hi bhāvanapuṁsakaṁ, yaṁ saddasatthe kriyāvisesananti vadanti. Tassa ‘‘ettakena pamāṇena’’iccevattho.",
  "anya-e0803n13:64_5": "Apica ‘‘duve satasahassāni cattāri na hutāni cā’’ti imesampi ‘‘vasundharā’’ti iminā",
  "anya-e0803n13:64_6": "samānādhikaraṇatā na icchitabbā ‘‘bhikkhūnaṁ sata’’nti ettha satasaddassa viya saṅkhyāvacanamattattā.",
  "anya-e0803n13:64_7": "Tathā hi ‘‘ettaka’’nti vuttaṁ. ‘‘Saṅkhātā’’ti pana ‘‘aya’’nti ca imesaṁ ‘‘vasundharā’’ti",
  "anya-e0803n13:64_8": "iminā samānādhikaraṇatā labbhati. Sabbopāyaṁ nayo aññesupi īdisesu ṭhānesu netabbo.",
  "anya-e0803n13:65": "‘‘Dasettha rājiyo setā, dassanīyā manoramā;",
  "anya-e0803n13:66": "Cha piṅgalā pannarasa, haliddā tā catuddasā’’ti",
  "anya-e0803n13:67": "Pāḷi. Ettha cha piṅgalā pannarasāti cha ca pannarasa cāti ekavīsati piṅgalā rājiyoti attho gahetabbo.",
  "anya-e0803n13:68": "Tathā –",
  "anya-e0803n13:69": "‘‘Puttāpi tassa bahavo, ‘ekanāmā’ti me sutaṁ;",
  "anya-e0803n13:70": "Asīti dasa eko ca, indanāmā mahabbalā’’ti",
  "anya-e0803n13:71": "Pāḷi . Ettha pana ‘‘ekanavutī’’ti vattabbe ‘‘asīti dasa eko cā’’ti vuttaṁ. Vicitrasaddaracanañhi pāvacanaṁ. Ayaṁ nayo aññesupi īdisesu ṭhānesu netabbo.",
  "anya-e0803n13:72": "‘‘Tiṁsapurisanāvutyo, sabbevekekaniccitā;",
  "anya-e0803n13:73": "Yesaṁ samaṁ na passāmi, kevalaṁ mahi’maṁ cara’’nti",
  "anya-e0803n13:74_0": "Pāḷi. Ettha ‘‘purisānaṁ tiṁsasahassāni navuti ca satāni tiṁsa nāvutyo’’ti vuccanti.",
  "anya-e0803n13:74_1": "Imasmiṁ pana ṭhāne tiṁsasaddato sahassasaddassa navutisaddato ca satasaddassa lopaṁ",
  "anya-e0803n13:74_2": "katvā ‘‘tiṁsa nāvutyo’’ti vuttanti na gahetabbaṁ. Evañhi gahaṇe sati yattha katthacipi",
  "anya-e0803n13:74_3": "edisī saddaracanā kātabbā siyā, katāya ca edisāya saddaracanāya atthāvagamo vinā",
  "anya-e0803n13:74_4": "upadesena suṇantānaṁ na siyā, tasmā nevaṁ gahetabbaṁ. Evaṁ pana gahetabbaṁ – ‘‘tiṁsa",
  "anya-e0803n13:74_5": "nāvutyo’’ti idaṁ lokasaṅketarūḷhaṁ vacanaṁ, saṅketarūḷhassa pana vacanassattho yasmā",
  "anya-e0803n13:74_6": "gahitapubbasaṅketehi sutvā ñāyate, na upadesato, tasmā brahmadattena raññā vuttakālepi",
  "anya-e0803n13:74_7": "satthārā taṁ kathaṁ āharitvā vuttakālepi sabbe manussā vināpi upadesena vacanatthaṁ",
  "anya-e0803n13:74_8": "jānantīti gahetabbaṁ.",
  "anya-e0803n13:75": "Tiṁsañceva sahassāni, navuti ca satāni tu;",
  "anya-e0803n13:76": "Tiṁsa nāvutiyo nāma, vuttā umaṅgajātake.",
  "anya-e0803n13:77": "Yasmā pāvacane santi, nayā ceva acintiyā;",
  "anya-e0803n13:78": "Vohārā ca suguḷhatthā, dayāpannena desitā.",
  "anya-e0803n13:79": "Tasmā sāṭṭhakathe dhīro, gambhīre jinabhāsite;",
  "anya-e0803n13:80": "Upadesaṁ sadā gaṇhe, garuṁ sammā upaṭṭhahaṁ.",
  "anya-e0803n13:81": "Garūpadesahīno hi, atthasāraṁ na vindati;",
  "anya-e0803n13:82": "Atthasāravihīno so, saddhammā parihāyati.",
  "anya-e0803n13:83": "Garūpadesalābhī ca, atthasārasamāyuto;",
  "anya-e0803n13:84": "Saddhammaṁ paripālento, saddhammasmā na hāyati.",
  "anya-e0803n13:85": "Saddhammatthāya me tasmā, saṅkhyāmālāpi bhāsitā;",
  "anya-e0803n13:86": "Sappayogā yathāyogaṁ, sahevatthavinicchayā.",
  "anya-e0803n13:87": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n13:88": "Kosallatthāya kate saddanītippakaraṇe",
  "anya-e0803n13:89": "Savinicchayo saṅkhyānāmānaṁ nāmikapadamālāvibhāgo",
  "anya-e0803n13:90": "Nāma",
  "anya-e0803n13:91": "Terasamo paricchedo."
}