{
  "tika-abh02t19:0": "2. Āyatanavibhaṅgo",
  "tika-abh02t19:1": "1. Suttantabhājanīyavaṇṇanā",
  "tika-abh02t19:2_0": "154.Asādhāraṇatoti āveṇikato. Taṁ nesaṁ asādhāraṇabhāvaṁ vipakkhavasena patiṭṭhāpetuṁ",
  "tika-abh02t19:2_1": "sādhāraṇaṁ udāharaṇavasena dasseti ‘‘āyatanasaddattho viyā’’ti. Atha vā cakkhādiattho",
  "tika-abh02t19:2_2": "eva cakkhādisaddavisesito āyatanatthoti taṁ tādisaṁ āyatanatthaṁ sandhāyāha ‘‘āyatanasaddattho",
  "tika-abh02t19:2_3": "viya asādhāraṇato’’ti.",
  "tika-abh02t19:3_0": "Yadi visayassādanattho cakkhu-saddo, sotādīnampi ayaṁ samaññā siyāti atippasaṅgaṁ",
  "tika-abh02t19:3_1": "pariharanto ‘‘satipī’’tiādimāha. Dutiye atthavikappe cakkhatīti viññāṇādhiṭṭhitaṁ",
  "tika-abh02t19:3_2": "samavisamaṁ ācikkhati, ācikkhantaṁ viya, vibhāventaṁ viya vā hotīti attho. Rūpamiva",
  "tika-abh02t19:3_3": "cakkhuviññeyyaṁ viya saviggahamiva sabimbakaṁ viya vaṇṇavācako rūpa-saddo adhippetoti",
  "tika-abh02t19:3_4": "āha ‘‘vitthāraṇaṁ vā rūpasaddassa attho’’ti.",
  "tika-abh02t19:4_0": "Vacanamevāti saviññattikasaddameva. Gamīyatīti upanīyati. Ajjhoharaṇassa rasaggahaṇamūlatāvacanena",
  "tika-abh02t19:4_1": "rasassa paramparāya jīvitahetutaṁ dasseti. Rasanimittañhi rasaggahaṇaṁ, rasaggahaṇanimittaṁ",
  "tika-abh02t19:4_2": "ajjhoharaṇaṁ, taṁnimittaṁ jīvitanti. Rasaggahaṇamūlatā ca ajjhoharaṇassa yebhuyyato",
  "tika-abh02t19:4_3": "veditabbā. Dissati apadissati etena phalanti deso, hetūti āha ‘‘uppattidesoti uppattikāraṇa’’nti.",
  "tika-abh02t19:4_4": "Tathāti cakkhāyatanādippakārena. Manogocarabhūtāti manaso eva gocarabhūtā. Sāmaññalakkhaṇenevāti",
  "tika-abh02t19:4_5": "anubhavanādivisesalakkhaṇaṁ aggahetvā dhammabhāvasaṅkhātasādhāraṇalakkhaṇeneva .",
  "tika-abh02t19:4_6": "Ekāyatanattaṁ upanetvā vuttā dvādasa ekasabhāvattā bhinditvā vacane payojanābhāvā.",
  "tika-abh02t19:4_7": "Dvārālambanavibhāgadassanatthā hi āyatanadesanāti.",
  "tika-abh02t19:5": "Pubbantatoti purimabhāgato pākabhāvato. Pākabhāvo hi sabhāvadhammānaṁ pubbanto, viddhaṁsābhāvo aparanto.",
  "tika-abh02t19:6_0": "Nivāsaṭṭhānādīsu āyatana-saddo na āyatanatthādīsu viya padatthavivaraṇamukhena pavatto,",
  "tika-abh02t19:6_1": "atha kho tasmiṁ tasmiṁ devagharādike niruḷhatāya evamatthoti āha ‘‘ruḷhivasena āyatanasaddassatthaṁ",
  "tika-abh02t19:6_2": "vattu’’nti. Manoti dvārabhūtamano . Nissayabhāvoti ettha nissayasadiso nissayo, sadisatā",
  "tika-abh02t19:6_3": "ca phalassa tappaṭibaddhavuttitāya daṭṭhabbā. Vacanīyattho bhāvattho.",
  "tika-abh02t19:7_0": "Tāvatvatoti tattakato. Ūnacodanāti dvādasato ūnāni kasmā na vuttānīti codanā. Yadi",
  "tika-abh02t19:7_1": "cakkhuviññāṇādīnaṁ asādhāraṇaṁ dhammajātaṁ dhammāyatanaṁ, evaṁ sante cakkhādīnampi",
  "tika-abh02t19:7_2": "dhammāyatanabhāvo siyāti codanaṁ sandhāyāha ‘‘satipī’’tiādi. Dvārārammaṇabhāvehīti",
  "tika-abh02t19:7_3": "na ārammaṇabhāveneva asādhāraṇaṁ, atha kho dvārārammaṇabhāvehi asādhāraṇaṁ sambhavatīti vacanaseso.",
  "tika-abh02t19:8_0": "Yebhuyyasahuppattiādīhīti yebhuyyena cakkhāyatanādīni kassaci kadāci ekato uppajjanti.",
  "tika-abh02t19:8_1": "‘‘Kāmadhātuyā upapattikkhaṇe kassaci ekādasāyatanāni uppajjantī’’ti hi vuttaṁ. Tasmā",
  "tika-abh02t19:8_2": "āyatanānaṁ uppattikkamo tāva na yujjati, na pahānakkamo kusalābyākatānaṁ appahātabbato,",
  "tika-abh02t19:8_3": "na paṭipattikkamo akusalānaṁ, ekaccaabyākatānañca appaṭipajjanīyato, na bhūmikkamo",
  "tika-abh02t19:8_4": "aḍḍhekādasannaṁ āyatanānaṁ ekantakāmāvacarattā, itaresaṁ catubhūmipariyāpannattā,",
  "tika-abh02t19:8_5": "ekaccassa lokuttarabhāvato ca. Evaṁ uppattikkamādiayuttiyojanā veditabbā. Yesu vijjamānesu",
  "tika-abh02t19:8_6": "attabhāvassa paññāpanā, te ‘‘mayhaṁ cakkhu’’ntiādinā adhikasinehavatthubhūtā cakkhādayo",
  "tika-abh02t19:8_7": "yathā ajjhattikatāya, evaṁ dassanādikiccakaraindriyatā ca padhānāti āha ‘‘ajjhattikabhāvena,",
  "tika-abh02t19:8_8": "visayibhāvena cā’’ti. Ghānādikkamenāti ghānaṁ jivhā kāyoti iminā kamena.",
  "tika-abh02t19:9_0": "Paccuppannārammaṇattā vā cakkhādīni paṭhamaṁ vuttāni, mano pana kiñci paccuppannārammaṇaṁ",
  "tika-abh02t19:9_1": ", kiñci yāvanavattabbārammaṇanti pacchā vuttaṁ. Paccuppannārammaṇesupi upādārūpārammaṇāni",
  "tika-abh02t19:9_2": "cattāri paṭhamaṁ vuttāni, tato bhūtarūpārammaṇaṁ. Upādārūpārammaṇesupi dūratare dūre,",
  "tika-abh02t19:9_3": "sīghataraṁ sīghañca ārammaṇasampaṭicchanadīpanatthaṁ cakkhādīnaṁ desanākkamo. Cakkhusotadvayañhi",
  "tika-abh02t19:9_4": "dūragocaranti paṭhamaṁ vuttaṁ. Tatrāpi cakkhu dūrataragocaranti sabbapaṭhamaṁ vuttaṁ.",
  "tika-abh02t19:9_5": "Passantopi hi dūratare nadisotaṁ na tassa saddaṁ suṇāti. Ghānajivhāsupi ghānaṁ sīghataravuttīti",
  "tika-abh02t19:9_6": "paṭhamaṁ vuttaṁ. Purato ṭhapitamattassa hi bhojanassa gandho gayhatīti. Yathāṭhānaṁ",
  "tika-abh02t19:9_7": "vā tesaṁ desanākkamo. Imasmiñhi sarīre sabbupari cakkhussa adhiṭṭhānaṁ, tassa adho",
  "tika-abh02t19:9_8": "sotassa, tassa adho ghānassa, tassa adho jivhāya, tathā kāyassa yebhuyyena, mano",
  "tika-abh02t19:9_9": "pana arūpībhāvato sabbapacchā vutto. Taṁtaṁgocarattā tassa tassānantaraṁ bāhirāyatanāni",
  "tika-abh02t19:9_10": "vuttānīti vuttovāyamatthoti evampi imesaṁ kamo veditabbo.",
  "tika-abh02t19:10_0": "Tatoti hadayavatthubhedato. Yañhi hadayavatthuṁ nissāya ekaṁ manoviññāṇaṁ pavattati,",
  "tika-abh02t19:10_1": "na tadeva nissāya aññaṁ pavattati. Niddesavasenāti saṅkhepavitthāraniddesavasena.",
  "tika-abh02t19:10_2": "Yojetabbaṁ ‘‘kusalasamuṭṭhānaṁ kusalasamuṭṭhānassa sabhāga’’ntiādinā.",
  "tika-abh02t19:11_0": "Sabhāvoti visayivisayabhāvo, tadabhinibbattiyañca yogyatā. Kāraṇasamatthatāti kāraṇabhūtā",
  "tika-abh02t19:11_1": "samatthatā paccayabhāvo. Dvārādibhāvoti dvārārammaṇe dvāravuttibhāvo. Imasmiṁ attheti",
  "tika-abh02t19:11_2": "anantaraṁ vuttaatthe. Yasmāti yāya dhammatāya yena dvārādibhāvena kāraṇabhūtena.",
  "tika-abh02t19:11_3": "Sambhavanavisesananti kiriyāya parāmasanamāha. Yaṁ sambhavanaṁ, dhammatāvesāti attho.",
  "tika-abh02t19:11_4": "Rittakānevāti dhuvādibhāvarittakāneva. Visamādīsu ajjhāsayo etesanti visamādiajjhāsayāni,",
  "tika-abh02t19:11_5": "visamādiajjhāsayāni viya hontīti visamādiajjhāsayāni, cakkhādīni. Visamabhāva…pe…",
  "tika-abh02t19:11_6": "vanabhāvehīti visamabhāvādisannissitaahiādisadisupādinnadhammehi cakkhādīhi, vanasannissitamakkaṭasadisena",
  "tika-abh02t19:11_7": "cittena ca abhiramitattā. Vanabhāvoti hi vanajjhāsayoti attho.",
  "tika-abh02t19:12_0": "Purimantavivittatāti pubbabhāgaviraho. Uppādato purimakoṭṭhāso hi idha purimanto.",
  "tika-abh02t19:12_1": "Aparanteti aparabhāge, bhaṅgato uddhanti attho. Udayabbayaparicchinno hi sabhāvadhammo.",
  "tika-abh02t19:12_2": "Yaṁ sandhāya vuttaṁ ‘‘anidhānagatā bhaggā, puñjo natthi anāgate’’ti (mahāni. 10).",
  "tika-abh02t19:12_3": "Sadā abhāvoti na sadā abhāvapatiṭṭhāpanaṁ sabbakālampi natthīti, atha kho udayabbayaparicchinnattā",
  "tika-abh02t19:12_4": "sadābhāvapaṭikkhepoti āha ‘‘aniccalakkhaṇa’’nti. Sabhāvavijahananti bhaṅgappattimāha",
  "tika-abh02t19:12_5": ". Viparivattanaṁ uppādajarāvatthāhi santānaṁ vinā na vikārāpattīti āha ‘‘santānavikārāpatti vā’’ti.",
  "tika-abh02t19:13_0": "Jātidhammatādīhīti jātijarābyādhimaraṇādisabhāvatāhi. Aniṭṭhatāti na iṭṭhatā, dukkhatāti",
  "tika-abh02t19:13_1": "attho. Purimaṁ sāmaññalakkhaṇanti ‘‘paṭipīḷanaṭṭhenā’’ti pubbe sāmaññato vuttaṁ dukkhalakkhaṇaṁ.",
  "tika-abh02t19:13_2": "Paccayavasena dukkhanākārena pavattamānānaṁ sabhāvadhammānaṁ dukkhanaṁ puggalasseva",
  "tika-abh02t19:13_3": "vasena dukkhamatāti āha ‘‘puggalassa pīḷanato dukkhama’’nti. Dukkhavacananti ‘‘dukkha’’nti satthu vacanaṁ.",
  "tika-abh02t19:14_0": "‘‘Natthi etassa vasavattako’’ti iminā natthi etassa attāti anattāti imamatthaṁ dasseti,",
  "tika-abh02t19:14_1": "‘‘nāpi idaṁ vasavattaka’’nti iminā pana na attāti anattāti. Attanoti niyakajjhattaṁ",
  "tika-abh02t19:14_2": "sandhāya vadati. Parasminti tato aññasmiṁ. Parassa ca attanīti etthāpi eseva nayo.",
  "tika-abh02t19:14_3": "Taṁ etassa natthīti taṁ yathāvuttaparaparikappitaṁ vasavattakaṁ etassa cakkhādino",
  "tika-abh02t19:14_4": "natthi, etena catukoṭikasuññatāya saṅgaho daṭṭhabbo. ‘‘Suññaṁ taṁ tena vasavattanākārenā’’ti",
  "tika-abh02t19:14_5": "iminā ubhayathāpi avasavattanaṭṭhe dassitabbe tattha tāva ekaṁ dassetuṁ ‘‘parassā’’tiādiṁ",
  "tika-abh02t19:14_6": "vatvā puna ‘‘atha vā’’tiādinā itaraṁ dasseti. Sāmi eva sāmiko, na sāmiko assāmikoti",
  "tika-abh02t19:14_7": "evaṁ atthe gayhamāne ‘‘assāmikato’’ti padassa suññavisesanatāya payojanaṁ natthi.",
  "tika-abh02t19:14_8": "Kāmakāriyanti yathākāmakaraṇīyaṁ. Avasavattanatthaṁ visesetvā dasseti samāsadvayatthasaṅgahato.",
  "tika-abh02t19:15_0": "Sasantāne dhammānaṁ visadisuppatti idha bhāvasaṅkantigamanaṁ nāmāti āha ‘‘santatiyaṁ",
  "tika-abh02t19:15_1": "bhāvantaruppattiyevā’’ti. Tathā visadisuppattiyaṁ purimākāravigamo pakatibhāvavijahananti",
  "tika-abh02t19:15_2": "āha ‘‘santatiyā yathāpavattākāravijahana’’nti. Bhavatīti vā bhāvo, avatthāviseso,",
  "tika-abh02t19:15_3": "tassa saṅkamanaṁ bhāvasaṅkanti. Sabhāvadhammo hi uppādakkhaṇaṁ ṭhitikkhaṇañca patvā",
  "tika-abh02t19:15_4": "bhijjatīti uppādāvatthāya jarāvatthaṁ, tato bhaṅgāvatthaṁ saṅkamatīti vuccati. Tathā",
  "tika-abh02t19:15_5": "saṅkamato ca attalābhakkhaṇato uddhaṁ jarāmaraṇehi taṁsabhāvapariccāgo pakatibhāvavijahananti",
  "tika-abh02t19:15_6": "khaṇavasena cetaṁ yojetabbaṁ. Pubbāparavasenāti ca khaṇānaṁ pubbāparavasenāti attho",
  "tika-abh02t19:15_7": "sambhavati. Ekatthattāti samānādhikaraṇattā, na pana visesanavisesitabbabhāvānaṁ",
  "tika-abh02t19:15_8": "ekattā. ‘‘Cakkhuṁ anicca’’nti vutte ‘‘aniccaṁ cakkhu’’ntipi vuttameva hotīti ‘‘yaṁ",
  "tika-abh02t19:15_9": "cakkhu, taṁ aniccaṁ, yaṁ aniccaṁ, taṁ cakkhu’’nti āpannamevāti āha ‘‘aniccānaṁ sesadhammānampi",
  "tika-abh02t19:15_10": "cakkhubhāvo āpajjatī’’ti.",
  "tika-abh02t19:16_0": "Tehi ca aniccadukkhalakkhaṇehi ca anattalakkhaṇameva visesena dassitaṁ ‘‘yadaniccaṁ,",
  "tika-abh02t19:16_1": "taṁ dukkhaṁ, yaṁ dukkhaṁ, tadanattā’’tiādīsu (saṁ. ni. 3.15, 45, 76, 85; 2.4.1, 2;",
  "tika-abh02t19:16_2": "paṭi. ma. 2.10) viya. Dosalakkhaṇākāranidassanatthoti dosassa lakkhitabbākāranidassanattho.",
  "tika-abh02t19:16_3": "Evaṁ dukkhenāti evaṁ nānappakārena akkhirogādidukkhena ābādhatāya. Anattalakkhaṇadīpakānanti",
  "tika-abh02t19:16_4": "anattatāpaññāpanassa jotakānaṁ upāyabhūtānaṁ. Na hi ghaṭabhedakaṇṭakavedhādivasena",
  "tika-abh02t19:16_5": "labbhamānā aniccadukkhatā sattānaṁ ekantato anattatādhigamahetū honti. Paccayapaṭibaddhatāabhiṇhasampaṭipīḷanādivasena",
  "tika-abh02t19:16_6": "pana labbhamānā honti. Tathā hi cakkhādīni kammādimahābhūtādipaccayapaṭibaddhavuttīni,",
  "tika-abh02t19:16_7": "tato eva ahutvā sambhavanti, hutvā paṭiventīti aniccāni, abhiṇhasampaṭipīḷitattā",
  "tika-abh02t19:16_8": "dukkhāni, evaṁbhūtāni ca avasavattanato anattakānīti pariggahe ṭhitehi samupacitañāṇasambhārehi passituṁ sakkā.",
  "tika-abh02t19:17_0": "Kathaṁ panetesaṁ hutvā abhāvo jānitabboti? Khaṇe khaṇe aññathattadassanato. Taṁ kathaṁ",
  "tika-abh02t19:17_1": "ñāyatīti? Yuttito. Kā panettha yuttīti? Visesaggahaṇaṁ. Yadi cakkhādīnaṁ khaṇe khaṇe",
  "tika-abh02t19:17_2": "aññathattaṁ na siyā, bahipaccayabhede yadidaṁ pacchā visesaggahaṇaṁ, taṁ na siyā.",
  "tika-abh02t19:17_3": "Yassa hi tādisaṁ khaṇe khaṇe aññathattaṁ natthi, tassa asati bahipaccayavisese kathaṁ",
  "tika-abh02t19:17_4": "pacchā visesaggahaṇaṁ bhaveyya, bhavati ca visesaggahaṇaṁ. Tasmā atthi nesaṁ khaṇe",
  "tika-abh02t19:17_5": "khaṇe aññathattaṁ yaṁ saṇikaṁ saṇikaṁ vaḍḍhentaṁ pacchā pākaṭataraṁ jāyatīti. Tathā",
  "tika-abh02t19:17_6": "hi sarīrassa tāva ānāpānānaṁ anavatthānato parissamato ca visesaggahaṇaṁ. Anavatthitā",
  "tika-abh02t19:17_7": "hi assāsapassāsā vātā vārena vārena pavattanato. Yadi hi assasite vā passassite vā",
  "tika-abh02t19:17_8": "sarīrassa koci pacchā viseso na siyā, na nesaṁ koci bhedo siyā, diṭṭho ca so. Tasmā",
  "tika-abh02t19:17_9": "assasitaṁ sarīraṁ aññathā hontaṁ kamena tādisaṁ avatthaṁ pāpuṇāti. Yā passāsassa",
  "tika-abh02t19:17_10": "paccayo hoti, passasite ca puna tatheva assāsassa paccayo hotīti ānāpānānaṁ anavatthānatopi",
  "tika-abh02t19:17_11": "sarīrassa visesaggahaṇaṁ aññathattasiddhi. Tathā parissamopi asati visese pacchā",
  "tika-abh02t19:17_12": "sarīrassa na siyā, yenāyaṁ iriyāpathantarādīni sevanena parissamavinodanaṁ karoti.",
  "tika-abh02t19:18_0": "Atha vā rūpādibhedatopi visesaggahaṇaṁ. Rūpagandharasaphassādīnañhi visesena yo sarīre",
  "tika-abh02t19:18_1": "anindriyabaddhesu ca khīrūdakavatthapupphaphalosadhidhaññādīnaṁ pacchā viseso gayhati,",
  "tika-abh02t19:18_2": "so asati bahipaccayavisese nesaṁ jarādiavatthāsu vaṇṇabalādibhedo, rasavīriyavipākānubhāvabhedo",
  "tika-abh02t19:18_3": "ca khaṇe khaṇe aññathattaṁ vinā kathamupalabbheyya. Yaṁ pana taṁ dhammatārūpaṁ silādi,",
  "tika-abh02t19:18_4": "tattha kathanti? Tassāpi sītuṇhasamphassabhedato attheva visesaggahaṇaṁ. Taṁ khaṇe",
  "tika-abh02t19:18_5": "khaṇe aññathattaṁ vinā na yujjatīti. Sati ca rūpādibhede siddhova taṁnissayamahābhūtabhedopi.",
  "tika-abh02t19:18_6": "Na hi nissayamahābhūtabhedena vinā nissitabhedo sambhavatīti. Evaṁ tāva rūpadhammānaṁ",
  "tika-abh02t19:18_7": "visesaggahaṇato khaṇe khaṇe aññathattaṁ, tato ca hutvā abhāvasiddhi.",
  "tika-abh02t19:19_0": "Arūpadhammānaṁ pana ārammaṇādibhedena visesaggahaṇaṁ. Yattha yattha hi ārammaṇe arūpadhammā",
  "tika-abh02t19:19_1": "uppajjanti, tattha tattheva te bhijjanti, na aññaṁ saṅkamanti, ārammaṇadhammā ca",
  "tika-abh02t19:19_2": "yathāsakaṁ khaṇato uddhaṁ na tiṭṭhantīti. Svāyamattho padīpādiudāharaṇena veditabbo.",
  "tika-abh02t19:19_3": "Aññe eva hi khaṇe khaṇe rūpādayo padīpajālāya, tathā khīradhārādīsu patantīsu, vāyumhi",
  "tika-abh02t19:19_4": "ca paharante samphassāni. Yathā cetesaṁ khaṇe khaṇe aññathattaṁ, kimaṅgaṁ pana cittacetasikānaṁ.",
  "tika-abh02t19:19_5": "Kiñca saddabhedato, saddavisesatopi tannimittānaṁ cittacetasikānaṁ khaṇe khaṇe aññathattaṁ,",
  "tika-abh02t19:19_6": "tato visesaggahaṇaṁ. Paguṇañhi ganthaṁ sīghaṁ parivattentassa cittasamuṭṭhānānaṁ",
  "tika-abh02t19:19_7": "saddānaṁ bhedo diṭṭho. Na hi kāraṇabhedena vinā phalabhedo atthi. Yathā taṁ vāditasaddānaṁ,",
  "tika-abh02t19:19_8": "evaṁ ārammaṇabhedena arūpadhammānaṁ visesaggahaṇaṁ. Teneva nesaṁ khaṇe khaṇe aññathattaṁ",
  "tika-abh02t19:19_9": "veditabbaṁ. Jātibhūmisampayuttadhammabhedena visesaggahaṇepi eseva nayo. Evaṁ rūpārūpadhammānaṁ",
  "tika-abh02t19:19_10": "visesaggahaṇato khaṇe khaṇe aññathattasiddhi. Yato hutvā abhāvato cakkhādīni aniccānīti",
  "tika-abh02t19:19_11": "siddhāni, aniccattā eva abhiṇhasampaṭipīḷanato dukkhāni, tato ca avasavattanato anattakāni.",
  "tika-abh02t19:19_12": "Tenāha bhagavā ‘‘yadaniccaṁ, taṁ dukkhaṁ, yaṁ dukkhaṁ, tadanattā’’ti (saṁ. ni. 3.15,",
  "tika-abh02t19:19_13": "45, 76, 85; 2.4.1, 2; paṭi. ma. 2.10).",
  "tika-abh02t19:20_0": "Nirantaraṁpavattamānassāti abhiṇhasaddatthaṁ visesetvā vadati. Dhātumattatāyāti dhātumattabhāvena.",
  "tika-abh02t19:20_1": "Samūhatoti sasambhāracakkhādipiṇḍato. ‘‘Cakkhādīna’’nti idaṁ ‘‘samūhato’’ti padaṁ",
  "tika-abh02t19:20_2": "apekkhitvā sambandhe sāmivacanaṁ, ‘‘vinibbhujana’’nti padaṁ apekkhitvā kammattheti",
  "tika-abh02t19:20_3": "veditabbaṁ. Cattāripi ghanānīti santatisamūhakiccārammaṇaghanāni. Pavattarūpādiggahaṇatoti",
  "tika-abh02t19:20_4": "ruppanādivasena pavattañca taṁ rūpādiggahaṇañcāti pavattarūpādiggahaṇaṁ, tatoti yojetabbaṁ.",
  "tika-abh02t19:20_5": "Aniccādiggahaṇassa sabbhāvāti rūpavedanādiñāṇato bhinnassa aniccādiñāṇassa labbhamānattā.",
  "tika-abh02t19:20_6": "Tena satipi rūpādiatthānaṁ aniccādibhāve ruppanādibhāvato aniccādibhāvassa bhedamāha.",
  "tika-abh02t19:20_7": "Idāni tameva bhedaṁ ñātatīraṇapariññāvisayatāya pākaṭaṁ kātuṁ ‘‘na hī’’tiādimāha.",
  "tika-abh02t19:20_8": "Nātidhāvitunti idha lakkhaṇalakkhaṇavantā bhinnā vuttā. Tattha lakkhaṇārammaṇikavipassanāya",
  "tika-abh02t19:20_9": "khandhārammaṇatāvacanena abhinnāti aññamaññavirodhāpādanena atidhāvituṁ na yuttaṁ.",
  "tika-abh02t19:20_10": "Kasmāti ce? Vuttaṁ ‘‘te panākārā’’tiādi. Adhippāyopi cettha lakkhaṇānaṁ rūpādiākāramattatāvibhāvananti",
  "tika-abh02t19:20_11": "daṭṭhabbo. ‘‘Aniccaṁ dukkhaṁ anattā’’ti hi saṅkhāre sabhāvato sallakkhentoyeva lakkhaṇāni",
  "tika-abh02t19:20_12": "ca sallakkhetīti. Yathā aniccādito aniccatādīnaṁ vuttanayena bhedo, evaṁ aniccatādīnampi",
  "tika-abh02t19:20_13": "satipi lakkhaṇabhāvasāmaññe nānāñāṇagocaratāya, nānāpaṭipakkhatāya, nānindriyādhikatāya",
  "tika-abh02t19:20_14": "ca vimokkhamukhattayabhūtānaṁ aññamaññabhedoti dassento ‘‘aniccanti ca gaṇhanto’’tiādimāha. Taṁ suviññeyyameva.",
  "tika-abh02t19:21": "Suttantabhājanīyavaṇṇanā niṭṭhitā.",
  "tika-abh02t19:22": "2. Abhidhammabhājanīyavaṇṇanā",
  "tika-abh02t19:23": "155.Paccayayugaḷavasenāti ajjhattikabāhirapaccayadvayavasena. Ajjhattikabāhiravasena abbokāratoti ajjhattikavasena ceva bāhiravasena ca asaṅkarato.",
  "tika-abh02t19:24_0": "167.Visaṅkhāraninnassāti nibbānapoṇassa. Vinimuttasaṅkhārassāti samucchedapaṭipassaddhivimuttīhi",
  "tika-abh02t19:24_1": "samukhena, tappaṭibaddhachandarāgappahānena ca suṭṭhu vinimuttasaṅkhārassa paramassāsabhāvena,",
  "tika-abh02t19:24_2": "gatibhāvena ca patiṭṭhānabhūte. ‘‘Nibbānaṁ arahato gatī’’ti (paṭi. 339) hi vuttaṁ.",
  "tika-abh02t19:24_3": "Ṭhitibhāvenāti ca pāṭho. Taṁsacchikaraṇābhāveti tassa nibbānassa sacchikaraṇābhāve.",
  "tika-abh02t19:24_4": "Nītoti pāpito, pakāsitoti attho.",
  "tika-abh02t19:25_0": "Cuṇṇitanti bheditaṁ. Tvameva kiṁ na jānāsīti kiṁ tvaṁ na jānāsiyevāti attho. ‘‘Kiṁ",
  "tika-abh02t19:25_1": "tvaṁ ekaṁ nānaṁ jānāsi, kiṁ tvaṁ na jānāsi evā’’ti evaṁ vikkhepaṁ karontaṁ paravādiṁ",
  "tika-abh02t19:25_2": "‘‘nanu ñāte’’tiādinā sakavādī nibandhati. Vibhajitvāti ‘‘rāgādīnaṁ khīṇante uppannattā’’ti",
  "tika-abh02t19:25_3": "bhāvatthaṁ vibhajitvā. Rāgādīnaṁ khayā na hontīti yojanā. Sasabhāvatā ca nibbānassa",
  "tika-abh02t19:25_4": "āpannā hotīti sambandho.",
  "tika-abh02t19:26": "Nibbānārammaṇakaraṇena kāraṇabhūtena. Hetuatthe hi idaṁ karaṇavacanaṁ. Kilesakkhayamattataṁ vā nibbānassa icchato kilesakkhayena bhavitabbanti yojanā.",
  "tika-abh02t19:27_0": "Evaṁ kilesakkhayamatte nibbāne khepetabbā kilesā bahuvidhā nānappakārā, maggo ca",
  "tika-abh02t19:27_1": "odhiso kilese khepeti. Svāyaṁ ‘‘katamaṁ kilesakkhayaṁ nibbānaṁ ārammaṇaṁ katvā katame",
  "tika-abh02t19:27_2": "kilese khepetī’’ti purimapucchādvayameva vadati. Tadevāti yaṁ ‘‘avijjātaṇhānaṁ kiñci",
  "tika-abh02t19:27_3": "ekadesamattampī’’ti vuttaṁ, tadeva.",
  "tika-abh02t19:28": "Ettha ca yāyaṁ ‘‘kilesakkhayova nibbāna’’nti nibbānassa abhāvatācodanā, tatrāyaṁ āgamato yuttito cassa bhāvābhāvavibhāvanā. Tañhi bhagavatā –",
  "tika-abh02t19:29": "‘‘Atthi, bhikkhave, ajātaṁ abhūtaṁ akataṁ asaṅkhata’’nti (udā. 73; itivu. 43).",
  "tika-abh02t19:30": "‘‘Atthi , bhikkhave, tadāyatanaṁ, yattha neva pathavī na āpo na tejo na vāyo’’ti (udā. 71) –",
  "tika-abh02t19:31": "Ca ādinā, tathā –",
  "tika-abh02t19:32": "‘‘Gambhīro duddaso duranubodho santo paṇīto atakkāvacaro nipuṇo paṇḍitavedanīyo’’ti (ma. ni. 2.337; saṁ. ni. 1.172; mahāva. 7-8) –",
  "tika-abh02t19:33_0": "‘‘Asaṅkhatañca vo, bhikkhave, desessāmi asaṅkhatagāminiñca paṭipadaṁ, anataṁ, anāsavaṁ,",
  "tika-abh02t19:33_1": "saccaṁ, pāraṁ, nipuṇaṁ, sududdasaṁ, ajajjaraṁ, dhuvaṁ, apalokitaṁ, anidassanaṁ, nippapañcaṁ,",
  "tika-abh02t19:33_2": "santaṁ, amataṁ, paṇītaṁ, sivaṁ, khemaṁ, taṇhākkhayaṁ, acchariyaṁ, abbhutaṁ, anītikaṁ,",
  "tika-abh02t19:33_3": "anītikadhammaṁ, nibbānaṁ, abyābajjhaṁ, virāgaṁ, suddhiṁ, muttiṁ, anālayaṁ, dīpaṁ,",
  "tika-abh02t19:33_4": "leṇaṁ, tāṇaṁ, saraṇaṁ, parāyaṇañca vo, bhikkhave, desessāmi parāyaṇagāminiñca paṭipada’’nti (saṁ. ni. 4.377) –",
  "tika-abh02t19:34_0": "Evamādīhi ca suttapadehi ‘‘appaccayā dhammā, asaṅkhatā dhammā (dha. sa. dukamātikā",
  "tika-abh02t19:34_1": "7), sabbañca rūpaṁ asaṅkhatā ca dhātū’’tiādīhi (dha. sa. 1192, 1198, 1200) abhidhammapadesehi",
  "tika-abh02t19:34_2": "ca paramatthabhāveneva desitaṁ. Na hi sabhāvavirahitassa abhāvamattassa gambhīrāsaṅkhatādibhāvo",
  "tika-abh02t19:34_3": "abyākatadhammādibhāvo ca yutto, vutto ca so. Tasmā na abhāvamattaṁ nibbānaṁ.",
  "tika-abh02t19:35_0": "Api cāyaṁ abhāvavādī evaṁ pucchitabbo – yadi kilesābhāvo nibbānaṁ, svāyamabhāvo eko",
  "tika-abh02t19:35_1": "vā siyā aneko vā? Yadi eko, ekeneva maggena kato sacchikato ca hotīti uparimānaṁ",
  "tika-abh02t19:35_2": "maggānaṁ niratthakatā āpajjati. Na hi ekaṁ anekehi kammappavattehi sādhetabbaṁ diṭṭhaṁ.",
  "tika-abh02t19:35_3": "Atha siyā ekova so kilesābhāvo, na pana maggehi kātabbo, atha kho sacchikātabboti.",
  "tika-abh02t19:35_4": "Evaṁ sati suṭṭhutaraṁ maggassa niratthakatā āpajjati kilesānaṁ appahānato. Akaronto",
  "tika-abh02t19:35_5": "ca maggo kilesābhāvaṁ tassa sacchikiriyāya kamatthaṁ sādheyya, atha maggānaṁ saṁyojanattayappahānādipaṭiniyatakiccatāya",
  "tika-abh02t19:35_6": "pahāyakavibhāgena kilesābhāvabhedo, evaṁ sati vinā sabhāvabhedaṁ bahubhāvo natthīti",
  "tika-abh02t19:35_7": "bahubhāvatāpadesenassa sasabhāvatā āpannā. Athāpi siyā ‘‘yesaṁ abhāvo, tesaṁ bahubhāvena",
  "tika-abh02t19:35_8": "bahubhāvopacāro’’ti, evaṁ sati yesaṁ abhāvo, tesaṁ sabhāvatāya sasabhāvopacāropi",
  "tika-abh02t19:35_9": "siyā. Tathā tesaṁ kilesasaṅkhatāditāya kilesasaṅkhatādibhāvā ca siyuṁ, na cetaṁ yuttanti",
  "tika-abh02t19:35_10": "na tesaṁ bahubhāvopacāro yutto. Ekabhāvopi cassa asabhāvatāya eva vattuṁ na sakkāti",
  "tika-abh02t19:35_11": "ce? Na, abhāvasāmaññato, abhāvasāmaññena abhedasamaññāya ekattaniddeso. Sati ca ekatte",
  "tika-abh02t19:35_12": "pubbe vuttadosānativatti.",
  "tika-abh02t19:36_0": "Bahubhāve ca sasabhāvatā siddhā. Yadipi siyā yathā bahubhāvo sasabhāvataṁ, evaṁ sāmaññena",
  "tika-abh02t19:36_1": "sasabhāvatā bahubhāvaṁ na byabhicareyyāti sasabhāvapakkhepi nibbānassa bahubhāvo",
  "tika-abh02t19:36_2": "āpajjatīti? Taṁ na, kasmā? Tathā sāmaññābhedato. Na hi evaṁ vattuṁ labbhā yathā kharabhāvo",
  "tika-abh02t19:36_3": "sasabhāvataṁ na byabhicarati, evaṁ sasabhāvatāpi kharabhāvaṁ na byabhicareyyāti.",
  "tika-abh02t19:36_4": "Evañhi sati tadaññasabbadhammābhāvappasaṅgo siyā, tasmā bahubhāvo sasabhāvatāpekkho,",
  "tika-abh02t19:36_5": "na sasabhāvatā bahubhāvāpekkhāti na sasabhāvassa nibbānassa bahubhāvāpatti. ‘‘Ekañhi",
  "tika-abh02t19:36_6": "saccaṁ na dutīyamatthi (su. ni. 890; mahāni. 119), ekā niṭṭhā na puthuniṭṭhā’’tiādivacanato.",
  "tika-abh02t19:37_0": "Api cettha kilesābhāvo nāma rāgādīnaṁ samucchedo accantappahānaṁ anuppādanirodho.",
  "tika-abh02t19:37_1": "Tassa ca ekatte ekeneva maggena sādhetabbatā kiccavisesābhāvatoti dassanādimaggavibhāgo",
  "tika-abh02t19:37_2": "na siyā. Icchito ca so odhisova kilesānaṁ pahātabbattā. So ca maggavibhāgo saddhādīnaṁ",
  "tika-abh02t19:37_3": "indriyānaṁ nātitikkhatikkhatikkhataratikkhatamabhāvena ekasmimpi samucchedappahānayogyabhāve",
  "tika-abh02t19:37_4": "sacchikiriyāvisesena hotīti nibbānassa sasabhāvatāyayeva yutto. Abhāvo pana kilesānaṁ",
  "tika-abh02t19:37_5": "maggena kātabbo siyā ‘‘mā maggassa niratthakatā ahosī’’ti, na sacchikātabbo. Ko hi",
  "tika-abh02t19:37_6": "tassa sabhāvo, yo tena sacchikariyeyya. So ca kilesābhāvo ekeneva maggena sādhetabbo",
  "tika-abh02t19:37_7": "siyā, na catūhi ‘‘mā catubhāvanibbānatāpatti, nibbānavisesāpatti ca ahosī’’ti. Tato",
  "tika-abh02t19:37_8": "dassanādimaggavibhāgo na siyāti sabbaṁ āvattati.",
  "tika-abh02t19:38_0": "Yadi ca abhāvo bhāvassa siyāti tassa bhāvadhammatā icchitā, evaṁ sati yathā saṅkhatadhammassa",
  "tika-abh02t19:38_1": "tassa jarāmaraṇādīnaṁ viya saṅkhatadhammatāpi āpannā, evaṁ bahūnaṁ kilesānaṁ dhammassa",
  "tika-abh02t19:38_2": "tassa bahubhāvādippasaṅgopi dunnivāroti ataṁsabhāvassa asaṅkhatassekassa sasabhāvassa",
  "tika-abh02t19:38_3": "nibbānabhāvo veditabbo.",
  "tika-abh02t19:39_0": "Yadi evaṁ kasmā ‘‘rāgakkhayo dosakkhayo mohakkhayo’’ti (saṁ. ni. 4.315, 330) vuttanti?",
  "tika-abh02t19:39_1": "Khayena adhigantabbattā. Khayo hi ariyamaggo. Yathāha ‘‘khaye ñāṇaṁ, anuppāde ñāṇa’’nti",
  "tika-abh02t19:39_2": "(dha. sa. dukamātikā 142). Tena rāgādikkhayapariyāyena ariyamaggena adhigantabbato",
  "tika-abh02t19:39_3": "‘‘paramatthaṁ gambhīraṁ nipuṇaṁ duddasaṁ duranubodhaṁ nibbānaṁ rāgādikkhayo’’ti vuttaṁ.",
  "tika-abh02t19:39_4": "Rāgādippahānamukhena vā tathā pattabbato, yathā aññatthāpi vuttaṁ ‘‘madanimmaddano",
  "tika-abh02t19:39_5": "pipāsavinayo’’tiādi (a. ni. 4.34; itivu. 90).",
  "tika-abh02t19:40_0": "Apica yathā pariññeyyatāya sauttarānaṁ kāmānaṁ rūpānañca paṭipakkhabhūtaṁ tabbidhurasabhāvaṁ",
  "tika-abh02t19:40_1": "nissaraṇaṁ paññāyati, evaṁ sasabhāvānaṁ sabbesampi saṅkhatadhammānaṁ paṭipakkhabhūtena",
  "tika-abh02t19:40_2": "tabbidhurasabhāvena nissaraṇena bhavitabbaṁ. Yañca tannissaraṇaṁ, sā asaṅkhatā dhātu.",
  "tika-abh02t19:40_3": "Kiñca bhiyyo – saṅkhatadhammārammaṇaṁ vipassanāñāṇaṁ api anulomañāṇaṁ kilese tadaṅgavasena",
  "tika-abh02t19:40_4": "pajahati, na samucchedavasena pajahituṁ sakkoti. Tathā sammutisaccārammaṇaṁ paṭhamajjhānādīsu",
  "tika-abh02t19:40_5": "ñāṇaṁ vikkhambhanavaseneva kilese pajahati, na samucchedavasena. Iti saṅkhatadhammārammaṇassa,",
  "tika-abh02t19:40_6": "sammutisaccārammaṇassa ca ñāṇassa kilesānaṁ samucchedappahāne asamatthabhāvato tesaṁ",
  "tika-abh02t19:40_7": "samucchedappahānakarassa ariyamaggañāṇassa tadubhayaviparītasabhāvena ārammaṇena",
  "tika-abh02t19:40_8": "bhavitabbaṁ, sā asaṅkhatā dhātu. Tathā ‘‘atthi, bhikkhave, ajātaṁ abhūtaṁ akataṁ",
  "tika-abh02t19:40_9": "asaṅkhata’’nti (udā. 73; itivu. 43) idaṁ nibbānassa paramatthato atthibhāvajotakaṁ",
  "tika-abh02t19:40_10": "vacanaṁ aviparītatthaṁ bhagavatā bhāsitattā. Yañhi bhagavatā bhāsitaṁ, taṁ aviparītatthaṁ",
  "tika-abh02t19:40_11": "yathā taṁ ‘‘sabbe saṅkhārā aniccā, sabbe saṅkhārā dukkhā, sabbe dhammā anattā’’ti",
  "tika-abh02t19:40_12": "(dha. pa. 277-279; theragā. 676-678; netti. 5), tathā nibbāna-saddo katthaci visaye",
  "tika-abh02t19:40_13": "yathābhūtaparamatthavisayo upacāravuttisabbhāvato seyyathāpi sīha-saddo. Atha vā",
  "tika-abh02t19:40_14": "attheva paramatthato asaṅkhatā dhātu itaratabbiparītavimuttisabhāvattā seyyathāpi",
  "tika-abh02t19:40_15": "‘‘pathavīdhātu vedanā cā’’ti evamādīhi nayehi yuttitopi asaṅkhatāya dhātuyā paramatthato",
  "tika-abh02t19:40_16": "atthibhāvo veditabbo.",
  "tika-abh02t19:41": "Abhidhammabhājanīyavaṇṇanā niṭṭhitā.",
  "tika-abh02t19:42": "3. Pañhapucchakavaṇṇanā",
  "tika-abh02t19:43": "168.Kiñcīti kiñci ārammaṇaṁ. Ālambanatoti ārammaṇakaraṇato.",
  "tika-abh02t19:44": "Pañhapucchakavaṇṇanā niṭṭhitā.",
  "tika-abh02t19:45": "Āyatanavibhaṅgavaṇṇanā niṭṭhitā."
}