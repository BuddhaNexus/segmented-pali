{
  "tika-s0105t4:0": "6. Mahālisuttavaṇṇanā",
  "tika-s0105t4:1": "Brāhmaṇadūtavatthuvaṇṇanā",
  "tika-s0105t4:2_0": "359. Evaṁ kūṭadantasuttaṁ saṁvaṇṇetvā idāni mahālisuttaṁ saṁvaṇṇento yathānupubbaṁ",
  "tika-s0105t4:2_1": "saṁvaṇṇanokāsassa pattabhāvaṁ vibhāvetuṁ, kūṭadantasuttassānantaraṁ saṅgītassa suttassa",
  "tika-s0105t4:2_2": "mahālisuttabhāvaṁ vā pakāsetuṁ ‘‘evaṁ me sutaṁ…pe… vesāliyanti mahālisutta’’nti āha.",
  "tika-s0105t4:2_3": "Punappunaṁ visālabhāvūpagamanatoti etthāyaṁ saṅkhepo – bārāṇasirañño kira aggamahesiyā",
  "tika-s0105t4:2_4": "maṁsapesigabbhena dve dārakā nibbattā dhītā ca putto ca, tesaṁ aññamaññaṁ vivāhena",
  "tika-s0105t4:2_5": "soḷasakkhattuṁ puttadhītuvasena dve dve dārakā vijātā. Tato tesaṁ dārakānaṁ yathākkamaṁ",
  "tika-s0105t4:2_6": "vaḍḍhentānaṁ paccekaṁ saparivārānaṁ ārāmuyyānanivāsaṭṭhānaparivārasampattiṁ gahetuṁ",
  "tika-s0105t4:2_7": "appahonakatāya nagaraṁ tikkhattuṁ gāvutantarena gāvutantarena parikkhipiṁsu, evaṁ",
  "tika-s0105t4:2_8": "tassa punappunaṁ tipākāraparikkhepena visālabhāvamupagatattā ‘‘vesālī’’tveva nāmaṁ",
  "tika-s0105t4:2_9": "jātaṁ. Tena vuttaṁ ‘‘punappunaṁ visālabhāvūpagamanato vesālīti laddhanāmake nagare’’ti.",
  "tika-s0105t4:2_10": "Vitthārakathā cettha mahāsīhanādasuttavaṇṇanāya, (ma. ni. aṭṭha. 1.146) ratanasuttavaṇṇanāya",
  "tika-s0105t4:2_11": "(khu. pā. aṭṭha. vesālivatthu; su. ni. aṭṭha. 1.ratanasuttavaṇṇanā) ca gahetabbā.",
  "tika-s0105t4:2_12": "Bahinagareti nagarato bahi, na ambapālivanaṁ viya antonagarasmiṁ. Sayaṁjātanti sayameva",
  "tika-s0105t4:2_13": "jātaṁ aropimaṁ. Mahantabhāvenāti rukkhagacchānaṁ, ṭhitokāsassa ca mahantabhāvena.",
  "tika-s0105t4:2_14": "Tenevāha ‘‘himavantena saddhiṁ ekābaddhaṁ hutvā’’ti. Yaṁ pana venayikānaṁ matena",
  "tika-s0105t4:2_15": "vinayaṭṭhakathāyaṁ vuttaṁ –",
  "tika-s0105t4:3_0": "‘‘Tattha mahāvanaṁ nāma sayaṁjātaṁ aropimaṁ saparicchedaṁ mahantaṁ vanaṁ. Kapilavatthusāmantā",
  "tika-s0105t4:3_1": "pana mahāvanaṁ himavantena saha ekābaddhaṁ aparicchedaṁ hutvā mahāsamuddaṁ āhacca",
  "tika-s0105t4:3_2": "ṭhitaṁ, idaṁ tādisaṁ na hotī’’ti (pārā. aṭṭha. 2.162).",
  "tika-s0105t4:4_0": "Taṁ majjhimabhāṇakasaṁyuttabhāṇakānampi samānakathā. Majjhimaṭṭhakathāyañhi (ma.",
  "tika-s0105t4:4_1": "ni. aṭṭha. 2.352) saṁyuttaṭṭhakathāyañca (saṁ. ni. aṭṭha. 1.37) tatheva vuttaṁ. Idha",
  "tika-s0105t4:4_2": "pana dīghabhāṇakānaṁ matena evaṁ vuttanti daṭṭhabbaṁ. Yadi ca ‘‘ahutvā’’ti katthaci",
  "tika-s0105t4:4_3": "pāṭho dissati, evaṁ sati sabbesampi samānavādo siyāti. Kūṭāgārasālāsaṅkhepenāti haṁsamaṇḍalākārasaṅkhātahaṁsavaṭṭakacchannena",
  "tika-s0105t4:4_4": "kūṭāgārasālāniyāmena, tathā katattā pāsādoyeva ‘‘kūṭāgārasālā’’ti vutto, tabbohārena",
  "tika-s0105t4:4_5": "pana sakalopi saṅghārāmoti vuttaṁ hoti. Vinayaṭṭhakathāyaṁ (pārā. aṭṭha. 2.162) tu evaṁ vuttaṁ –",
  "tika-s0105t4:5": "‘‘Kūṭāgārasālā pana mahāvanaṁ nissāya kate ārāme kūṭāgāraṁ antokatvā haṁsavaṭṭakacchadanena katā sabbākārasampannā buddhassa bhagavato gandhakuṭi veditabbā’’ti.",
  "tika-s0105t4:6_0": "Kosalesu jātā, bhavā, te vā nivāso etesanti kosalakā. Evaṁ māgadhakā. Janapadavācino",
  "tika-s0105t4:6_1": "hi pāyato pulliṅgaputhuvacanā. Yassa akaraṇe puggalo mahājāniyo hoti, taṁ karaṇaṁ",
  "tika-s0105t4:6_2": "arahatīti karaṇīyanti vuccati. Tenāha ‘‘avassaṁ kattabbakammenā’’ti. Akātumpi vaṭṭati",
  "tika-s0105t4:6_3": "asati samavāye, tasmā samavāye sati kattabbato taṁ kiccanti vuccatīti adhippāyo.",
  "tika-s0105t4:7_0": "360. Yā buddhānaṁ uppajjanārahā nānattasaññā, tāsaṁ vasena ‘‘nānārammaṇacārato’’ti",
  "tika-s0105t4:7_1": "vuttaṁ, nānārammaṇappavattitoti attho. Sambhavantasseva hi paṭisedho, na asambhavantassa.",
  "tika-s0105t4:7_2": "Paṭikkammāti nivattetvā tathā cittaṁ anuppādetvā. Sallīnoti jhānasamāpattiyā ekattārammaṇaṁ",
  "tika-s0105t4:7_3": "allīno. Nilīnoti tasseva vevacanaṁ. Tena vuttaṁ ‘‘ekībhāva’’ntiādi. Saparivārattā",
  "tika-s0105t4:7_4": "anekopi tadā eko viya bhavatīti ekībhāvo, taṁ ekībhāvaṁ. Yenāyasmā nāgito, taṁ sandhāya",
  "tika-s0105t4:7_5": "‘‘tasmā ṭhānā’’ti vuttaṁ.",
  "tika-s0105t4:8": "Oṭṭhaddhalicchavivatthuvaṇṇanā",
  "tika-s0105t4:9_0": "361.Addhoṭṭhatāyāti upaḍḍhoṭṭhatāya. Tassa kira uttaroṭṭhassa appakatāya tiriyaṁ",
  "tika-s0105t4:9_1": "phāletvā addhamapanītaṁ viya khāyati cattāro dante, dve ca dāṭhā na chādeti, tena",
  "tika-s0105t4:9_2": "naṁ ‘‘oṭṭhaddho’’ti voharati. Keci pana ‘‘adho-saddena pāṭhaṁ parikappetvā heṭṭhā",
  "tika-s0105t4:9_3": "oṭṭhassa olambakatāya ‘‘oṭṭhādho’’ti atthaṁ vadanti, tadayuttameva tathā pāṭhassa",
  "tika-s0105t4:9_4": "adissanato, ācariyena (dī. ni. ṭī. 1.361) ca avaṇṇitattā. Ayaṁ kira uposathiko dāyako",
  "tika-s0105t4:9_5": "dānapati saddho pasanno buddhamāmako dhammasaṅghamāmako. Tenāha ‘‘purebhatta’’ntiādi.",
  "tika-s0105t4:9_6": "Khandhake, (mahāva. 289) mahāparinibbānasutte (dī. ni. 2.161) ca āgatanayena ‘‘nīlapītādi…pe…",
  "tika-s0105t4:9_7": "tāvatiṁsaparisasappaṭibhāgāyā’’ti vuttaṁ. Ayaṁ pana vesālī bhagavato kāle iddhā ceva",
  "tika-s0105t4:9_8": "vepullappattā ca ahosi. Tattha hi rājūnameva satta sahassāni, satta satāni, satta",
  "tika-s0105t4:9_9": "ca rājāno ahesuṁ, tathā yuvarājasenāpatibhaṇḍāgārikapabhutīnampi, pāsādakūṭāgāraārāmapokkharaṇiādayopi",
  "tika-s0105t4:9_10": "tapparimāṇāyeva, bahujanā, ākiṇṇamanussā, subhikkhā ca. Tena vuttaṁ ‘‘mahatiyā licchaviparisāyā’’ti.",
  "tika-s0105t4:9_11": "Tassa pana kulassa ādibhūtānaṁ yathāvuttānaṁ maṁsapesiyā nibbattadārakānaṁ tāpasena",
  "tika-s0105t4:9_12": "pāyitaṁ yaṁ khīraṁ udaraṁ pavisati, sabbaṁ taṁ maṇibhājanagataṁ viya dissati, carimakabhave",
  "tika-s0105t4:9_13": "bodhisatte kucchigate bodhisattamātu viya udaracchaviyā ativippasannatāya te nicchavī",
  "tika-s0105t4:9_14": "ahesuṁ. Apare panāhu ‘‘sibbetvā ṭhapitā viya nesaṁ aññamaññaṁ līnā chavi ahosī’’ti.",
  "tika-s0105t4:9_15": "Evaṁ te nicchavitāya vā līnacchavitāya vā licchavīti paññāyiṁsu, niruttinayena cettha",
  "tika-s0105t4:9_16": "padasiddhi, tabbaṁse uppannā sabbepi licchavayo nāma jātā. Tenāha ‘‘licchaviparisāyā’’ti,",
  "tika-s0105t4:9_17": "licchavirājūnaṁ, licchavivaṁsabhūtāya vā parisāyāti attho. Mahantaṁ yasaṁ lāti gaṇhātīti",
  "tika-s0105t4:9_18": "mahāli yathā ‘‘bhaddālī’’ti. Mūlanāmanti mātāpitūhi katanāmaṁ.",
  "tika-s0105t4:10_0": "362.Sāsane yuttapayuttoti bhāvanamanuyutto. Sabbattha sīhasamānavuttinopi bhagavato",
  "tika-s0105t4:10_1": "parisāya mahatte sati tadajjhāsayānurūpaṁ pavattiyamānāya dhammadesanāya viseso hotīti",
  "tika-s0105t4:10_2": "āha ‘‘mahantena ussāhena dhammaṁ desessatī’’ti.",
  "tika-s0105t4:11_0": "‘‘Vissāsiko’’ti vatvā tamassa vissāsikabhāvaṁ vibhāvetuṁ ‘‘ayañhī’’tiādi vuttaṁ.",
  "tika-s0105t4:11_1": "Thūlasarīroti vaṭharasarīro. Therassa khīṇāsavabhāvato ‘‘ālasiyabhāvo appahīno’’ti",
  "tika-s0105t4:11_2": "na vattabbo, vāsanālesaṁ pana upādāya ‘‘īsakaṁ appahīno viya hotī’’ti vuttaṁ. Na",
  "tika-s0105t4:11_3": "hi sāvakānaṁ buddhānamiva savāsanā kilesā pahīyanti. Yathāvuttaṁ pāsādameva sandhāya",
  "tika-s0105t4:11_4": "‘‘kūṭāgāramahāgehā’’ti vuttaṁ. Pācīnamukhāti pācīnapamukhā.",
  "tika-s0105t4:12_0": "363. Vineyyajanānuparodhena buddhānaṁ bhagavantānaṁ paṭihāriyavijambhanaṁ hotīti",
  "tika-s0105t4:12_1": "āha ‘‘atha kho’’tiādi. Gandhakuṭito nikkhamanavelāyañhi chabbaṇṇā buddharasmiyo āveḷāveḷā",
  "tika-s0105t4:12_2": "yamalā yamalā hutvā savisesaṁ pabhassarā vinicchariṁsu. Tāhi ‘‘bhagavā nikkhamatī’’ti",
  "tika-s0105t4:12_3": "samārocitamiva nikkhamanaṁ sañjāniṁsu. Tena vuttaṁ ‘‘saṁsūcitanikkhamano’’ti.",
  "tika-s0105t4:13_0": "364. ‘‘Ajjā’’ti vuttadivasato atītamanantaraṁ hiyyodivasaṁ purimaṁ nāma, tathā ‘‘hiyyo’’ti",
  "tika-s0105t4:13_1": "vuttadivasato paraṁ purimataraṁ atisayena purimattā. Iti imesu dvīsu divasesu vavatthito",
  "tika-s0105t4:13_2": "yathākkamaṁ purimapurimatarabhāvo. Evaṁ santepi yadettha ‘‘purimatara’’nti vuttaṁ,",
  "tika-s0105t4:13_3": "tato pabhuti yaṁ yaṁ oraṁ, taṁ taṁ purimaṁ. Yaṁ yaṁ paraṁ, taṁ taṁ purimataranti",
  "tika-s0105t4:13_4": "dassento ‘‘tato paṭṭhāyā’’tiādimāha. Orapārabhāvassa viya, hi disāvidisābhāvassa",
  "tika-s0105t4:13_5": "viya ca purimapurimatarabhāvassa apekkhāsiddhi. Mūladivasatotiādidivasato. Aggeti",
  "tika-s0105t4:13_6": "upayogatthe bhummavacanaṁ, upayogavacanassa vā e-kārādesoti dasseti ‘‘agga’’nti iminā,",
  "tika-s0105t4:13_7": "paṭhamanti attho. Taṁ panettha parā atītā koṭiyevāti āha ‘‘parakoṭiṁ katvā’’ti. Yaṁ-saddo",
  "tika-s0105t4:13_8": "paricchede nipāto, tappayogena cāyaṁ ‘‘viharāmī’’ti vattamānapayogo, attho pana atītavasena",
  "tika-s0105t4:13_9": "veditabboti dassetuṁ ‘‘yāva vihāsi’’nti vuttaṁ. Tassāti divasassa. Paṭhamavikappe",
  "tika-s0105t4:13_10": "‘‘viharāmī’’ti imassa ‘‘yadagge’’ti iminā ujukaṁ tāva sambandhitvā pacchā ‘‘naciraṁ",
  "tika-s0105t4:13_11": "tīṇi vassānī’’ti pamāṇavacanaṁ yojetabbaṁ. Dutiyavikappe pana ‘‘naciraṁ tīṇi vassānī’’ti",
  "tika-s0105t4:13_12": "imehipi kuṭilaṁ sambandho kattabbo. Naciranti cetaṁ bhāvanapuṁsakaṁ, accantasaññogaṁ",
  "tika-s0105t4:13_13": "vā. Tañhi pamāṇato visesetuṁ ‘‘tīṇi vassānī’’ti vadati. Tenāha ‘‘naciraṁ vihāsiṁ",
  "tika-s0105t4:13_14": "tīṇiyeva vassānī’’ti.",
  "tika-s0105t4:14_0": "Ayanti sunakkhatto. Piyajātikānīti iṭṭhasabhāvāni. Sātajātikānīti madhurasabhāvāni.",
  "tika-s0105t4:14_1": "Madhurasadisatāya hi ‘‘madhura’’nti manoramaṁ vuccati. Ārammaṇaṁ karontena kāmena",
  "tika-s0105t4:14_2": "upasaṁhitānīti kāmūpasaṁhitāni, kāmanīyāni. Tenāha ‘‘kāmassādayuttānī’’ti, ārammaṇikena",
  "tika-s0105t4:14_3": "kāmasaṅkhātena assādena saññuttāni, kāmasaṅkhātassa vā assādassa yogyānīti attho.",
  "tika-s0105t4:14_4": "Sarīrasaṇṭhāneti sarīrabimbe, ādhāre cetaṁ bhummaṁ. Tasmā saddenāti taṁ nissāya tato",
  "tika-s0105t4:14_5": "uppannena saddenāti attho. Apica vinā pāṭhasesaṁ bhavitabbapadeneva sambandhitabbaṁ.",
  "tika-s0105t4:14_6": "Madhurenāti iṭṭhena sātena. Kaṇṇasakkhaliyanti kaṇṇapaṭṭikāyaṁ.",
  "tika-s0105t4:15_0": "Ettāvatāti dibbasotañāṇaparikammassa akathanamattena. ‘‘Attanā ñātampi na katheti,",
  "tika-s0105t4:15_1": "kiṁ imassa sāsane adhiṭṭhānenā’’ti kujjhanto bhagavati āghātaṁ bandhitvā, saha kujjhaneneva",
  "tika-s0105t4:15_2": "cesa jhānābhiññā parihāyi. Cintesīti ‘‘kasmā nu kho so mayhaṁ taṁ parikammaṁ na kathesī’’ti",
  "tika-s0105t4:15_3": "parivicārento ayoniso ummujjanavasena cintesi. Anukkamenāti pāthikasutte, (dī. ni.",
  "tika-s0105t4:15_4": "3.3 ādayo) mahāsīhanādasutte (dī. ni. 1.381) ca āgatanayena taṁ taṁ ayuttameva cintento,",
  "tika-s0105t4:15_5": "bhāsanto, karonto ca anukkamena bhagavati baddhāghātatāya sāsane patiṭṭhaṁ alabhanto",
  "tika-s0105t4:15_6": "gihibhāvaṁ patvā tamatthaṁ katheti.",
  "tika-s0105t4:16": "Ekaṁsabhāvitasamādhivaṇṇanā",
  "tika-s0105t4:17_0": "366-371.Ekaṁsāyāti tadatthe catutthīvacanaṁ, ekaṁsatthanti attho. Aṁsasaddo cettha",
  "tika-s0105t4:17_1": "koṭṭhāsapariyāyo, so ca adhikārato dibbarūpadassanadibbasaddasavanavasena veditabboti",
  "tika-s0105t4:17_2": "āha ‘‘ekakoṭṭhāsāyā’’tiādi. Vā-saddo cettha vikappane ekaṁsassevādhippetattā. Anudisāyāti",
  "tika-s0105t4:17_3": "puratthimadakkhiṇādibhedāya catubbidhāya anudisāya. Ubhayakoṭṭhāsāyāti dibbarūpadassanatthaṁ,",
  "tika-s0105t4:17_4": "dibbasaddasavanatthañca. Bhāvitoti yathā dibbacakkhuñāṇaṁ, dibbasotañāṇañca samadhigataṁ",
  "tika-s0105t4:17_5": "hoti, evaṁ bhāvito. Tayidaṁ visuṁ visuṁ parikammakaraṇena ijjhantīsu vattabbaṁ natthi,",
  "tika-s0105t4:17_6": "ekajjhaṁ ijjhantīsupi kameneva kiccasiddhi bhavati ekajjhaṁ kiccasiddhiyā asambhavato.",
  "tika-s0105t4:17_7": "Pāḷiyampi hi ‘‘dibbānañca rūpānaṁ dassanāya, dibbānañca saddānaṁ savanāyā’’ti idaṁ",
  "tika-s0105t4:17_8": "ekassa ubhayasamatthatāsandassanameva, na ekajjhaṁ kiccasiddhisambhavasandassanaṁ.",
  "tika-s0105t4:17_9": "‘‘Ekaṁsabhāvito samādhi hetū’’ti iminā sunakkhatto dibbacakkhuñāṇāya eva parikammassa",
  "tika-s0105t4:17_10": "katattā vijjamānampi dibbasaddaṁ nāssosīti dasseti.",
  "tika-s0105t4:18_0": "372. Dibbacakkhuñāṇato dibbasotañāṇameva seṭṭhanti maññamāno mahāli etamatthaṁ pucchatīti",
  "tika-s0105t4:18_1": "āha ‘‘idaṁ dibbasotena…pe… maññe’’ti. Apaṇṇakanti avirajjhanakaṁ, anavajjaṁ vā. Samādhiyeva",
  "tika-s0105t4:18_2": "bhāvetabbaṭṭhena samādhibhāvanā. ‘‘Dibbasotañāṇaṁ seṭṭha’’nti maññamānena ca tena",
  "tika-s0105t4:18_3": "dibbacakkhuñāṇampi dibbasoteneva saha gahetvā ‘‘etāsaṁ nūna bhante’’tiādinā puthuvacanena",
  "tika-s0105t4:18_4": "pucchitanti dassetuṁ ‘‘ubhayaṁsabhāvitānaṁ samādhīna’’nti vuttaṁ. Bāhirā etā samādhibhāvanā",
  "tika-s0105t4:18_5": "aniyyānikattā. Tā hi ito bāhirakānampi ijjhanti. Na ajjhattikā bhagavatā sāmukkaṁsikabhāvena",
  "tika-s0105t4:18_6": "appaveditattā. Na hi te saccāni viya sāmukkaṁsikā. Yadatthanti yesaṁ atthāya, abhedepi",
  "tika-s0105t4:18_7": "bhedavacanametaṁ, yassa vā visesanabhūtassa atthāya. Teti ariyaphaladhamme. ‘‘Ta’’ntipi",
  "tika-s0105t4:18_8": "adhunā pāṭho. Te hi sacchikātabbā, ‘‘atthi kho mahāli aññeva dhammā…pe… yesaṁ sacchikiriyāhetu",
  "tika-s0105t4:18_9": "bhikkhū mayi brahmacariyaṁ carantī’’ti sacchikātabbadhammā ca idha vuttā.",
  "tika-s0105t4:19": "Catuariyaphalavaṇṇanā",
  "tika-s0105t4:20_0": "373.Saṁyojentīti bandhenti. Tasmāti yasmā vaṭṭadukkhabhaye saṁyojanato tattha satte",
  "tika-s0105t4:20_1": "saṁyojenti nāma, tasmā. Katthaci ‘‘vaṭṭadukkhamaye rathe’’ti pāṭho, na porāṇo tathā",
  "tika-s0105t4:20_2": "ācariyena avaṇṇitattā. Maggasotaṁ āpanno, na pasādādisotaṁ. ‘‘Sototi bhikkhave ariyamaggassetaṁ",
  "tika-s0105t4:20_3": "adhivacana’’nti hi vuttaṁ. Āpannoti ca ādito pattoti attho ā-upasaggassa ādikammani",
  "tika-s0105t4:20_4": "pavattanato, idaṁ pana phalaṭṭhavasena vadati. Atītakālavacanañhetaṁ, maggakkhaṇe",
  "tika-s0105t4:20_5": "pana maggasotaṁ āpajjati nāma. Tenevāha dakkhiṇavibhaṅge ‘‘sotāpanne dānaṁ deti,",
  "tika-s0105t4:20_6": "sotāpattiphalasacchikiriyāya paṭipanne dānaṁ detī’’ti (ma. ni. 3.379) apatanadhammoti",
  "tika-s0105t4:20_7": "anupapajjanasabhāvo. Dhammaniyāmenāti uparimaggadhammaniyāmena. Heṭṭhimantena sattamabhavato",
  "tika-s0105t4:20_8": "upari anupapajjanadhammatāya vā niyatoti aṭṭhakathāmuttakanayo. Paraṁ ayanaṁ parāgati",
  "tika-s0105t4:20_9": "assa atthīti attho. Anenāti puna tatiyasamāsavacanaṁ, vā-saddo cettha luttaniddiṭṭho.",
  "tika-s0105t4:21_0": "Tanuttaṁ nāma pavattiyā mandatā, viraḷatā cāti vuttaṁ ‘‘tanuttā’’tiādi. Karahacīti",
  "tika-s0105t4:21_1": "nipātamattaṁ, pariyāyavacanaṁ vā. ‘‘Orena ce māso seso gimhānanti vassikasāṭikacīvaraṁ",
  "tika-s0105t4:21_2": "pariyeseyyā’’tiādīsu (pārā. 627) viya ora-saddo na atirekatthoti āha ‘‘heṭṭhābhāgiyāna’’nti,",
  "tika-s0105t4:21_3": "heṭṭhābhāgassa kāmabhavassa paccayabhāvena hitānanti attho. ‘‘Suddhāvāsabhūmiya’’nti",
  "tika-s0105t4:21_4": "tesaṁ upapattiṭṭhānadassanaṁ. Opapātikoti upapātiko upapātane sādhukārī. Tenāha ‘‘sesayonipaṭikkhepavacanameta’’nti",
  "tika-s0105t4:21_5": "parinibbānadhammoti anupādisesāya nibbānadhātuyā parinibbānasabhāvo. Vimuccatīti",
  "tika-s0105t4:21_6": "vimutti, cittameva vimutti cetovimuttīti vuttaṁ ‘‘cittavisuddhi’’ntiādi. Cittasīsena",
  "tika-s0105t4:21_7": "cettha samādhi gahito ‘‘sīle patiṭṭhāya naro sapañño, cittaṁ paññañca bhāvaya’’ntiādīsu",
  "tika-s0105t4:21_8": "(saṁ. ni. 1.23, 192; peṭako. 22; mi. pa. 1.1.9) viya. Paññāvimuttinti etthāpi eseva",
  "tika-s0105t4:21_9": "nayo. Tenāha ‘‘arahattaphalapaññāva paññāvimuttī’’ti. Sāmanti attanāva, aparappaccayenāti",
  "tika-s0105t4:21_10": "attho. ‘‘Abhijānitvā’’ti iminā tvādipaccayakāriyassa ya-kārassa lopo dassito. ‘‘Abhiññāyā’’ti",
  "tika-s0105t4:21_11": "iminā pana nā-vacanakāriyassāti daṭṭhabbaṁ. Sacchīti paccakkhatthe nepātikaṁ. Paccakkhakaraṇaṁ",
  "tika-s0105t4:21_12": "nāma anussavākāraparivitakkādike muñcitvā sarūpato ārammaṇakaraṇaṁ.",
  "tika-s0105t4:22": "Ariyaaṭṭhaṅgikamaggavaṇṇanā",
  "tika-s0105t4:23_0": "374-5.Uppatitvāti ākāsamaggena ḍetvā. Paṭipajjati ariyāsāvako nibbānaṁ, ariyaphalañca",
  "tika-s0105t4:23_1": "etāyāti paṭipadā, sā ca tassa pubbabhāgo evāti ariyamaggo pubbabhāgapaṭipadānāmena",
  "tika-s0105t4:23_2": "idha vutto. Ātatavitatādivasena pañcaṅgikaṁ. Disāvidisāniviṭṭhapadesena aṭṭhaṅgiko.",
  "tika-s0105t4:23_3": "Aṭṭhaṅgato mutto añño koci aṭṭhaṅgiko nāma maggo natthīti āha ‘‘aṭṭhaṅgamattoyevā’’tiādinā.",
  "tika-s0105t4:23_4": "Na hi avayavavinimutto samudāyo nāma koci atthīti. Tasmā ‘‘aṭṭha aṅgāni assāti aññapadatthasamāsaṁ",
  "tika-s0105t4:23_5": "akatvā ‘aṭṭha aṅgāni aṭṭhaṅgāni, tāni assa santīti aṭṭhaṅgiko’ti samāsagabbhataddhitavasena",
  "tika-s0105t4:23_6": "padasiddhi kātabbā’’ti (dī. ni. ṭī. 1.374, 375) ācariyena vuttaṁ, adhippāyo cettha",
  "tika-s0105t4:23_7": "cintetabbo. Aññapadatthasamāse hi kate na sakkā aṭṭhaṅgaaṭṭhaṅgikānaṁ bhedo aññamaññaṁ",
  "tika-s0105t4:23_8": "vipariyāyaṁ katvāpi niyametuṁ byāse ubhayapadatthaparabhāvena saheva saṅkhyāparicchedena",
  "tika-s0105t4:23_9": "atthāpattito. Samāsagabbhe pana taddhite kate sakkā eva tesaṁ bhedo aññamaññaṁ vipariyāyaṁ",
  "tika-s0105t4:23_10": "katvā niyametuṁ samāse uttarapadatthaparabhāvena vināva saṅkhyāparicchedena atthāpattito.",
  "tika-s0105t4:23_11": "Ekatthibhāvalakkhaṇo hi samāsoti. Dhammadāyādasuttantaṭīkāyaṁ pana ācariyeneva evaṁ",
  "tika-s0105t4:23_12": "vuttaṁ ‘‘yasmā maggaṅgasamudāye maggavohāro hoti, samudāyo ca samudāyīhi samannāgato,",
  "tika-s0105t4:23_13": "tasmā attano avayavabhūtāni aṭṭha aṅgāni etassa santīti aṭṭhaṅgiko’’ti. Paṭhamanaye",
  "tika-s0105t4:23_14": "cettha aṅginā aṅgassa aṭṭhaṅgikabhāvo vutto, dutiyanaye pana aṅgena aṅginoti ayametesaṁ viseso.",
  "tika-s0105t4:24_0": "Idāni aṭṭhaṅgikamagge lakkhaṇato, kiccakhaṇārammaṇabhedakamato ca vinicchayaṁ dassento",
  "tika-s0105t4:24_1": "‘‘tatthā’’tiādimāha. Sammādassanalakkhaṇāti aviparītaṁ yāthāvato catunnamariyasaccānaṁ",
  "tika-s0105t4:24_2": "paccakkhameva dassanasabhāvā. Sammā abhiniropanalakkhaṇoti nibbānārammaṇe cittassa",
  "tika-s0105t4:24_3": "aviparītamabhiniropanasabhāvo. Sammā pariggahaṇalakkhaṇāti caturaṅgasamannāgatā vācā",
  "tika-s0105t4:24_4": "jane saṅgaṇhātīti tabbipakkhato viratisabhāvā sammāvācā bhedakaramicchāvācappahānena",
  "tika-s0105t4:24_5": "jane, sampayuttadhamme ca pariggaṇhanakiccavatī hoti, evaṁ aviparītaṁ pariggahaṇasabhāvā.",
  "tika-s0105t4:24_6": "Sammā samuṭṭhāpanalakkhaṇoti yathā cīvarakammādiko kammanto ekaṁ kātabbaṁ samuṭṭhāpeti,",
  "tika-s0105t4:24_7": "taṁtaṁkiriyānipphādako vā cetanāsaṅkhāto kammanto hatthapādacalanādikaṁ kiriyaṁ samuṭṭhāpeti,",
  "tika-s0105t4:24_8": "evaṁ sāvajjakattabbakiriyāsamuṭṭhāpakamicchākammantappahānena sammākammanto niravajjasamuṭṭhāpanakiccavā",
  "tika-s0105t4:24_9": "hoti, sampayutte ca samuṭṭhāpento eva pavattatīti aviparītaṁ samuṭṭhāpanasabhāvo.",
  "tika-s0105t4:24_10": "Sammā vodāpanalakkhaṇoti kāyavācānaṁ, khandhasantānassa ca saṁkilesabhūtamicchājīvappahānena",
  "tika-s0105t4:24_11": "aviparītaṁ vodāpanasabhāvo. Sammā paggahalakkhaṇoti sasampayuttadhammassa cittassa",
  "tika-s0105t4:24_12": "saṁkilesapakkhe patitumadatvā aviparītaṁ paggahaṇasabhāvo. Sammā upaṭṭhānalakkhaṇāti",
  "tika-s0105t4:24_13": "tādibhāvalakkhaṇena aviparītaṁ tattha upaṭṭhānasabhāvo. Sammā samādhānalakkhaṇoti",
  "tika-s0105t4:24_14": "vikkhepaviddhaṁsanena aviparītaṁ cittassa samādahanasabhāvo.",
  "tika-s0105t4:25_0": "Sahajekaṭṭhatāya diṭṭhekaṭṭhā avijjādayo micchādiṭṭhito aññe attano paccanīkakilesā",
  "tika-s0105t4:25_1": "nāma. Passatīti pakāseti kiccapaṭivedhena paṭivijjhati. Tenāha ‘‘tappaṭi…pe… asammohato’’ti.",
  "tika-s0105t4:25_2": "Idañhi tassā passanākāradassanaṁ. Teneva hi sammādiṭṭhisaṅkhātena aṅgena tattha paccavekkhaṇā",
  "tika-s0105t4:25_3": "pavattati. Purimāni dve kiccāni sabbesameva sādhāraṇānīti āha ‘‘sammāsaṅkappādayopī’’tiādi.",
  "tika-s0105t4:25_4": "‘‘Tathevā’’ti iminā ‘‘attano paccanīkakilesehi saddhi’’nti idamanukaḍḍhati.",
  "tika-s0105t4:26_0": "Pubbabhāgeti upacārakkhaṇe. Upacārabhāvanāvasena anekavāraṁ pavattacittakkhaṇikattā",
  "tika-s0105t4:26_1": "nānakkhaṇā. Aniccādilakkhaṇavisayattā nānārammaṇā. Maggassa ekacittakkhaṇikattā ekakkhaṇā.",
  "tika-s0105t4:26_2": "Nibbānārammaṇattā ekārammaṇā. Kiccatoti pubbabhāge dukkhādiñāṇehi kattabbena idha",
  "tika-s0105t4:26_3": "sātisayaṁ nibbattena kiccena, imasseva vā ñāṇassa dukkhādippakāsanakiccena. Cattāri",
  "tika-s0105t4:26_4": "nāmāni labhati catūsu saccesu kātabbakicca nibbattito.Tīṇi nāmāni labhati kāmasaṅkappādippahānanibbattito.",
  "tika-s0105t4:26_5": "Sikkhāpadavibhaṅge ‘‘viraticetanā, sabbe sampayuttadhammā ca sikkhāpadānī’’ti (vibha.",
  "tika-s0105t4:26_6": "704) vuccanti. Tattha pana padhānānaṁ viraticetanānaṁ vasena ‘‘viratiyopi honti cetanāyopī’’ti",
  "tika-s0105t4:26_7": "vuttaṁ, musāvādādīhi viramaṇakāle vā viratiyo, subhāsitādivācābhāsanādikāle cetanāyo",
  "tika-s0105t4:26_8": "hontīti yojetabbā. Cetanānaṁ amaggaṅgattā ‘‘maggakkhaṇe pana viratiyovā’’ti āha.",
  "tika-s0105t4:26_9": "Ekasseva ñāṇassa dukkhādiñāṇatā viya, ekāyeva viratiyā musāvādādiviratibhāvo viya",
  "tika-s0105t4:26_10": "ca ekāya eva cetanāya sammāvācādikiccattayasādhanāsambhavena sammāvācādibhāvāsiddhito,",
  "tika-s0105t4:26_11": "taṁsiddhiyañca aṅgattayattāsiddhito ca evaṁ vuttantipi daṭṭhabbaṁ. Iminā cetāsaṁ",
  "tika-s0105t4:26_12": "duvidhataṁ, abhedatañca dasseti. Sammappadhānasatipaṭṭhānavasenāti catusammappadhānacatusatipaṭṭhānabhāvavasena.",
  "tika-s0105t4:27_0": "Yadipi samādhiupakārakānaṁ abhiniropanā numajjanasampiyāyanu pabrūhanasantānaṁ vitakkavicārapītisukhopekkhānaṁ",
  "tika-s0105t4:27_1": "vasena catūhi jhānehi sammāsamādhi vibhatto, tathāpi vāyāmo viya anuppannākusalānuppādanādicatuvāyāmakiccaṁ,",
  "tika-s0105t4:27_2": "sati viya ca asubhāsukhāniccānattabhūtesu kāyādīsu subhādisaññāpahānacatusatikiccaṁ",
  "tika-s0105t4:27_3": "ekova samādhi catukkajjhānasamādhikiccaṁ na sādheti. Tasmā pubbabhāgepi paṭhamajjhānasamādhi",
  "tika-s0105t4:27_4": "paṭhamajjhānasamādhi eva. Tathā maggakkhaṇepi pubbabhāgepi dutiyajjhānasamādhi dutiyajjhānasamādhi",
  "tika-s0105t4:27_5": "eva. Tathā maggakkhaṇepi pubbabhāgepi tatiyajjhānasamādhi tatiyajjhānasamādhi eva.",
  "tika-s0105t4:27_6": "Tathā maggakkhaṇepi pubbabhāgepi catutthajjhānasamādhi catutthajjhānasamādhi eva.",
  "tika-s0105t4:27_7": "Tathā maggakkhaṇepīti āha ‘‘pubbabhāgepi maggakkhaṇepi sammāsamādhiyevā’’ti.",
  "tika-s0105t4:28_0": "Tasmāti paññāpajjotattā avijjāndhakāraṁ vidhamitvā paññāsatthattā kilesacore ghātentoti",
  "tika-s0105t4:28_1": "yathārahaṁ yojetabbaṁ. Yasmā pana anādimati saṁsāre iminā yoginā kadācipi asamugghāṭitapubbo",
  "tika-s0105t4:28_2": "kilesagaṇo , tassa samugghāṭako ca ariyamaggo. Ayañcettha sammādiṭṭhi pariññābhisamayādivasena",
  "tika-s0105t4:28_3": "pavattiyā pubbaṅgamā hoti bahūpakārā, tasmā. Tadeva bahūpakārataṁ kāraṇabhāvena dassetuṁ",
  "tika-s0105t4:28_4": "‘‘yogino bahūpakārattā’’ti vuttaṁ.",
  "tika-s0105t4:29_0": "Tassāti sammādiṭṭhiyā. ‘‘Bahūpakāro’’ti vatvā taṁ bahūpakārataṁ upamāya vibhāvento",
  "tika-s0105t4:29_1": "‘‘yathā hī’’tiādimāha. Ayaṁ tambakaṁsādimayattā kūṭo. Taṁpariharaṇato mahāsāratāya",
  "tika-s0105t4:29_2": "cheko. Evanti yathā heraññikassa cakkhunā disvā kahāpaṇavibhāgajānane kiriyāsādhakatamabhāvena",
  "tika-s0105t4:29_3": "karaṇantaraṁ bahukāraṁ yadidaṁ hattho, evaṁ yogino paññāya oloketvā dhammavibhāgajānane",
  "tika-s0105t4:29_4": "pubbacārībhāvena dhammantaraṁ bahukāraṁ yadidaṁ vitakko vitakketvāva paññāya tadavabodhato.",
  "tika-s0105t4:29_5": "Tasmā sammāsaṅkappo sammādiṭṭhiyā bahukāroti adhippāyo. Dutiyaupamāyaṁ evanti yathā",
  "tika-s0105t4:29_6": "tacchako parena parivattetvā parivattetvā dinnaṁ dabbasambhāraṁ vāsiyā tacchetvā",
  "tika-s0105t4:29_7": "gehādikaraṇakamme upaneti, evaṁ yogī vitakkena lakkhaṇādito vitakketvā dinnadhamme",
  "tika-s0105t4:29_8": "yāthāvato paricchinditvā pariññābhisamayādikamme upanetīti yojanā. Vacībhedassa upakārako",
  "tika-s0105t4:29_9": "vitakko sāvajjānavajjavacībhede nivattanapavattanakarāya sammāvācāyapi upakārakovāti",
  "tika-s0105t4:29_10": "āha ‘‘svāya’’ntiādi. ‘‘Yathāhā’’tiādinā dhammadinnāya bhikkhuniyā visākhassa nāma",
  "tika-s0105t4:29_11": "gahapatino vuttaṁ cūḷavedallasuttapadaṁ (ma. ni. 1.464) sādhakabhāvena dasseti. Bhindatīti nicchāreti.",
  "tika-s0105t4:30_0": "Vacībhedaniyāmikā vācā kāyikakiriyāniyāmakassa kammantassa upakārikāti tadatthaṁ",
  "tika-s0105t4:30_1": "lokato pākaṭaṁ kātuṁ ‘‘yasmā panā’’tiādi vuttaṁ. Ubhayaṁ sucaritanti kāyasucaritaṁ,",
  "tika-s0105t4:30_2": "vacīsucaritañca. Ājīvaṭṭhamakasīlaṁ nāma catubbidhavacīsucaritatividhakāyasucaritehi",
  "tika-s0105t4:30_3": "saddhiṁ sammāājīvaṁ aṭṭhamaṁ katvā vuttaṁ ādibrahmacariyakasīlaṁ. Yañhi sandhāya",
  "tika-s0105t4:30_4": "vuttaṁ ‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti. Tadubhayānantaranti",
  "tika-s0105t4:30_5": "duccaritadvayappahāyakassa sucaritadvayapāripūrihetubhūtassa sammāvācāsammākammantadvayassa",
  "tika-s0105t4:30_6": "anantaraṁ. Suttapamattenāti appossukkaṁ suttena, pamattena ca. Idaṁ vīriyanti catubbidhaṁ",
  "tika-s0105t4:30_7": "sammappadhānavīriyaṁ. Kāyādīsūti kāyavedanācittadhammesu. Indriyasamatādayo samādhissa",
  "tika-s0105t4:30_8": "upakārakā. Tabbidhurā dhammā anupakārakā. Gatiyoti nipphattiyo, kiccādisabhāve vā.",
  "tika-s0105t4:30_9": "Samanvesitvāti upadhāretvā, hetumhi cāyaṁ tvāpaccayo.",
  "tika-s0105t4:31": "Dvepabbajitavatthuvaṇṇanā",
  "tika-s0105t4:32_0": "376-7. Kasmā āraddhanti anusandhikāraṇaṁ pucchitvā taṁ vissajjetuṁ ‘‘ayaṁ kirā’’tiādi",
  "tika-s0105t4:32_1": "vuttaṁ tena ajjhāsayānusandhivasenāyaṁ upari desanā pavattāti dasseti. Tenāti tathāladdhikattā.",
  "tika-s0105t4:32_2": "Assāti licchavirañño. Desanāyanti saṇhasukhumāya suññatapaṭisaññuttāya yathādesitadesanāya.",
  "tika-s0105t4:32_3": "Nādhimuccatīti na saddahati na pasīdati. Tantidhammaṁ nāma kathentoti yesaṁ atthāya",
  "tika-s0105t4:32_4": "dhammo kathīyati, tattha tesaṁ asatipi maggapaṭivedhe kevalaṁ sāsane paveṇībhūtaṁ,",
  "tika-s0105t4:32_5": "pariyattibhūtaṁ vā tantidhammaṁ katvā kathento, tena tadā tesaṁ maggapaṭivedhābhāvaṁ",
  "tika-s0105t4:32_6": "dasseti. Evarūpassāti sammāsambuddhattā aviparītadesanatāya evaṁpākaṭadhammakāyassa",
  "tika-s0105t4:32_7": "satthuno. Assāti paṭhamajjhānādisamadhigamena samāhitacittassa kulaputtassa etaṁ",
  "tika-s0105t4:32_8": "‘‘taṁ jīva’’ntiādinā ucchedādigahaṇaṁ api nu yuttanti pucchati, laddhiyā pana jhānādhigamamattena",
  "tika-s0105t4:32_9": "na tāva vivecitattā ‘‘yuttamasseta’’nti tehi vutte jhānalābhinopetaṁ gahaṇaṁ ayuttamevāti",
  "tika-s0105t4:32_10": "taṁ ucchedavādaṁ, sassatavādaṁ vā ‘‘ahaṁ kho…pe… na vadāmī’’tiādinā paṭikkhipitvāti",
  "tika-s0105t4:32_11": "sādhippāyattho. Etanti paṭhamajjhānādikaṁ. Evanti yathāvuttanayena. Atha ca panāti",
  "tika-s0105t4:32_12": "evaṁ jānanato, passanato ca. Kāmaṁ vipassakādidassanampi pāḷiyaṁ kataṁ, arahattakūṭena",
  "tika-s0105t4:32_13": "pana desanā niṭṭhāpitāti dassetuṁ ‘‘uttari khīṇāsavaṁ dassetvā’’ti vuttaṁ. Te hi",
  "tika-s0105t4:32_14": "dve pabbajitā vipassakato paṭṭhāya ‘‘na kallaṁ tassetaṁ vacanāyā’’ti avocuṁ. Imassāti",
  "tika-s0105t4:32_15": "khīṇāsavassa. Kiñcāpi ‘‘attamanā ahesu’’nti pāḷiyaṁ na vuttaṁ, ‘‘na kalla’’ntiādinā",
  "tika-s0105t4:32_16": "pana vissajjanāvacaneneva tesaṁ attamanatā veditabbāti āha ‘‘te mamā’’tiādi. Tattha",
  "tika-s0105t4:32_17": "yasmā khīṇāsavo vigatasammoho tiṇṇavicikiccho, tasmā tassa tathā vattumayuttanti",
  "tika-s0105t4:32_18": "uppannanicchayatāya taṁ mama vacanaṁ sutvā attamanā ahesunti attho. Sopi kho licchavi",
  "tika-s0105t4:32_19": "rājā te viya tathāsañjātanicchayattā attamano ahosi. Tenāha ‘‘evaṁ vutte sopi attamano",
  "tika-s0105t4:32_20": "ahosī’’ti. Yaṁ panettha atthato avibhattaṁ, taṁ suviññeyyameva.",
  "tika-s0105t4:33_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya",
  "tika-s0105t4:33_1": "suvimalavipulapaññāveyyattiyajananāya sādhuvilāsiniyā nāma līnatthapakāsaniyā mahālisuttavaṇṇanāya līnatthapakāsanā.",
  "tika-s0105t4:34": "Mahālisuttavaṇṇanā niṭṭhitā."
}