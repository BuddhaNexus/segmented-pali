{
  "atk-s0404a24:0": "(10) 5. Upālivaggo",
  "atk-s0404a24:1": "1-2. Kāmabhogīsuttādivaṇṇanā",
  "atk-s0404a24:2_0": "91-92. Pañcamassa paṭhame sāhasenāti sāhasiyakammena. Dutiye bhayānīti cittutrāsabhayāni.",
  "atk-s0404a24:2_1": "Verānīti akusalaverapuggalaverāni. Ariyo cassa ñāyoti saha vipassanāya maggo. Iti",
  "atk-s0404a24:2_2": "imasmiṁ sati idaṁ hotīti evaṁ imasmiṁ avijjādike kāraṇe sati idaṁ saṅkhārādikaṁ phalaṁ",
  "atk-s0404a24:2_3": "hoti. Imassuppādā idaṁ uppajjatīti yo yassa sahajātapaccayo hoti, tassa uppādā itaraṁ",
  "atk-s0404a24:2_4": "uppajjati nāma. Imasmiṁ asatīti avijjādike kāraṇe asati saṅkhārādikaṁ phalaṁ na hoti.",
  "atk-s0404a24:2_5": "Imassanirodhāti kāraṇassa appavattiyā phalassa appavatti hoti.",
  "atk-s0404a24:3": "3. Kiṁdiṭṭhikasuttavaṇṇanā",
  "atk-s0404a24:4_0": "93. Tatiye saṇṭhāpesunti iriyāpathampi vacanapathampi saṇṭhāpesuṁ. Appasaddavinītāti",
  "atk-s0404a24:4_1": "appasaddena mattabhāṇinā satthārā vinītā. Paratoghosapaccayā vāti parassa vā vacanakāraṇā.",
  "atk-s0404a24:4_2": "Cetayitāti pakappitā. Maṅkubhūtāti domanassappattā nittejā. Pattakkhandhāti patitakkhandhā.",
  "atk-s0404a24:4_3": "Sahadhammenāti sahetukena kāraṇena vacanena.",
  "atk-s0404a24:5": "4. Vajjiyamāhitasuttavaṇṇanā",
  "atk-s0404a24:6_0": "94. Catutthe vajjiyamāhitoti evaṁnāmako. Sabbaṁ tapanti sabbameva dukkarakārikaṁ.",
  "atk-s0404a24:6_1": "Sabbaṁ tapassinti sabbaṁ tapanissitakaṁ. Lūkhājīvinti dukkarakārikajīvikānuyogaṁ",
  "atk-s0404a24:6_2": "anuyuttaṁ. Gārayhanti garahitabbayuttakaṁ. Pasaṁsiyanti pasaṁsitabbayuttakaṁ. Venayikoti",
  "atk-s0404a24:6_3": "sayaṁ avinīto aññehi vinetabbo. Apaññattikoti na kiñci paññāpetuṁ sakkoti. Atha vā",
  "atk-s0404a24:6_4": "venayikoti sattavināsako. Apaññattikoti apaccakkhaṁ nibbānaṁ paññāpeti, sayaṁkatādīsu",
  "atk-s0404a24:6_5": "kiñci paññāpetuṁ na sakkoti. Na so bhagavā venayikoti so bhagavā evaṁ yāthāvato ñatvā",
  "atk-s0404a24:6_6": "kusalākusalaṁ paññāpento na aññena vinetabbo na aññasikkhito. Ye ca dhamme upādāya",
  "atk-s0404a24:6_7": "satto paññāpiyati, tesaṁ paññāpanato na sattavināsako, suvinīto susikkhito sattavināyakoti",
  "atk-s0404a24:6_8": "attho. Tassa ca paññattiyo sapaññattiyoyevāti dasseti. Vimuttiṁ vimuccato akusalā",
  "atk-s0404a24:6_9": "dhammāti micchādiṭṭhisaṅkhātaṁ cittassa adhimuttiṁ adhimuccato akusalā dhammā vaḍḍhanti",
  "atk-s0404a24:6_10": "nāma, taṁ sandhāyetaṁ vuttaṁ. Sāsane pana cittassa vimuttisaṅkhāto vimutti kusalānaṁyeva paccayo hoti.",
  "atk-s0404a24:7": "5. Uttiyasuttavaṇṇanā",
  "atk-s0404a24:8_0": "95. Pañcame tuṇhī ahosīti sattūpaladdhiyaṁ ṭhatvā apucchaṁ pucchatīti tuṇhī ahosi.",
  "atk-s0404a24:8_1": "Sabbasāmukkaṁsikaṁ vata meti mayā sabbapucchānaṁ uttamapucchaṁ pucchito samaṇo gotamo",
  "atk-s0404a24:8_2": "saṁsādeti no vissajjeti, nūna na visahati na sakkoti vissajjetunti evaṁ pāpikaṁ diṭṭhiṁ",
  "atk-s0404a24:8_3": "mā paṭilabhīti. Tadassāti taṁ evaṁ uppannaṁ diṭṭhigataṁ bhaveyya. Paccantimanti yasmā",
  "atk-s0404a24:8_4": "majjhimadese nagarassa uddhāpādīni thirāni vā hontu dubbalāni vā, sabbaso vā pana",
  "atk-s0404a24:8_5": "mā hontu, corāsaṅkā na hoti. Tasmā taṁ aggahetvā “paccantimaṁ nagara”nti āha. Daḷhuddhāpanti",
  "atk-s0404a24:8_6": "thirapākārapādaṁ. Daḷhapākāratoraṇanti thirapākārañceva thirapiṭṭhisaṅghāṭañca. Ekadvāranti",
  "atk-s0404a24:8_7": "kasmā āha? Bahudvārasmiñhi nagare bahūhi paṇḍitadovārikehi bhavitabbaṁ, ekadvāre",
  "atk-s0404a24:8_8": "ekova vaṭṭati. Tathāgatassa ca paññāya añño sadiso natthi. Tasmā satthu paṇḍitabhāvassa",
  "atk-s0404a24:8_9": "opammatthaṁ ekaṁyeva dovārikaṁ dassetuṁ “ekadvāra”nti āha. Paṇḍitoti paṇḍiccena samannāgato.",
  "atk-s0404a24:8_10": "Byattoti veyyattiyena samannāgato. Medhāvīti ṭhānuppattiyapaññāsaṅkhātāya medhāya",
  "atk-s0404a24:8_11": "samannāgato. Anupariyāyapathanti anupariyāyanāmakaṁ maggaṁ. Pākārasandhinti dvinnaṁ",
  "atk-s0404a24:8_12": "iṭṭhakānaṁ apagataṭṭhānaṁ. Pākāravivaranti pākārassa chinnaṭṭhānaṁ. Tadevetaṁ pañhanti",
  "atk-s0404a24:8_13": "taṁyeva “sassato loko”tiādinā nayena puṭṭhaṁ ṭhapanīyapañhaṁ punapi pucchi. Sabbo",
  "atk-s0404a24:8_14": "ca tena lokoti sattūpaladdhiyaṁyeva ṭhatvā aññenākārena pucchatīti dasseti.",
  "atk-s0404a24:9": "6. Kokanudasuttavaṇṇanā",
  "atk-s0404a24:10_0": "96. Chaṭṭhe pubbāpayamānoti pubbasadisāni nirudakāni kurumāno. Kvettha, āvusoti ko",
  "atk-s0404a24:10_1": "ettha, āvuso. Yāvatā, āvuso, diṭṭhīti yattikā dvāsaṭṭhividhāpi diṭṭhi nāma atthi.",
  "atk-s0404a24:10_2": "Yāvatā diṭṭhiṭṭhānanti “khandhāpi diṭṭhiṭṭhānaṁ, avijjāpi, phassopi, saññāpi, vitakkopi",
  "atk-s0404a24:10_3": "ayonisomanasikāropi, pāpamittopi, paratoghosopi diṭṭhiṭṭhāna”nti evaṁ yattakaṁ aṭṭhavidhampi",
  "atk-s0404a24:10_4": "diṭṭhiṭṭhānaṁ diṭṭhikāraṇaṁ nāma atthi. Diṭṭhādhiṭṭhānanti diṭṭhīnaṁ adhiṭṭhānaṁ,",
  "atk-s0404a24:10_5": "adhiṭhatvā adhibhavitvā pavattāya diṭṭhiyā etaṁ nāmaṁ. Diṭṭhipariyuṭṭhānanti “katamāni",
  "atk-s0404a24:10_6": "aṭṭhārasa diṭṭhipariyuṭṭhānāni? Yā diṭṭhi diṭṭhigataṁ diṭṭhigahanaṁ diṭṭhikantāraṁ",
  "atk-s0404a24:10_7": "diṭṭhivisūkaṁ diṭṭhivipphanditaṁ diṭṭhisaṁyojanaṁ diṭṭhisallaṁ diṭṭhisambādho diṭṭhipalibodho",
  "atk-s0404a24:10_8": "diṭṭhibandhanaṁ diṭṭhipapāto diṭṭhānusayo diṭṭhisantāpo diṭṭhipariḷāho diṭṭhigantho",
  "atk-s0404a24:10_9": "diṭṭhupādānaṁ diṭṭhābhiniveso diṭṭhiparāmāso. Imāni aṭṭhārasa diṭṭhipariyuṭṭhānānī”ti",
  "atk-s0404a24:10_10": "evaṁ vuttaṁ diṭṭhipariyuṭṭhānaṁ. Samuṭṭhānanti diṭṭhiṭṭhānasseva vevacanaṁ. Vuttañhetaṁ",
  "atk-s0404a24:10_11": "– “khandhā paccayo diṭṭhīnaṁ upādāya samuṭṭhānaṭṭhenā”ti sabbaṁ vitthāretabbaṁ. Sotāpattimaggo",
  "atk-s0404a24:10_12": "pana diṭṭhisamugghāto nāma sabbadiṭṭhīnaṁ samugghātakattā. Tamahanti taṁ sabbaṁ ahaṁ",
  "atk-s0404a24:10_13": "jānāmi. Kyāhaṁ vakkhāmīti kiṁkāraṇā ahaṁ vakkhāmi.",
  "atk-s0404a24:11": "7-8. Āhuneyyasuttādivaṇṇanā",
  "atk-s0404a24:12": "97-98. Sattame sammādiṭṭhikoti yāthāvadiṭṭhiko. Aṭṭhame adhikaraṇasamuppādavūpasamakusaloti catunnaṁ adhikaraṇānaṁ mūlaṁ gahetvā vūpasamena samuppādavūpasamakusalo hoti.",
  "atk-s0404a24:13": "9. Upālisuttavaṇṇanā",
  "atk-s0404a24:14_0": "99. Navame durabhisambhavānīti sambhavituṁ dukkhāni dussahāni, na sakkā appesakkhehi",
  "atk-s0404a24:14_1": "ajjhogāhitunti vuttaṁ hoti. Araññavanapatthānīti araññāni ca vanapatthāni ca. Āraññakaṅganipphādanena",
  "atk-s0404a24:14_2": "araññāni, gāmantaṁ atikkamitvā manussānaṁ anupacāraṭṭhānabhāvena vanapatthāni. Pantānīti",
  "atk-s0404a24:14_3": "pariyantāni atidūrāni. Dukkaraṁ pavivekanti kāyaviveko dukkaro. Durabhiramanti abhiramituṁ",
  "atk-s0404a24:14_4": "na sukaraṁ. Ekatteti ekībhāve. Kiṁ dasseti? Kāyaviveke katepi tattha cittaṁ abhiramāpetuṁ",
  "atk-s0404a24:14_5": "dukkaraṁ. Dvayaṁdvayārāmo hi ayaṁ lokoti. Haranti maññeti haranti viya ghasanti viya.",
  "atk-s0404a24:14_6": "Manoti cittaṁ. Samādhiṁ alabhamānassāti upacārasamādhiṁ vā appanāsamādhiṁ vā alabhantassa.",
  "atk-s0404a24:14_7": "Kiṁ dasseti? Īdisassa bhikkhuno tiṇapaṇṇamigādisaddehi vividhehi ca bhīsanakehi vanāni",
  "atk-s0404a24:14_8": "cittaṁ vikkhipanti maññeti. Saṁsīdissatīti kāmavitakkena saṁsīdissati. Uplavissatīti",
  "atk-s0404a24:14_9": "byāpādavihiṁsāvitakkehi uddhaṁ plavissati.",
  "atk-s0404a24:15_0": "Kaṇṇasaṁdhovikanti kaṇṇe dhovantena kīḷitabbaṁ. Piṭṭhisaṁdhovikanti piṭṭhiṁ dhovantena",
  "atk-s0404a24:15_1": "kīḷitabbaṁ. Tattha udakaṁ soṇḍāya gahetvā dvīsu kaṇṇesu āsiñcanaṁ kaṇṇasaṁdhovikā",
  "atk-s0404a24:15_2": "nāma, piṭṭhiyaṁ āsiñcanaṁ piṭṭhisaṁdhovikā nāma. Gādhaṁ vindatīti patiṭṭhaṁ labhati.",
  "atk-s0404a24:15_3": "Ko cāhaṁ ko ca hatthināgoti ahaṁ ko, hatthināgo ko, ahampi tiracchānagato, ayampi,",
  "atk-s0404a24:15_4": "mayhampi cattāro pādā, imassapi, nanu ubhopi mayaṁ samasamāti.",
  "atk-s0404a24:16_0": "Vaṅkakanti kumārakānaṁ kīḷanakaṁ khuddakanaṅgalaṁ. Ghaṭikanti dīghadaṇḍakena rassadaṇḍakaṁ",
  "atk-s0404a24:16_1": "paharaṇakīḷaṁ. Mokkhacikanti saṁparivattakakīḷaṁ, ākāse daṇḍakaṁ gahetvā bhūmiyaṁ",
  "atk-s0404a24:16_2": "vā sīsaṁ ṭhapetvā heṭṭhupariyabhāvena parivattanakīḷanti vuttaṁ hoti. Ciṅgulakanti",
  "atk-s0404a24:16_3": "tālapaṇṇādīhi kataṁ vātappahārena paribbhamanacakkaṁ. Pattāḷhakaṁ vuccati paṇṇanāḷi,",
  "atk-s0404a24:16_4": "tāya vālukādīni minantā kīḷanti. Rathakanti khuddakarathaṁ. Dhanukanti khuddakadhanumeva.",
  "atk-s0404a24:17_0": "Idha kho pana voti ettha voti nipātamattaṁ, idha kho panāti attho. Iṅgha tvaṁ, upāli,",
  "atk-s0404a24:17_1": "saṅghe viharāhīti ettha iṅghāti codanatthe nipāto. Tena theraṁ saṅghamajjhe vihāratthāya",
  "atk-s0404a24:17_2": "codeti, nāssa araññavāsaṁ anujānāti. Kasmā? Araññasenāsane vasato kirassa vāsadhurameva",
  "atk-s0404a24:17_3": "pūrissati, na ganthadhuraṁ. Saṅghamajjhe vasanto pana dve dhurāni pūretvā arahattaṁ",
  "atk-s0404a24:17_4": "pāpuṇissati, vinayapiṭake ca pāmokkho bhavissati. Athassāhaṁ parisamajjhe pubbapatthanaṁ",
  "atk-s0404a24:17_5": "pubbābhinīhārañca kathetvā imaṁ bhikkhuṁ vinayadharānaṁ aggaṭṭhāne ṭhapessāmīti imamatthaṁ",
  "atk-s0404a24:17_6": "passamāno satthā therassa araññavāsaṁ nānujānīti. Dasamaṁ uttānatthamevāti.",
  "atk-s0404a24:18": "Upālivaggo pañcamo.",
  "atk-s0404a24:19": "Dutiyapaṇṇāsakaṁ niṭṭhitaṁ.",
  "atk-s0404a24:20": "3. Tatiyapaṇṇāsakaṁ"
}