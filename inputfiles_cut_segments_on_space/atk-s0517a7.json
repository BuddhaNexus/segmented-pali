{
  "atk-s0517a7:0": "6. Gatikathā",
  "atk-s0517a7:1": "Gatikathāvaṇṇanā",
  "atk-s0517a7:2_0": "231. Idāni tassā vimokkhuppattiyā hetubhūtaṁ hetusampattiṁ dassentena kathitāya gatikathāya",
  "atk-s0517a7:2_1": "apubbatthānuvaṇṇanā. Duhetukapaṭisandhikassāpi hi “natthi jhānaṁ apaññassā”ti vacanato",
  "atk-s0517a7:2_2": "jhānampi na uppajjati, kiṁ pana vimokkho. Tattha gatisampattiyāti nirayatiracchānayonipettivisayamanussadevasaṅkhātāsu",
  "atk-s0517a7:2_3": "pañcasu gatīsu manussadevasaṅkhātāya gatisampattiyā. Etena purimā tisso gativipattiyo",
  "atk-s0517a7:2_4": "paṭikkhipati. Gatiyā sampatti gatisampatti, sugatīti vuttaṁ hoti. Gatīti ca sahokāsā",
  "atk-s0517a7:2_5": "khandhā. Pañcasu ca gatīsu pettivisayaggahaṇeneva asurakāyopi gahito. Devāti cha",
  "atk-s0517a7:2_6": "kāmāvacaradevā brahmāno ca. Devaggahaṇena asurāpi saṅgahitā. Ñāṇasampayutteti ñāṇasampayuttapaṭisandhikkhaṇe.",
  "atk-s0517a7:2_7": "Khaṇopi hi ñāṇasampayuttayogena teneva vohārena vuttoti veditabbo. Katinaṁ hetūnanti",
  "atk-s0517a7:2_8": "alobhādosāmohahetūsu katinaṁ hetūnaṁ. Upapattīti upapajjanaṁ, nibbattīti attho.",
  "atk-s0517a7:3_0": "Yasmā pana suddakulajātāpi tihetukā honti, tasmā te sandhāya paṭhamapucchā. Yasmā",
  "atk-s0517a7:3_1": "ca yebhuyyena mahāpuññā tīsu mahāsālakulesu jāyanti, tasmā tesaṁ tiṇṇaṁ kulānaṁ vasena",
  "atk-s0517a7:3_2": "tisso pucchā. Pāṭho pana saṅkhitto. Mahatī sālā etesanti mahāsālā, mahāgharā mahāvibhavāti",
  "atk-s0517a7:3_3": "attho. Atha vā mahā sāro etesanti mahāsārāti vattabbe ra-kārassa la-kāraṁ katvā “mahāsālā”ti",
  "atk-s0517a7:3_4": "vuttaṁ. Khattiyā mahāsālā, khattiyesu vā mahāsālāti khattiyamahāsālā. Sesesupi eseva",
  "atk-s0517a7:3_5": "nayo. Tattha yassa khattiyassa gehe pacchimantena koṭisataṁ dhanaṁ nidhānagataṁ hoti,",
  "atk-s0517a7:3_6": "kahāpaṇānañca vīsati ambaṇāni divasaṁ valañje nikkhamanti, ayaṁ khattiyamahāsālo",
  "atk-s0517a7:3_7": "nāma. Yassa brāhmaṇassa gehe pacchimantena asītikoṭidhanaṁ nidhānagataṁ hoti, kahāpaṇānañca",
  "atk-s0517a7:3_8": "dasa ambaṇāni divasaṁ valañje nikkhamanti, ayaṁ brāhmaṇamahāsālo nāma. Yassa gahapatissa",
  "atk-s0517a7:3_9": "gehe pacchimantena cattālīsakoṭidhanaṁ nidhānagataṁ hoti, kahāpaṇānañca pañca ambaṇāni",
  "atk-s0517a7:3_10": "divasaṁ valañje nikkhamanti, ayaṁ gahapatimahāsālo nāma.",
  "atk-s0517a7:4_0": "Rūpāvacarānaṁ arūpāvacarānañca ekantatihetukattā “ñāṇasampayutte”ti na vuttaṁ, manussesu",
  "atk-s0517a7:4_1": "pana duhetukāhetukānañca sabbhāvato, kāmāvacaresu devesu duhetukānañca sabbhāvato",
  "atk-s0517a7:4_2": "sesesu “ñāṇasampayutte”ti vuttaṁ. Ettha ca kāmāvacaradevā pañcakāmaguṇaratiyā kīḷanti,",
  "atk-s0517a7:4_3": "sarīrajutiyā ca jotantīti devā, rūpāvacarabrahmāno jhānaratiyā kīḷanti, sarīrajutiyā",
  "atk-s0517a7:4_4": "ca jotantīti devā, arūpāvacarabrahmāno jhānaratiyā kīḷanti, ñāṇajutiyā ca jotantīti devā.",
  "atk-s0517a7:5_0": "232.Kusalakammassa javanakkhaṇeti atītajātiyā idha tihetukapaṭisandhijanakassa tihetukakāmāvacarakusalakammassa",
  "atk-s0517a7:5_1": "ca javanavīthiyaṁ punappunaṁ uppattivasena sattavāraṁ javanakkhaṇe, pavattanakāleti",
  "atk-s0517a7:5_2": "attho. Tayo hetū kusalāti alobho kusalahetu adoso kusalahetu amoho kusalahetu. Tasmiṁ",
  "atk-s0517a7:5_3": "khaṇe jātacetanāyāti tasmiṁ vuttakkhaṇeyeva jātāya kusalacetanāya. Sahajātapaccayā",
  "atk-s0517a7:5_4": "hontīti uppajjamānā ca sahauppādanabhāvena upakārakā honti. Tena vuccatīti tena sahajātapaccayabhāveneva",
  "atk-s0517a7:5_5": "vuccati. Kusalamūlapaccayāpi saṅkhārāti ekacittakkhaṇikapaccayākāranayena vuttaṁ.",
  "atk-s0517a7:5_6": "“Saṅkhārā”ti ca bahuvacanena tattha saṅkhārakkhandhasaṅgahitā sabbe cetasikā gahitāti",
  "atk-s0517a7:5_7": "veditabbaṁ. Apisaddena saṅkhārapaccayāpi kusalamūlānītipi vuttaṁ hoti.",
  "atk-s0517a7:6_0": "Nikantikkhaṇeti attano vipākaṁ dātuṁ paccupaṭṭhitakamme vā tathā paccupaṭṭhitakammena",
  "atk-s0517a7:6_1": "upaṭṭhāpite kammanimitte vā gatinimitte vā uppajjamānānaṁ nikantikkhaṇe. Nikantīti",
  "atk-s0517a7:6_2": "nikāmanā patthanā. Āsannamaraṇassa hi mohena ākulacittattā avīcijālāyapi nikanti",
  "atk-s0517a7:6_3": "uppajjati, kiṁ pana sesesu nimittesu. Dve hetūti lobho akusalahetu moho akusalahetu.",
  "atk-s0517a7:6_4": "Bhavanikanti pana paṭisandhianantaraṁ pavattabhavaṅgavīthito vuṭṭhitamattasseva attano",
  "atk-s0517a7:6_5": "khandhasantānaṁ ārabbha sabbesampi uppajjati. “Yassa vā pana yattha akusalā dhammā",
  "atk-s0517a7:6_6": "na uppajjittha, tassa tattha kusalā dhammā na uppajjitthāti āmantā”ti evamādi idameva",
  "atk-s0517a7:6_7": "sandhāya vuttaṁ. Tasmiṁ khaṇe jātacetanāyāti akusalacetanāya.",
  "atk-s0517a7:7_0": "Paṭisandhikkhaṇeti tena kammena gahitapaṭisandhikkhaṇe. Tayo hetūti alobho abyākatahetu",
  "atk-s0517a7:7_1": "adoso abyākatahetu amoho abyākatahetu. Tasmiṁ khaṇe jātacetanāyāti vipākābyākatacetanāya.",
  "atk-s0517a7:7_2": "Nāmarūpapaccayāpi viññāṇanti ettha tasmiṁ paṭisandhikkhaṇe tayo vipākahetū sesacetasikā",
  "atk-s0517a7:7_3": "ca nāmaṁ, hadayavatthu rūpaṁ. Tato nāmarūpapaccayatopi paṭisandhiviññāṇaṁ pavattati.",
  "atk-s0517a7:7_4": "Viññāṇapaccayāpi nāmarūpanti etthāpi nāmaṁ vuttappakārameva, rūpaṁ pana idha sahetukamanussapaṭisandhiyā",
  "atk-s0517a7:7_5": "adhippetattā gabbhaseyyakānaṁ vatthudasakaṁ kāyadasakaṁ bhāvadasakanti samatiṁsa",
  "atk-s0517a7:7_6": "rūpāni, saṁsedajānaṁ opapātikānañca paripuṇṇāyatanānaṁ cakkhudasakaṁ sotadasakaṁ",
  "atk-s0517a7:7_7": "ghānadasakaṁ jivhādasakañcāti samasattati rūpāni. Taṁ vuttappakāraṁ nāmarūpaṁ paṭisandhikkhaṇe",
  "atk-s0517a7:7_8": "paṭisandhiviññāṇapaccayā pavattati.",
  "atk-s0517a7:8_0": "Pañcakkhandhāti ettha paṭisandhicittena paṭisandhikkhaṇe labbhamānāni rūpāni rūpakkhandho,",
  "atk-s0517a7:8_1": "sahajātā vedanā vedanākkhandho, saññā saññākkhandho, sesacetasikā saṅkhārakkhandho,",
  "atk-s0517a7:8_2": "paṭisandhicittaṁ viññāṇakkhandho. Sahajātapaccayā hontīti cattāro arūpino khandhā",
  "atk-s0517a7:8_3": "aññamaññaṁ sahajātapaccayā honti, rūpakkhandhe cattāro mahābhūtā aññamaññaṁ sahajātapaccayā",
  "atk-s0517a7:8_4": "honti, arūpino khandhā ca hadayarūpañca aññamaññaṁ sahajātapaccayā honti, mahābhūtāpi",
  "atk-s0517a7:8_5": "upādārūpānaṁ sahajātapaccayā honti. Aññamaññapaccayā hontīti aññamaññaṁ uppādanupatthambhanabhāvena",
  "atk-s0517a7:8_6": "upakārakā honti, cattāro arūpino khandhā ca aññamaññapaccayā honti, cattāro mahābhūtā",
  "atk-s0517a7:8_7": "aññamaññapaccayā honti. Nissayapaccayā hontīti adhiṭṭhānākārena nissayākārena ca",
  "atk-s0517a7:8_8": "upakārakā honti, cattāro arūpino khandhā ca aññamaññaṁ nissayapaccayā hontīti sahajātā",
  "atk-s0517a7:8_9": "viya vitthāretabbā. Vippayuttapaccayā hontīti ekavatthukādibhāvānupagamanena vippayuttabhāvena",
  "atk-s0517a7:8_10": "upakārakā honti, arūpino khandhā paṭisandhirūpānaṁ vippayuttapaccayā honti, hadayarūpaṁ",
  "atk-s0517a7:8_11": "arūpīnaṁ khandhānaṁ vippayuttapaccayo hoti. “Pañcakkhandhā”ti hettha evaṁ yathālābhavasena vuttaṁ.",
  "atk-s0517a7:9_0": "Cattāro mahābhūtāti ettha tayo paccayā paṭhamaṁ vuttāyeva. Tayo jīvitasaṅkhārāti",
  "atk-s0517a7:9_1": "āyu ca usmā ca viññāṇañca. Āyūti rūpajīvitindriyaṁ arūpajīvitindriyañca. Usmāti tejodhātu.",
  "atk-s0517a7:9_2": "Viññāṇanti paṭisandhiviññāṇaṁ. Etāni hi uparūpari jīvitasaṅkhāraṁ saṅkharonti pavattentīti",
  "atk-s0517a7:9_3": "jīvitasaṅkhārā. Sahajātapaccayā hontīti arūpajīvitindriyaṁ paṭisandhiviññāṇañca sampayuttakānaṁ",
  "atk-s0517a7:9_4": "khandhānañca hadayarūpassa ca aññamaññasahajātapaccayā honti, tejodhātu tiṇṇaṁ mahābhūtānaṁ",
  "atk-s0517a7:9_5": "aññamaññasahajātapaccayo hoti, upādārūpānaṁ sahajātapaccayova, rūpajīvitindriyaṁ",
  "atk-s0517a7:9_6": "sahajātarūpānaṁ pariyāyena sahajātapaccayo hotīti veditabbaṁ. Aññamaññapaccayā honti,",
  "atk-s0517a7:9_7": "nissayapaccayā hontīti dvayaṁ arūpajīvitindriyaṁ paṭisandhiviññāṇañca sampayuttakhandhānaṁ",
  "atk-s0517a7:9_8": "aññamaññapaccayā honti. Aññamaññanissayapaccayā hontīti vuttanayeneva yojetvā veditabbaṁ.",
  "atk-s0517a7:9_9": "Vippayuttapaccayā hontīti arūpajīvitindriyaṁ paṭisandhiviññāṇañca paṭisandhirūpānaṁ",
  "atk-s0517a7:9_10": "vippayuttapaccayā honti. Rūpajīvitindriyaṁ pana aññamaññanissayavippayuttapaccayatte",
  "atk-s0517a7:9_11": "na yujjati. Tasmā “tayo jīvitasaṅkhārā”ti yathālābhavasena vuttaṁ. Nāmañca rūpañca",
  "atk-s0517a7:9_12": "vuttanayeneva catupaccayatte yojetabbaṁ. Cuddasadhammāti pañcakkhandhā, cattāro mahābhūtā,",
  "atk-s0517a7:9_13": "tayo jīvitasaṅkhārā, nāmañca rūpañcāti evaṁ gaṇanāvasena cuddasa dhammā. Tesañca",
  "atk-s0517a7:9_14": "upari aññesañca sahajātādipaccayabhāvo vuttanayo eva. Sampayuttapaccayā hontīti puna",
  "atk-s0517a7:9_15": "ekavatthukaekārammaṇaekuppādaekanirodhasaṅkhātena sampayuttabhāvena upakārakā honti.",
  "atk-s0517a7:10_0": "Pañcindriyānīti saddhindriyādīni. Nāmañcāti idha vedanādayo tayo khandhā. Viññāṇañcāti",
  "atk-s0517a7:10_1": "paṭisandhiviññāṇaṁ. Puna cuddasa dhammāti cattāro khandhā, pañcindriyāni, tayo hetū,",
  "atk-s0517a7:10_2": "nāmañca viññāṇañcāti evaṁ gaṇanāvasena cuddasa dhammā. Aṭṭhavīsati dhammāti purimā",
  "atk-s0517a7:10_3": "ca cuddasa, ime ca cuddasāti aṭṭhavīsati. Idha rūpassāpi paviṭṭhattā sampayuttapaccayaṁ",
  "atk-s0517a7:10_4": "apanetvā vippayuttapaccayo vutto.",
  "atk-s0517a7:11_0": "Evaṁ paṭisandhikkhaṇe vijjamānassa tassa tassa paccayuppannassa dhammassa taṁ taṁ",
  "atk-s0517a7:11_1": "paccayabhedaṁ dassetvā paṭhamaṁ niddiṭṭhe hetū nigametvā dassento imesaṁ aṭṭhannaṁ",
  "atk-s0517a7:11_2": "hetūnaṁ paccayā upapatti hotīti āha. Kammāyūhanakkhaṇe tayo kusalahetū, nikantikkhaṇe",
  "atk-s0517a7:11_3": "dve akusalahetū, paṭisandhikkhaṇe tayo abyākatahetūti evaṁ aṭṭha hetū. Tattha tayo",
  "atk-s0517a7:11_4": "kusalahetū, dve akusalahetū ca idha paṭisandhikkhaṇe pavattiyā upanissayapaccayā",
  "atk-s0517a7:11_5": "honti. Tayo abyākatahetū yathāyogaṁ hetupaccayasahajātapaccayavasena paccayā honti.",
  "atk-s0517a7:11_6": "Sesavāresupi eseva nayo.",
  "atk-s0517a7:12_0": "Arūpāvacarānaṁ pana rūpābhāvā nāmapaccayāpi viññāṇaṁ, viññāṇapaccayāpi nāmanti vuttaṁ.",
  "atk-s0517a7:12_1": "Rūpamissakacuddasakopi ca parihīno. Tassa parihīnattā “aṭṭhavīsati dhammā”ti vāro ca na labbhati.",
  "atk-s0517a7:13_0": "233. Idāni vimokkhassa paccayabhūtaṁ tihetukapaṭisandhiṁ dassetvā teneva sambandhena",
  "atk-s0517a7:13_1": "duhetukapaṭisandhivisesañca dassetukāmo gatisampattiyā ñāṇavippayuttetiādimāha. Kusalakammassa",
  "atk-s0517a7:13_2": "javanakkhaṇeti atītajātiyā idha paṭisandhijanakassa duhetukakusalakammassa vuttanayeneva",
  "atk-s0517a7:13_3": "javanakkhaṇe. Dve hetūti ñāṇavippayuttattā alobho kusalahetu adoso kusalahetu. Dve",
  "atk-s0517a7:13_4": "abyākatahetūpi alobhādosāyeva.",
  "atk-s0517a7:14_0": "Cattāri indriyānīti paññindriyavajjāni saddhindriyādīni cattāri. Dvādasa dhammāti",
  "atk-s0517a7:14_1": "paññindriyassa amohahetussa ca parihīnattā dvādasa. Tesaṁ dvinnaṁyeva parihīnattā",
  "atk-s0517a7:14_2": "chabbīsati. Channaṁ hetūnanti dvinnaṁ kusalahetūnaṁ, dvinnaṁ akusalahetūnaṁ, dvinnaṁ",
  "atk-s0517a7:14_3": "vipākahetūnanti evaṁ channaṁ hetūnaṁ. Rūpārūpāvacarā panettha ekantatihetukattā na",
  "atk-s0517a7:14_4": "gahitā. Sesaṁ paṭhamavāre vuttanayeneva veditabbaṁ. Imasmiṁ vāre duhetukapaṭisandhiyā",
  "atk-s0517a7:14_5": "duhetukakammasseva vuttattā tihetukakammena duhetukapaṭisandhi na hotīti vuttaṁ hoti.",
  "atk-s0517a7:14_6": "Tasmā yaṁ dhammasaṅgahaṭṭhakathāyaṁ tipiṭakamahādhammarakkhitattheravāde “tihetukakammena",
  "atk-s0517a7:14_7": "paṭisandhi tihetukāva hoti, duhetukāhetukā na hoti. Duhetukakammena duhetukāhetukā",
  "atk-s0517a7:14_8": "hoti, tihetukā na hotī”ti vuttaṁ, taṁ imāya pāḷiyā sameti. Yaṁ pana tipiṭakacūḷanāgattherassa",
  "atk-s0517a7:14_9": "ca moravāpivāsimahādattattherassa ca vādesu “tihetukakammena paṭisandhi tihetukāpi",
  "atk-s0517a7:14_10": "hoti duhetukāpi, ahetukā na hoti. Duhetukakammena duhetukāpi hoti ahetukāpi, tihetukā",
  "atk-s0517a7:14_11": "na hotī”ti vuttaṁ, taṁ imāya pāḷiyā viruddhaṁ viya dissati. Imissā kathāya hetuadhikārattā",
  "atk-s0517a7:14_12": "ahetukapaṭisandhi na vuttāti.",
  "atk-s0517a7:15": "Gatikathāvaṇṇanā niṭṭhitā."
}