{
  "atk-vin02a14:0": "1. Pārājikakaṇḍaṁ (bhikkhunīvibhaṅgavaṇṇanā)",
  "atk-vin02a14:1": "Yo bhikkhūnaṁ vibhaṅgassa, saṅgahito anantaraṁ;",
  "atk-vin02a14:2": "Bhikkhunīnaṁ vibhaṅgassa, tassa saṁvaṇṇanākkamo.",
  "atk-vin02a14:3": "Patto yato tato tassa, apubbapadavaṇṇanaṁ;",
  "atk-vin02a14:4": "Kātuṁ pārājike tāva, hoti saṁvaṇṇanā ayaṁ.",
  "atk-vin02a14:5": "1. Paṭhamapārājikasikkhāpadavaṇṇanā",
  "atk-vin02a14:6_0": "656.Tena samayena buddho bhagavā sāvatthiyaṁ viharati…pe… sāḷho migāranattāti ettha",
  "atk-vin02a14:6_1": "sāḷhoti tassa nāmaṁ; migāramātuyā pana nattā hoti, tena vuttaṁ – “migāranattā”ti.",
  "atk-vin02a14:6_2": "Navakammikanti navakammādhiṭṭhāyikaṁ. Paṇḍitāti paṇḍiccena samannāgatā. Byattāti",
  "atk-vin02a14:6_3": "veyyattikena samannāgatā. Medhāvinīti pāḷiggahaṇe satipubbaṅgamāya paññāya atthaggahaṇe",
  "atk-vin02a14:6_4": "paññāpubbaṅgamāya satiyā samannāgatā. Dakkhāti chekā; avirajjhitvā sīghaṁ kattabbakārinīti",
  "atk-vin02a14:6_5": "attho. Analasāti ālasiyavirahitā. Tatrupāyāyāti tesu tesu kammesu upāyabhūtāya. Vīmaṁsāyāti",
  "atk-vin02a14:6_6": "kattabbakammupaparikkhāya. Samannāgatāti sampayuttā. Alaṁ kātunti samatthā taṁ taṁ",
  "atk-vin02a14:6_7": "kammaṁ kātuṁ. Alaṁ saṁvidhātunti evañca evañca idaṁ hotūti evaṁ saṁvidahitumpi samatthā.",
  "atk-vin02a14:6_8": "Katākataṁ jānitunti katañca akatañca jānituṁ. Teti te ubho; sā ca sundarīnandā so",
  "atk-vin02a14:6_9": "ca sāḷhoti attho. Bhattaggeti parivesanaṭṭhāne. Nikūṭeti koṇasadisaṁ katvā dassite",
  "atk-vin02a14:6_10": "gambhīre. Vissaro me bhavissatīti virūpo me saro bhavissati; vippakārasaddo bhavissatīti",
  "atk-vin02a14:6_11": "attho. Patimānentīti apekkhamānā. Kyāhanti kiṁ ahaṁ. Jarādubbalāti jarāya dubbalā.",
  "atk-vin02a14:6_12": "Caraṇagilānāti pādarogena samannāgatā.",
  "atk-vin02a14:7_0": "657-8.Avassutāti kāyasaṁsaggarāgena avassutā; tintā kilinnāti attho. Padabhājane",
  "atk-vin02a14:7_1": "panassa tameva rāgaṁ gahetvā “sārattā”tiādi vuttaṁ. Tattha sārattāti vatthaṁ viya",
  "atk-vin02a14:7_2": "raṅgajātena kāyasaṁsaggarāgena suṭṭhu rattā. Apekkhavatīti tasseva rāgassa vasena",
  "atk-vin02a14:7_3": "tasmiṁ purise pavattāya apekkhāya samannāgatā. Paṭibaddhacittāti tena rāgena tasmiṁ",
  "atk-vin02a14:7_4": "purise bandhitvā ṭhapitacittā viya. Esa nayo dutiyapadavibhaṅgepi. Purisapuggalassāti",
  "atk-vin02a14:7_5": "purisasaṅkhātassa puggalassa. Adhakkhakanti akkhakānaṁ adho. Ubbhajāṇumaṇḍalanti",
  "atk-vin02a14:7_6": "jāṇumaṇḍalānaṁ upari. Padabhājane pana padapaṭipāṭiyā eva “heṭṭhakkhakaṁ uparijāṇumaṇḍala”nti",
  "atk-vin02a14:7_7": "vuttaṁ. Ettha ca ubbhakapparampi ubbhajāṇumaṇḍaleneva saṅgahitaṁ. Sesaṁ mahāvibhaṅge",
  "atk-vin02a14:7_8": "vuttanayeneva veditabbaṁ. Purimāyo upādāyāti sādhāraṇapārājikehi pārājikāyo catasso",
  "atk-vin02a14:7_9": "upādāyāti attho. Ubbhajāṇumaṇḍalikāti idaṁ pana imissā pārājikāya nāmamattaṁ, tasmā",
  "atk-vin02a14:7_10": "padabhājane na vicāritaṁ.",
  "atk-vin02a14:8_0": "659. Evaṁ uddiṭṭhasikkhāpadaṁ padānukkamena vibhajitvā idāni avassutādibhedena āpattibhedaṁ",
  "atk-vin02a14:8_1": "dassetuṁ “ubhatoavassute”tiādimāha. Tattha ubhatoavassuteti ubhatoavassave; bhikkhuniyā",
  "atk-vin02a14:8_2": "ceva purisassa ca kāyasaṁsaggarāgena avassutabhāve satīti attho. Kāyena kāyaṁ āmasatīti",
  "atk-vin02a14:8_3": "bhikkhunī yathāparicchinnena kāyena purisassa yaṁkiñci kāyaṁ puriso vā yena kenaci",
  "atk-vin02a14:8_4": "kāyena bhikkhuniyā yathāparicchinnaṁ kāyaṁ āmasati, ubhayathāpi bhikkhuniyā pārājikaṁ.",
  "atk-vin02a14:8_5": "Kāyena kāyapaṭibaddhanti vuttappakāreneva attano kāyena purisassa kāyapaṭibaddhaṁ.",
  "atk-vin02a14:8_6": "Āmasatīti ettha sayaṁ vā āmasatu, tassa vā āmasanaṁ sādiyatu, thullaccayameva. Kāyapaṭibaddhena",
  "atk-vin02a14:8_7": "kāyanti attano vuttappakārakāyapaṭibaddhena purisassa kāyaṁ. Āmasatīti idhāpi sayaṁ",
  "atk-vin02a14:8_8": "vā āmasatu, tassa vā āmasanaṁ sādiyatu, thullaccayameva. Avasesapadesupi imināva",
  "atk-vin02a14:8_9": "nayena vinicchayo veditabbo.",
  "atk-vin02a14:9_0": "Sace pana bhikkhu ceva bhikkhunī ca hoti, tatra ce bhikkhunī āmasati, bhikkhu niccalo",
  "atk-vin02a14:9_1": "hutvā cittena sādiyati, bhikkhu āpattiyā na kāretabbo. Sace bhikkhu āmasati, bhikkhunī",
  "atk-vin02a14:9_2": "niccalā hutvā citteneva adhivāseti, kāyaṅgaṁ acopayamānāpi pārājikakkhette pārājikena,",
  "atk-vin02a14:9_3": "thullaccayakkhette thullaccayena, dukkaṭakkhette dukkaṭena kāretabbā. Kasmā? “Kāyasaṁsaggaṁ",
  "atk-vin02a14:9_4": "sādiyeyyā”ti vuttattā. Ayaṁ aṭṭhakathāsu vinicchayo. Evaṁ pana sati kiriyāsamuṭṭhānatā",
  "atk-vin02a14:9_5": "na dissati, tasmā tabbahulanayena sā vuttāti veditabbā.",
  "atk-vin02a14:10": "660.Ubbhakkhakanti akkhakānaṁ upari. Adhojāṇumaṇḍalanti jāṇumaṇḍalānaṁ heṭṭhā. Ettha ca adhokapparampi adhojāṇumaṇḍaleneva saṅgahitaṁ.",
  "atk-vin02a14:11": "662.Ekatoavassuteti ettha kiñcāpi ekatoti avisesena vuttaṁ, tathāpi bhikkhuniyā eva avassute sati ayaṁ āpattibhedo vuttoti veditabbo.",
  "atk-vin02a14:12_0": "Tatrāyaṁ ādito paṭṭhāya vinicchayo – bhikkhunī kāyasaṁsaggarāgena avassutā, purisopi",
  "atk-vin02a14:12_1": "tatheva. Adhakkhake ubbhajāṇumaṇḍale kāyappadese kāyasaṁsaggasādiyane sati bhikkhuniyā",
  "atk-vin02a14:12_2": "pārājikaṁ. Bhikkhuniyā kāyasaṁsaggarāgo, purisassa methunarāgo vā gehassitapemaṁ",
  "atk-vin02a14:12_3": "vā suddhacittaṁ vā hotu, thullaccayameva. Bhikkhuniyā methunarāgo, purisassa kāyasaṁsaggarāgo",
  "atk-vin02a14:12_4": "vā methunarāgo vā gahessitapemaṁ vā suddhacittaṁ vā hotu, dukkaṭaṁ. Bhikkhuniyā gehassitapemaṁ,",
  "atk-vin02a14:12_5": "purisassa vuttesu catūsu yaṁ vā taṁ vā hotu, dukkaṭameva. Bhikkhuniyā suddhacittaṁ,",
  "atk-vin02a14:12_6": "purisassa vuttesu catūsu yaṁ vā taṁ vā hotu, anāpatti.",
  "atk-vin02a14:13_0": "Sace pana bhikkhu ceva hoti bhikkhunī ca ubhinnaṁ kāyasaṁsaggarāgo, bhikkhussa saṅghādiseso,",
  "atk-vin02a14:13_1": "bhikkhuniyā pārājikaṁ. Bhikkhuniyā kāyasaṁsaggarāgo, bhikkhussa methunarāgo vā gehassitapemaṁ",
  "atk-vin02a14:13_2": "vā, bhikkhuniyā thullaccayaṁ, bhikkhussa dukkaṭaṁ. Ubhinnaṁ methunarāgo vā gehassitapemaṁ",
  "atk-vin02a14:13_3": "vā, ubhinnampi dukkaṭameva. Yassa yattha suddhacittaṁ, tassa tattha anāpatti. Ubhinnampi",
  "atk-vin02a14:13_4": "suddhacittaṁ, ubhinnampi anāpatti.",
  "atk-vin02a14:14_0": "663.Anāpattiasañciccātiādīsu virajjhitvā vā āmasantiyā aññavihitāya vā “ayaṁ puriso",
  "atk-vin02a14:14_1": "vā itthī vā”ti ajānantiyā vā tena phuṭṭhāyapi taṁ phassaṁ asādiyantiyā vā āmasanepi",
  "atk-vin02a14:14_2": "sati anāpatti. Sesaṁ sabbattha uttānameva.",
  "atk-vin02a14:15": "Paṭhamapārājikasamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, dvivedananti.",
  "atk-vin02a14:16": "Paṭhamapārājikaṁ.",
  "atk-vin02a14:17": "2. Dutiyapārājikasikkhāpadavaṇṇanā",
  "atk-vin02a14:18": "664. Dutiye pārājike – kacci no sāti kacci nu sā. Avaṇṇoti aguṇo. Akittīti nindā. Ayasoti parivāravipatti; parammukhagarahā vā.",
  "atk-vin02a14:19": "665.Vajjapaṭicchādikāti idampi imissā pārājikāya nāmamattameva, tasmā padabhājane na vicāritaṁ. Sesamettha uttānameva.",
  "atk-vin02a14:20_0": "666.Sā vā ārocetīti yā pārājikaṁ āpannā, sā sayaṁ āroceti. Aṭṭhannaṁ pārājikānaṁ",
  "atk-vin02a14:20_1": "aññataranti bhikkhūhi sādhāraṇānaṁ catunnaṁ asādhāraṇānañca catunnameva aññataraṁ.",
  "atk-vin02a14:20_2": "Idañca pārājikaṁ pacchā paññattaṁ, tasmā “aṭṭhanna”nti vibhaṅge vuttaṁ. Purimena",
  "atk-vin02a14:20_3": "pana saddhiṁ yugaḷattā imasmiṁ okāse ṭhapitanti veditabbaṁ. Dhuraṁ nikkhittamatteti",
  "atk-vin02a14:20_4": "dhure nikkhittamatte. Vitthārakathā panettha sappāṇakavaggamhi duṭṭhullasikkhāpade",
  "atk-vin02a14:20_5": "vuttanayeneva veditabbā. Tatra hi pācittiyaṁ, idha pārājikanti ayameva viseso. Sesaṁ",
  "atk-vin02a14:20_6": "tādisameva. Vajjapaṭicchādikāti idampiimissā pārājikāya nāmamatthāmeva, tasmā padabhājane",
  "atk-vin02a14:20_7": "na vicāritaṁ. Sesamettha uttānameva.",
  "atk-vin02a14:21": "Dhuranikkhepasamuṭṭhānaṁ – kāyavācācittato samuṭṭhāti, akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a14:22": "Dutiyapārājikaṁ.",
  "atk-vin02a14:23": "3. Tatiyapārājikasikkhāpadavaṇṇanā",
  "atk-vin02a14:24_0": "669. Tatiye – dhammenāti bhūtena vatthunā. Vinayenāti codetvā sāretvā. Padabhājanaṁ",
  "atk-vin02a14:24_1": "panassa “yena dhammena yena vinayena ukkhitto suukkhitto hotī”ti imaṁadhippāyamattaṁ",
  "atk-vin02a14:24_2": "dassetuṁ vuttaṁ. Satthusāsanenāti ñattisampadāya ceva anusāvanasampadāya ca. Padabhājane",
  "atk-vin02a14:24_3": "panassa “jinasāsanena buddhasāsanenā”ti vevacanamattameva vuttaṁ. Saṅghaṁ vā gaṇaṁ",
  "atk-vin02a14:24_4": "vātiādīsu yena saṅghena kammaṁ kataṁ, taṁ saṅghaṁ vā tattha sambahulapuggalasaṅkhātaṁ",
  "atk-vin02a14:24_5": "gaṇaṁ vā, ekapuggalaṁ vā taṁ kammaṁ vā na ādiyati, na anuvattati, na tattha ādaraṁ",
  "atk-vin02a14:24_6": "janetīti attho. Samānasaṁvāsakā bhikkhū vuccanti sahāyā, so tehi saddhiṁ natthīti",
  "atk-vin02a14:24_7": "ettha “ekakammaṁ ekuddeso samasikkhatā”ti ayaṁ tāva saṁvāso; samāno saṁvāso etesanti",
  "atk-vin02a14:24_8": "samānasaṁvāsakā.Evarūpā bhikkhū bhikkhussa tasmiṁ saṁvāse saha ayanabhāvena sahāyāti",
  "atk-vin02a14:24_9": "vuccanti. Idāni yena saṁvāsena te samānasaṁvāsakāti vuttā, so saṁvāso tassa ukkhittakassa",
  "atk-vin02a14:24_10": "tehi saddhiṁ natthi. Yehi ca saddhiṁ tassa so saṁvāso natthi, na tena te bhikkhū",
  "atk-vin02a14:24_11": "attano sahāyā katā honti. Tasmā vuttaṁ “samānasaṁvāsakā bhikkhū vuccanti sahāyā,",
  "atk-vin02a14:24_12": "so tehi saddhiṁ natthi, tena vuccati akatasahāyo”ti. Sesaṁ saṅghabhedasikkhāpadādīsu",
  "atk-vin02a14:24_13": "vuttanayattā uttānatthameva.",
  "atk-vin02a14:25": "Samanubhāsanasamuṭṭhānaṁ – kāyavācācittato samuṭṭhāti, akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a14:26": "Tatiyapārājikaṁ.",
  "atk-vin02a14:27": "4. Catutthapārājikasikkhāpadavaṇṇanā",
  "atk-vin02a14:28_0": "675. Catutthe – avassutāti lokassādamittasanthavavasena kāyasaṁsaggarāgena avassutā.",
  "atk-vin02a14:28_1": "Dutiyapadepi eseva nayo. Purisapuggalassa hatthaggahaṇaṁ vātiādīsu pana yaṁ purisapuggalena",
  "atk-vin02a14:28_2": "hatthe gahaṇaṁ kataṁ, taṁ purisapuggalassa hatthaggahaṇanti vuttaṁ. Eseva nayo saṅghāṭikaṇṇaggahaṇepi.",
  "atk-vin02a14:28_3": "Hatthaggahaṇanti ettha ca hatthaggahaṇañca aññampi apārājikakkhette gahaṇañca ekajjhaṁ",
  "atk-vin02a14:28_4": "katvā hatthaggahaṇanti vuttanti veditabbaṁ. Tenevassa padabhājane “hatthaggahaṇaṁ",
  "atk-vin02a14:28_5": "vā sādiyeyyāti hattho nāma kapparaṁ upādāya yāva agganakhā, etassa asaddhammassa",
  "atk-vin02a14:28_6": "paṭisevanatthāya ubbhakkhakaṁ adhojāṇumaṇḍalaṁ gahaṇaṁ sādiyati, āpatti thullaccayassā”ti",
  "atk-vin02a14:28_7": "vuttaṁ. Ettha ca asaddhammoti kāyasaṁsaggo veditabbo, na methunadhammo. Na hi methunassa",
  "atk-vin02a14:28_8": "sāmantā thullaccayaṁ hoti. “Viññū paṭibalo kāyasaṁsaggaṁ samāpajjitunti vacanampi cettha sādhakaṁ.",
  "atk-vin02a14:29": "“Tissitthiyo methunaṁ taṁ na seve,",
  "atk-vin02a14:30": "Tayo purise tayo ca anariyapaṇḍake;",
  "atk-vin02a14:31": "Na cācare methunaṁ byañjanasmiṁ,",
  "atk-vin02a14:32": "Chejjā siyā methunadhammapaccayā;",
  "atk-vin02a14:33": "Pañhā mesā kusalehi cintitā”ti. ;",
  "atk-vin02a14:34_0": "Imāya parivāre vuttāya sedamocakagāthāya virujjhatīti ce? Na; methunadhammassa pubbabhāgattā.",
  "atk-vin02a14:34_1": "Parivāreyeva hi “methunadhammassa pubbabhāgo jānitabbo”ti “vaṇṇāvaṇṇo kāyasaṁsaggo",
  "atk-vin02a14:34_2": "duṭṭhullavācā attakāmapāricariyāgamanuppādana”nti evaṁ sukkavissaṭṭhiādīni pañca",
  "atk-vin02a14:34_3": "sikkhāpadāni methunadhammassa pubbabhāgoti vuttāni. Tasmā kāyasaṁsaggo methunadhammassa",
  "atk-vin02a14:34_4": "pubbabhāgattā paccayo hoti. Iti chejjā siyā methunadhammapaccayāti ettha iminā pariyāyena",
  "atk-vin02a14:34_5": "attho veditabbo. Etenupāyena sabbapadesu vinicchayo veditabbo. Apica “saṅketaṁ vā",
  "atk-vin02a14:34_6": "gaccheyyā”ti etassa padabhājane “itthannāmaṁ āgacchā”ti. Evaṁnāmakaṁ ṭhānaṁ āgacchāti attho.",
  "atk-vin02a14:35_0": "676.Aṭṭhamaṁ vatthuṁ paripūrentī assamaṇī hotīti anulomato vā paṭilomato vā ekantarikāya",
  "atk-vin02a14:35_1": "vā yena tena nayena aṭṭhamaṁ vatthuṁ paripūrentīyeva assamaṇī hoti. Yā pana ekaṁ",
  "atk-vin02a14:35_2": "vā vatthuṁ satta vā vatthūni satakkhattumpi pūreti, neva assamaṇī hoti. Āpannā āpattiyo",
  "atk-vin02a14:35_3": "desetvā muccati. Apicettha gaṇanūpikā āpatti veditabbā. Vuttañhetaṁ “atthāpatti desitā",
  "atk-vin02a14:35_4": "gaṇanūpikā, atthāpatti desitā na gaṇanūpikā”ti. Tatrāyaṁ vinicchayo – idāni nāpajjissāmīti",
  "atk-vin02a14:35_5": "dhuranikkhepaṁ katvā desitā gaṇanūpikā desitagaṇanaṁ upeti pārājikassa aṅgaṁ na hoti.",
  "atk-vin02a14:35_6": "Tasmā yā ekaṁ āpannā dhuranikkhepaṁ katvā desetvā puna kilesavasena āpajjati, puna",
  "atk-vin02a14:35_7": "deseti, evaṁ aṭṭha vatthūni pūrentīpi pārājikā na hoti. Yā pana āpajjitvā punapi",
  "atk-vin02a14:35_8": "aññaṁ vatthuṁ āpajjissāmīti saussāhāva deseti, tassā sā āpatti nagaṇanūpikā, desitāpi",
  "atk-vin02a14:35_9": "adesitā hoti, desitagaṇanaṁ na gacchati, pārājikasseva aṅgaṁ hoti. Aṭṭhame vatthumhi",
  "atk-vin02a14:35_10": "paripuṇṇamatte pārājikā hoti. Sesaṁ uttānamevāti.",
  "atk-vin02a14:36": "Dhuranikkhepasamuṭṭhānaṁ – kāyavācācittato samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dvivedananti.",
  "atk-vin02a14:37": "Catutthapārājikaṁ.",
  "atk-vin02a14:38_0": "Uddiṭṭhākho ayyāyo aṭṭha pārājikā dhammāti bhikkhū ārabbha paññattā sādhāraṇā cattāro",
  "atk-vin02a14:38_1": "ime ca cattāroti evaṁ pātimokkhuddesamaggena uddiṭṭhā kho ayyāyo aṭṭha pārājikā dhammāti",
  "atk-vin02a14:38_2": "evamettha attho daṭṭhabbo. Sesaṁ mahāvibhaṅge vuttanayamevāti.",
  "atk-vin02a14:39": "Samantapāsādikāya vinayasaṁvaṇṇanāya bhikkhunīvibhaṅge",
  "atk-vin02a14:40": "Pārājikakaṇḍavaṇṇanā niṭṭhitā.",
  "atk-vin02a14:41": "Pārājikakaṇḍaṁ niṭṭhitaṁ."
}