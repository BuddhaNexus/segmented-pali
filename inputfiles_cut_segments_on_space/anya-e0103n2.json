{
  "anya-e0103n2:0": "2. Dhutaṅganiddesavaṇṇanā",
  "anya-e0103n2:1_0": "22. Appā icchā etassāti appiccho, paccayagedharahito. Tassa bhāvo appicchatā, alobhajjhāsayatāti",
  "anya-e0103n2:1_1": "attho. Samaṁ tuṭṭhi, santena, sakena vā tuṭṭhi santuṭṭhi, santuṭṭhi eva santuṭṭhitā,",
  "anya-e0103n2:1_2": "aññaṁ apatthetvā yathāladdhehi itarītarehi paccayehi paritussanā. Santuṭṭhitādīhīti",
  "anya-e0103n2:1_3": "ta-kāro vā padasandhikaro. ‘‘Santuṭṭhiādīhī’’ti vā pāṭho. Te guṇeti te sīlavodānassa",
  "anya-e0103n2:1_4": "hetubhūte appicchatādiguṇe. Sampādetunti sampanne kātuṁ. Te hi sīlavisuddhiyā paṭiladdhamattā",
  "anya-e0103n2:1_5": "hutvā dhutadhammehi sampannatarā honti. Dhutaṅgasamādānanti kilesānaṁ dhunanakaaṅgānaṁ",
  "anya-e0103n2:1_6": "viddhaṁsanakāraṇānaṁ sammadeva ādānaṁ. Evanti evaṁ sante, dhutaṅgasamādāne kateti",
  "anya-e0103n2:1_7": "attho. Assa yogino. Sallekho kilesānaṁ sammadeva likhanā chedanā tanukaraṇaṁ. Paviveko",
  "anya-e0103n2:1_8": "cittavivekassa upāyabhūtā vivekaṭṭhakāyatā. Apacayo yathā paṭipajjanato kilesā naṁ",
  "anya-e0103n2:1_9": "apacinanti na ācinanti, tathā paṭipajjanā. Vīriyārambho anuppannānaṁ pāpadhammānaṁ",
  "anya-e0103n2:1_10": "anuppādanādivasena āraddhavīriyatā. Subharatā yathāvuttaappicchabhāvādisiddhā upaṭṭhakānaṁ",
  "anya-e0103n2:1_11": "sukhabharaṇīyatā suposatā. Ādi-saddena appakiccatāsallahukavuttiādike saṅgaṇhāti.",
  "anya-e0103n2:1_12": "Sīlañceva yathāsamādinnaṁ paṭipakkhadhammānaṁ dūrībhāvena suparisuddhaṁ bhavissati.",
  "anya-e0103n2:1_13": "Vatāni ca dhutadhammā ca sampajjissanti sampannā bhavissanti, nipphajjissanti vā.",
  "anya-e0103n2:1_14": "Yā thirabhūtā itarītaracīvarapiṇḍapātasenāsanasantuṭṭhi porāṇānaṁ buddhādīnaṁ ariyānaṁ",
  "anya-e0103n2:1_15": "paveṇibhāvena ṭhitā, tattha patiṭṭhitabhāvaṁ sandhāyāha ‘‘porāṇe ariyavaṁsattaye",
  "anya-e0103n2:1_16": "patiṭṭhāyā’’ti. Bhāvanā āramitabbaṭṭhena ārāmo etassāti bhāvanārāmo, tabbhāvo bhāvanārāmatā,",
  "anya-e0103n2:1_17": "samathavipassanābhāvanāsu yuttappayuttatā. Yasmā adhigamāraho bhavissati, tasmāti sambandho.",
  "anya-e0103n2:2_0": "Lābhasakkārādi taṇhāya āmasitabbato, lokapariyāpannatāya ca lokāmisaṁ. Nibbānādhigamassa",
  "anya-e0103n2:2_1": "anulomato anulomapaṭipadā vipassanābhāvanā. Atthatoti vacanatthato. Pabhedatoti vibhāgato.",
  "anya-e0103n2:2_2": "Bhedatoti vināsato. Dhutādīnanti dhutadhutavādadhutadhammadhutaṅgānaṁ. Samāsabyāsatoti saṅkhepavitthārato.",
  "anya-e0103n2:3_0": "23.Rathikāti racchā. Saṅkārakūṭādīnanti niddhāraṇe sāmivacanaṁ. Abbhuggataṭṭhenāti",
  "anya-e0103n2:3_1": "ussitaṭṭhena. ‘‘Nadiyā kūla’’ntiādīsu viya samussayattho kūla-saddoti āha ‘‘paṁsukūlamiva",
  "anya-e0103n2:3_2": "paṁsukūla’’nti. Ku-saddo kucchāyaṁ ula-saddo gatiatthoti āha ‘‘kucchitabhāvaṁ gacchatīti",
  "anya-e0103n2:3_3": "vuttaṁ hotī’’ti, paṁsu viya kucchitaṁ ulati pavattatīti vā paṁsukūlaṁ. Paṁsukūlassa",
  "anya-e0103n2:3_4": "dhāraṇaṁ paṁsukūlaṁ uttarapadalopena, taṁ sīlamassāti paṁsukūliko, yathā ‘‘āpūpiko’’ti.",
  "anya-e0103n2:3_5": "Aṅgati attano phalaṁ paṭicca hetubhāvaṁ gacchatīti aṅgaṁ, kāraṇaṁ. Yena puggalo ‘‘paṁsukūliko’’ti",
  "anya-e0103n2:3_6": "vuccati, so samādānacetanāsaṅkhāto dhammo paṁsukūlikassa aṅganti paṁsukūlikaṅgaṁ.",
  "anya-e0103n2:3_7": "Tenāha ‘‘paṁsukūlikassā’’tiādi. Tassāti samādānassa. Samādiyati etenāti samādānaṁ, cetanā.",
  "anya-e0103n2:4_0": "Eteneva nayenāti yathā paṁsukūladhāraṇaṁ paṁsukūlaṁ, taṁsīlo paṁsukūliko, tassa aṅgaṁ",
  "anya-e0103n2:4_1": "samādānacetanā ‘‘paṁsukūlikaṅga’’nti vuttaṁ, evaṁ eteneva vacanatthanayena ticīvaradhāraṇaṁ",
  "anya-e0103n2:4_2": "ticīvaraṁ, taṁsīlo tecīvariko, tassa aṅgaṁ samādānacetanā ‘‘tecīvarikaṅga’’nti veditabbaṁ.",
  "anya-e0103n2:4_3": "Saṅghāṭiādīsu eva tīsu cīvaresu ticīvarasamaññā, na kaṇḍupaṭicchādivassikasāṭikādīsūti",
  "anya-e0103n2:4_4": "tāni sarūpato dassento ‘‘saṅghāṭiuttarāsaṅgaantaravāsakasaṅkhāta’’nti āha.",
  "anya-e0103n2:5_0": "Taṁ piṇḍapātanti parehi diyyamānānaṁ piṇḍānaṁ patte patanasaṅkhātaṁ piṇḍapātaṁ, taṁ",
  "anya-e0103n2:5_1": "uñchatīti piṇḍapātiko, yathā bādariko sāmākiko. Piṇḍapāti eva piṇḍapātiko, yathā",
  "anya-e0103n2:5_2": "bhaddo eva bhaddako. Avakhaṇḍanaṁ vicchindanaṁ nirantaramappavatti. Tappaṭikkhepato",
  "anya-e0103n2:5_3": "anavakhaṇḍanaṁ avicchindanaṁ nirantarappavatti. Saha apadānenāti saha anavakhaṇḍanena.",
  "anya-e0103n2:5_4": "Sapadānanti padassa kiriyāvisesanabhāvaṁ, yattha ca taṁ anavakhaṇḍanaṁ, tañca dassetuṁ",
  "anya-e0103n2:5_5": "‘‘avakhaṇḍanarahitaṁ anugharanti vuttaṁ hotī’’ti vuttaṁ. Ekāsaneti iriyāpathantarena",
  "anya-e0103n2:5_6": "anantaritāya ekāyayeva nisajjāya. Patte piṇḍoti ettha vatthubhedo idhādhippeto, na",
  "anya-e0103n2:5_7": "sāmaññaṁ. Eva-kāro ca luttaniddiṭṭhoti dassento ‘‘kevalaṁ ekasmiṁyeva patte’’ti āha.",
  "anya-e0103n2:5_8": "Uttarapadalopaṁ katvā ayaṁ niddesoti dassento ‘‘pattapiṇḍagahaṇe pattapiṇḍasaññaṁ",
  "anya-e0103n2:5_9": "katvā’’ti āha. Esa nayo ito paresupi.",
  "anya-e0103n2:6_0": "Pacchābhattaṁ nāma pavāraṇato pacchā laddhabhattaṁ eva. Khalu-saddassa paṭisedhatthavācakattā",
  "anya-e0103n2:6_1": "tena samānatthaṁ na-kāraṁ gahetvā āha ‘‘na pacchābhattiko’’ti. Sikkhāpadassa visayo",
  "anya-e0103n2:6_2": "sikkhāpadeneva paṭikkhitto. Yo tassa avisayo, so eva samādānassa visayoti āha ‘‘samādānavasena",
  "anya-e0103n2:6_3": "paṭikkhittātirittabhojanassā’’ti. Abbhokāse nivāso abbhokāso. Susāne nivāso susānaṁ,",
  "anya-e0103n2:6_4": "taṁ sīlaṁ assātiādinā sabbaṁ vattabbanti āha ‘‘eseva nayo’’ti. Yathāsanthataṁ viya",
  "anya-e0103n2:6_5": "yathāsanthataṁ, ādito yathāuddiṭṭhaṁ. Taṁ hesa ‘‘idaṁ bahumaṅkuṇaṁ duggandhapavāta’’ntiādivasena",
  "anya-e0103n2:6_6": "appaṭikkhipitvāva sampaṭicchati. Tenevāha ‘‘idaṁ tuyha’’ntiādi. Sayananti nipajjanamāha.",
  "anya-e0103n2:6_7": "Tena tena samādānenāti tena tena paṁsukūlikaṅgādikassa samādānena dhutakilesattāti",
  "anya-e0103n2:6_8": "viddhaṁsitakilesattā, tadaṅgavasena pahīnataṇhupādānādipāpadhammattāti attho. Yehi",
  "anya-e0103n2:6_9": "taṁ kilesadhunanaṁ, tāniyeva idha dhutassa bhikkhuno aṅgānīti adhippetāni, na aññāni",
  "anya-e0103n2:6_10": "yāni kānici, aññena vā dhutassāti ayamattho atthato āpanno. ‘‘Ñāṇaṁ aṅgaṁ etesa’’nti",
  "anya-e0103n2:6_11": "iminā ñāṇapubbakataṁ tesaṁ samādānassa vibhāveti. Paṭipattiyāti sīlādisammāpaṭipattiyā.",
  "anya-e0103n2:6_12": "Samādiyati etenāti samādānaṁ, samādānavasena pavattā cetanā, taṁ lakkhaṇaṁ etesanti",
  "anya-e0103n2:6_13": "samādānacetanālakkhaṇāni. Vuttampi cetaṁ aṭṭhakathāyaṁ –",
  "anya-e0103n2:7": "‘‘Samādānakiriyāya, sādhakatamabhāvato;",
  "anya-e0103n2:8": "Sampayuttadhammā yenāti, karaṇabhāvena dassitā’’ti.",
  "anya-e0103n2:9_0": "Samādānacetanāya gahaṇaṁ taṁmūlakattā pariharaṇacetanāpi dhutaṅgameva. Attanā, parammukhena",
  "anya-e0103n2:9_1": "ca kusalabhaṇḍassa bhusaṁ viluppanaṭṭhena loluppaṁ taṇhācāro, tassa viddhaṁsanakiccattā",
  "anya-e0103n2:9_2": "loluppaviddhaṁsanarasāni. Tato eva nilloluppabhāvena paccupatiṭṭhanti, taṁ vā paccupaṭṭhāpentīti",
  "anya-e0103n2:9_3": "nilloluppabhāvapaccupaṭṭhānāni. Ariyadhammapadaṭṭhānānīti parisuddhasīlādisaddhammapadaṭṭhānāni.",
  "anya-e0103n2:10_0": "Bhagavatova santike samādātabbānīti idaṁ antarā avicchedanatthaṁ vuttaṁ, rañño santike",
  "anya-e0103n2:10_1": "paṭiññātārahassa atthassa tadupajīvino ekaṁsato avisaṁvādanaṁ viya. Sesānaṁ santike",
  "anya-e0103n2:10_2": "samādānepi eseva nayo. Ekasaṅgītikassāti pañcasu dīghanikāyādīsu nikāyesu ekanikāyikassa.",
  "anya-e0103n2:10_3": "Aṭṭhakathācariyassāti yassa aṭṭhakathātantiyeva visesato paguṇā, tassa. Etthāti attanāpi",
  "anya-e0103n2:10_4": "samādānassa ruhane. Jeṭṭhakabhātu dhutaṅgappicchatāya vatthūti so kira thero nesajjiko",
  "anya-e0103n2:10_5": ", tassa taṁ na koci jānāti. Athekadivasaṁ rattiyā sayanapiṭṭhe nisinnaṁ vijjulatobhāsena",
  "anya-e0103n2:10_6": "disvā itaro pucchi ‘‘kiṁ, bhante, tumhe nesajjikā’’ti. Thero dhutaṅgappicchatāya",
  "anya-e0103n2:10_7": "tāvadeva nipajjitvā pacchā samādiyīti evamāgataṁ vatthu.",
  "anya-e0103n2:11": "1. Paṁsukūlikaṅgakathāvaṇṇanā",
  "anya-e0103n2:12_0": "24.Gahapatidānacīvaranti ettha dāyakabhāvena samaṇāpi ukkaṭṭhassa gahapatipakkhaṁyeva",
  "anya-e0103n2:12_1": "paviṭṭhāti daṭṭhabbaṁ. ‘‘Pabbajito gaṇhissatī’’ti ṭhapitakaṁ siyā gahapaticīvaraṁ,",
  "anya-e0103n2:12_2": "na pana gahapatidānacīvaranti tādisaṁ nivattetuṁ dānaggahaṇaṁ. Aññatarenāti ettha",
  "anya-e0103n2:12_3": "samādānavacanena tāva samādinnaṁ hotu, paṭikkhepavacanena pana kathanti? Atthato",
  "anya-e0103n2:12_4": "āpannattā. Yathā ‘‘devadatto divā na bhuñjatī’’ti vutte ‘‘rattiyaṁ bhuñjatī’’ti atthato",
  "anya-e0103n2:12_5": "āpannameva hoti, tassa āhārena vinā sarīraṭṭhiti natthīti, evamidhāpi bhikkhuno gahapatidānacīvare",
  "anya-e0103n2:12_6": "paṭikkhitte tadaññacīvarappaṭiggaho atthato āpanno eva hoti, cīvarena vinā sāsane ṭhiti natthīti.",
  "anya-e0103n2:13_0": "Evaṁ samādinnadhutaṅgenātiādividhānaṁ paṁsukūlikaṅge paṭipajjanavidhi. Susāne laddhaṁ",
  "anya-e0103n2:13_1": "sosānikaṁ. Taṁ pana yasmā tattha kenaci chaḍḍitattā patitaṁ hoti, tasmā vuttaṁ ‘‘susāne",
  "anya-e0103n2:13_2": "patitaka’’nti. Evaṁ pāpaṇikampi daṭṭhabbaṁ. Tālaveḷimaggo nāma mahāgāme ekā vīthi.",
  "anya-e0103n2:13_3": "Anurādhapureti ca vadanti. Ḍaḍḍho padeso etassāti ḍaḍḍhappadesaṁ, vatthaṁ. Magge",
  "anya-e0103n2:13_4": "patitakaṁ bahudivasātikkantaṁ gahetabbanti vadanti. ‘‘Dvattidivasātikkanta’’nti apare.",
  "anya-e0103n2:13_5": "Thokaṁ rakkhitvāti katipayaṁ kālaṁ āgametvā. Vātāhatampi sāmikānaṁ satisammosena",
  "anya-e0103n2:13_6": "patitasadisanti ‘‘sāmike apassantena gahetuṁ vaṭṭatī’’ti vuttaṁ. Tasmā thokaṁ āgametvā gahetabbaṁ.",
  "anya-e0103n2:14_0": "‘‘Saṅghassa demā’’ti dinnaṁ, coḷakabhikkhāvasena laddhañca laddhakālato paṭṭhāya",
  "anya-e0103n2:14_1": "‘‘samaṇacīvaraṁ siyā nu kho, no’’ti āsaṅkaṁ nivattetuṁ ‘‘na taṁ paṁsukūla’’nti vuttaṁ.",
  "anya-e0103n2:14_2": "Na hi taṁ tevīsatiyā uppattiṭṭhānesu katthaci pariyāpannaṁ. Idāni imināva pasaṅgena",
  "anya-e0103n2:14_3": "yaṁ bhikkhudattiye lakkhaṇapattaṁ paṁsukūlaṁ, tassa ca ukkaṭṭhānukkaṭṭhavibhāgaṁ",
  "anya-e0103n2:14_4": "dassetuṁ ‘‘bhikkhudattiyepī’’tiādi vuttaṁ. Tattha gāhetvā vā dīyatīti saṅghassa vā",
  "anya-e0103n2:14_5": "gaṇassa vā dentehi yaṁ cīvaraṁ vassaggena pāpetvā bhikkhūnaṁ dīyati. Senāsanacīvaranti",
  "anya-e0103n2:14_6": "senāsanaṁ kāretvā ‘‘etasmiṁ senāsane vasantā paribhuñjantū’’ti dinnacīvaraṁ. Na taṁ",
  "anya-e0103n2:14_7": "paṁsukūlanti apaṁsukūlabhāvo pubbe vuttakāraṇato, gāhetvā dinnattā ca. Tenāha ‘‘no",
  "anya-e0103n2:14_8": "gāhāpetvā dinnameva paṁsukūla’’nti. Tatrapīti yaṁ gāhetvā na dinnaṁ bhikkhudattiyaṁ,",
  "anya-e0103n2:14_9": "tatrapi yena bhikkhunā cīvaraṁ dīyati, tassa lābhe, dāne ca visuṁ visuṁ ubhayattha",
  "anya-e0103n2:14_10": "ādaragāravānaṁ sabbhāvato, tadabhāvato ca bhikkhudattiyassa ekatosuddhi ubhatosuddhi",
  "anya-e0103n2:14_11": "anukkaṭṭhatā hontīti imamatthaṁ dassetuṁ ‘‘yaṁ dāyakehī’’tiādi vuttaṁ, pādamūle ṭhapetvā",
  "anya-e0103n2:14_12": "dinnakaṁ samaṇenāti adhippāyo. Yassa kassacīti ukkaṭṭhādīsu yassa kassaci. Ruciyāti",
  "anya-e0103n2:14_13": "chandena. Khantiyāti nijjhānakkhantiyā.",
  "anya-e0103n2:15_0": "Nissayānurūpapaṭipattisabbhāvoti upasampannasamanantaraṁ ācariyena vuttesu catūsu",
  "anya-e0103n2:15_1": "nissayesu attanā yathāpaṭiññātadutiyanissayānurūpāya paṭipattiyā vijjamānatā. Ārakkhadukkhābhāvoti",
  "anya-e0103n2:15_2": "cīvarārakkhanadukkhassa abhāvo paṁsukūlacīvarassa alobhanīyattā. Paribhogataṇhāya",
  "anya-e0103n2:15_3": "abhāvo savisesalūkhasabhāvattā. Pāsādikatāti paresaṁ pasādāvahatā. Appicchatādīnaṁ",
  "anya-e0103n2:15_4": "phalanipphatti dhutaṅgapariharaṇassa appicchatādīhiyeva nipphādetabbato. Dhutadhamme",
  "anya-e0103n2:15_5": "samādāya vattanaṁ yāvadeva upari sammāpaṭipattisampādanāyāti vuttaṁ ‘‘sammāpaṭipattiyā",
  "anya-e0103n2:15_6": "anubrūhana’’nti. Mārasenavighātāyāti mārassa, mārasenāya ca vihananāya viddhaṁsanāya.",
  "anya-e0103n2:15_7": "Kāyavācācittehi yato saṁyatoti yati, bhikkhu. Dhāritaṁ yaṁ lokagarunā paṁsukūlaṁ,",
  "anya-e0103n2:15_8": "taṁ ko na dhāraye, yasmā vā lokagarunā paṁsukūlaṁ dhāritaṁ, tasmā ko taṁ na dhārayeti",
  "anya-e0103n2:15_9": "yojanā yaṁtaṁsaddānaṁ ekantasambandhibhāvato. Paṭiññaṁ samanussaranti upasampadamāḷe",
  "anya-e0103n2:15_10": "‘‘āma bhante’’ti ācariyapamukhassa saṅghassa sammukhā dinnaṁ paṭiññaṁ samanussaranto.",
  "anya-e0103n2:16": "Iti paṁsukūlikaṅgakathāvaṇṇanā.",
  "anya-e0103n2:17": "2. Tecīvarikaṅgakathāvaṇṇanā",
  "anya-e0103n2:18_0": "25.Catutthakacīvaranti nivāsanapārupanayogyaṁ catutthakacīvaranti adhippāyo, aṁsakāsāvassa",
  "anya-e0103n2:18_1": "appaṭikkhipitabbato. Aññataravacanenāti ettha yaṁ vattabbaṁ, taṁ heṭṭhā vuttanayameva.",
  "anya-e0103n2:18_2": "Yāva na sakkoti, yāva na labhati, yāva na sampajjatīti paccekaṁ yāva-saddo sambandhitabbo.",
  "anya-e0103n2:18_3": "Na sampajjatīti na sijjhati. Nikkhittapaccayā doso natthīti nicayasannidhidhutaṅgasaṁkilesadoso",
  "anya-e0103n2:18_4": "natthi. Āsanneti cīvarassa āsanne ṭhāne. Rajanakkhaṇe paribhuñjanakāsāvaṁ rajanakāsāvaṁ.",
  "anya-e0103n2:18_5": "Tatraṭṭhakapaccattharaṇaṁ nāma attano, parassa vā santakaṁ senāsane paccattharaṇavasena",
  "anya-e0103n2:18_6": "adhiṭṭhitaṁ. ‘‘Aṁsakāsāvaṁ parikkhāracoḷaṁ hoti, iti paccattharaṇaṁ, aṁsakāsāvanti",
  "anya-e0103n2:18_7": "imāni dvepi atirekacīvaraṭṭhāne ṭhitānipi dhutaṅgabhedaṁ na karontī’’ti aṭṭhakathāyaṁ",
  "anya-e0103n2:18_8": "vuttanti vadanti. Pariharituṁ pana na vaṭṭatīti rajanakāle eva anuññātattā niccaparibhogavasena",
  "anya-e0103n2:18_9": "na vaṭṭati tecīvarikassa. Aṁsakāsāvanti khandhe ṭhapetabbakāsāvaṁ. Kāyaparihārikenāti",
  "anya-e0103n2:18_10": "vātātapādiparissayato kāyassa pariharaṇamattena. Samādāyevāti gahetvā eva. Appasamārambhatāti",
  "anya-e0103n2:18_11": "appakiccatā. Kappiye mattakāritāyāti nisīdanādivasena, parikkhāracoḷavasena ca bahūsu",
  "anya-e0103n2:18_12": "cīvaresu anuññātesupi ticīvaramatte ṭhitattā. Saha pattacaraṇāyāti sapattacaraṇo. Pakkhī sapakkhako.",
  "anya-e0103n2:19": "Iti tecīvarikaṅgakathāvaṇṇanā.",
  "anya-e0103n2:20": "3. Piṇḍapātikaṅgakathāvaṇṇanā",
  "anya-e0103n2:21_0": "26.Atirekalābhanti ‘‘piṇḍiyālopabhojanaṁ nissāyā’’ti (mahāva. 73, 128) evaṁ vuttabhikkhāhāralābhato",
  "anya-e0103n2:21_1": "atirekalābhaṁ, saṅghabhattādinti attho. Sakalassa saṅghassa dātabbabhattaṁ saṅghabhattaṁ.",
  "anya-e0103n2:21_2": "Katipaye bhikkhū uddisitvā dātabbabhattaṁ uddesabhattaṁ. Ekasmiṁ pakkhe ekadivasaṁ",
  "anya-e0103n2:21_3": "dātabbabhattaṁ pakkhikaṁ. Uposathe uposathe dātabbabhattaṁ uposathikaṁ. Paṭipadadivase",
  "anya-e0103n2:21_4": "dātabbabhattaṁ pāṭipadikaṁ. Vihāraṁ uddissa dātabbabhattaṁ vihārabhattaṁ. Dhuragehe",
  "anya-e0103n2:21_5": "eva ṭhapetvā dātabbabhattaṁ dhurabhattaṁ. Gāmavāsīādīhi vārena dātabbabhattaṁ vārakabhattaṁ.",
  "anya-e0103n2:21_6": "‘‘Saṅghabhattaṁ gaṇhathātiādinā’’ti ādi-saddena uddesabhattādiṁ saṅgaṇhāti. Sādituṁ",
  "anya-e0103n2:21_7": "vaṭṭantīti bhikkhāpariyāyena vuttattā. Bhesajjādipaṭisaṁyuttā nirāmisasalākā. Yāvakālikavajjāti",
  "anya-e0103n2:21_8": "ca vadanti. Vihāre pakkabhattampīti upāsakā idheva bhattaṁ pacitvā ‘‘sabbesaṁ ayyānaṁ",
  "anya-e0103n2:21_9": "dassāmā’’ti vihāreyeva bhattaṁ sampādenti, taṁ piṇḍapātikānampi vaṭṭati. Āharitvāti",
  "anya-e0103n2:21_10": "pattaṁ gahetvā gehato ānetvā. Taṁ divasaṁ nisīditvāti ‘‘mā, bhante, piṇḍāya carittha,",
  "anya-e0103n2:21_11": "vihāreyeva bhikkhā ānīyatī’’ti vadantānaṁ sampaṭicchanena taṁ divasaṁ nisīditvā.",
  "anya-e0103n2:21_12": "Serivihārasukhanti aparāyattavihāritāsukhaṁ . Ariyavaṁsoti ariyavaṁsasuttapaṭisaṁyuttā",
  "anya-e0103n2:21_13": "(dī. ni. 3.309; a. ni. 4.28) dhammakathā. Dhammarasanti dhammūpasañhitaṁ pāmojjādirasaṁ.",
  "anya-e0103n2:22_0": "Jaṅghabalaṁ nissāya piṇḍapariyesanato kosajjanimmaddanatā. ‘‘Yathāpi bhamaro puppha’’ntiādinā",
  "anya-e0103n2:22_1": "(dha. pa. 49; netti. 123) vuttavidhinā āhārapariyesanato parisuddhājīvatā. Niccaṁ",
  "anya-e0103n2:22_2": "antaragharaṁ pavisantasseva suppaṭicchannagamanādayo sekhiyadhammā sampajjantīti",
  "anya-e0103n2:22_3": "sekhiyapaṭipattipūraṇaṁ. Paṭiggahaṇe mattaññutāya, saṁsaṭṭhavihārābhāvato ca aparapositā.",
  "anya-e0103n2:22_4": "Kule kule appakaappakapiṇḍagahaṇena parānuggahakiriyā. Antimāya jīvikāya avaṭṭhānena",
  "anya-e0103n2:22_5": "mānappahānaṁ. Vuttañhetaṁ ‘‘antamidaṁ, bhikkhave, jīvikānaṁ, yadidaṁ piṇḍolya’’ntiādi",
  "anya-e0103n2:22_6": "(itivu. 91; saṁ. ni. 3.80). Missakabhattena yāpanato rasataṇhānivāraṇaṁ. Nimantanāsampaṭicchanato",
  "anya-e0103n2:22_7": "gaṇabhojanādisikkhāpadehi anāpattitā.",
  "anya-e0103n2:23_0": "Appaṭihatavuttitāya catūsupi disāsu vattanaṭṭhena cātuddiso. Ājīvassa visujjhatīti",
  "anya-e0103n2:23_1": "ājīvo assa visujjhati. Attabharassāti appānavajjasulabharūpehi paccayehi attano bharaṇato",
  "anya-e0103n2:23_2": "attabharassa. Tato eva ekavihāritāya saddhivihārikādīnampi aññesaṁ aposanato anaññaposino.",
  "anya-e0103n2:23_3": "Padadvayenāpi kāyaparihārikena cīvarena kucchiparihārikena piṇḍapātena vicaraṇato",
  "anya-e0103n2:23_4": "sallahukavuttitaṁ, subharataṁ, paramaappicchataṁ, santuṭṭhiñca dasseti. Devāpi pihayanti",
  "anya-e0103n2:23_5": "tādinoti tādisassa bhusaṁ ativiya santakāyavacīmanokammatāya upasantassa paramena",
  "anya-e0103n2:23_6": "satinepakkena samannāgamato sabbakālaṁ satimato piṇḍapātikassa bhikkhussa sakkādayo",
  "anya-e0103n2:23_7": "devāpi pihayanti patthenti. Tassa sīlādiguṇesu bahumānaṁ uppādentā ādaraṁ janenti,",
  "anya-e0103n2:23_8": "pageva manussā. Sace so lābhasakkārasilokasannissito na hoti, tadabhikaṅkhī na hotīti attho.",
  "anya-e0103n2:24": "Iti piṇḍapātikaṅgakathāvaṇṇanā.",
  "anya-e0103n2:25": "4. Sapadānacārikaṅgakathāvaṇṇanā",
  "anya-e0103n2:26_0": "27.Imināti sapadānacārikena. Kālataranti kālasseva. Aphāsukaṭṭhānanti saparissayādivasena",
  "anya-e0103n2:26_1": "duppavesanaṭṭhānaṁ. Puratoti vīthiyaṁ gacchantassa purato gharaṁ apaviṭṭhasseva.",
  "anya-e0103n2:26_2": "Pattavissaṭṭhaṭṭhānanti pesakāravīthiyaṁ pesakārabhāvaṁ nimminitvā ṭhitassa sakkassa",
  "anya-e0103n2:26_3": "gharadvāre pattavissaṭṭhaṭṭhānaṁ. Ukkaṭṭhapiṇḍapātiko taṁ divasaṁ na bhikkhaṁ āgamayamāno",
  "anya-e0103n2:26_4": "nisīdati, tasmā taṁ anulometi. Katthacipi kule nibaddhaṁ upasaṅkamanābhāvato paricayābhāvena",
  "anya-e0103n2:26_5": "kulesu niccanavakatā. Sabbattha alaggamānasatāya ca sommabhāvena ca candūpamatā.",
  "anya-e0103n2:26_6": "Kulesu pariggahacittābhāvena tattha maccherappahānaṁ. Hitesitāya vibhāgābhāvato samānukampitā.",
  "anya-e0103n2:26_7": "Kulānaṁ saṅgaṇhanasaṁsaṭṭhatādayo kulūpakādīnavā. Avhānānabhinandanāti nimantanavasena",
  "anya-e0103n2:26_8": "avhānassa asampaṭicchanā. Abhihārenāti bhikkhābhihārena. Sericāranti yathāruci vicaraṇaṁ.",
  "anya-e0103n2:27": "Iti sapadānacārikaṅgakathāvaṇṇanā.",
  "anya-e0103n2:28": "5. Ekāsanikaṅgakathāvaṇṇanā",
  "anya-e0103n2:29_0": "28.Nānāsanabhojananti anekasmiṁ āsane bhojanaṁ, ekanisajjāya eva abhuñjitvā visuṁ",
  "anya-e0103n2:29_1": "visuṁ nisajjāsu āhāraparibhoganti attho. Patirūpanti yuttarūpaṁ anuṭṭhāpanīyaṁ. Vattaṁ",
  "anya-e0103n2:29_2": "kātuṁ vaṭṭatīti vattaṁ kātuṁ yujjati. Vattaṁ nāma garuṭṭhānīye kattabbameva. Tattha",
  "anya-e0103n2:29_3": "pana paṭipajjanavidhiṁ dassetuṁ yaṁ theravādaṁ āha ‘‘āsanaṁ vā rakkheyya bhojanaṁ",
  "anya-e0103n2:29_4": "vā’’tiādi. Tassattho – ekāsanikaṁ bhikkhuṁ bhuñjantaṁ āsanaṁ vā rakkheyya, dhutaṅgabhedato",
  "anya-e0103n2:29_5": "yāva bhojanapariyosānā na vuṭṭhātabbanti vuttaṁ hoti . Bhojanaṁ vā rakkheyya dhutaṅgabhedato,",
  "anya-e0103n2:29_6": "abhuñjiyamānaṁ yāva bhuñjituṁ nārabhati, tāva vuṭṭhātabbanti attho. Yasmā tayidaṁ",
  "anya-e0103n2:29_7": "dvayaṁ idha natthi, tasmā vattakaraṇaṁ dhutaṅgaṁ na rakkhatīti adhippāyo. Tenāha",
  "anya-e0103n2:29_8": "‘‘ayañcā’’tiādi. ‘‘Bhesajjatthamevā’’ti iminā bhesajjaparibhogavaseneva sappiādīnipi",
  "anya-e0103n2:29_9": "vaṭṭantīti dasseti. Appābādhatāti arogatā. Appātaṅkatāti akicchajīvitā sarīradukkhābhāvo.",
  "anya-e0103n2:29_10": "Lahuṭṭhānanti kāyassa lahuparivattitā. Balanti sarīrabalaṁ. Phāsuvihāroti sukhavihāro.",
  "anya-e0103n2:29_11": "Sabbametaṁ bahukkhattuṁ bhuñjanapaccayā uppajjanavikārapaṭikkhepapadaṁ. Rujāti rogā.",
  "anya-e0103n2:29_12": "Na kammamattanoti attano yogakammaṁ purebhattaṁ, pacchābhattañca na parihāpeti, bahuso",
  "anya-e0103n2:29_13": "bhojane abyāvaṭabhāvato, arogabhāvato cāti adhippāyo.",
  "anya-e0103n2:30": "Iti ekāsanikaṅgakathāvaṇṇanā.",
  "anya-e0103n2:31": "6. Pattapiṇḍikaṅgakathāvaṇṇanā",
  "anya-e0103n2:32_0": "29.Appaṭikūlaṁkatvā bhuñjituṁ vaṭṭati paṭikūlassa bhuttassa agaṇhanampi siyāti adhippāyo.",
  "anya-e0103n2:32_1": "Pamāṇayuttameva gaṇhitabbanti ‘‘ekabhājanameva gaṇhāmī’’ti bahuṁ gahetvā na chaḍḍetabbaṁ.",
  "anya-e0103n2:32_2": "Nānārasataṇhāvinodananti nānārasabhojane taṇhāya vinodanaṁ. Atra atra nānābhājane",
  "anya-e0103n2:32_3": "ṭhite nānārase icchā etassāti atriccho, tassa bhāvo atricchatā, tassā atricchatāya",
  "anya-e0103n2:32_4": "pahānaṁ. Āhāre payojanamattadassitāti asambhinnanānārase gedhaṁ akatvā āhāre satthārā",
  "anya-e0103n2:32_5": "anuññātapayojanamattadassitā. Visuṁ visuṁ bhājanesu ṭhitāni byañjanāni gaṇhato tattha",
  "anya-e0103n2:32_6": "tattha sābhogatāya siyā vikkhittabhojitā, na tathā imassa ekapattagatasaññinoti vuttaṁ",
  "anya-e0103n2:32_7": "‘‘avikkhittabhojitā’’ti. Okkhittalocanoti pattasaññitāya heṭṭhākhittacakkhu. Paribhuñjeyyāti",
  "anya-e0103n2:32_8": "paribhuñjituṁ sakkuṇeyya.",
  "anya-e0103n2:33": "Iti pattapiṇḍikaṅgakathāvaṇṇanā.",
  "anya-e0103n2:34": "7. Khalupacchābhattikaṅgakathāvaṇṇanā",
  "anya-e0103n2:35_0": "30. Bhuñjantassa yaṁ upanītaṁ, tassa paṭikkhepena taṁ atirittaṁ bhojananti atirittabhojanaṁ.",
  "anya-e0103n2:35_1": "Puna bhojanaṁ kappiyaṁ kāretvā na bhuñjitabbaṁ, tabbisayattā imassa dhutaṅgassa.",
  "anya-e0103n2:35_2": "Tenāha ‘‘idamassa vidhāna’’nti. Yasmiṁ bhojaneti yasmiṁ bhuñjiyamāne bhojane. Tadeva",
  "anya-e0103n2:35_3": "bhuñjati, na aññaṁ. Anatirittabhojanapaccayā āpatti anatirittabhojanāpatti, tato",
  "anya-e0103n2:35_4": "dūrībhāvo anāpajjanaṁ. Odarikattaṁ ghasmarabhāvo kucchipūrakatā, tassa abhāvo ekapiṇḍenāpi",
  "anya-e0103n2:35_5": "yāpanato. Nirāmisasannidhitā nihitassa abhuñjanato. Puna pariyesanavasena pariyesanāya",
  "anya-e0103n2:35_6": "khedaṁ na yāti. Abhisallekhakānaṁ santosaguṇādīnaṁ vuddhiyā sañjananaṁ santosaguṇādivuḍḍhisañjananaṁ.",
  "anya-e0103n2:35_7": "Idanti khalupacchābhattikaṅgaṁ.",
  "anya-e0103n2:36": "Iti khalupacchābhattikaṅgakathāvaṇṇanā.",
  "anya-e0103n2:37": "8. Āraññikaṅgakathāvaṇṇanā",
  "anya-e0103n2:38_0": "31.Gāmantasenāsanaṁpahāya araññe aruṇaṁ uṭṭhāpetabbanti ettha gāmantaṁ, araññañca",
  "anya-e0103n2:38_1": "sarūpato dassetuṁ ‘‘tattha saddhiṁ upacārenā’’tiādi āraddhaṁ. Tattha gāmapariyāpannattā",
  "anya-e0103n2:38_2": "gāmantasenāsanassa ‘‘gāmoyeva gāmantasenāsana’’nti vuttaṁ. Yo koci satthopi gāmo",
  "anya-e0103n2:38_3": "nāmāti sambandho. Indakhīlāti ummārā. Tassāti leḍḍupātassa. Vinayapariyāyena araññalakkhaṇaṁ",
  "anya-e0103n2:38_4": "adinnādānapārājike (pārā. 92) āgataṁ. Tattha hi ‘‘gāmā vā araññā vā’’ti anavasesato",
  "anya-e0103n2:38_5": "avahāraṭṭhānapariggahe tadubhayaṁ asaṅkarato dassetuṁ ‘‘ṭhapetvā gāmañcā’’tiādi vuttaṁ.",
  "anya-e0103n2:38_6": "Gāmūpacāro hi loke gāmasaṅkhameva gacchatīti. Nippariyāyato pana gāmavinimuttaṁ ṭhānaṁ",
  "anya-e0103n2:38_7": "araññameva hotīti abhidhamme (vibha. 529) gāmā ‘‘nikkhamitvā bahi indakhīlā, sabbametaṁ",
  "anya-e0103n2:38_8": "arañña’’nti vuttaṁ. Suttantikapariyāyena āraññakasikkhāpade (pārā. 654) ‘‘pañcadhanusatikaṁ",
  "anya-e0103n2:38_9": "pacchima’’nti āgataṁ āraññikaṁ bhikkhuṁ sandhāya. Na hi so vinayapariyāyike ‘‘araññe",
  "anya-e0103n2:38_10": "vasanato āraññiko pantasenāsano’’ti sutte vutto. Ayañca suttasaṁvaṇṇanāti idha sabbattha",
  "anya-e0103n2:38_11": "suttantakathāva pamāṇaṁ. Tasmā tattha āgatameva lakkhaṇaṁ gahetabbanti dassento ‘‘taṁ",
  "anya-e0103n2:38_12": "āropitena ācariyadhanunā’’tiādinā minanavidhiṁ āha. Teneva hi majjhimaṭṭhakathānayova",
  "anya-e0103n2:38_13": "(ma. ni. aṭṭha. 1.296) idamettha pamāṇanti ca vutto.",
  "anya-e0103n2:39_0": "Tato tato magganti tattha tattha khuddakamaggaṁ pidahati. Dhutaṅgasuddhikena dhutaṅgasodhanapasutena.",
  "anya-e0103n2:39_1": "Yathāparicchinne kāleti ukkaṭṭhassa tayopi utū, majjhimassa dve, mudukassa eko utu.",
  "anya-e0103n2:39_2": "Tatthapi dhutaṅgaṁ na bhijjati saussāhattā. Nipajjitvā gamissāmāti cittassa sithilabhāvena",
  "anya-e0103n2:39_3": "dhutaṅgaṁ bhijjatīti vuttaṁ. Araññasaññaṁ manasi karontoti ‘‘ahaṁ vivekavāsaṁ vasissāmi,",
  "anya-e0103n2:39_4": "yathāladdhova kāyaviveko sātthako kātabbo’’ti manasikārasabbhāvato ‘‘bhabbo…pe… rakkhitu’’nti",
  "anya-e0103n2:39_5": "vuttaṁ. Assa āraññikassa cittaṁ na vikkhipanti āpāthamanupagamanato. Vigatasantāso",
  "anya-e0103n2:39_6": "hoti vivekaparicayato. Jīvitanikantiṁ jahati bahuparissaye araññe nivāseneva maraṇabhayassa",
  "anya-e0103n2:39_7": "dūrīkaraṇato. Pavivekasukharasaṁ assādeti anubhavati janasaṁsaggābhāvato. Ārādhayantoti",
  "anya-e0103n2:39_8": "anunayanto. Yathānusiṭṭhaṁ paṭipattiyā vivekassa adhiṭṭhānabhāvato āraññikaṅgayogino",
  "anya-e0103n2:39_9": "vāhanasadisanti katvā vuttaṁ ‘‘avasesadhutāyudho’’ti, avasiṭṭhadhutadhammāyudhoti attho.",
  "anya-e0103n2:40": "Iti āraññikaṅgakathāvaṇṇanā.",
  "anya-e0103n2:41": "9. Rukkhamūlikaṅgakathāvaṇṇanā",
  "anya-e0103n2:42_0": "32.Channanti iṭṭhakāchadanādīhi chāditaṁ, āvasathanti attho. Sīmantarikarukkhoti",
  "anya-e0103n2:42_1": "dvinnaṁ rājūnaṁ rajjasīmāya ṭhitarukkho. Tattha hi tesaṁ rājūnaṁ balakāyo upagantvā",
  "anya-e0103n2:42_2": "antarantarā yuddhaṁ kareyya, corāpi pāripanthikā samosarantā bhikkhussa sukhena nisīdituṁ",
  "anya-e0103n2:42_3": "na denti. Cetiyarukkho ‘‘devatādhiṭṭhito’’ti manussehi sammatarukkho pūjetuṁ upagatehi",
  "anya-e0103n2:42_4": "manussehi avivitto hoti. Niyyāsarukkho sajjarukkhādi. Vaggulirukkho vaggulinisevito.",
  "anya-e0103n2:42_5": "Sīmantarikarukkhādayo saparissayā, dullabhavivekā cāti āha ‘‘ime rukkhe vivajjetvā’’ti.",
  "anya-e0103n2:42_6": "Paṇṇasaṭanti rukkhato patitapaṇṇaṁ. Paṭicchanne ṭhāne nisīditabbaṁ rukkhamūlikabhāvassa",
  "anya-e0103n2:42_7": "paṭicchādanatthaṁ. Channe vāsakappanā dhammassavanādīnamatthāyapi hoti. Tasmā ‘‘jānitvā",
  "anya-e0103n2:42_8": "aruṇaṁ uṭṭhāpitamatte’’ti vuttaṁ.",
  "anya-e0103n2:43_0": "Abhiṇhaṁ tarupaṇṇavikāradassanenāti abhikkhaṇaṁ tarūsu, tarūnaṁ vā paṇṇesu vikārassa",
  "anya-e0103n2:43_1": "khaṇabhaṅgassa dassanena. Senāsanamaccherakammārāmatānanti āvāsamacchariyanavakammaratabhāvānaṁ.",
  "anya-e0103n2:43_2": "Devatāhīti rukkhadevatāhi. Tāpi hi rukkhaṭṭhavimānesu vasantiyo rukkhesu vasanti.",
  "anya-e0103n2:43_3": "Ayampi rukkheti sahavāsitā. Vaṇṇitoti ‘‘appāni cevā’’tiādinā pasaṁsito. ‘‘Rukkhamūlasenāsanaṁ",
  "anya-e0103n2:43_4": "nissāya pabbajjā’’ti (mahāva. 73, 128) evaṁ nissayoti ca bhāsito. Abhirattāni taruṇakāle,",
  "anya-e0103n2:43_5": "nīlāni majjhimakāle, paṇḍūni jiṇṇakāle. Patitāni milāyanavasena. Evaṁ passanto tarupaṇṇāni",
  "anya-e0103n2:43_6": "paccakkhato eva niccasaññaṁ panūdati pajahati, aniccasaññā evassa saṇṭhāti. Yasmā",
  "anya-e0103n2:43_7": "bhagavato jātibodhidhammacakkapavattanaparinibbānāni rukkhamūleyeva jātāni, tasmā",
  "anya-e0103n2:43_8": "vuttaṁ ‘‘buddhadāyajjaṁ rukkhamūla’’nti.",
  "anya-e0103n2:44": "Iti rukkhamūlikaṅgakathāvaṇṇanā.",
  "anya-e0103n2:45": "10. Abbhokāsikaṅgakathāvaṇṇanā",
  "anya-e0103n2:46_0": "33. ‘‘Rukkhamūlaṁ paṭikkhipāmī’’ti ettake vutte channaṁ appaṭikkhittameva hotīti",
  "anya-e0103n2:46_1": "‘‘channañcarukkhamūlañca paṭikkhipāmī’’ti vuttaṁ. Dhutaṅgassa sabbaso paṭiyogipaṭikkhepena",
  "anya-e0103n2:46_2": "hi samādānaṁ ijjhati, no aññathāti. ‘‘Dhammassavanāyā’’ti imināva dhammaṁ kathentenāpi",
  "anya-e0103n2:46_3": "uposathadivasādīsu suṇantānaṁ cittānurakkhaṇatthaṁ tehi yācitena channaṁ pavisituṁ",
  "anya-e0103n2:46_4": "vaṭṭati, dhammaṁ pana kathetvā abbhokāsova gantabbo. Rukkhamūlikassāpi eseva nayo.",
  "anya-e0103n2:46_5": "Uposathatthāyāti uposathakammāya. Uddisantenāti paresaṁ uddesaṁ dentena. Uddisāpentenāti",
  "anya-e0103n2:46_6": "sayaṁ uddesaṁ gaṇhantena. Maggamajjhe ṭhitaṁ sālanti sīhaḷadīpe viya maggā anokkamma",
  "anya-e0103n2:46_7": "ujukameva pavisitabbasālaṁ. Vegena gantuṁ na vaṭṭati asāruppattā. Yāva vassūparamā",
  "anya-e0103n2:46_8": "ṭhatvā gantabbaṁ, na tāva dhutaṅgabhedo hotīti adhippāyo.",
  "anya-e0103n2:47_0": "Rukkhassaanto nāma rukkhamūlaṁ. Pabbatassa pana pabbhārasadiso pabbatapadeso. Acchannamariyādanti",
  "anya-e0103n2:47_1": "yathā vassodakaṁ anto na pavisati, evaṁ chadanasaṅkhepena upari akatamariyādaṁ. Anto",
  "anya-e0103n2:47_2": "pana pabbhārassa vassodakaṁ pavisati ce, abbhokāsasaṅkhepamevāti tattha pavisituṁ",
  "anya-e0103n2:47_3": "vaṭṭati. Sākhāmaṇḍapoti rukkhasākhāhi viraḷacchannamaṇḍapo. Pīṭhapaṭo khalitthaddhasāṭako.",
  "anya-e0103n2:48_0": "Paviṭṭhakkhaṇe dhutaṅgaṁ bhijjati yathāvuttapabbhārādike ṭhapetvāti adhippāyo. Jānitvāti",
  "anya-e0103n2:48_1": "dhammassavanādiatthaṁ channaṁ rukkhamūlaṁ pavisitvā nisinno ‘‘idāni aruṇo uṭṭhahatī’’ti",
  "anya-e0103n2:48_2": "jānitvā. Rukkhamūlepi katthaci attheva nivāsaphāsukatāti siyā tattha āsaṅgapubbako",
  "anya-e0103n2:48_3": "āvāsapalibodho, na pana abbhokāseti idheva āvāsapalibodhupacchedo ānisaṁso vutto.",
  "anya-e0103n2:48_4": "Pasaṁsāyānurūpatāti aniketāti vuttapasaṁsāya anālayabhāvena anucchavikatā. Nissaṅgatāti",
  "anya-e0103n2:48_5": "āvāsapariggahābhāveneva tattha nissaṅgatā. Asukadisāya vasanaṭṭhānaṁ natthi, tasmā",
  "anya-e0103n2:48_6": "tattha gantuṁ neva sakkāti edisassa parivitakkassa abhāvato cātuddiso. Migabhūtenāti",
  "anya-e0103n2:48_7": "pariggahābhāvena migassa viya bhūtena. Sitoti nissito. Vindatīti labhati.",
  "anya-e0103n2:49": "Iti abbhokāsikaṅgakathāvaṇṇanā.",
  "anya-e0103n2:50": "11. Sosānikaṅgakathāvaṇṇanā",
  "anya-e0103n2:51_0": "34.Nasusānanti asusānaṁ. Aññattho na-kāro, susānalakkhaṇarahitaṁ vasanaṭṭhānanti",
  "anya-e0103n2:51_1": "adhippāyo. Na tatthāti ‘‘susāna’’nti vavatthapitamatte ṭhāne na vasitabbaṁ. Na hi",
  "anya-e0103n2:51_2": "nāmamattena susānalakkhaṇaṁ sijjhati. Tenāha ‘‘na hī’’tiādi. Jhāpitakālato pana paṭṭhāya…pe…",
  "anya-e0103n2:51_3": "susānameva chavena sayitamattāya susānalakkhaṇappattito. Chavasayanaṁ hi ‘‘susāna’’nti vuccati.",
  "anya-e0103n2:52_0": "Sosānikena nāma appakiccena sallahukavuttinā bhavitabbanti dassetuṁ ‘‘tasmiṁ pana",
  "anya-e0103n2:52_1": "vasantenā’’tiādi vuttaṁ. Garukanti dupparihāraṁ. Tameva hi dupparihārabhāvaṁ dassetuṁ",
  "anya-e0103n2:52_2": "‘‘tasmā’’tiādi vuttaṁ. Tattha uppannaparissayavighātatthāyāti ‘‘susānaṁ nāma manussarāhasseyyaka’’nti",
  "anya-e0103n2:52_3": "corā katakammāpi akatakammāpi osaranti, tattha coresu bhaṇḍasāmike disvā bhikkhusamīpe",
  "anya-e0103n2:52_4": "bhaṇḍaṁ chaḍḍetvā palātesu manussā bhikkhuṁ ‘‘coro’’ti gahetvā potheyyuṁ, tasmā vihāre",
  "anya-e0103n2:52_5": "saṅghattheraṁ vā gocaragāme raññā niyuttaṁ rājayuttakaṁ vā attano sosānikabhāvaṁ",
  "anya-e0103n2:52_6": "jānāpetvā yathā tādiso, añño vā parissayo na hoti, tathā appamattena vasitabbaṁ.",
  "anya-e0103n2:52_7": "Caṅkamantassa yadā āḷahanaṁ abhimukhaṁ na hoti, tadāpi saṁvegajananatthaṁ tattha",
  "anya-e0103n2:52_8": "diṭṭhi vissajjetabbāti dassetuṁ ‘‘addhakkhikena āḷahanaṁ olokentenā’’ti vuttaṁ.",
  "anya-e0103n2:53_0": "Uppathamaggena gantabbaṁ attano sosānikabhāvassa apākaṭabhāvatthaṁ. Ārammaṇanti tasmiṁ",
  "anya-e0103n2:53_1": "susāne ‘‘ayaṁ vammiko, ayaṁ rukkho, ayaṁ khāṇuko’’tiādinā divāyeva ārammaṇaṁ vavatthapetabbaṁ.",
  "anya-e0103n2:53_2": "Bhayānakanti bhayajanakaṁ vammikādiṁ. Kenaci leḍḍupāsāṇādinā āsanne vicarantīti na",
  "anya-e0103n2:53_3": "paharitabbā. Tilapiṭṭhaṁ vuccati palalaṁ. Māsamissaṁ bhattaṁ māsabhattaṁ. Guḷādīti",
  "anya-e0103n2:53_4": "ādi-saddena tilasaṁguḷikādighanapūvañca saṅgaṇhāti. Kulagehaṁ na pavisitabbanti petadhūmena",
  "anya-e0103n2:53_5": "vāsitattā, pisācānubandhattā ca kulagehassa abbhantaraṁ na pavisitabbaṁ. Devasikaṁ",
  "anya-e0103n2:53_6": "chavaḍāho dhuvaḍāho. Matañātakānaṁ tattha gantvā devasikaṁ rodanaṁ dhuvarodanaṁ.",
  "anya-e0103n2:53_7": "Vuttanayenāti ‘‘jhāpitakālato pana paṭṭhāyā’’ti vuttanayena. ‘‘Pacchimayāme paṭikkamituṁ",
  "anya-e0103n2:53_8": "vaṭṭatī’’ti icchitattā ‘‘susānaṁ agatadivase’’ti aṅguttarabhāṇakā.",
  "anya-e0103n2:54_0": "Susāne niccakālaṁ sivathikadassanena maraṇassatipaṭilābho. Tato eva appamādavihāritā.",
  "anya-e0103n2:54_1": "Tattha chaḍḍitassa matakaḷevarassa dassanena asubhanimittādhigamo. Tato eva kāmarāgavinodanaṁ.",
  "anya-e0103n2:54_2": "Bahulaṁ sarīrassa asuciduggandhajegucchabhāvasallakkhaṇato abhiṇhaṁ kāyasabhāvadassanaṁ.",
  "anya-e0103n2:54_3": "Tato maraṇassatipaṭilābhato ca saṁvegabahulatā. Byādhikānaṁ, jarājiṇṇānañca matānaṁ",
  "anya-e0103n2:54_4": "tattha dassanena ārogyayobbanajīvitamadappahānaṁ. Khuddakassa, mahato ca bhayassa",
  "anya-e0103n2:54_5": "abhibhavanato bhayabheravasahanatā. Saṁviggassa yoniso padahanaṁ sambhavatīti amanussānaṁ",
  "anya-e0103n2:54_6": "garubhāvanīyatā. Niddāgatampīti suttampi, supinantepīti adhippāyo.",
  "anya-e0103n2:55": "Iti sosānikaṅgakathāvaṇṇanā.",
  "anya-e0103n2:56": "12. Yathāsanthatikaṅgakathāvaṇṇanā",
  "anya-e0103n2:57_0": "35. Senāsanagāhaṇe pare uṭṭhāpetvā gahaṇaṁ, ‘‘idaṁ sundaraṁ, idaṁ na sundara’’nti",
  "anya-e0103n2:57_1": "paritulayitvā pucchanā, olokanā ca senāsanaloluppaṁ. Tuṭṭhabbanti tussitabbaṁ. Vihārassa",
  "anya-e0103n2:57_2": "pariyantabhāvena dūreti vā bahūnaṁ sannipātaṭṭhānādīnaṁ accāsanneti vā pucchituṁ",
  "anya-e0103n2:57_3": "na labhati, pucchanenapissa dhutaṅgassa saṁkilissanato. Oloketunti loluppavasena",
  "anya-e0103n2:57_4": "passituṁ. Sacassa taṁ na ruccatīti assa yathāsanthatikassa taṁ yathāgāhitaṁ senāsanaṁ",
  "anya-e0103n2:57_5": "aphāsukabhāvena sace na ruccati, mudukassa asati roge yathāgāhitaṁ pahāya aññassa",
  "anya-e0103n2:57_6": "senāsanassa gahaṇaṁ loluppaṁ, majjhimassa gantvā olokanā, ukkaṭṭhassa pucchanā. Sabbesampi",
  "anya-e0103n2:57_7": "uṭṭhāpetvā gahaṇe vattabbameva natthi.",
  "anya-e0103n2:58_0": "Upaṭṭhāpanīyānampi anuṭṭhāpanena sabrahmacārīnaṁ hitesitā. Tāya karuṇāvihārānuguṇatā.",
  "anya-e0103n2:58_1": "Sundarāsundaravibhāgākaraṇato hīnapaṇītavikappapariccāgo. Tena tādilakkhaṇānuguṇatā.",
  "anya-e0103n2:58_2": "Tato eva anurodhavirodhappahānaṁ. Dvārapidahanaṁ okāsādānato. Yathāsanthatarāmatanti",
  "anya-e0103n2:58_3": "yathāgāhite yathāniddiṭṭhe senāsane abhiratabhāvaṁ.",
  "anya-e0103n2:59": "Iti yathāsanthatikaṅgakathāvaṇṇanā.",
  "anya-e0103n2:60": "13. Nesajjikaṅgakathāvaṇṇanā",
  "anya-e0103n2:61_0": "36.Seyyanti iriyāpathalakkhaṇaṁ seyyaṁ. Tappaṭikkhepeneva hi tadatthā ‘‘mañco bhisī’’ti",
  "anya-e0103n2:61_1": "evamādikā (cūḷava. 321, 322) seyyā paṭikkhittā eva honti. ‘‘Nesajjiko’’ti ca sayanaṁ",
  "anya-e0103n2:61_2": "paṭikkhipitvā nisajjāya eva viharituṁ sīlamassāti imassa atthassa idha adhippetattā",
  "anya-e0103n2:61_3": "seyyā evettha paṭiyoginī, na itare tathā aniṭṭhattā, asambhavato ca. Kosajjapakkhiyo",
  "anya-e0103n2:61_4": "hi iriyāpatho idha paṭiyogibhāvena icchito, na itare. Na ca sakkā ṭhānagamanehi vinā",
  "anya-e0103n2:61_5": "nisajjāya eva yāpetuṁ tathā pavattetunti seyyāvettha paṭiyoginī. Tenāha ‘‘tena panā’’tiādi.",
  "anya-e0103n2:61_6": "Caṅkamitabbaṁ na ‘‘nesajjiko aha’’nti sabbarattiṁ nisīditabbaṁ. Iriyāpathantarānuggahito",
  "anya-e0103n2:61_7": "hi kāyo manasikārakkhamo hoti.",
  "anya-e0103n2:62_0": "Cattāro pādā, piṭṭhiapassayo cāti imehi pañcahi aṅgehi pañcaṅgo. Catūhi aṭṭanīhi,",
  "anya-e0103n2:62_1": "piṭṭhiapassayena ca pañcaṅgoti apare. Ubhosu passesu piṭṭhipasse ca yathāsukhaṁ apassāya",
  "anya-e0103n2:62_2": "viharato nesajjikassa ‘‘anesajjikato ko viseso’’ti gāhaṁ nivāretuṁ abhayatthero nidassito",
  "anya-e0103n2:62_3": "‘‘thero anāgāmī hutvā parinibbāyī’’ti.",
  "anya-e0103n2:63_0": "Upacchedīyati etenāti upacchedananti vinibandhupacchedassa sādhakatamabhāvo daṭṭhabbo.",
  "anya-e0103n2:63_1": "Sabbakammaṭṭhānānuyogasappāyatā alīnānuddhaccapakkhikattā nisajjāya. Tato eva pāsādikairiyāpathatā.",
  "anya-e0103n2:63_2": "Vīriyārambhānukūlatā vīriyasamatāyojanassa anucchavikatā. Tato eva sammāpaṭipattiyā",
  "anya-e0103n2:63_3": "anubrūhanatā. Paṇidhāyāti ṭhapetvā. Tanunti uparimakāyaṁ. Vikampetīti cāleti, icchāvighātaṁ",
  "anya-e0103n2:63_4": "karotīti adhippāyo. Vatanti dhutaṅgaṁ.",
  "anya-e0103n2:64": "Iti nesajjikaṅgakathāvaṇṇanā.",
  "anya-e0103n2:65": "Dhutaṅgapakiṇṇakakathāvaṇṇanā",
  "anya-e0103n2:66_0": "37. Sekkhaputhujjanānaṁ vasena siyā kusalāni, khīṇāsavānaṁ vasena siyā abyākatāni.",
  "anya-e0103n2:66_1": "Tattha sekkhaputhujjanā paṭipattipūraṇatthaṁ, khīṇāsavā phāsuvihāratthaṁ dhutaṅgāni",
  "anya-e0103n2:66_2": "pariharanti. Akusalampi dhutaṅganti akusalacittenāpi dhutaṅgasevanā atthīti adhippāyo.",
  "anya-e0103n2:66_3": "Taṁ na yuttaṁ, yena akusalacittena pabbajitassa āraññikattaṁ, taṁ dhutaṅgaṁ nāma",
  "anya-e0103n2:66_4": "na hoti. Kasmā? Lakkhaṇābhāvato. Yaṁ hidaṁ kilesānaṁ dhunanato dhutassa puggalassa,",
  "anya-e0103n2:66_5": "ñāṇassa, cetanāya vā aṅgattaṁ, na taṁ akusaladhammesu sambhavati. Tasmā araññavāsādimattena",
  "anya-e0103n2:66_6": "āraññikādayo tāva hontu, āraññikaṅgādīni pana na hontīti imamatthaṁ dassetuṁ ‘‘na",
  "anya-e0103n2:66_7": "maya’’ntiādi vuttaṁ. Tattha imānīti dhutaṅgāni. Vuttaṁ heṭṭhā vacanatthaniddese.",
  "anya-e0103n2:66_8": "Na ca akusalena koci dhuto nāma hoti, kilesānaṁ dhunanaṭṭhenāti adhippāyo. Yassa",
  "anya-e0103n2:66_9": "bhikkhuno etāni samādānāni aṅgāni, etena paṭhamenāpi atthavikappena ‘‘natthi akusalaṁ",
  "anya-e0103n2:66_10": "dhutaṅga’’nti dasseti. Na ca akusalaṁ kiñci dhunātīti akusalaṁ kiñci pāpaṁ na ca",
  "anya-e0103n2:66_11": "dhunāti eva appaṭipakkhato. Yesaṁ samādānānaṁ taṁ akusalaṁ ñāṇaṁ viya aṅganti katvā",
  "anya-e0103n2:66_12": "tāni dhutaṅgānīti vucceyyuṁ. Iminā dutiyenāpi atthavikappena ‘‘natthi akusalaṁ dhutaṅga’’nti",
  "anya-e0103n2:66_13": "dasseti. Nāpi akusalantiādi tatiyaatthavikappavasena yojanā. Tasmātiādi vuttassevatthassa nigamanaṁ.",
  "anya-e0103n2:67_0": "Yesanti abhayagirivāsike sandhāyāha. Te hi dhutaṅgaṁ nāma paññattīti vadanti. Tathā",
  "anya-e0103n2:67_1": "sati tassa paramatthato avijjamānattā kilesānaṁ dhunanaṭṭhopi na siyā, samādātabbatā",
  "anya-e0103n2:67_2": "cāti tesaṁ vacanaṁ pāḷiyā virujjhatīti dassetuṁ ‘‘kusalattikavinimutta’’ntiādi vuttaṁ.",
  "anya-e0103n2:67_3": "Tasmāti yasmā paññattipakkhe ete dosā dunnivārā, tasmā taṁ tesaṁ vacanaṁ na gahetabbaṁ,",
  "anya-e0103n2:67_4": "vuttanayo cetanāpakkhoyeva gahetabboti attho. Yasmā ete dhutaguṇā kusalattike paṭhamatatiyapadasaṅgahitā,",
  "anya-e0103n2:67_5": "tasmā siyā sukhāya vedanāya sampayuttā, siyā adukkhamasukhāya vedanāya sampayuttā,",
  "anya-e0103n2:67_6": "siyā vipākadhammadhammā, siyā nevavipākanavipākadhammadhammā, siyā anupādinnupādāniyā,",
  "anya-e0103n2:67_7": "siyā asaṁkiliṭṭhasaṁkilesikāti evaṁ sesatikadukapadehipi nesaṁ yathārahaṁ saṅgaho vibhāvetabbo.",
  "anya-e0103n2:68_0": "Kāmaṁ sabbopi arahā dhutakileso, idha pana dhutaṅgasevanāmukhena kilese vidhunitvā",
  "anya-e0103n2:68_1": "ṭhito khīṇāsavo ‘‘dhutakileso puggalo’’ti adhippeto. Tathā sabbopi ariyamaggo nippariyāyena",
  "anya-e0103n2:68_2": "kilesadhunano dhammo, visesato aggamaggo. Pariyāyena pana vipassanāñāṇādi. Heṭṭhimaparicchedena",
  "anya-e0103n2:68_3": "dhutaṅgacetanāsampayuttañāṇaṁ daṭṭhabbaṁ. Evaṁ dhutaṁ dassetvā dhutavāde dassetabbe",
  "anya-e0103n2:68_4": "yasmā dhutavādabhedena dhuto viya dhutabhedena dhutavādopi duvidho, tasmā tesaṁ,",
  "anya-e0103n2:68_5": "tadubhayapaṭikkhepassa ca vasena catukkamettha sambhavatīti taṁ dassetuṁ ‘‘atthi",
  "anya-e0103n2:68_6": "dhuto’’tiādi vuttaṁ.",
  "anya-e0103n2:69_0": "Tayidanti nipāto, tassa ‘‘so aya’’nti attho. Dhutadhammā nāmāti dhutaṅgasevanāya",
  "anya-e0103n2:69_1": "paṭipakkhabhūtānaṁ pāpadhammānaṁ dhunanavasena pavattiyā ‘‘dhuto’’ti laddhanāmāya",
  "anya-e0103n2:69_2": "dhutaṅgacetanāya upakārakā dhammāti katvā dhutadhammā nāma. Asampattasampattesu paccayesu",
  "anya-e0103n2:69_3": "alubbhanākārena pavattanato appicchatā santuṭṭhitā ca atthato alobho. Paccayagedhādihetukānaṁ",
  "anya-e0103n2:69_4": "lolatādīnaṁ saṁkilesānaṁ sammadeva likhanato chedanato gaṇasaṅgaṇikādibhedato saṁsaggato",
  "anya-e0103n2:69_5": "cittassa vivecanato sallekhatā pavivekatā ca alobho amohoti imesu dvīsu dhammesu",
  "anya-e0103n2:69_6": "anupatanti tadantogadhā tappariyāpannā honti, tadubhayasseva pavattivisesabhāvato.",
  "anya-e0103n2:69_7": "Imehi kusaladhammehi atthī idamatthī, yena ñāṇena pabbajitena nāma paṁsukūlikaṅgādīsu",
  "anya-e0103n2:69_8": "patiṭṭhitena bhavitabbanti yathānusiṭṭhaṁ dhutaguṇe samādiyati ceva pariharati ca,",
  "anya-e0103n2:69_9": "taṁ ñāṇaṁ idamatthitā. Tenāha ‘‘idamatthitā ñāṇamevā’’ti. Paṭikkhepavatthūsūti gahapaticīvarādīsu",
  "anya-e0103n2:69_10": "tehi tehi dhutaṅgehi paṭikkhipitabbavatthūsu. Lobhanti taṇhaṁ. Tesveva vāti paṭikkhepavatthūsu",
  "anya-e0103n2:69_11": "eva. Ādīnavapaṭicchādakanti ārakkhadukkhaparādhīnavutticorabhayādiādīnavapaṭicchādakaṁ.",
  "anya-e0103n2:69_12": "Anuññātānanti satthārā nicchandarāgaparibhogavasena anuññātānaṁ sukhasamphassaattharaṇapāvuraṇādīnaṁ.",
  "anya-e0103n2:69_13": "Paṭisevanamukhenāti paṭisevanadvārena, tena lesenāti attho. Atisallekhamukhenāti",
  "anya-e0103n2:69_14": "ativiya sallekhapaṭipattimukhena, ukkaṭṭhassa vattanakānampi paṭikkhipanavasenāti attho.",
  "anya-e0103n2:70_0": "Sukhumakaraṇasannissayo rāgo dukkhāya paṭipattiyā patiṭṭhaṁ na labhatīti āha ‘‘dukkhāpaṭipadañca",
  "anya-e0103n2:70_1": "nissāya rāgo vūpasammatī’’ti. Sallekho nāma sampajānassa hoti, satisampajaññe moho",
  "anya-e0103n2:70_2": "apatiṭṭhova appamādasambhavatoti vuttaṁ ‘‘sallekhaṁ nissāya appamattassa moho pahīyatī’’ti.",
  "anya-e0103n2:70_3": "Etthāti etesu dhutaṅgesu. Tatthāti araññarukkhamūlesu.",
  "anya-e0103n2:71_0": "Sīsaṅgānīti sīsabhūtāni aṅgāni, paresampi kesañci nānantarikatāya, sukaratāya ca",
  "anya-e0103n2:71_1": "saṅgaṇhanato uttamaṅgānīti attho. Asambhinnaṅgānīti kehici sambhedarahitāni, visuṁyeva",
  "anya-e0103n2:71_2": "aṅgānīti vuttaṁ hoti. Kammaṭṭhānaṁ vaḍḍhati rāgacaritassa mohacaritassa dosacaritassāpi,",
  "anya-e0103n2:71_3": "taṁ ekaccaṁ dhutaṅgaṁ sevantassāti adhippāyo. Hāyati kammaṭṭhānaṁ sukumārabhāvenalūkhapaṭipattiṁ",
  "anya-e0103n2:71_4": "asahantassa. Vaḍḍhateva mahāpurisajātikassāti adhippāyo. Na vaḍḍhati kammaṭṭhānaṁ",
  "anya-e0103n2:71_5": "upanissayarahitassa. Ekameva hi dhutaṅgaṁ yathā kilesadhunanaṭṭhena, evaṁ cetanāsabhāvattā.",
  "anya-e0103n2:71_6": "Tenāha ‘‘samādānacetanā’’ti.",
  "anya-e0103n2:72_0": "Terasāpi dhutaṅgāni samādāya pariharantānaṁ puggalānaṁ vasena ‘‘dvācattālīsa hontī’’ti",
  "anya-e0103n2:72_1": "vatvā bhikkhūnaṁ terasannampi pariharaṇassa ekajjhaṁyeva sambhavaṁ dassetuṁ ‘‘sace",
  "anya-e0103n2:72_2": "hī’’tiādi vuttaṁ. Tattha ‘‘ekappahārena sabbadhutaṅgāni paribhuñjituṁ sakkotī’’ti",
  "anya-e0103n2:72_3": "vuttaṁ. Kathaṁ abbhokāse viharantassa rukkhamūlikaṅgaṁ? ‘‘Channaṁ paṭikkhipāmi, rukkhamūlikaṅgaṁ",
  "anya-e0103n2:72_4": "samādiyāmī’’ti (visuddhi. 1.32) vacanato channe aruṇaṁ uṭṭhāpitamatte dhutaṅgaṁ bhijjati,",
  "anya-e0103n2:72_5": "na abbhokāse, tasmā bhedahetuno abhāvena tampi arogameva. Tathā senāsanaloluppassa",
  "anya-e0103n2:72_6": "abhāvena yathāsanthatikaṅganti daṭṭhabbaṁ. Āraññikaṅgaṁ gaṇamhā ohīyanasikkhāpadena",
  "anya-e0103n2:72_7": "(pāci. 691-692) paṭikkhittaṁ, khalupacchābhattikaṅgaṁ anatirittabhojanasikkhāpadena",
  "anya-e0103n2:72_8": "(pāci. 238-240). Pavāritāya hi bhikkhuniyā atirittaṁ katvā bhuñjituṁ na labbhati.",
  "anya-e0103n2:72_9": "Kappiye ca vatthusmiṁ lolatāpahānāya dhutaṅgasamādānaṁ, na akappiye, sikkhāpadeneva",
  "anya-e0103n2:72_10": "paṭikkhittattā. Aṭṭheva honti bhikkhuniyā saṁkaccikacīvarādīhi saddhiṁ pañcapi ticīvarasaṅkhameva",
  "anya-e0103n2:72_11": "gacchantīti katvā. Yathāvuttesūti bhikkhūnaṁ vuttesu terasasu ticīvarādhiṭṭhānavinayakammābhāvato",
  "anya-e0103n2:72_12": "ṭhapetvā tecīvarikaṅgaṁ dvādasa sāmaṇerānaṁ. Sattāti bhikkhunīnaṁ vuttesu aṭṭhasu",
  "anya-e0103n2:72_13": "ekaṁ pahāya satta ticīvarādhiṭṭhānavinayakammābhāvato. ‘‘Ṭhapetvā tecīvarikaṅga’’nti",
  "anya-e0103n2:72_14": "hi imaṁ anuvattamānameva katvā ‘‘satta sikkhamānasāmaṇerīna’’nti vuttaṁ. Patirūpānīti",
  "anya-e0103n2:72_15": "upāsakabhāvassa anucchavikāni.",
  "anya-e0103n2:73": "Dhutaṅganiddesavaṇṇanā niṭṭhitā.",
  "anya-e0103n2:74": "Iti dutiyaparicchedavaṇṇanā."
}