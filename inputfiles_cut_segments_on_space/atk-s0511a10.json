{
  "atk-s0511a10:0": "10. Padumabuddhavaṁsavaṇṇanā",
  "atk-s0511a10:1_0": "Anomadassissa pana bhagavato aparabhāge vassasatasahassāyukā manussā anukkamena parihāyitvā",
  "atk-s0511a10:1_1": "dasavassāyukā hutvā puna anukkamena vaḍḍhitvā asaṅkhyeyyāyukā hutvā puna parihāyamānā",
  "atk-s0511a10:1_2": "vassasatasahassāyukā ahesuṁ. Tathā padumo nāma satthā loke uppajji. Sopi pāramiyo",
  "atk-s0511a10:1_3": "pūretvā tusitapure nibbattitvā tato cavitvā campakanagare asamassa nāma rañño kule",
  "atk-s0511a10:1_4": "rūpādīhi asamāya asamāya nāma aggamahesiyā kucchismiṁ paṭisandhiṁ aggahesi. So dasannaṁ",
  "atk-s0511a10:1_5": "māsānaṁ accayena campakuyyāne mātukucchito nikkhami. Jāte pana kumāre ākāsato sakalajambudīpe",
  "atk-s0511a10:1_6": "samuddapariyante padumavassaṁ nipati. Tenassa nāmaggahaṇadivase nāmaṁ gaṇhantā nemittakā",
  "atk-s0511a10:1_7": "ca ñātakā ca “mahāpadumakumāro”tveva nāmamakaṁsu. So dasavassasahassāni agāraṁ ajjhāvasi.",
  "atk-s0511a10:1_8": "Nanduttara-vasuttara-yasuttarānāmakā tayo pāsādā ahesuṁ. Uttarādevippamukhāni tettiṁsa",
  "atk-s0511a10:1_9": "itthisahassāni paccupaṭṭhitāni ahesuṁ.",
  "atk-s0511a10:2_0": "Atha mahāsatto uttarāya nāma mahādeviyā rammakumāre nāma uppanne cattāri nimittāni",
  "atk-s0511a10:2_1": "disvā ājaññarathena mahābhinikkhamanaṁ nikkhami. Taṁ pabbajantaṁ ekā purisakoṭi anupabbaji.",
  "atk-s0511a10:2_2": "So tehi parivuto aṭṭha māse padhānacariyaṁ caritvā visākhapuṇṇamāya dhaññavatīnagare",
  "atk-s0511a10:2_3": "sudhaññaseṭṭhissa dhītāya dhaññavatiyā nāma dinnaṁ madhupāyāsaṁ paribhuñjitvā mahāsālavane",
  "atk-s0511a10:2_4": "divāvihāraṁ vītināmetvā sāyanhasamaye titthakājīvakena dinnā aṭṭha tiṇamuṭṭhiyo gahetvā",
  "atk-s0511a10:2_5": "mahāsoṇabodhiṁ upasaṅkamitvā aṭṭhattiṁsahatthavitthataṁ tiṇasantharakaṁ paññapetvā",
  "atk-s0511a10:2_6": "pallaṅkaṁ ābhujitvā caturaṅgavīriyaṁ adhiṭṭhāya mārabalaṁ vidhamitvā tīsu yāmesu",
  "atk-s0511a10:2_7": "tisso vijjā sacchikatvā – “anekajātisaṁsāraṁ…pe… taṇhānaṁ khayamajjhagā”ti udānaṁ",
  "atk-s0511a10:2_8": "udānetvā sattasattāhaṁ bodhisamīpeyeva vītināmetvā brahmuno āyācanaṁ adhivāsetvā",
  "atk-s0511a10:2_9": "dhammadesanāya bhājanabhūte puggale upaparikkhanto attanā saha pabbajite koṭisaṅkhe",
  "atk-s0511a10:2_10": "bhikkhū disvā taṅkhaṇeyeva anilapathena gantvā dhaññavatīnagarasamīpe dhanañjayuyyāne",
  "atk-s0511a10:2_11": "otaritvā tehi parivuto tesaṁ majjhe dhammacakkaṁ pavattesi. Tadā koṭisatānaṁ abhisamayo",
  "atk-s0511a10:2_12": "ahosi. Tena vuttaṁ –",
  "atk-s0511a10:3": "1.",
  "atk-s0511a10:4": "“Anomadassissa aparena, sambuddho dvipaduttamo;",
  "atk-s0511a10:5": "Padumo nāma nāmena, asamo appaṭipuggalo.",
  "atk-s0511a10:6": "2.",
  "atk-s0511a10:7": "“Tassāpi asamaṁ sīlaṁ, samādhipi anantako;",
  "atk-s0511a10:8": "Asaṅkhyeyyaṁ ñāṇavaraṁ, vimuttipi anūpamā.",
  "atk-s0511a10:9": "3.",
  "atk-s0511a10:10": "“Tassāpi atulatejassa, dhammacakkappavattane;",
  "atk-s0511a10:11": "Abhisamayā tayo āsuṁ, mahātamapavāhanā”ti.",
  "atk-s0511a10:12_0": "Tattha asamaṁ sīlanti aññesaṁ sīlena asadisaṁ, uttamaṁ seṭṭhanti attho. Samādhipi",
  "atk-s0511a10:12_1": "anantakoti samādhipi appameyyo, tassa anantabhāvo lokavivaraṇayamakapāṭihāriyādīsu",
  "atk-s0511a10:12_2": "daṭṭhabbo. Ñāṇavaranti sabbaññutaññāṇaṁ, asādhāraṇañāṇāni vā. Vimuttipīti arahattaphalavimuttipi",
  "atk-s0511a10:12_3": "bhagavato. Anūpamāti upamāvirahitā. Atulatejassāti atulañāṇatejassa. “Atulañāṇatejā”tipi",
  "atk-s0511a10:12_4": "pāṭho. Tassa “tayo abhisamayā”ti iminā uttarapadena sambandho daṭṭhabbo. Mahātamapavāhanāti",
  "atk-s0511a10:12_5": "mahāmohavināsakā, mohandhakāraviddhaṁsakāti attho.",
  "atk-s0511a10:13_0": "Athāparena samayena padumo bhagavā attano kaniṭṭhabhātaraṁ sālakumārañca upasālakumārañca",
  "atk-s0511a10:13_1": "ñātisamāgame saparivāre pabbājetvā tesaṁ dhammaṁ desento navuti koṭiyo dhammāmataṁ",
  "atk-s0511a10:13_2": "pāyesi. Yadā pana rammattherassa dhammaṁ desesi, tadā asītikoṭīnaṁ tatiyo abhisamayo",
  "atk-s0511a10:13_3": "ahosi. Tena vuttaṁ –",
  "atk-s0511a10:14": "4.",
  "atk-s0511a10:15": "“Paṭhamābhisamaye buddho, koṭisatamabodhayi;",
  "atk-s0511a10:16": "Dutiyābhisamaye dhīro, navutikoṭimabodhayi.",
  "atk-s0511a10:17": "5.",
  "atk-s0511a10:18": "“Yadā ca padumo buddho, ovadī sakamatrajaṁ;",
  "atk-s0511a10:19": "Tadā asītikoṭīnaṁ, tatiyābhisamayo ahū”ti.",
  "atk-s0511a10:20_0": "Yadā pana subhāvitatto nāma rājā padumassa buddhassa buddhapadumavadanassa santike",
  "atk-s0511a10:20_1": "koṭisatasahassaparivāro ehibhikkhupabbajjāya pabbajito, tasmiṁ sannipāte bhagavā",
  "atk-s0511a10:20_2": "pātimokkhaṁ uddisi, so pana paṭhamo sannipāto ahosi.",
  "atk-s0511a10:21_0": "Athāparena samayena mahāpadumo munivasabho usabhasamagatī usabhavatīnagaraṁ upanissāya",
  "atk-s0511a10:21_1": "vassaṁ upagañchi. Nagaravāsino manussā bhagavantaṁ dassanakāmā upasaṅkamiṁsu. Tesaṁ",
  "atk-s0511a10:21_2": "bhagavā dhammaṁ desesi. Tattha ca bahavo manussā pasannacittā pabbajiṁsu. Tato dasabalo",
  "atk-s0511a10:21_3": "tehi ca aññehi ca tīhi bhikkhusatasahassehi saddhiṁ visuddhipavāraṇaṁ pavāresi. So",
  "atk-s0511a10:21_4": "dutiyo sannipāto ahosi. Ye pana tattha na pabbajiṁsu, te kathinānisaṁsaṁ sutvā pāṭipade",
  "atk-s0511a10:21_5": "pañcasu māsesu pañcānisaṁsadāyakaṁ kathinacīvaramadaṁsu. Tato taṁ bhikkhū dhammasenāpatiṁ",
  "atk-s0511a10:21_6": "aggasāvakaṁ visālamatiṁ sālattheraṁ kathinatthāratthaṁ yācitvā kathinacīvaraṁ tassādaṁsu.",
  "atk-s0511a10:21_7": "Therassa kathinacīvare kayiramāne bhikkhū sibbane sahāyakā ahesuṁ. Padumo pana sammāsambuddho",
  "atk-s0511a10:21_8": "sūcicchidde suttāni āvunitvā adāsi. Niṭṭhite pana cīvare bhagavā tīhi bhikkhusatasahassehi cārikaṁ pakkāmi.",
  "atk-s0511a10:22_0": "Athāparena samayena sīhavikkantagāmī purisasīho viya buddhasīho gosiṅgasālavanasadise",
  "atk-s0511a10:22_1": "paramasurabhikusumaphalabhāravinamitasākhāviṭape vimalakamalakuvalayasamalaṅkate",
  "atk-s0511a10:22_2": "sisiramadhuravārivāhena paripūrite ruru-camara-sīha-byaggha-aja-haya-gavaya-mahiṁsādi",
  "atk-s0511a10:22_3": "vividhamigagaṇavicarite surabhikusumagandhāvabaddhahadayāhi bhamaramadhukarayuvatīhi",
  "atk-s0511a10:22_4": "anubhūtappacārāhi samantato gumbagumbāyamāne phalarasapamuditahadayāhi kākalisadisamadhuravirutāhi",
  "atk-s0511a10:22_5": "kokilavadhūhi upagīyamāne paramaramaṇīye vivitte vijane yogānukūle pavane vassāvāsamupagañchi.",
  "atk-s0511a10:22_6": "Tasmiṁ viharantaṁ saparivārakaṁ dasabalaṁ tathāgataṁ dhammarājaṁ buddhasiriyā virocamānaṁ",
  "atk-s0511a10:22_7": "disvā manussā tassa dhammaṁ sutvā pasīditvā ehibhikkhupabbajjāya pabbajiṁsu. Tadā",
  "atk-s0511a10:22_8": "dvīhi bhikkhusatasahassehi parivuto pavāresi. So tatiyo sannipāto ahosi. Tena vuttaṁ –",
  "atk-s0511a10:23": "6.",
  "atk-s0511a10:24": "“Sannipātā tayo āsuṁ, padumassa mahesino;",
  "atk-s0511a10:25": "Koṭisatasahassānaṁ, paṭhamo āsi samāgamo.",
  "atk-s0511a10:26": "7.",
  "atk-s0511a10:27": "“Kathinatthārasamaye, uppanne kathinacīvare;",
  "atk-s0511a10:28": "Dhammasenāpatitthāya, bhikkhū sibbiṁsu cīvaraṁ.",
  "atk-s0511a10:29": "8.",
  "atk-s0511a10:30": "“Tadā te vimalā bhikkhū, chaḷabhiññā mahiddhikā;",
  "atk-s0511a10:31": "Tīṇi satasahassāni, samiṁsu aparājitā.",
  "atk-s0511a10:32": "9.",
  "atk-s0511a10:33": "“Punāparaṁ so narāsabho, pavane vāsaṁ upāgami;",
  "atk-s0511a10:34": "Tadā samāgamo āsi, dvinnaṁ satasahassina”nti.",
  "atk-s0511a10:35_0": "Tattha kathinatthārasamayeti kathinacīvarattharaṇasamaye. Dhammasenāpatitthāyāti",
  "atk-s0511a10:35_1": "dhammasenāpatisālattheratthaṁ. Aparājitāti na parājitā, vibhattilopo daṭṭhabbo. Soti",
  "atk-s0511a10:35_2": "so mahāpadumo. Pavaneti mahāvane. Vāsanti vassāvāsaṁ. Upāgamīti upāgato. Dvinnaṁ",
  "atk-s0511a10:35_3": "satasahassinanti dvinnaṁ satasahassānaṁ. “Tadā āsi samāgamo”tipi pāṭho yadi atthi sundaro bhaveyya.",
  "atk-s0511a10:36_0": "Tadā tathāgate tasmiṁ vanasaṇḍe vasante amhākaṁ bodhisatto sīho hutvā sattāhaṁ nirodhasamāpattiṁ",
  "atk-s0511a10:36_1": "samāpajjitvā nisinnaṁ disvā pasannacitto hutvā padakkhiṇaṁ katvā sañjātapītisomanasso",
  "atk-s0511a10:36_2": "tikkhattuṁ sīhanādaṁ naditvā sattāhaṁ buddhārammaṇaṁ pītiṁ avijahitvā pītisukheneva",
  "atk-s0511a10:36_3": "gocarāya apakkamitvā jīvitapariccāgaṁ katvā payirupāsamāno aṭṭhāsi. Atha satthā tassa",
  "atk-s0511a10:36_4": "sattāhassa accayena nirodhasamāpattito vuṭṭhāya narasīho sīhaṁ oloketvā – “bhikkhusaṅghepissa",
  "atk-s0511a10:36_5": "cittappasādo hotūti saṅgho āgacchatū”ti cintesi. Anekakoṭibhikkhū tāvadeva āgañchiṁsu.",
  "atk-s0511a10:36_6": "Sīho saṅghepi cittaṁ pasādesi. Atha satthā tassa cittaṁ oloketvā – “anāgate gotamo",
  "atk-s0511a10:36_7": "nāma buddho bhavissatī”ti byākāsi. Tena vuttaṁ –",
  "atk-s0511a10:37": "10.",
  "atk-s0511a10:38": "“Ahaṁ tena samayena, sīho āsiṁ migādhibhū;",
  "atk-s0511a10:39": "Pavivekamanubrūhantaṁ, pavane addasaṁ jinaṁ.",
  "atk-s0511a10:40": "11.",
  "atk-s0511a10:41": "“Vanditvā sirasā pāde, katvāna taṁ padakkhiṇaṁ;",
  "atk-s0511a10:42": "Tikkhattuṁ abhināditvā, sattāhaṁ jinamupaṭṭhahaṁ.",
  "atk-s0511a10:43": "12.",
  "atk-s0511a10:44": "“Sattāhaṁ varasamāpattiyā, vuṭṭhahitvā tathāgato;",
  "atk-s0511a10:45": "Manasā cintayitvāna, koṭibhikkhū samānayi.",
  "atk-s0511a10:46": "13.",
  "atk-s0511a10:47": "“Tadāpi so mahāvīro, tesaṁ majjhe viyākari;",
  "atk-s0511a10:48": "Aparimeyyito kappe, ayaṁ buddho bhavissati.",
  "atk-s0511a10:49": "14.",
  "atk-s0511a10:50": "“Padhānaṁ padahitvāna…pe… hessāma sammukhā imaṁ.",
  "atk-s0511a10:51": "15.",
  "atk-s0511a10:52": "“Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a10:53": "Uttariṁ vatamadhiṭṭhāsiṁ, dasapāramipūriyā”ti.",
  "atk-s0511a10:54_0": "Tattha pavivekamanubrūhantanti nirodhasamāpattiṁ samāpannanti attho. Padakkhiṇanti",
  "atk-s0511a10:54_1": "tikkhattuṁ padakkhiṇaṁ katvā. Abhināditvāti tikkhattuṁ sīhanādaṁ naditvā. Upaṭṭhahanti",
  "atk-s0511a10:54_2": "upaṭṭhahiṁ. Ayameva vā pāṭho. Varasamāpattiyāti nirodhasamāpattito vuṭṭhahitvā. Manasā",
  "atk-s0511a10:54_3": "cintayitvānāti “sabbepi bhikkhū idha āgacchantū”ti manasāva cintetvā. Samānayīti samāhari.",
  "atk-s0511a10:55_0": "Tassa pana padumassa bhagavato campakaṁ nāma nagaraṁ ahosi. Asamo nāma rājā pitā",
  "atk-s0511a10:55_1": "ahosi, mātāpi tassa asamā nāma, sālo ca upasālo ca dve aggasāvakā, varuṇo nāmupaṭṭhāko,",
  "atk-s0511a10:55_2": "rādhā ca surādhā ca dve aggasāvikā, mahāsoṇarukkho bodhi, aṭṭhapaṇṇāsahatthubbedhaṁ",
  "atk-s0511a10:55_3": "sarīraṁ, āyu vassasatasahassaṁ ahosi, rūpādīhi guṇehi anuttarā uttarā nāmassa aggamahesī,",
  "atk-s0511a10:55_4": "rammakumāro nāmassa atirammo tanayo ahosi. Tena vuttaṁ –",
  "atk-s0511a10:56": "16.",
  "atk-s0511a10:57": "“Campakaṁ nāma nagaraṁ, asamo nāma khattiyo;",
  "atk-s0511a10:58": "Asamā nāma janikā, padumassa mahesino.",
  "atk-s0511a10:59": "21.",
  "atk-s0511a10:60": "“Sālo ca upasālo ca, ahesuṁ aggasāvakā;",
  "atk-s0511a10:61": "Varuṇo nāmupaṭṭhāko, padumassa mahesino.",
  "atk-s0511a10:62": "22.",
  "atk-s0511a10:63": "“Rādhā ceva surādhā ca, ahesuṁ aggasāvikā;",
  "atk-s0511a10:64": "Bodhi tassa bhagavato, mahāsoṇoti vuccati.",
  "atk-s0511a10:65": "24.",
  "atk-s0511a10:66": "“Aṭṭhapaṇṇāsaratanaṁ, accuggato mahāmuni;",
  "atk-s0511a10:67": "Pabhā niddhāvatī tassa, asamā sabbato disā.",
  "atk-s0511a10:68": "25.",
  "atk-s0511a10:69": "“Candappabhā sūriyappabhā, ratanaggimaṇippabhā;",
  "atk-s0511a10:70": "Sabbāpi tā hatā honti, patvā jinapabhuttamaṁ.",
  "atk-s0511a10:71": "26.",
  "atk-s0511a10:72": "“Vassasatasahassāni, āyu vijjati tāvade;",
  "atk-s0511a10:73": "Tāvatā tiṭṭhamāno so, tāresi janataṁ bahuṁ.",
  "atk-s0511a10:74": "27.",
  "atk-s0511a10:75": "“Paripakkamānase satte, bodhayitvā asesato;",
  "atk-s0511a10:76": "Sesake anusāsitvā, nibbuto so sasāvako.",
  "atk-s0511a10:77": "28.",
  "atk-s0511a10:78": "“Uragova tacaṁ jiṇṇaṁ, vaddhapattaṁva pādapo;",
  "atk-s0511a10:79": "Jahitvā sabbasaṅkhāre, nibbuto so yathā sikhī”ti.",
  "atk-s0511a10:80_0": "Tattha ratanaggimaṇippabhāti ratanappabhā ca aggippabhā ca maṇippabhā ca. Hatāti",
  "atk-s0511a10:80_1": "abhibhūtā. Jinapabhuttamanti jinassa sarīrappabhaṁ uttamaṁ patvā hatāti attho. Paripakkamānaseti",
  "atk-s0511a10:80_2": "paripakkindriye veneyyasatte. Vaddhapattanti purāṇapattaṁ. Pādapo vāti pādapo viya.",
  "atk-s0511a10:80_3": "Sabbasaṅkhāreti sabbepi ajjhattikabāhire saṅkhāre. “Hitvā sabbasaṅkhāra”ntipi pāṭho,",
  "atk-s0511a10:80_4": "soyevattho. Yathā sikhīti aggi viya nirupādāno nibbutiṁ sugato gatoti. Sesamettha",
  "atk-s0511a10:80_5": "gāthāsu heṭṭhā vuttanayattā uttānamevāti.",
  "atk-s0511a10:81": "Padumabuddhavaṁsavaṇṇanā niṭṭhitā.",
  "atk-s0511a10:82": "Niṭṭhito aṭṭhamo buddhavaṁso."
}