{
  "ja159:0.1": "Jātaka ",
  "ja159:0.2": "Dukanipāta ",
  "ja159:0.3": "Daḷhavagga ",
  "ja159:0.4": "9. Morajātaka ",
  "ja159:1.1": "“Udetayañ cakkhumā ekarājā, ",
  "ja159:1.2": "Harissavaṇṇo pathavippabhāso; ",
  "ja159:1.3": "Taṁ taṁ namassāmi harissavaṇṇaṁ pathavippabhāsaṁ, ",
  "ja159:1.4": "Tayājja guttā viharemu divasaṁ. ",
  "ja159:2.1": "Ye brāhmaṇā vedagū sabbadhamme, ",
  "ja159:2.2": "Te me namo te ca maṁ pālayantu; ",
  "ja159:2.3": "Namatthu buddhānaṁ namatthu bodhiyā, ",
  "ja159:2.4": "Namo vimuttānaṁ namo vimuttiyā; ",
  "ja159:2.5": "Imaṁ so parittaṁ katvā, ",
  "ja159:2.6": "Moro carati esanā. ",
  "ja159:3.1": "Apetayaṁ cakkhumā ekarājā, ",
  "ja159:3.2": "Harissavaṇṇo pathavippabhāso; ",
  "ja159:3.3": "Taṁ taṁ namassāmi harissavaṇṇaṁ pathavippabhāsaṁ, ",
  "ja159:3.4": "Tayājja guttā viharemu rattiṁ. ",
  "ja159:4.1": "Ye brāhmaṇā vedagū sabbadhamme, ",
  "ja159:4.2": "Te me namo te ca maṁ pālayantu; ",
  "ja159:4.3": "Namatthu buddhānaṁ namatthu bodhiyā, ",
  "ja159:4.4": "Namo vimuttānaṁ namo vimuttiyā; ",
  "ja159:4.5": "Imaṁ so parittaṁ katvā, ",
  "ja159:4.6": "Moro vāsamakappayī”ti. ",
  "ja159:5.1": "Morajātakaṁ navamaṁ. "
}