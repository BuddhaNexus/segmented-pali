{
  "tika-vin02t46:0": "Sedamocanagāthā",
  "tika-vin02t46:1": "Avippavāsādipañhavaṇṇanā",
  "tika-vin02t46:2_0": "479. Sedamocanagāthāsu tahinti tasmiṁ puggale. “Akappiyasambhogo nāma methunadhammādī”ti",
  "tika-vin02t46:2_1": "gaṇṭhipadesu vuttaṁ. Esā pañhā kusalehi cintitāti liṅgavipallāsavasenetaṁ vuttaṁ,",
  "tika-vin02t46:2_2": "eso pañho kusalehi cintitoti attho.",
  "tika-vin02t46:3": "Dasāti avandiye dasa. Ekādasāti paṇḍakādayo ekādasa. Ubbhakkhake na vadāmīti iminā mukhe methunadhammābhāvaṁ dīpeti. Adhonābhiṁ vivajjiyāti iminā vaccamaggapassāvamaggesu.",
  "tika-vin02t46:4_0": "Gāmantarapariyāpannaṁ nadīpāraṁ okkantabhikkhuniṁ sandhāyāti ettha nadī bhikkhuniyā",
  "tika-vin02t46:4_1": "gāmapariyāpannā, paratīraṁ gāmantarapariyāpannaṁ. Tattha paratīre paṭhamaleḍḍupātappamāṇo",
  "tika-vin02t46:4_2": "gāmūpacāro nadīpariyantena paricchinno, tasmā paratīre ratanamattampi araññaṁ natthi,",
  "tika-vin02t46:4_3": "paratīrañca tiṇādīhi paṭicchannattā dassanūpacāravirahitaṁ karoti. Tattha attano",
  "tika-vin02t46:4_4": "gāme āpatti natthi, paratīre pana paṭhamaleḍḍupātasaṅkhāte gāmūpacāreyeva pādaṁ ṭhapeti.",
  "tika-vin02t46:4_5": "Antare abhidhamme vuttanayena araññabhūtaṁ sakagāmaṁ atikkamati nāma, tasmā gaṇamhā",
  "tika-vin02t46:4_6": "ohīyanā nāma hotīti veditabbaṁ.",
  "tika-vin02t46:5_0": "Bhikkhūnaṁ santike ekatoupasampannā nāma mahāpajāpatipamukhā pañcasatasākiniyo bhikkhuniyo.",
  "tika-vin02t46:5_1": "Mahāpajāpatipi hi ānandattherena dinnaovādassa paṭiggahitattā bhikkhūnaṁ santike upasampannā nāma.",
  "tika-vin02t46:6": "Pārājikādipañhavaṇṇanā",
  "tika-vin02t46:7_0": "480. Saha dussena methunavītikkamassa sakkuṇeyyatāya “dussakuṭiādīni sandhāyā”ti",
  "tika-vin02t46:7_1": "vuttaṁ. Liṅgaparivattaṁ sandhāya vuttāti “liṅgaparivatte sati paṭiggahaṇassa vijahanato",
  "tika-vin02t46:7_2": "sāmaṁ gahetvā bhuñjituṁ na vaṭṭatī”ti liṅgaparivattanaṁ sandhāya vuttā.",
  "tika-vin02t46:8": "481.Suppatiṭṭhitanigrodhasadisanti yojanadviyojanādiparamaṁ mahānigrodhaṁ sandhāya vuttaṁ.",
  "tika-vin02t46:9": "Sedamocanagāthāvaṇṇanā niṭṭhitā."
}