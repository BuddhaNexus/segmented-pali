{
  "atk-s0502a17:0": "17. Kodhavaggo",
  "atk-s0502a17:1": "1. Rohinīkhattiyakaññāvatthu",
  "atk-s0502a17:2": "Kodhaṁjaheti imaṁ dhammadesanaṁ satthā nigrodhārāme viharanto rohiniṁ nāma khattiyakaññaṁ ārabbha kathesi.",
  "atk-s0502a17:3_0": "Ekasmiṁ kira samaye āyasmā anuruddho pañcasatehi bhikkhūhi saddhiṁ kapilavatthuṁ",
  "atk-s0502a17:3_1": "agamāsi. Athassa ñātakā “thero āgato”ti sutvā therassa santikaṁ agamaṁsu ṭhapetvā",
  "atk-s0502a17:3_2": "rohiniṁ nāma therassa bhaginiṁ. Thero ñātake pucchi “kahaṁ, rohinī”ti? “Gehe, bhante”ti.",
  "atk-s0502a17:3_3": "“Kasmā idha nāgatā”ti? “Sarīre tassā chavirogo uppannoti lajjāya nāgatā, bhante”ti.",
  "atk-s0502a17:3_4": "Thero “pakkosatha na”nti pakkosāpetvā paṭakañcukaṁ paṭimuñcitvā āgataṁ evamāha –",
  "atk-s0502a17:3_5": "“rohini, kasmā nāgatāsī”ti? “Sarīre me, bhante, chavirogo uppanno, tasmā lajjāya",
  "atk-s0502a17:3_6": "nāgatāmhī”ti. “Kiṁ pana te puññaṁ kātuṁ na vaṭṭatī”ti? “Kiṁ karomi, bhante”ti? “Āsanasālaṁ",
  "atk-s0502a17:3_7": "kārehī”ti. “Kiṁ gahetvā”ti? “Kiṁ te pasādhanabhaṇḍakaṁ natthī”ti? “Atthi, bhante”ti.",
  "atk-s0502a17:3_8": "“Kiṁ mūla”nti? “Dasasahassamūlaṁ bhavissatī”ti. “Tena hi taṁ vissajjetvā āsanasālaṁ",
  "atk-s0502a17:3_9": "kārehī”ti. “Ko me, bhante, kāressatī”ti? Thero samīpe ṭhitañātake oloketvā “tumhākaṁ",
  "atk-s0502a17:3_10": "bhāro hotū”ti āha. “Tumhe pana, bhante, kiṁ karissathā”ti? “Ahampi idheva bhavissāmī”ti.",
  "atk-s0502a17:3_11": "“Tena hi etissā dabbasambhāre āharathā”ti. Te “sādhu, bhante”ti āhariṁsu.",
  "atk-s0502a17:4_0": "Thero āsanasālaṁ saṁvidahanto rohiniṁ āha – “dvibhūmikaṁ āsanasālaṁ kāretvā upari",
  "atk-s0502a17:4_1": "padarānaṁ dinnakālato paṭṭhāya heṭṭhāsālaṁ nibaddhaṁ sammajjitvā āsanāni paññāpehi,",
  "atk-s0502a17:4_2": "nibaddhaṁ pānīyaghaṭe upaṭṭhāpehī”ti. Sā “sādhu, bhante”ti pasādhanabhaṇḍakaṁ vissajjetvā",
  "atk-s0502a17:4_3": "dvibhūmikaāsanasālaṁ kāretvā upari padarānaṁ dinnakālato paṭṭhāya heṭṭhāsālaṁ sammajjanādīni",
  "atk-s0502a17:4_4": "akāsi. Nibaddhaṁ bhikkhū nisīdanti. Athassā āsanasālaṁ sammajjantiyāva chavirogo",
  "atk-s0502a17:4_5": "milāyi. Sā āsanasālāya niṭṭhitāya buddhappamukhaṁ bhikkhusaṅghaṁ nimantetvā āsanasālaṁ",
  "atk-s0502a17:4_6": "pūretvā nisinnassa buddhappamukhassa bhikkhusaṅghassa paṇītaṁ khādanīyaṁ bhojanīyaṁ",
  "atk-s0502a17:4_7": "adāsi. Satthā katabhattakicco “kassetaṁ dāna”nti pucchi. “Bhaginiyā me, bhante, rohiniyā”ti.",
  "atk-s0502a17:4_8": "“Sā pana kaha”nti? “Gehe, bhante”ti. “Pakkosatha na”nti? Sā āgantuṁ na icchi. Atha",
  "atk-s0502a17:4_9": "naṁ satthā anicchamānampi pakkosāpesiyeva. Āgantvā ca pana vanditvā nisinnaṁ āha",
  "atk-s0502a17:4_10": "– “rohini, kasmā nāgamitthā”ti? “Sarīre me, bhante, chavirogo atthi, tena lajjamānā",
  "atk-s0502a17:4_11": "nāgatāmhī”ti. “Jānāsi pana kiṁ te nissāya esa uppanno”ti? “Na jānāmi, bhante”ti.",
  "atk-s0502a17:4_12": "“Tava kodhaṁ nissāya uppanno eso”ti. “Kiṁ pana me, bhante, kata”nti? “Tena hi suṇāhī”ti.",
  "atk-s0502a17:4_13": "Athassā satthā atītaṁ āhari.",
  "atk-s0502a17:5_0": "Atīte bārāṇasirañño aggamahesī ekissā rañño nāṭakitthiyā āghātaṁ bandhitvā “dukkhamassā",
  "atk-s0502a17:5_1": "uppādessāmī”ti cintetvā mahākacchuphalāni āharāpetvā taṁ nāṭakitthiṁ attano santikaṁ",
  "atk-s0502a17:5_2": "pakkosāpetvā yathā sā na jānāti, evamassā sayane ceva pāvārakojavādīnañca antaresu",
  "atk-s0502a17:5_3": "kacchucuṇṇāni ṭhapāpesi, keḷiṁ kurumānā viya tassā sarīrepi okiri. Taṁ khaṇaṁyeva",
  "atk-s0502a17:5_4": "tassā sarīraṁ uppakkuppakkaṁ gaṇḍāgaṇḍajātaṁ ahosi. Sā kaṇḍuvantī gantvā sayane nipajji,",
  "atk-s0502a17:5_5": "tatrāpissā kacchucuṇṇehi khādiyamānāya kharatarā vedanā uppajji. Tadā aggamahesī rohinī ahosīti.",
  "atk-s0502a17:6": "Satthā imaṁ atītaṁ āharitvā, “rohini, tadā tayāvetaṁ kammaṁ kataṁ. Appamattakopi hi kodho vā issā vā kātuṁ na yuttarūpo evā”ti vatvā imaṁ gāthamāha –",
  "atk-s0502a17:7": "221.",
  "atk-s0502a17:8": "“Kodhaṁ jahe vippajaheyya mānaṁ,",
  "atk-s0502a17:9": "Saṁyojanaṁ sabbamatikkameyya;",
  "atk-s0502a17:10": "Taṁ nāmarūpasmimasajjamānaṁ,",
  "atk-s0502a17:11": "Akiñcanaṁ nānupatanti dukkhā”ti.",
  "atk-s0502a17:12_0": "Tattha kodhanti sabbākārampi kodhaṁ navavidhampi mānaṁ jaheyya. Saṁyojananti kāmarāgasaṁyojanādikaṁ",
  "atk-s0502a17:12_1": "dasavidhampi sabbasaṁyojanaṁ atikkameyya. Asajjamānanti alaggamānaṁ. Yo hi “mama",
  "atk-s0502a17:12_2": "rūpaṁ mama vedanā”tiādinā nayena nāmarūpaṁ paṭiggaṇhāti, tasmiñca bhijjamāne socati",
  "atk-s0502a17:12_3": "vihaññati, ayaṁ nāmarūpasmiṁ sajjati nāma. Evaṁ aggaṇhanto avihaññanto na sajjati",
  "atk-s0502a17:12_4": "nāma. Taṁ puggalaṁ evaṁ asajjamānaṁ rāgādīnaṁ abhāvena akiñcanaṁ dukkhā nāma nānupatantīti",
  "atk-s0502a17:12_5": "attho. Desanāvasāne bahū sotāpattiphalādīni pāpuṇiṁsūti. Rohinīpi sotāpattiphale",
  "atk-s0502a17:12_6": "patiṭṭhitā, taṅkhaṇaññevassā sarīraṁ suvaṇṇavaṇṇaṁ ahosi.",
  "atk-s0502a17:13_0": "Sā tato cutā tāvatiṁsabhavane catunnaṁ devaputtānaṁ sīmantare nibbattitvā pāsādikā",
  "atk-s0502a17:13_1": "rūpasobhaggappattā ahosi. Cattāropi devaputtā taṁ disvā uppannasinehā hutvā “mama",
  "atk-s0502a17:13_2": "sīmāya anto nibbattā, mama sīmāya anto nibbattā”ti vivadantā sakkassa devarañño santikaṁ",
  "atk-s0502a17:13_3": "gantvā, “deva, imaṁ no nissāya aḍḍo uppanno, taṁ vinicchināthā”ti āhaṁsu. Sakkopi",
  "atk-s0502a17:13_4": "taṁ oloketvāva uppannasineho hutvā evamāha – “imāya vo diṭṭhakālato paṭṭhāya kathaṁ",
  "atk-s0502a17:13_5": "cittāni uppannānī”ti. Atheko āha – “mama tāva uppannacittaṁ saṅgāmabheri viya sannisīdituṁ",
  "atk-s0502a17:13_6": "nāsakkhī”ti. Dutiyo “mama cittaṁ pabbatanadī viya sīghaṁ pavattatiyevā”ti. Tatiyo",
  "atk-s0502a17:13_7": "“mama imissā diṭṭhakālato paṭṭhāya kakkaṭassa viya akkhīni nikkhamiṁsū”ti. Catuttho",
  "atk-s0502a17:13_8": "“mama cittaṁ cetiye ussāpitadhajo viya niccalaṁ ṭhātuṁ nāsakkhī”ti. Atha ne sakko",
  "atk-s0502a17:13_9": "āha – “tātā, tumhākaṁ tāva cittāni pasayharūpāni, ahaṁ pana imaṁ labhanto jīvissāmi,",
  "atk-s0502a17:13_10": "alabhantassa me maraṇaṁ bhavissatī”ti. Devaputtā, “mahārāja, tumhākaṁ maraṇena attho",
  "atk-s0502a17:13_11": "natthī”ti taṁ sakkassa vissajjetvā pakkamiṁsu. Sā sakkassa piyā ahosi manāpā. “Asukakīḷaṁ",
  "atk-s0502a17:13_12": "nāma gacchāmā”ti vutte sakko tassā vacanaṁ paṭikkhipituṁ nāsakkhīti.",
  "atk-s0502a17:14": "Rohinīkhattiyakaññāvatthu paṭhamaṁ.",
  "atk-s0502a17:15": "2. Aññatarabhikkhuvatthu",
  "atk-s0502a17:16": "Yo ve uppatitanti imaṁ dhammadesanaṁ satthā aggāḷave cetiye viharanto aññataraṁ bhikkhuṁ ārabbha kathesi.",
  "atk-s0502a17:17_0": "Satthārā hi bhikkhusaṅghassa senāsane anuññāte rājagahaseṭṭhiādīhi senāsanesu kariyamānesu",
  "atk-s0502a17:17_1": "eko āḷaviko bhikkhu attano senāsanaṁ karonto ekaṁ manāparukkhaṁ disvā chindituṁ ārabhi.",
  "atk-s0502a17:17_2": "Tattha pana nibbattā ekā taruṇaputtā devatā puttaṁ aṅkenādāya ṭhitā yāci “mā me,",
  "atk-s0502a17:17_3": "sāmi, vimānaṁ chindi, na sakkhissāmi puttaṁ ādāya anāvāsā vicaritu”nti. So “ahaṁ",
  "atk-s0502a17:17_4": "aññatra īdisaṁ rukkhaṁ na labhissāmī”ti tassā vacanaṁ nādiyi. Sā “imampi tāva dārakaṁ",
  "atk-s0502a17:17_5": "oloketvā oramissatī”ti puttaṁ rukkhasākhāya ṭhapesi. Sopi bhikkhu ukkhipitaṁ pharasuṁ",
  "atk-s0502a17:17_6": "sandhāretuṁ asakkonto dārakassa bāhuṁ chindi, devatā uppannabalavakodhā “paharitvā",
  "atk-s0502a17:17_7": "naṁ māressāmī”ti ubho hatthe ukkhipitvā evaṁ tāva cintesi – “ayaṁ bhikkhu sīlavā.",
  "atk-s0502a17:17_8": "Sacāhaṁ imaṁ māressāmi, nirayagāminī bhavissāmi. Sesadevatāpi attano rukkhaṁ chindante",
  "atk-s0502a17:17_9": "bhikkhū disvā ‘asukadevatāya evaṁ nāma mārito bhikkhū’ti maṁ pamāṇaṁ katvā bhikkhū",
  "atk-s0502a17:17_10": "māressanti. Ayañca sasāmiko bhikkhu, sāmikasseva naṁ kathessāmī”ti ukkhittahatthe",
  "atk-s0502a17:17_11": "apanetvā rodamānā satthu santikaṁ gantvā vanditvā ekamantaṁ aṭṭhāsi. Atha naṁ satthā",
  "atk-s0502a17:17_12": "“kiṁ devate”ti āha. Sā, “bhante, tumhākaṁ me sāvakena idaṁ nāma kataṁ, ahampi naṁ",
  "atk-s0502a17:17_13": "māretukāmā hutvā idaṁ nāma cintetvā amāretvāva idhāgatā”ti sabbaṁ taṁ pavattiṁ vitthārato ārocesi.",
  "atk-s0502a17:18": "Satthā taṁ sutvā “sādhu, sādhu devate, sādhu te kataṁ evaṁ uggataṁ kopaṁ bhantaṁ rathaṁ viya niggaṇhamānāyā”ti vatvā imaṁ gāthamāha –",
  "atk-s0502a17:19": "222.",
  "atk-s0502a17:20": "“Yo ve uppatitaṁ kodhaṁ, rathaṁ bhantaṁva vāraye;",
  "atk-s0502a17:21": "Tamahaṁ sārathiṁ brūmi, rasmiggāho itaro jano”ti.",
  "atk-s0502a17:22_0": "Tattha uppatitanti uppannaṁ. Rathaṁ bhantaṁ vāti yathā nāma cheko sārathi ativegena",
  "atk-s0502a17:22_1": "dhāvantaṁ rathaṁ niggaṇhitvā yathicchakaṁ ṭhapeti, evaṁ yo puggalo uppannaṁ kodhaṁ",
  "atk-s0502a17:22_2": "vāraye niggaṇhituṁ sakkoti. Tamahanti taṁ ahaṁ sārathiṁ brūmi. Itaro janoti itaro",
  "atk-s0502a17:22_3": "pana rājauparājādīnaṁ rathasārathijano rasmiggāho nāma hoti, na uttamasārathīti.",
  "atk-s0502a17:23": "Desanāvasāne devatā sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a17:24_0": "Devatā pana sotāpannā hutvāpi rodamānā aṭṭhāsi. Atha naṁ satthā “kiṁ devate”ti pucchitvā,",
  "atk-s0502a17:24_1": "“bhante, vimānaṁ me naṭṭhaṁ, idāni kiṁ karissāmī”ti vutte, “alaṁ devate, mā cintayi,",
  "atk-s0502a17:24_2": "ahaṁ te vimānaṁ dassāmī”ti jetavane gandhakuṭisamīpe purimadivase cutadevataṁ ekaṁ",
  "atk-s0502a17:24_3": "rukkhaṁ apadisanto “amukasmiṁ okāse rukkho vivitto, tattha upagacchā”ti āha. Sā tattha",
  "atk-s0502a17:24_4": "upagañchi. Tato paṭṭhāya “buddhadattiyaṁ imissā vimāna”nti mahesakkhadevatāpi āgantvā",
  "atk-s0502a17:24_5": "taṁ cāletuṁ nāsakkhiṁsu. Satthā taṁ atthuppattiṁ katvā bhikkhūnaṁ bhūtagāmasikkhāpadaṁ paññāpesīti.",
  "atk-s0502a17:25": "Aññatarabhikkhuvatthu dutiyaṁ.",
  "atk-s0502a17:26": "3. Uttarāupāsikāvatthu",
  "atk-s0502a17:27": "Akkodhena jine kodhanti imaṁ dhammadesanaṁ satthā veḷuvane viharanto uttarāya gehe katabhattakicco uttaraṁ upāsikaṁ ārabbha kathesi.",
  "atk-s0502a17:28_0": "Tatrāyamanupubbī kathā – rājagahe kira sumanaseṭṭhiṁ nissāya puṇṇo nāma daliddo bhatiṁ",
  "atk-s0502a17:28_1": "katvā jīvati. Tassa bhariyā ca uttarā nāma dhītā cāti dveyeva gehamānusakā. Athekadivasaṁ",
  "atk-s0502a17:28_2": "“sattāhaṁ nakkhattaṁ kīḷitabba”nti rājagahe ghosanaṁ kariṁsu. Taṁ sutvā sumanaseṭṭhi",
  "atk-s0502a17:28_3": "pātova āgataṁ puṇṇaṁ āmantetvā, “tāta, amhākaṁ parijano nakkhattaṁ kīḷitukāmo, tvaṁ",
  "atk-s0502a17:28_4": "kiṁ nakkhattaṁ kīḷissasi, udāhu bhatiṁ karissasī”ti āha. “Sāmi, nakkhattaṁ nāma sadhanānaṁ",
  "atk-s0502a17:28_5": "hoti, mama pana gehe svātanāya yāgutaṇḍulampi natthi, kiṁ me nakkhattena, goṇe labhanto",
  "atk-s0502a17:28_6": "kasituṁ gamissāmī”ti. “Tena hi goṇe gaṇhāhī”ti. So balavagoṇe ca naṅgalañca gahetvā,",
  "atk-s0502a17:28_7": "“bhadde, nāgarā nakkhattaṁ kīḷanti, ahaṁ daliddatāya bhatiṁ kātuṁ gamissāmi, mayhampi",
  "atk-s0502a17:28_8": "tāva ajja dviguṇaṁ nivāpaṁ pacitvā bhattaṁ āhareyyāsī”ti bhariyaṁ vatvā khettaṁ agamāsi.",
  "atk-s0502a17:29_0": "Sāriputtattheropi sattāhaṁ nirodhasamāpanno taṁ divasaṁ vuṭṭhāya “kassa nu kho ajja",
  "atk-s0502a17:29_1": "mayā saṅgahaṁ kātuṁ vaṭṭatī”ti olokento puṇṇaṁ attano ñāṇajālassa anto paviṭṭhaṁ",
  "atk-s0502a17:29_2": "disvā “saddho nu kho esa, sakkhissati vā me saṅgahaṁ kātu”nti olokento tassa saddhabhāvañca",
  "atk-s0502a17:29_3": "saṅgahaṁ kātuṁ samatthabhāvañca tappaccayā cassa mahāsampattipaṭilābhañca ñatvā pattacīvaramādāya",
  "atk-s0502a17:29_4": "tassa kasanaṭṭhānaṁ gantvā āvāṭatīre ekaṁ gumbaṁ olokento aṭṭhāsi.",
  "atk-s0502a17:30_0": "Puṇṇo theraṁ disvāva kasiṁ ṭhapetvā pañcapatiṭṭhitena theraṁ vanditvā “dantakaṭṭhena",
  "atk-s0502a17:30_1": "attho bhavissatī”ti dantakaṭṭhaṁ kappiyaṁ katvā adāsi. Athassa thero pattañca parissāvanañca",
  "atk-s0502a17:30_2": "nīharitvā adāsi. So “pānīyena attho bhavissatī”ti taṁ ādāya pānīyaṁ parissāvetvā",
  "atk-s0502a17:30_3": "adāsi. Thero cintesi – “ayaṁ paresaṁ pacchimagehe vasati. Sacassa gehadvāraṁ gamissāmi,",
  "atk-s0502a17:30_4": "imassa bhariyā maṁ daṭṭhuṁ na labhissati. Yāvassā bhattaṁ ādāya maggaṁ paṭipajjati,",
  "atk-s0502a17:30_5": "tāva idheva bhavissāmī”ti. So tattheva thokaṁ vītināmetvā tassa maggāruḷhabhāvaṁ",
  "atk-s0502a17:30_6": "ñatvā antonagarābhimukho pāyāsi.",
  "atk-s0502a17:31_0": "Sā antarāmagge theraṁ disvā cintesi – “appekadāhaṁ deyyadhamme sati ayyaṁ na passāmi,",
  "atk-s0502a17:31_1": "appekadā me ayyaṁ passantiyā deyyadhammo na hoti. Ajja pana me ayyo ca diṭṭho, deyyadhammo",
  "atk-s0502a17:31_2": "cāyaṁ atthi, karissati nu kho me saṅgaha”nti. Sā bhattabhājanaṁ oropetvā theraṁ pañcapatiṭṭhitena",
  "atk-s0502a17:31_3": "vanditvā, “bhante, idaṁ lūkhaṁ vā paṇītaṁ vāti acintetvā dāsassa vo saṅgahaṁ karothā”ti",
  "atk-s0502a17:31_4": "āha. Thero pattaṁ upanāmetvā tāya ekena hatthena bhājanaṁ dhāretvā ekena hatthena",
  "atk-s0502a17:31_5": "tato bhattaṁ dadamānāya upaḍḍhabhatte dinne “ala”nti hatthena pattaṁ pidahi. Sā,",
  "atk-s0502a17:31_6": "“bhante, ekova paṭiviso, na sakkā dvidhā kātuṁ. Tumhākaṁ dāsassa idhalokasaṅgahaṁ",
  "atk-s0502a17:31_7": "akatvā paralokasaṅgahaṁ karotha, niravasesameva dātukāmamhī”ti vatvā sabbameva therassa",
  "atk-s0502a17:31_8": "patte patiṭṭhapetvā “tumhehi diṭṭhadhammasseva bhāgī assa”nti patthanaṁ akāsi. Thero",
  "atk-s0502a17:31_9": "“evaṁ hotū”ti vatvā ṭhitakova anumodanaṁ karitvā ekasmiṁ udakaphāsukaṭṭhāne nisīditvā",
  "atk-s0502a17:31_10": "bhattakiccamakāsi. Sāpi nivattitvā taṇḍule pariyesitvā bhattaṁ paci. Puṇṇopi aḍḍhakarīsamattaṭṭhānaṁ",
  "atk-s0502a17:31_11": "kasitvā jighacchaṁ sahituṁ asakkonto goṇe vissajjetvā ekarukkhacchāyaṁ pavisitvā",
  "atk-s0502a17:31_12": "maggaṁ olokento nisīdi.",
  "atk-s0502a17:32_0": "Athassa bhariyā bhattaṁ ādāya gacchamānā taṁ disvāva “esa jighacchāya pīḷito maṁ",
  "atk-s0502a17:32_1": "olokento nisinno. Sace maṁ ‘ativiya je cirāyī’ti tajjetvā patodalaṭṭhiyā maṁ paharissati,",
  "atk-s0502a17:32_2": "mayā katakammaṁ niratthakaṁ bhavissati. Paṭikaccevassa ārocessāmī”ti cintetvā evamāha",
  "atk-s0502a17:32_3": "– “sāmi, ajjekadivasaṁ cittaṁ pasādehi, mā mayā katakammaṁ niratthakaṁ kari. Ahañhi",
  "atk-s0502a17:32_4": "pātova te bhattaṁ āharantī antarāmagge dhammasenāpatiṁ disvā tava bhattaṁ tassa datvā",
  "atk-s0502a17:32_5": "puna gantvā bhattaṁ pacitvā āgatā, pasādehi, sāmi, citta”nti. So “kiṁ vadesi, bhadde”ti",
  "atk-s0502a17:32_6": "pucchitvā puna tamatthaṁ sutvā, “bhadde, sādhu vata te kataṁ mama bhattaṁ ayyassa",
  "atk-s0502a17:32_7": "dadamānāya, mayāpissa ajja pātova dantakaṭṭhañca mukhodakañca dinna”nti pasannamānaso",
  "atk-s0502a17:32_8": "taṁ vacanaṁ abhinanditvā ussure laddhabhattatāya kilantakāyo tassā aṅke sīsaṁ katvā niddaṁ okkami.",
  "atk-s0502a17:33_0": "Athassa pātova kasitaṭṭhānaṁ paṁsucuṇṇaṁ upādāya sabbaṁ rattasuvaṇṇaṁ kaṇikārapuppharāsi",
  "atk-s0502a17:33_1": "viya sobhamānaṁ aṭṭhāsi. So pabuddho oloketvā bhariyaṁ āha – “bhadde, etaṁ kasitaṭṭhānaṁ",
  "atk-s0502a17:33_2": "sabbaṁ mama suvaṇṇaṁ hutvā paññāyati, kiṁ nu kho me atiussure laddhabhattatāya akkhīni",
  "atk-s0502a17:33_3": "bhamantī”ti. “Sāmi, mayhampi evameva paññāyatī”ti. So uṭṭhāya tattha gantvā ekapiṇḍaṁ",
  "atk-s0502a17:33_4": "gahetvā naṅgalasīse paharitvā suvaṇṇabhāvaṁ ñatvā “aho ayyassa dhammasenāpatissa",
  "atk-s0502a17:33_5": "me dinnadānena ajjeva vipāko dassito, na kho pana sakkā ettakaṁ dhanaṁ paṭicchādetvā",
  "atk-s0502a17:33_6": "paribhuñjitu”nti bhariyāya ābhataṁ bhattapātiṁ suvaṇṇassa pūretvā rājakulaṁ gantvā",
  "atk-s0502a17:33_7": "raññā katokāso pavisitvā rājānaṁ abhivādetvā “kiṁ, tātā”ti vutte, “deva, ajja mayā",
  "atk-s0502a17:33_8": "kasitaṭṭhānaṁ sabbaṁ suvaṇṇabharitameva hutvā ṭhitaṁ, idaṁ suvaṇṇaṁ āharāpetuṁ vaṭṭatī”ti.",
  "atk-s0502a17:33_9": "“Kosi tva”nti? “Puṇṇo nāma aha”nti. “Kiṁ pana te ajja kata”nti? “Dhammasenāpatissa",
  "atk-s0502a17:33_10": "me ajja pātova dantakaṭṭhañca mukhodakañca dinnaṁ, bhariyāyapi me mayhaṁ āharaṇabhattaṁ tasseva dinna”nti.",
  "atk-s0502a17:34_0": "Taṁ sutvā rājā “ajjeva kira, bho, dhammasenāpatissa dinnadānena vipāko dassito”ti",
  "atk-s0502a17:34_1": "vatvā, “tāta, kiṁ karomī”ti pucchi. “Bahūni sakaṭasahassāni pahiṇitvā suvaṇṇaṁ āharāpethā”ti.",
  "atk-s0502a17:34_2": "Rājā sakaṭāni pahiṇi. Rājapurisesu “rañño santaka”nti gaṇhantesu gahitagahitaṁ mattikāva",
  "atk-s0502a17:34_3": "hoti. Te gantvā rañño ārocetvā “tumhehi kinti vatvā gahita”nti. Puṭṭhā “tumhākaṁ",
  "atk-s0502a17:34_4": "santaka”nti āhaṁsu. Na mayhaṁ, tātā, santakaṁ, gacchatha “puṇṇassa santaka”nti vatvā",
  "atk-s0502a17:34_5": "gaṇhathāti. Te tathā kariṁsu, gahitagahitaṁ suvaṇṇameva ahosi. Sabbampi āharitvā",
  "atk-s0502a17:34_6": "rājaṅgaṇe rāsimakaṁsu, asītihatthubbedho rāsi ahosi. Rājā nāgare sannipātetvā “imasmiṁ",
  "atk-s0502a17:34_7": "nagare atthi kassaci ettakaṁ suvaṇṇa”nti? “Natthi, devā”ti. “Kiṁ panassa dātuṁ vaṭṭatī”ti?",
  "atk-s0502a17:34_8": "“Seṭṭhichattaṁ, devā”ti. Rājā “bāhudhanaseṭṭhi nāma hotū”ti mahantena bhogena saddhiṁ",
  "atk-s0502a17:34_9": "tassa seṭṭhichattamadāsi. Atha naṁ so āha – “mayaṁ, deva, ettakaṁ kālaṁ parakule",
  "atk-s0502a17:34_10": "vasimhā, vasanaṭṭhānaṁ no dethā”ti. “Tena hi passa, esa gumbo paññāyati, etaṁ harāpetvā",
  "atk-s0502a17:34_11": "gehaṁ kārehī”ti purāṇaseṭṭhissa gehaṭṭhānaṁ ācikkhi. So tasmiṁ ṭhāne katipāheneva",
  "atk-s0502a17:34_12": "gehaṁ kārāpetvā gehappavesanamaṅgalañca chattamaṅgalañca ekatova karonto sattāhaṁ",
  "atk-s0502a17:34_13": "buddhappamukhassa bhikkhusaṅghassa dānaṁ adāsi. Athassa satthā anumodanaṁ karonto",
  "atk-s0502a17:34_14": "anupubbiṁ kathaṁ kathesi. Dhammakathāvasāne puṇṇaseṭṭhi ca bhariyā cassa dhītā ca",
  "atk-s0502a17:34_15": "uttarāti tayo janā sotāpannā ahesuṁ.",
  "atk-s0502a17:35_0": "Aparabhāge rājagahaseṭṭhi puṇṇaseṭṭhino dhītaraṁ attano puttassa vāresi. So “nāhaṁ",
  "atk-s0502a17:35_1": "dassāmī”ti vatvā “mā evaṁ karotu, ettakaṁ kālaṁ amhe nissāya vasanteneva te sampatti",
  "atk-s0502a17:35_2": "laddhā, detu me puttassa dhītara”nti vutte “so micchādiṭṭhiko, mama dhītā tīhi ratanehi",
  "atk-s0502a17:35_3": "vinā vattituṁ na sakkoti, nevassa dhītaraṁ dassāmī”ti āha. Atha naṁ bahū seṭṭhigaṇādayo",
  "atk-s0502a17:35_4": "kulaputtā “mā tena saddhiṁ vissāsaṁ bhindi, dehissa dhītara”nti yāciṁsu. So tesaṁ",
  "atk-s0502a17:35_5": "vacanaṁ sampaṭicchitvā āsāḷhipuṇṇamāyaṁ dhītaraṁ adāsi. Sā patikulaṁ gatakālato paṭṭhāya",
  "atk-s0502a17:35_6": "bhikkhuṁ vā bhikkhuniṁ vā upasaṅkamituṁ dānaṁ vā dātuṁ dhammaṁ vā sotuṁ nālattha.",
  "atk-s0502a17:35_7": "Evaṁ aḍḍhatiyesu māsesu vītivattesu santike ṭhitaṁ paricārikaṁ pucchi – “idāni kittakaṁ",
  "atk-s0502a17:35_8": "antovassassa avasiṭṭha”nti? “Aḍḍhamāso, ayye”ti. Sā pitu sāsanaṁ pahiṇi “kasmā maṁ",
  "atk-s0502a17:35_9": "evarūpe bandhanāgāre pakkhipiṁsu, varaṁ me lakkhaṇāhataṁ katvā paresaṁ dāsiṁ sāvetuṁ.",
  "atk-s0502a17:35_10": "Evarūpassa micchādiṭṭhikulassa dātuṁ na vaṭṭati. Āgatakālato paṭṭhāya bhikkhudassanādīsu",
  "atk-s0502a17:35_11": "ekampi puññaṁ kātuṁ na labhāmī”ti.",
  "atk-s0502a17:36_0": "Athassā pitā “dukkhitā vata me dhītā”ti anattamanataṁ pavedetvā pañcadasa kahāpaṇasahassāni",
  "atk-s0502a17:36_1": "pesesi “imasmiṁ nagare sirimā nāma gaṇikā atthi, devasikaṁ sahassaṁ gaṇhāti. Imehi",
  "atk-s0502a17:36_2": "kahāpaṇehi taṁ ānetvā sāmikassa pādaparicārikaṁ katvā sayaṁ puññāni karotū”ti. Sā",
  "atk-s0502a17:36_3": "sirimaṁ pakkosāpetvā “sahāyike ime kahāpaṇe gahetvā imaṁ aḍḍhamāsaṁ tava sahāyakaṁ",
  "atk-s0502a17:36_4": "paricarāhī”ti āha. Sā “sādhū”ti paṭissuṇi. Sā taṁ ādāya sāmikassa santikaṁ gantvā",
  "atk-s0502a17:36_5": "tena sirimaṁ disvā “kiṁ ida”nti vutte, “sāmi, imaṁ aḍḍhamāsaṁ mama sahāyikā tumhe",
  "atk-s0502a17:36_6": "paricaratu, ahaṁ pana imaṁ aḍḍhamāsaṁ dānañceva dātukāmā dhammañca sotukāmā”ti āha.",
  "atk-s0502a17:36_7": "So taṁ abhirūpaṁ itthiṁ disvā uppannasineho “sādhū”ti sampaṭicchi.",
  "atk-s0502a17:37_0": "Uttarāpi kho buddhappamukhaṁ bhikkhusaṅghaṁ nimantetvā, “bhante, imaṁ aḍḍhamāsaṁ",
  "atk-s0502a17:37_1": "aññattha agantvā idheva bhikkhā gahetabbā”ti satthu paṭiññaṁ gahetvā “ito dāni paṭṭhāya",
  "atk-s0502a17:37_2": "yāva mahāpavāraṇā, tāva satthāraṁ upaṭṭhātuṁ dhammañca sotuṁ labhissāmī”ti tuṭṭhamānasā",
  "atk-s0502a17:37_3": "“evaṁ yāguṁ pacatha, evaṁ pūve pacathā”ti mahānase sabbakiccāni saṁvidahantī vicarati.",
  "atk-s0502a17:37_4": "Athassā sāmiko “sve pavāraṇā bhavissatī”ti mahānasābhimukho vātapāne ṭhatvā “kiṁ",
  "atk-s0502a17:37_5": "nu kho karontī sā andhabālā vicaratī”ti olokento taṁ seṭṭhīdhītaraṁ sedakilinnaṁ",
  "atk-s0502a17:37_6": "chārikāya okiṇṇaṁ aṅgāramasimakkhitaṁ tathā saṁvidahitvā vicaramānaṁ disvā “aho andhabālā",
  "atk-s0502a17:37_7": "evarūpe ṭhāne imaṁ sirisampattiṁ nānubhavati, ‘muṇḍakasamaṇe upaṭṭhahissāmī’ti tuṭṭhacittā",
  "atk-s0502a17:37_8": "vicaratī”ti hasitvā apagañchi.",
  "atk-s0502a17:38_0": "Tasmiṁ apagate tassa santike ṭhitā sirimā “kiṁ nu kho oloketvā esa hasī”ti teneva",
  "atk-s0502a17:38_1": "vātapānena olokentī uttaraṁ disvā “imaṁ oloketvā iminā hasitaṁ, addhā imassa etāya",
  "atk-s0502a17:38_2": "saddhiṁ santhavo atthī”ti cintesi. Sā kira aḍḍhamāsaṁ tasmiṁ gehe bāhirakaitthī hutvā",
  "atk-s0502a17:38_3": "vasamānāpi taṁ sampattiṁ anubhavamānā attano bāhirakaitthibhāvaṁ ajānitvā “ahaṁ gharasāminī”ti",
  "atk-s0502a17:38_4": "saññamakāsi. Sā uttarāya āghātaṁ bandhitvā “dukkhamassā uppādessāmī”ti pāsādā oruyha",
  "atk-s0502a17:38_5": "mahānasaṁ pavisitvā pūvapacanaṭṭhāne pakkuthitaṁ sappiṁ kaṭacchunā ādāya uttarābhimukhaṁ",
  "atk-s0502a17:38_6": "pāyāsi. Uttarā taṁ āgacchantiṁ disvā “mama sahāyikāya mayhaṁ upakāro kato, cakkavāḷaṁ",
  "atk-s0502a17:38_7": "atisambādhaṁ, brahmaloko atinīcako, mama sahāyikāya guṇova mahanto. Ahañhi etaṁ nissāya",
  "atk-s0502a17:38_8": "dānañca dātuṁ dhammañca sotuṁ labhiṁ. Sace mama etissā upari kopo atthi, idaṁ sappi",
  "atk-s0502a17:38_9": "maṁ dahatu. Sace natthi, mā dahatū”ti taṁ mettāya phari. Tāya tassā matthake āsittaṁ",
  "atk-s0502a17:38_10": "pakkuthitasappi sītudakaṁ viya ahosi.",
  "atk-s0502a17:39_0": "Atha naṁ “idaṁ sītalaṁ bhavissatī”ti kaṭacchuṁ pūretvā ādāya āgacchantiṁ uttarāya",
  "atk-s0502a17:39_1": "dāsiyo disvā “apehi dubbinīte, na tvaṁ amhākaṁ ayyāya pakkuthitaṁ sappiṁ āsiñcituṁ",
  "atk-s0502a17:39_2": "anucchavikā”ti santajjentiyo ito cito ca uṭṭhāya hatthehi ca pādehi ca pothetvā bhūmiyaṁ",
  "atk-s0502a17:39_3": "pātesuṁ. Uttarā vārentīpi vāretuṁ nāsakkhi. Athassā upari ṭhitā sabbā dāsiyo paṭibāhitvā",
  "atk-s0502a17:39_4": "“kissa te evarūpaṁ bhāriyaṁ kata”nti sirimaṁ ovaditvā uṇhodakena nhāpetvā satapākatelena",
  "atk-s0502a17:39_5": "abbhañji. Tasmiṁ khaṇe sā attano bāhirakitthibhāvaṁ ñatvā cintesi – “mayā bhāriyaṁ",
  "atk-s0502a17:39_6": "kammaṁ kataṁ sāmikassa hasanamattakāraṇā imissā upari pakkuthitaṁ sappiṁ āsiñcantiyā,",
  "atk-s0502a17:39_7": "ayaṁ ‘gaṇhatha na’nti dāsiyo na āṇāpesi. Maṁ viheṭhanakālepi sabbadāsiyo paṭibāhitvā",
  "atk-s0502a17:39_8": "mayhaṁ kattabbameva akāsi. Sacāhaṁ imaṁ na khamāpessāmi, muddhā me sattadhā phaleyyā”ti",
  "atk-s0502a17:39_9": "tassā pādamūle nipajjitvā, “ayye, khamāhi me”ti āha. Ahaṁ sapitikā dhītā, pitari",
  "atk-s0502a17:39_10": "khamante khamāmīti. Hotu, ayye, pitaraṁ te puṇṇaseṭṭhiṁ khamāpessāmīti. Puṇṇo mama",
  "atk-s0502a17:39_11": "vaṭṭajanakapitā, vivaṭṭajanake pitari khamante panāhaṁ khamissāmīti. Ko pana te vivaṭṭajanakapitāti?",
  "atk-s0502a17:39_12": "Sammāsambuddhoti. Mayhaṁ tena saddhiṁ vissāso natthīti. Ahaṁ karissāmi, satthā sve",
  "atk-s0502a17:39_13": "bhikkhusaṅghaṁ ādāya idhāgamissati, tvaṁ yathāladdhaṁ sakkāraṁ gahetvā idheva āgantvā",
  "atk-s0502a17:39_14": "taṁ khamāpehīti. Sā “sādhu, ayye”ti uṭṭhāya attano gehaṁ gantvā pañcasatā parivāritthiyo",
  "atk-s0502a17:39_15": "āṇāpetvā nānāvidhāni khādanīyāni ceva sūpeyyāni ca sampādetvā punadivase taṁ sakkāraṁ",
  "atk-s0502a17:39_16": "ādāya uttarāya gehaṁ āgantvā buddhappamukhassa bhikkhusaṅghassa patte patiṭṭhāpetuṁ",
  "atk-s0502a17:39_17": "avisahantī aṭṭhāsi. Taṁ sabbaṁ gahetvā uttarāva saṁvidahi. Sirimāpi bhattakiccāvasāne",
  "atk-s0502a17:39_18": "saddhiṁ parivārena satthu pādamūle nipajji.",
  "atk-s0502a17:40_0": "Atha naṁ satthā pucchi – “ko te aparādho”ti? Bhante, mayā hiyyo idaṁ nāma kataṁ,",
  "atk-s0502a17:40_1": "atha me sahāyikā maṁ viheṭhayamānā dāsiyo nivāretvā mayhaṁ upakārameva akāsi. Sāhaṁ",
  "atk-s0502a17:40_2": "imissā guṇaṁ jānitvā imaṁ khamāpesiṁ, atha maṁ esā “tumhesu khamantesu khamissāmī”ti",
  "atk-s0502a17:40_3": "āha. “Evaṁ kira uttare”ti? “Āma, bhante, sīse me sahāyikāya pakkuthitasappi āsitta”nti.",
  "atk-s0502a17:40_4": "Atha “tayā kiṁ cintita”nti? “Cakkavāḷaṁ atisambādhaṁ, brahmaloko atinīcako, mama",
  "atk-s0502a17:40_5": "sahāyikāya guṇova mahanto. Ahañhi etaṁ nissāya dānañca dātuṁ dhammañca sotuṁ alatthaṁ,",
  "atk-s0502a17:40_6": "sace me imissā upari kopo atthi, idaṁ maṁ dahatu. No ce, mā dahatū”ti evaṁ cintetvā",
  "atk-s0502a17:40_7": "imaṁ mettāya phariṁ, bhanteti. Satthā “sādhu sādhu, uttare, evaṁ kodhaṁ jinituṁ vaṭṭati.",
  "atk-s0502a17:40_8": "Kodho hi nāma akkodhena, akkosakaparibhāsako anakkosantena aparibhāsantena, thaddhamaccharī",
  "atk-s0502a17:40_9": "attano santakassa dānena, musāvādī saccavacanena jinitabbo”ti vatvā imaṁ gāthamāha –",
  "atk-s0502a17:41": "223.",
  "atk-s0502a17:42": "“Akkodhena jine kodhaṁ, asādhuṁ sādhunā jine;",
  "atk-s0502a17:43": "Jine kadariyaṁ dānena, saccenālikavādina”nti.",
  "atk-s0502a17:44_0": "Tattha akkodhenāti kodhano hi puggalo akkodhena hutvā jinitabbo. Asādhunti abhaddako",
  "atk-s0502a17:44_1": "bhaddakena hutvā jinitabbo. Kadariyanti thaddhamaccharī attano santakassa cāgacittena",
  "atk-s0502a17:44_2": "jinitabbo. Alikavādī saccavacanena jinitabbo. Tasmā evamāha – “akkodhena jine kodhaṁ…pe…",
  "atk-s0502a17:44_3": "saccenālikavādina”nti.",
  "atk-s0502a17:45": "Desanāvasāne sirimā saddhiṁ pañcasatāhi itthīhi sotāpattiphale patiṭṭhahīti.",
  "atk-s0502a17:46": "Uttarāupāsikāvatthu tatiyaṁ.",
  "atk-s0502a17:47": "4. Mahāmoggallānattherapañhavatthu",
  "atk-s0502a17:48": "Saccaṁbhaṇeti imaṁ dhammadesanaṁ satthā jetavane viharanto mahāmoggallānattherassa pañhaṁ ārabbha kathesi.",
  "atk-s0502a17:49_0": "Ekasmiñhi samaye thero devacārikaṁ gantvā mahesakkhāya devatāya vimānadvāre ṭhatvā",
  "atk-s0502a17:49_1": "taṁ attano santikaṁ āgantvā vanditvā ṭhitaṁ evamāha – “devate mahatī te sampatti,",
  "atk-s0502a17:49_2": "kiṁ kammaṁ katvā imaṁ alatthā”ti? “Mā maṁ, bhante, pucchathā”ti. Devatā kira attano",
  "atk-s0502a17:49_3": "parittakammena lajjamānā evaṁ vadati. Sā pana therena “kathehiyevā”ti vuccamānā āha",
  "atk-s0502a17:49_4": "– “bhante, mayā neva dānaṁ dinnaṁ, na pūjā katā, na dhammo suto, kevalaṁ saccamattaṁ",
  "atk-s0502a17:49_5": "rakkhita”nti. Thero aññāni vimānadvārāni gantvā āgatāgatā aparāpi devadhītaro pucchi.",
  "atk-s0502a17:49_6": "Tāsupi tatheva niguhitvā theraṁ paṭibāhituṁ asakkontīsu ekā tāva āha – “bhante, mayā",
  "atk-s0502a17:49_7": "neva dānādīsu kataṁ nāma atthi, ahaṁ pana kassapabuddhakāle parassa dāsī ahosiṁ,",
  "atk-s0502a17:49_8": "tassā me sāmiko ativiya caṇḍo pharuso, gahitaggahiteneva kaṭṭhena vā kaliṅgarena",
  "atk-s0502a17:49_9": "vā sīsaṁ bhindati. Sāhaṁ uppanne kope ‘esa tava sāmiko lakkhaṇāhataṁ vā kātuṁ nāsādīni",
  "atk-s0502a17:49_10": "vā chindituṁ issaro, mā kujjhī’ti attānameva paribhāsetvā kopaṁ nāma na akāsiṁ, tena",
  "atk-s0502a17:49_11": "me ayaṁ sampatti laddhā”ti. Aparā āha – “ahaṁ, bhante, ucchukhettaṁ rakkhamānā ekassa",
  "atk-s0502a17:49_12": "bhikkhuno ucchuyaṭṭhiṁ adāsiṁ”. Aparā ekaṁ timbarusakaṁ adāsiṁ. Aparā ekaṁ eḷālukaṁ",
  "atk-s0502a17:49_13": "adāsiṁ. Aparā ekaṁ phārusakaṁ adāsiṁ. Aparā ekaṁ mūlamuṭṭhiṁ. Aparā “nimbamuṭṭhi”ntiādinā",
  "atk-s0502a17:49_14": "nayena attanā attanā kataṁ parittadānaṁ ārocetvā “iminā iminā kāraṇena amhehi ayaṁ",
  "atk-s0502a17:49_15": "sampatti laddhā”ti āhaṁsu.",
  "atk-s0502a17:50_0": "Thero tāhi katakammaṁ sutvā satthāraṁ upasaṅkamitvā pucchi – “sakkā nu kho, bhante,",
  "atk-s0502a17:50_1": "saccakathanamattena, kopanibbāpanamattena, atiparittakena timbarusakādidānamattena",
  "atk-s0502a17:50_2": "dibbasampattiṁ laddhu”nti. “Kasmā maṁ, moggallāna, pucchasi, nanu te devatāhi ayaṁ",
  "atk-s0502a17:50_3": "attho kathito”ti? “Āma, bhante, labbhati maññe ettakena dibbasampattī”ti. Atha naṁ",
  "atk-s0502a17:50_4": "satthā “moggallāna, saccamattaṁ kathetvāpi kopamattaṁ jahitvāpi parittakaṁ dānaṁ",
  "atk-s0502a17:50_5": "datvāpi devalokaṁ gacchatiyevā”ti vatvā imaṁ gāthamāha –",
  "atk-s0502a17:51": "224.",
  "atk-s0502a17:52": "“Saccaṁ bhaṇe na kujjheyya, dajjā appampi yācito;",
  "atk-s0502a17:53": "Etehi tīhi ṭhānehi, gacche devāna santike”ti.",
  "atk-s0502a17:54_0": "Tattha saccaṁ bhaṇeti saccaṁ dīpeyya vohareyya, sacce patiṭṭhaheyyāti attho. Na kujjheyyāti",
  "atk-s0502a17:54_1": "parassa na kujjheyya. Yācitoti yācakā nāma sīlavanto pabbajitā. Te hi kiñcāpi “dethā”ti",
  "atk-s0502a17:54_2": "ayācitvāva gharadvāre tiṭṭhanti, atthato pana yācantiyeva nāma. Evaṁ sīlavantehi",
  "atk-s0502a17:54_3": "yācito appasmiṁ deyyadhamme vijjamāne appamattakampi dadeyya. Etehi tīhīti etesu",
  "atk-s0502a17:54_4": "tīsu ekenāpi kāraṇena devalokaṁ gaccheyyāti attho.",
  "atk-s0502a17:55": "Desanāvasāne bahū sotāpattiphalādīni pāpuṇiṁsūti.",
  "atk-s0502a17:56": "Mahāmoggallānattherapañhavatthu catutthaṁ.",
  "atk-s0502a17:57": "5. Buddhapitubrāhmaṇavatthu",
  "atk-s0502a17:58": "Ahiṁsakā yeti imaṁ dhammadesanaṁ satthā sāketaṁ nissāya añjanavane viharanto bhikkhūhi paṭṭhapañhaṁ ārabbha kathesi.",
  "atk-s0502a17:59_0": "Bhagavato kira bhikkhusaṅghaparivutassa sāketaṁ piṇḍāya pavisanakāle eko sāketavāsī",
  "atk-s0502a17:59_1": "mahallakabrāhmaṇo nagarato nikkhamanto antaragharadvāre dasabalaṁ disvā pādesu nipatitvā",
  "atk-s0502a17:59_2": "gopphakesu daḷhaṁ gahetvā, “tāta, nanu nāma puttehi jiṇṇakāle mātāpitaro paṭijaggitabbā,",
  "atk-s0502a17:59_3": "kasmā ettakaṁ kālaṁ amhākaṁ attānaṁ na dassesi. Mayā tāva diṭṭhosi, mātarampi passituṁ",
  "atk-s0502a17:59_4": "ehī”ti satthāraṁ gahetvā attano gehaṁ agamāsi. Satthā tattha gantvā paññatte āsane",
  "atk-s0502a17:59_5": "nisīdi saddhiṁ bhikkhusaṅghena. Brāhmaṇīpi āgantvā satthu pādesu nipatitvā, “tāta,",
  "atk-s0502a17:59_6": "ettakaṁ kālaṁ kuhiṁ gatosi, nanu nāma mātāpitaro mahallakakāle upaṭṭhātabbā”ti vatvā",
  "atk-s0502a17:59_7": "puttadhītaro “etha bhātaraṁ vandathā”ti vandāpesi. Te ubhopi tuṭṭhamānasā buddhappamukhaṁ",
  "atk-s0502a17:59_8": "bhikkhusaṅghaṁ parivisitvā, “bhante, idheva nibaddhaṁ bhikkhaṁ gaṇhathā”ti vatvā",
  "atk-s0502a17:59_9": "“buddhā nāma ekaṭṭhāneyeva nibaddhaṁ bhikkhaṁ na gaṇhantī”ti vutte, “tena hi, bhante,",
  "atk-s0502a17:59_10": "ye vo nimantetuṁ āgacchanti, te amhākaṁ santikaṁ pahiṇeyyāthā”ti āhaṁsu. Satthā tato",
  "atk-s0502a17:59_11": "paṭṭhāya nimantetuṁ āgate “gantvā brāhmaṇassa āroceyyāthā”ti pesesi. Te gantvā “mayaṁ",
  "atk-s0502a17:59_12": "svātanāya satthāraṁ nimantemā”ti brāhmaṇaṁ vadanti. Brāhmaṇo punadivase attano gehato",
  "atk-s0502a17:59_13": "bhattabhājanasūpeyyabhājanāni ādāya satthu nisīdanaṭṭhānaṁ gacchati. Aññatra pana",
  "atk-s0502a17:59_14": "nimantane asati satthā brāhmaṇasseva gehe bhattakiccaṁ karoti. Te ubhopi attano deyyadhammaṁ",
  "atk-s0502a17:59_15": "niccakālaṁ tathāgatassa dentā dhammakathaṁ suṇantā anāgāmiphalaṁ pāpuṇiṁsu.",
  "atk-s0502a17:60_0": "Bhikkhū dhammasabhāyaṁ kathaṁ samuṭṭhāpesuṁ, “āvuso, brāhmaṇo ‘tathāgatassa suddhodano",
  "atk-s0502a17:60_1": "pitā, mahāmāyā mātā’ti jānāti, jānantova saddhiṁ brāhmaṇiyā tathāgataṁ ‘amhākaṁ putto’ti",
  "atk-s0502a17:60_2": "vadati, satthāpi tatheva adhivāseti. Kiṁ nu kho kāraṇa”nti? Satthā tesaṁ kathaṁ sutvā,",
  "atk-s0502a17:60_3": "“bhikkhave, ubhopi te attano puttameva puttoti vadantī”ti vatvā atītaṁ āhari.",
  "atk-s0502a17:61_0": "Atīte, bhikkhave, ayaṁ brāhmaṇo nirantaraṁ pañca jātisatāni mayhaṁ pitā ahosi, pañca",
  "atk-s0502a17:61_1": "jātisatāni cūḷapitā, pañca jātisatāni mahāpitā. Sāpi me brāhmaṇī nirantarameva pañca",
  "atk-s0502a17:61_2": "jātisatāni mātā ahosi, pañca jātisatāni cūḷamātā, pañca jātisatāni mahāmātā. Evāhaṁ",
  "atk-s0502a17:61_3": "diyaḍḍhajātisahassaṁ brāhmaṇassa hatthe saṁvaḍḍho, diyaḍḍhajātisahassaṁ brāhmaṇiyā",
  "atk-s0502a17:61_4": "hattheti tīṇi jātisahassāni tesaṁ puttabhāvaṁ dassetvā imā gāthā abhāsi –",
  "atk-s0502a17:62": "“Yasmiṁ mano nivisati, cittañcāpi pasīdati;",
  "atk-s0502a17:63": "Adiṭṭhapubbake pose, kāmaṁ tasmimpi vissase. ;",
  "atk-s0502a17:64": "“Pubbeva sannivāsena, paccuppannahitena vā;",
  "atk-s0502a17:65": "Evaṁ taṁ jāyate pemaṁ, uppalaṁva yathodake”ti. ;",
  "atk-s0502a17:66_0": "Satthā temāsameva taṁ kulaṁ nissāya vihāsi. Te ubhopi arahattaṁ sacchikatvā parinibbāyiṁsu.",
  "atk-s0502a17:66_1": "Atha nesaṁ mahāsakkāraṁ katvā ubhopi ekakūṭāgārameva āropetvā nīhariṁsu. Satthāpi",
  "atk-s0502a17:66_2": "pañcasatabhikkhuparivāro tehi saddhiṁyeva āḷāhanaṁ agamāsi. “Buddhānaṁ kira mātāpitaro”ti",
  "atk-s0502a17:66_3": "mahājano nikkhami. Satthāpi āḷāhanasamīpe ekaṁ sālaṁ pavisitvā aṭṭhāsi. Manussā satthāraṁ",
  "atk-s0502a17:66_4": "vanditvā ekamante ṭhatvā, “bhante, ‘mātāpitaro vo kālakatā’ti mā cintayitthā”ti satthārā",
  "atk-s0502a17:66_5": "saddhiṁ paṭisanthāraṁ karonti. Satthā te “mā evaṁ avacutthā”ti appaṭikkhipitvā parisāya",
  "atk-s0502a17:66_6": "āsayaṁ oloketvā taṅkhaṇānurūpaṁ dhammaṁ desento –",
  "atk-s0502a17:67": "“Appaṁ vata jīvitaṁ idaṁ,",
  "atk-s0502a17:68": "Oraṁ vassasatāpi miyyati;",
  "atk-s0502a17:69": "Yo cepi aticca jīvati,",
  "atk-s0502a17:70": "Atha so jarasāpi miyyatī”ti. –",
  "atk-s0502a17:71_0": "Idaṁ jarāsuttaṁ kathesi. Desanāvasāne caturāsītiyā pāṇasahassānaṁ dhammābhisamayo",
  "atk-s0502a17:71_1": "ahosi. Bhikkhū brāhmaṇassa ca brāhmaṇiyā ca parinibbutabhāvaṁ ajānantā, “bhante,",
  "atk-s0502a17:71_2": "tesaṁ ko abhisamparāyo”ti pucchiṁsu. Satthā, “bhikkhave, evarūpānaṁ asekhamunīnaṁ",
  "atk-s0502a17:71_3": "abhisamparāyo nāma natthi. Evarūpā hi accutaṁ amataṁ mahānibbānameva pāpuṇantī”ti",
  "atk-s0502a17:71_4": "vatvā imaṁ gāthamāha –",
  "atk-s0502a17:72": "225.",
  "atk-s0502a17:73": "“Ahiṁsakā ye munayo, niccaṁ kāyena saṁvutā;",
  "atk-s0502a17:74": "Te yanti accutaṁ ṭhānaṁ, yattha gantvā na socare”ti.",
  "atk-s0502a17:75_0": "Tattha munayoti moneyyapaṭipadāya maggaphalapattā asekhamunayo. Kāyenāti desanāmattamevetaṁ,",
  "atk-s0502a17:75_1": "tīhipi dvārehi susaṁvutāti attho. Accutanti sassataṁ. Ṭhānanti akuppaṭṭhānaṁ dhuvaṭṭhānaṁ.",
  "atk-s0502a17:75_2": "Yatthāti yasmiṁ nibbāne gantvā na socare na socanti na vihaññanti, taṁ ṭhānaṁ gacchantīti attho.",
  "atk-s0502a17:76": "Desanāvasāne bahū sotāpattiphalādīni pāpuṇiṁsūti.",
  "atk-s0502a17:77": "Buddhapitubrāhmaṇavatthu pañcamaṁ.",
  "atk-s0502a17:78": "6. Puṇṇadāsīvatthu",
  "atk-s0502a17:79": "Sadā jāgaramānānanti imaṁ dhammadesanaṁ satthā gijjhakūṭe viharanto puṇṇaṁ nāma rājagahaseṭṭhino dāsiṁ ārabbha kathesi.",
  "atk-s0502a17:80_0": "Tassā kira ekadivasaṁ koṭṭanatthāya bahuvīhiṁ adaṁsu. Sā rattimpi dīpaṁ jāletvā vīhiṁ",
  "atk-s0502a17:80_1": "koṭṭentī vissamanatthāya sedatintena gattena bahivāte aṭṭhāsi. Tasmiṁ samaye dabbo",
  "atk-s0502a17:80_2": "mallaputto bhikkhūnaṁ senāsanapaññāpako ahosi. So dhammassavanaṁ sutvā attano attano",
  "atk-s0502a17:80_3": "senāsanaṁ gacchantānaṁ bhikkhūnaṁ aṅguliṁ jāletvā purato purato maggadesanatthāya",
  "atk-s0502a17:80_4": "gacchanto bhikkhūnaṁ ālokaṁ nimmini. Puṇṇā tenālokena pabbate vicarante bhikkhū disvā",
  "atk-s0502a17:80_5": "“ahaṁ tāva attano dukkhena upaddutā imāyapi velāya niddaṁ na upemi, bhaddantā kiṁ",
  "atk-s0502a17:80_6": "kāraṇā na niddāyantī”ti cintetvā “addhā kassaci bhikkhuno aphāsukaṁ vā bhavissati,",
  "atk-s0502a17:80_7": "dīghajātikena vā upaddavo bhavissatī”ti saññaṁ katvā pātova kuṇḍakaṁ ādāya udakena",
  "atk-s0502a17:80_8": "temetvā hatthatale pūvaṁ katvā aṅgāresu pacitvā ucchaṅge katvā titthamagge khādissāmīti",
  "atk-s0502a17:80_9": "ghaṭaṁ ādāya titthābhimukhī pāyāsi. Satthāpi gāmaṁ piṇḍāya pavisituṁ tameva maggaṁ paṭipajji.",
  "atk-s0502a17:81_0": "Sā satthāraṁ disvā cintesi – “aññesu divasesu satthari diṭṭhepi mama deyyadhammo",
  "atk-s0502a17:81_1": "na hoti, deyyadhamme sati satthāraṁ na passāmi, idāni me deyyadhammo ca atthi, satthā",
  "atk-s0502a17:81_2": "ca sammukhībhūto. Sace lūkhaṁ vā paṇītaṁ vāti acintetvā gaṇheyya, dadeyyāhaṁ imaṁ",
  "atk-s0502a17:81_3": "pūva”nti ghaṭaṁ ekamante nikkhipitvā satthāraṁ vanditvā, “bhante, imaṁ lūkhaṁ dānaṁ",
  "atk-s0502a17:81_4": "paṭiggaṇhantā mama saṅgahaṁ karothā”ti āha. Satthā ānandattheraṁ oloketvā tena nīharitvā",
  "atk-s0502a17:81_5": "dinnaṁ mahārājadattiyaṁ pattaṁ upanāmetvā pūvaṁ gaṇhi. Puṇṇāpi taṁ satthu patte patiṭṭhapetvāva",
  "atk-s0502a17:81_6": "pañcapatiṭṭhitena vanditvā, “bhante, tumhehi diṭṭhadhammoyeva me samijjhatū”ti āha.",
  "atk-s0502a17:81_7": "Satthā “evaṁ hotū”ti ṭhitakova anumodanaṁ akāsi.",
  "atk-s0502a17:82_0": "Puṇṇāpi cintesi – “kiñcāpi me satthā saṅgahaṁ karonto pūvaṁ gaṇhi, na panidaṁ khādissati.",
  "atk-s0502a17:82_1": "Addhā purato kākassa vā sunakhassa vā datvā rañño vā rājaputtassa vā gehaṁ gantvā",
  "atk-s0502a17:82_2": "paṇītabhojanaṁ bhuñjissatī”ti. Satthāpi “kiṁ nu kho esā cintesī”ti tassā cittācāraṁ",
  "atk-s0502a17:82_3": "ñatvā ānandattheraṁ oloketvā nisīdanākāraṁ dassesi. Thero cīvaraṁ paññāpetvā adāsi.",
  "atk-s0502a17:82_4": "Satthā bahinagareyeva nisīditvā bhattakiccaṁ akāsi. Devatā sakalacakkavāḷagabbhe",
  "atk-s0502a17:82_5": "devamanussānaṁ upakappanakaṁ ojaṁ madhupaṭalaṁ viya pīḷetvā tattha pakkhipiṁsu. Puṇṇā",
  "atk-s0502a17:82_6": "ca olokentī aṭṭhāsi. Bhattakiccāvasāne thero udakaṁ adāsi. Satthā katabhattakicco",
  "atk-s0502a17:82_7": "puṇṇaṁ āmantetvā “kasmā tvaṁ puṇṇe mama sāvake paribhavasī”ti āha. Na paribhavāmi,",
  "atk-s0502a17:82_8": "bhanteti. Atha tayā mama sāvake oloketvā kiṁ kathitanti? “Ahaṁ tāva iminā dukkhupaddavena",
  "atk-s0502a17:82_9": "niddaṁ na upemi, bhaddantā kimatthaṁ niddaṁ na upenti, addhā kassaci aphāsukaṁ vā",
  "atk-s0502a17:82_10": "bhavissati, dīghajātikena vā upaddavo bhavissatī”ti ettakaṁ mayā, bhante, cintitanti.",
  "atk-s0502a17:82_11": "Satthā tassā vacanaṁ sutvā “puṇṇe tvaṁ na tāva dukkhupaddavena niddāyasi, mama sāvakā",
  "atk-s0502a17:82_12": "sadā jāgariyamanuyuttatāya na niddāyantī”ti vatvā imaṁ gāthamāha –",
  "atk-s0502a17:83": "226.",
  "atk-s0502a17:84": "“Sadā jāgaramānānaṁ, ahorattānusikkhinaṁ;",
  "atk-s0502a17:85": "Nibbānaṁ adhimuttānaṁ, atthaṁ gacchanti āsavā”ti.",
  "atk-s0502a17:86_0": "Tattha ahorattānusikkhinanti divā ca rattiñca tisso sikkhā sikkhamānānaṁ. Nibbānaṁ",
  "atk-s0502a17:86_1": "adhimuttānanti nibbānajjhāsayānaṁ. Atthaṁ gacchantīti evarūpānaṁ sabbepi āsavā atthaṁ",
  "atk-s0502a17:86_2": "vināsaṁ natthibhāvaṁ gacchantīti attho.",
  "atk-s0502a17:87": "Desanāvasāne yathāṭhitā puṇṇā sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a17:88_0": "Satthā kuṇḍakaaṅgārapūvena bhattakiccaṁ katvā vihāraṁ agamāsi. Bhikkhū dhammasabhāyaṁ",
  "atk-s0502a17:88_1": "kathaṁ samuṭṭhāpesuṁ “dukkaraṁ, āvuso, sammāsambuddhena kataṁ puṇṇāya dinnena kuṇḍakaaṅgārapūvena",
  "atk-s0502a17:88_2": "bhattakiccaṁ karontenā”ti. Satthā āgantvā “kāya nuttha, bhikkhave, etarahi kathāya",
  "atk-s0502a17:88_3": "sannisinnā”ti pucchitvā “imāya nāmā”ti vutte “na, bhikkhave, idāneva, pubbepi mayā",
  "atk-s0502a17:88_4": "imāya dinnakuṇḍakaṁ paribhuttamevā”ti vatvā atītaṁ āharitvā –",
  "atk-s0502a17:89": "“Bhutvā tiṇaparighāsaṁ, bhutvā ācāmakuṇḍakaṁ;",
  "atk-s0502a17:90": "Etaṁ te bhojanaṁ āsi, kasmā dāni na bhuñjasi.",
  "atk-s0502a17:91": "“Yattha posaṁ na jānanti, jātiyā vinayena vā;",
  "atk-s0502a17:92": "Bahuṁ tattha mahābrahme, api ācāmakuṇḍakaṁ.",
  "atk-s0502a17:93": "“Tvañca kho maṁ pajānāsi, yādisāyaṁ hayuttamo;",
  "atk-s0502a17:94": "Jānanto jānamāgamma, na te bhakkhāmi kuṇḍaka”nti. –",
  "atk-s0502a17:95": "Imaṁ kuṇḍakasindhavapotakajātakaṁ vitthāretvā kathesi.",
  "atk-s0502a17:96": "Puṇṇadāsīvatthu chaṭṭhaṁ.",
  "atk-s0502a17:97": "7. Atulaupāsakavatthu",
  "atk-s0502a17:98": "Porāṇametanti imaṁ dhammadesanaṁ satthā jetavane viharanto atulaṁ nāma upāsakaṁ ārabbha kathesi.",
  "atk-s0502a17:99_0": "So hi sāvatthivāsī upāsako pañcasataupāsakaparivāro ekadivasaṁ te upāsake ādāya dhammassavanatthāya",
  "atk-s0502a17:99_1": "vihāraṁ gantvā revatattherassa santike dhammaṁ sotukāmo hutvā revatattheraṁ vanditvā",
  "atk-s0502a17:99_2": "nisīdi. So panāyasmā paṭisallānārāmo sīho viya ekacāro, tasmā tena saddhiṁ na kiñci",
  "atk-s0502a17:99_3": "kathesi. So “ayaṁ thero na kiñci kathesī”ti kuddho uṭṭhāya sāriputtattherassa santikaṁ",
  "atk-s0502a17:99_4": "gantvā ekamantaṁ ṭhito therena “kenatthena āgatatthā”ti vutte “ahaṁ, bhante, ime",
  "atk-s0502a17:99_5": "upāsake ādāya dhammassavanatthāya revatattheraṁ upasaṅkamiṁ, tassa me thero na kiñci",
  "atk-s0502a17:99_6": "kathesi, svāhaṁ tassa kujjhitvā idhāgato, dhammaṁ me kathethā”ti āha. Atha thero",
  "atk-s0502a17:99_7": "“tena hi upāsakā nisīdathā”ti vatvā bahukaṁ katvā abhidhammakathaṁ kathesi. Upāsakopi",
  "atk-s0502a17:99_8": "“abhidhammakathā nāma atisaṇhā, thero bahuṁ abhidhammameva kathesi, amhākaṁ iminā",
  "atk-s0502a17:99_9": "ko attho”ti kujjhitvā parisaṁ ādāya ānandattherassa santikaṁ agamāsi.",
  "atk-s0502a17:100_0": "Therenāpi “kiṁ upāsakā”ti vutte, “bhante, mayaṁ dhammassavanatthāya revatattheraṁ",
  "atk-s0502a17:100_1": "upasaṅkamimhā, tassa santike ālāpasallāpamattampi alabhitvā kuddhā sāriputtattherassa",
  "atk-s0502a17:100_2": "santikaṁ agamimhā, sopi no atisaṇhaṁ bahuṁ abhidhammameva kathesi, ‘iminā amhākaṁ",
  "atk-s0502a17:100_3": "ko attho’ti etassāpi kujjhitvā idhāgamimhā, kathehi no, bhante, dhammakatha”nti.",
  "atk-s0502a17:100_4": "Tena hi nisīditvā suṇāthāti thero tesaṁ suviññeyyaṁ katvā appakameva dhammaṁ kathesi.",
  "atk-s0502a17:100_5": "Te therassapi kujjhitvā satthu santikaṁ gantvā vanditvā ekamantaṁ nisīdiṁsu, atha",
  "atk-s0502a17:100_6": "ne satthā āha – “kasmā upāsakā āgatatthā”ti? “Dhammassavanāya, bhante”ti. “Suto pana",
  "atk-s0502a17:100_7": "vo dhammo”ti? “Bhante, mayaṁ ādito revatattheraṁ upasaṅkamimhā, so amhehi saddhiṁ",
  "atk-s0502a17:100_8": "na kiñci kathesi, tassa kujjhitvā sāriputtattheraṁ upasaṅkamimhā, tena no bahu abhidhammo",
  "atk-s0502a17:100_9": "kathito, taṁ asallakkhetvā kujjhitvā ānandattheraṁ upasaṅkamimhā, tena no appamattakova",
  "atk-s0502a17:100_10": "dhammo kathito, tassapi kujjhitvā idhāgatamhā”ti.",
  "atk-s0502a17:101_0": "Satthā tassa kathaṁ sutvā, “atula, porāṇato paṭṭhāya āciṇṇamevetaṁ, tuṇhībhūtampi",
  "atk-s0502a17:101_1": "bahukathampi mandakathampi garahantiyeva. Ekantaṁ garahitabboyeva vā hi pasaṁsitabboyeva",
  "atk-s0502a17:101_2": "vā natthi. Rājānopi ekacce nindanti, ekacce pasaṁsanti. Mahāpathavimpi candimasūriyepi",
  "atk-s0502a17:101_3": "ākāsādayopi catuparisamajjhe nisīditvā dhammaṁ kathentampi sammāsambuddhaṁ ekacce",
  "atk-s0502a17:101_4": "garahanti, ekacce pasaṁsanti. Andhabālānañhi nindā vā pasaṁsā vā appamāṇā, paṇḍitena",
  "atk-s0502a17:101_5": "pana medhāvinā nindito nindito nāma, pasaṁsito ca pasaṁsito nāma hotī”ti vatvā imā gāthā abhāsi –",
  "atk-s0502a17:102": "227.",
  "atk-s0502a17:103": "“Porāṇametaṁ atula, netaṁ ajjatanāmiva;",
  "atk-s0502a17:104": "Nindanti tuṇhimāsīnaṁ, nindanti bahubhāṇinaṁ;",
  "atk-s0502a17:105": "Mitabhāṇimpi nindanti, natthi loke anindito.",
  "atk-s0502a17:106": "228.",
  "atk-s0502a17:107": "“Na cāhu na ca bhavissati, na cetarahi vijjati;",
  "atk-s0502a17:108": "Ekantaṁ nindito poso, ekantaṁ vā pasaṁsito.",
  "atk-s0502a17:109": "229.",
  "atk-s0502a17:110": "“Yaṁ ce viññū pasaṁsanti, anuvicca suve suve;",
  "atk-s0502a17:111": "Acchiddavuttiṁ medhāviṁ, paññāsīlasamāhitaṁ.",
  "atk-s0502a17:112": "230.",
  "atk-s0502a17:113": "“Nikkhaṁ jambonadasseva, ko taṁ ninditumarahati;",
  "atk-s0502a17:114": "Devāpi naṁ pasaṁsanti, brahmunāpi pasaṁsito”ti.",
  "atk-s0502a17:115_0": "Tattha porāṇametanti purāṇakaṁ etaṁ. Atulāti taṁ upāsakaṁ nāmena ālapati. Netaṁ ajjatanāmivāti",
  "atk-s0502a17:115_1": "idaṁ nindanaṁ vā pasaṁsanaṁ vā ajjatanaṁ adhunā uppannaṁ viya na hoti. Tuṇhimāsīnanti",
  "atk-s0502a17:115_2": "kiṁ eso mūgo viya badhiro viya kiñci ajānanto viya tuṇhī hutvā nisinnoti nindanti.",
  "atk-s0502a17:115_3": "Bahubhāṇinanti kiṁ esa vātāhatatālapaṇṇaṁ viya taṭataṭāyati, imassa kathāpariyantoyeva",
  "atk-s0502a17:115_4": "natthīti nindanti. Mitabhāṇimpīti kiṁ esa suvaṇṇahiraññaṁ viya attano vacanaṁ maññamāno",
  "atk-s0502a17:115_5": "ekaṁ vā dve vā vatvā tuṇhī ahosīti nindanti. Evaṁ sabbathāpi imasmiṁ loke anindito",
  "atk-s0502a17:115_6": "nāma natthīti attho. Na cāhūti atītepi nāhosi, anāgatepi na bhavissati.",
  "atk-s0502a17:116_0": "Yaṁ ce viññūti bālānaṁ nindā vā pasaṁsā vā appamāṇā, yaṁ pana paṇḍitā divase divase",
  "atk-s0502a17:116_1": "anuvicca nindakāraṇaṁ vā pasaṁsakāraṇaṁ vā jānitvā pasaṁsanti, acchiddāya vā sikkhāya",
  "atk-s0502a17:116_2": "acchiddāya vā jīvitavuttiyā samannāgatattā acchiddavuttiṁ dhammojapaññāya samannāgatattā",
  "atk-s0502a17:116_3": "medhāviṁ lokiyalokuttarapaññāya ceva catupārisuddhisīlena ca samannāgatattā paññāsīlasamāhitaṁ",
  "atk-s0502a17:116_4": "pasaṁsanti, taṁ suvaṇṇadosavirahitaṁ ghaṭṭanamajjanakkhamaṁ jambonadanikkhaṁ viya",
  "atk-s0502a17:116_5": "ko ninditumarahatīti attho. Devāpīti devatāpi paṇḍitamanussāpi taṁ bhikkhuṁ upaṭṭhāya",
  "atk-s0502a17:116_6": "thomenti pasaṁsanti. Brahmunāpīti na kevalaṁ devamanussehi, dasasahassacakkavāḷe",
  "atk-s0502a17:116_7": "mahābrahmunāpi esa pasaṁsitoyevāti attho.",
  "atk-s0502a17:117": "Desanāvasāne pañcasatāpi upāsakā sotāpattiphale patiṭṭhahiṁsūti.",
  "atk-s0502a17:118": "Atulaupāsakavatthu sattamaṁ.",
  "atk-s0502a17:119": "8. Chabbaggiyavatthu",
  "atk-s0502a17:120": "Kāyappakopanti imaṁ dhammadesanaṁ satthā veḷuvane viharanto chabbaggiye bhikkhū ārabbha kathesi.",
  "atk-s0502a17:121_0": "Ekadivasañhi satthā veḷuvane viharanto tesaṁ chabbaggiyānaṁ ubhohi hatthehi yaṭṭhiyo",
  "atk-s0502a17:121_1": "gahetvā kaṭṭhapādukā āruyha piṭṭhipāsāṇe caṅkamantānaṁ khaṭakhaṭātisaddaṁ sutvā,",
  "atk-s0502a17:121_2": "“ānanda, kiṁ saddo nāmeso”ti pucchitvā “chabbaggiyānaṁ pādukā āruyha caṅkamantānaṁ",
  "atk-s0502a17:121_3": "khaṭakhaṭasaddo”ti sutvā sikkhāpadaṁ paññāpetvā “bhikkhunā nāma kāyādīni rakkhituṁ",
  "atk-s0502a17:121_4": "vaṭṭatī”ti vatvā dhammaṁ desento imā gāthā abhāsi –",
  "atk-s0502a17:122": "231.",
  "atk-s0502a17:123": "“Kāyappakopaṁ rakkheyya, kāyena saṁvuto siyā;",
  "atk-s0502a17:124": "Kāyaduccaritaṁ hitvā, kāyena sucaritaṁ care.",
  "atk-s0502a17:125": "232.",
  "atk-s0502a17:126": "“Vacīpakopaṁ rakkheyya, vācāya saṁvuto siyā;",
  "atk-s0502a17:127": "Vacīduccaritaṁ hitvā, vācāya sucaritaṁ care.",
  "atk-s0502a17:128": "233.",
  "atk-s0502a17:129": "“Manopakopaṁ rakkheyya, manasā saṁvuto siyā;",
  "atk-s0502a17:130": "Manoduccaritaṁ hitvā, manasā sucaritaṁ care.",
  "atk-s0502a17:131": "234.",
  "atk-s0502a17:132": "“Kāyena saṁvutā dhīrā, atho vācāya saṁvutā;",
  "atk-s0502a17:133": "Manasā saṁvutā dhīrā, te ve suparisaṁvutā”ti.",
  "atk-s0502a17:134_0": "Tattha kāyappakopanti tividhaṁ kāyaduccaritaṁ rakkheyya. Kāyena saṁvutoti kāyadvāre",
  "atk-s0502a17:134_1": "duccaritapavesanaṁ nivāretvā saṁvuto pihitadvāro siyā. Yasmā pana kāyaduccaritaṁ",
  "atk-s0502a17:134_2": "hitvā kāyasucaritaṁ caranto ubhayampetaṁ karoti, tasmā kāyaduccaritaṁ hitvā, kāyena",
  "atk-s0502a17:134_3": "sucaritaṁ careti vuttaṁ. Anantaragāthāsupi eseva nayo. Kāyena saṁvutā dhīrāti ye",
  "atk-s0502a17:134_4": "paṇḍitā pāṇātipātādīni akarontā kāyena, musāvādādīni akarontā vācāya, abhijjhādīni",
  "atk-s0502a17:134_5": "asamuṭṭhapentā manasā saṁvutā, te idha lokasmiṁ susaṁvutā surakkhitā sugopitā supihitadvārāti attho.",
  "atk-s0502a17:135": "Desanāvasāne bahū sotāpattiphalādīni pāpuṇiṁsūti.",
  "atk-s0502a17:136": "Chabbaggiyavatthu aṭṭhamaṁ.",
  "atk-s0502a17:137": "Kodhavaggavaṇṇanā niṭṭhitā.",
  "atk-s0502a17:138": "Sattarasamo vaggo."
}