{
  "atk-s0402a48:0": "(13) 3. Bhayavaggo",
  "atk-s0402a48:1": "1. Attānuvādasuttavaṇṇanā",
  "atk-s0402a48:2_0": "121. Tatiyassa paṭhame attānuvādabhayanti attānaṁ anuvadantassa uppajjanakabhayaṁ.",
  "atk-s0402a48:2_1": "Parānuvādabhayanti parassa anuvādato uppajjanakabhayaṁ. Daṇḍabhayanti dvattiṁsa kammakāraṇā",
  "atk-s0402a48:2_2": "paṭicca uppajjanakabhayaṁ. Duggatibhayanti cattāro apāye paṭicca uppajjanakabhayaṁ.",
  "atk-s0402a48:2_3": "Idaṁ vuccati, bhikkhave, attānuvādabhayantiādīsu attānuvādabhayaṁ tāva paccavekkhantassa",
  "atk-s0402a48:2_4": "ajjhattaṁ hirī samuṭṭhāti, sāssa tīsu dvāresu saṁvaraṁ janeti, tīsu dvāresu saṁvaro",
  "atk-s0402a48:2_5": "catupārisuddhisīlaṁ hoti. So tasmiṁ sīle patiṭṭhāya vipassanaṁ vaḍḍhetvā aggaphale",
  "atk-s0402a48:2_6": "patiṭṭhāti. Parānuvādabhayaṁ pana paccavekkhantassa bahiddhā ottappaṁ samuṭṭhāti,",
  "atk-s0402a48:2_7": "tadassa tīsu dvāresu saṁvaraṁ janeti, tīsu dvāresu saṁvaro catupārisuddhisīlaṁ hoti.",
  "atk-s0402a48:2_8": "So tasmiṁ sīle patiṭṭhāya vipassanaṁ vaḍḍhetvā aggaphale patiṭṭhāti. Duggatibhayaṁ",
  "atk-s0402a48:2_9": "paccavekkhantassa ajjhattaṁ hirī samuṭṭhāti, sāssa tīsu dvāresu saṁvaraṁ janeti,",
  "atk-s0402a48:2_10": "tīsu dvāresu saṁvaro catupārisuddhisīlaṁ hoti. So tasmiṁ sīle patiṭṭhāya vipassanaṁ",
  "atk-s0402a48:2_11": "vaḍḍhetvā aggaphale patiṭṭhāti.",
  "atk-s0402a48:3": "2. Ūmibhayasuttavaṇṇanā",
  "atk-s0402a48:4_0": "122. Dutiye udakorohantassāti udakaṁ otarantassa. Pāṭikaṅkhitabbānīti icchitabbāni.",
  "atk-s0402a48:4_1": "Susukābhayanti caṇḍamacchabhayaṁ. Mukhāvaraṇaṁ maññe karontīti mukhapidahanaṁ viya",
  "atk-s0402a48:4_2": "karonti. Odarikattassāti mahodaratāya mahagghasabhāvassa. Arakkhiteneva kāyenātiādīsu",
  "atk-s0402a48:4_3": "kāyadvāre tividhassa saṁvarassa abhāvato arakkhitena kāyena. Vacīdvāre catubbidhassa",
  "atk-s0402a48:4_4": "saṁvarassa abhāvato arakkhitāya vācāya.",
  "atk-s0402a48:5": "3. Paṭhamanānākaraṇasuttavaṇṇanā",
  "atk-s0402a48:6_0": "123. Tatiye tadassādetīti taṁ jhānaṁ sukhassādena assādeti. Nikāmetīti pattheti.",
  "atk-s0402a48:6_1": "Vittiṁāpajjatīti tuṭṭhiṁ āpajjati. Tadadhimuttoti tasmiṁ adhimutto, taṁ vā adhimutto.",
  "atk-s0402a48:6_2": "Tabbahulavihārīti tena jhānena bahulaṁ viharanto. Sahabyataṁ upapajjatīti sahabhāvaṁ",
  "atk-s0402a48:6_3": "gacchati, tattha nibbattatīti attho. Kappo āyuppamāṇanti ettha paṭhamajjhānaṁ atthi",
  "atk-s0402a48:6_4": "hīnaṁ, atthi majjhimaṁ, atthi paṇītaṁ. Tattha hīnena uppannānaṁ kappassa tatiyo koṭṭhāso",
  "atk-s0402a48:6_5": "āyuppamāṇaṁ, majjhimena upaḍḍhakappo, paṇītena kappo. Taṁ sandhāyetaṁ vuttaṁ. Nirayampi",
  "atk-s0402a48:6_6": "gacchatīti nirayagamanīyassa kammassa appahīnattā aparāparaṁ gacchati, na anantarameva.",
  "atk-s0402a48:6_7": "Tasmiṁyeva bhave parinibbāyatīti tasmiṁyeva rūpabhave ṭhatvā parinibbāyati, na heṭṭhā",
  "atk-s0402a48:6_8": "otarati. Yadidaṁ gatiyā upapattiyā satīti yaṁ idaṁ gatiyā ca upapattiyā ca sati sekhassa",
  "atk-s0402a48:6_9": "ariyasāvakassa paṭisandhivasena heṭṭhā anotaritvā tasmiṁyeva rūpabhave upari dutiyatatiyādīsu",
  "atk-s0402a48:6_10": "aññatarasmiṁ brahmaloke parinibbānaṁ, puthujjanassa pana nirayādigamanaṁ, idaṁ nānākaraṇanti attho.",
  "atk-s0402a48:7_0": "Dve kappāti etthāpi dutiyajjhānaṁ vuttanayeneva tividhaṁ hoti. Tattha paṇītabhāvanena",
  "atk-s0402a48:7_1": "nibbattānaṁ aṭṭhakappā āyuppamāṇaṁ, majjhimena cattāro, hīnena dve. Taṁ sandhāyetaṁ",
  "atk-s0402a48:7_2": "vuttaṁ. Cattārokappāti ettha yaṁ heṭṭhā vuttaṁ ‘‘kappo, dve kappā’’ti, tampi āharitvā",
  "atk-s0402a48:7_3": "attho veditabbo. Kappoti ca guṇassapi nāmaṁ, tasmā kappo dve kappā cattāro kappāti",
  "atk-s0402a48:7_4": "ayamettha attho daṭṭhabbo. Idaṁ vuttaṁ hoti – yo paṭhamaṁ vutto kappo, so dve vāre",
  "atk-s0402a48:7_5": "gaṇetvā ekena guṇena dve kappā honti, dutiyena cattāro, puna te cattāro kappāti imehi",
  "atk-s0402a48:7_6": "catūhi guṇehi guṇitā ekena guṇena aṭṭha honti, dutiyena soḷasa, tatiyena dvattiṁsa,",
  "atk-s0402a48:7_7": "catutthena catusaṭṭhīti. Evamidha paṇītajjhānavasena catusaṭṭhi kappā gahitāti veditabbā.",
  "atk-s0402a48:7_8": "Pañca kappasatānīti idaṁ paṇītasseva upapattijjhānassa vasena vuttaṁ. Vehapphalesu",
  "atk-s0402a48:7_9": "vā paṭhamajjhānabhūmiādīsu viya tiṇṇaṁ brahmalokānaṁ abhāvato ettakameva āyuppamāṇaṁ. Tasmā evaṁ vuttaṁ.",
  "atk-s0402a48:8": "4. Dutiyanānākaraṇasuttavaṇṇanā",
  "atk-s0402a48:9_0": "124. Catutthe rūpameva rūpagataṁ. Sesapadesupi eseva nayo. Aniccatotiādīsu hutvā",
  "atk-s0402a48:9_1": "abhāvaṭṭhena aniccato, ābādhaṭṭhena rogato, anto padussanaṭṭhena gaṇḍato, anupaviṭṭhaṭṭhena",
  "atk-s0402a48:9_2": "sallato, sadukkhaṭṭhena aghato, sampīḷanaṭṭhena ābādhato, avidheyyaṭṭhena parato,",
  "atk-s0402a48:9_3": "palujjanaṭṭhena palokato, nissattaṭṭhena suññato, avasavattanaṭṭhena anattato. Ettha",
  "atk-s0402a48:9_4": "ca ‘‘aniccato palokato’’ti dvīhi padehi aniccalakkhaṇaṁ kathitaṁ, ‘‘suññato anattato’’ti",
  "atk-s0402a48:9_5": "dvīhi anattalakkhaṇaṁ, sesehi dukkhalakkhaṇaṁ kathitanti veditabbaṁ. Samanupassatīti",
  "atk-s0402a48:9_6": "ñāṇena passati. Evaṁ pañcakkhandhe tilakkhaṇaṁ āropetvā passanto tayo magge tīṇi",
  "atk-s0402a48:9_7": "phalāni sacchikaroti. Suddhāvāsānaṁdevānaṁ sahabyataṁ upapajjatīti tattha ṭhito catutthajjhānaṁ",
  "atk-s0402a48:9_8": "bhāvetvā upapajjati.",
  "atk-s0402a48:10": "5-6. Mettāsuttadvayavaṇṇanā",
  "atk-s0402a48:11": "125-126. Pañcame paṭhamajjhānavasena mettā, dutiyādivasena karuṇādayo dassitā. Chaṭṭhaṁ catutthe vuttanayeneva veditabbaṁ.",
  "atk-s0402a48:12": "7. Paṭhamatathāgataacchariyasuttavaṇṇanā",
  "atk-s0402a48:13_0": "127. Sattame pātubhāvāti pātubhāvena. Kucchiṁ okkamatīti ettha kucchiṁ okkanto hotīti",
  "atk-s0402a48:13_1": "attho. Okkante hi tasmiṁ evaṁ hoti, na okkamamāne. Appamāṇoti vuḍḍhippamāṇo, vipuloti",
  "atk-s0402a48:13_2": "attho. Uḷāroti tasseva vevacanaṁ. Devānaṁ devānubhāvanti ettha devānaṁ ayamānubhāvo",
  "atk-s0402a48:13_3": "– nivatthavatthassa pabhā dvādasa yojanāni pharati, tathā sarīrassa, tathā vimānassa,",
  "atk-s0402a48:13_4": "taṁ atikkamitvāti attho. Lokantarikāti tiṇṇaṁ tiṇṇaṁ cakkavāḷānaṁ antarā ekeko lokantariko",
  "atk-s0402a48:13_5": "hoti, tiṇṇaṁ sakaṭacakkānaṁ pattānaṁ vā aññamaññaṁ āhacca ṭhapitānaṁ majjhe okāso",
  "atk-s0402a48:13_6": "viya. So pana lokantarikanirayo parimāṇato aṭṭhayojanasahassappamāṇo hoti. Aghāti",
  "atk-s0402a48:13_7": "niccavivaṭā. Asaṁvutāti heṭṭhāpi appatiṭṭhā. Andhakārāti tamabhūtā. Andhakāratimisāti",
  "atk-s0402a48:13_8": "cakkhuviññāṇuppattinivāraṇato andhabhāvakaraṇatimisāya samannāgatā. Tattha kira cakkhuviññāṇaṁ",
  "atk-s0402a48:13_9": "na jāyati. Evaṁmahiddhikānanti candimasūriyā kira ekappahāreneva tīsu dīpesu paññāyanti,",
  "atk-s0402a48:13_10": "evaṁmahiddhikā. Ekekāya disāya nava nava yojanasatasahassāni andhakāraṁ vidhamitvā",
  "atk-s0402a48:13_11": "ālokaṁ dassenti, evaṁmahānubhāvā. Ābhā nānubhontīti pabhā nappahonti. Te kira cakkavāḷapabbatassa",
  "atk-s0402a48:13_12": "vemajjhena caranti cakkavāḷapabbatañca atikkamitvā lokantaranirayā. Tasmā tesaṁ tattha ābhā nappahonti.",
  "atk-s0402a48:14_0": "Yepi tattha sattāti yepi tasmiṁ lokantaramahāniraye sattā upapannā. Kiṁ pana kammaṁ",
  "atk-s0402a48:14_1": "katvā tattha uppajjantīti? Bhāriyaṁ dāruṇaṁ mātāpitūnaṁ dhammikasamaṇabrāhmaṇānañca",
  "atk-s0402a48:14_2": "upari aparādhaṁ, aññañca divase divase pāṇavadhādisāhasikakammaṁ katvā uppajjanti",
  "atk-s0402a48:14_3": "tambapaṇṇidīpe abhayacoranāgacorādayo viya. Tesaṁ attabhāvo tigāvutiko hoti, vaggulīnaṁ",
  "atk-s0402a48:14_4": "viya dīghanakhā honti. Te rukkhe vagguliyo viya nakhehi cakkavāḷapabbatapāde lagganti.",
  "atk-s0402a48:14_5": "Yadā saṁsappantā aññamaññassa hatthapāsagatā honti, atha ‘‘bhakkho no laddho’’ti",
  "atk-s0402a48:14_6": "maññamānā tattha byāvaṭā viparivattitvā lokasandhārakaudake patanti, vāte paharantepi",
  "atk-s0402a48:14_7": "madhukaphalāni viya chijjitvā udake patanti, patitamattāva accantakhāre udake piṭṭhapiṇḍi",
  "atk-s0402a48:14_8": "viya vilīyanti. Aññepi kira bho santi sattāti bho yathā mayaṁ mahādukkhaṁ anubhavāma,",
  "atk-s0402a48:14_9": "evaṁ aññepi kira sattā idaṁ dukkhaṁ anubhavanatthāya idhūpapannāti taṁdivasaṁ passanti.",
  "atk-s0402a48:14_10": "Ayaṁ pana obhāso ekayāgupānamattampi na tiṭṭhati. Yāvatā niddāyitvā pabuddho ārammaṇaṁ",
  "atk-s0402a48:14_11": "vibhāveti , tattakaṁ kālaṁ hoti. Dīghabhāṇakā pana ‘‘accharāsaṅghātamattameva vijjuobhāso",
  "atk-s0402a48:14_12": "viya niccharitvā kiṁ idanti bhaṇantānaṁyeva antaradhāyatī’’ti vadanti.",
  "atk-s0402a48:15": "8. Dutiyatathāgataacchariyasuttavaṇṇanā",
  "atk-s0402a48:16_0": "128. Aṭṭhame taṇhādiṭṭhīhi allīyitabbaṭṭhena ālayoti pañca kāmaguṇā, sakalameva vā",
  "atk-s0402a48:16_1": "vaṭṭaṁ. Āramanti etthāti ārāmo, ālayo ārāmo etissāti ālayārāmā. Ālaye ratāti ālayaratā.",
  "atk-s0402a48:16_2": "Ālaye sammuditāti ālayasammuditā. Anālaye dhammeti ālayapaṭipakkhe vivaṭṭūpanissite",
  "atk-s0402a48:16_3": "ariyadhamme. Sussūsatīti sotukāmo hoti. Sotaṁ odahatīti sotaṁ ṭhapeti. Aññā cittaṁ",
  "atk-s0402a48:16_4": "upaṭṭhapetīti ājānanatthāya cittaṁ paccupaṭṭhapeti. Mānoti maññanā, maññitabbaṭṭhena",
  "atk-s0402a48:16_5": "vā sakalaṁ vaṭṭameva. Mānavinaye dhammeti mānavinayadhamme. Upasamapaṭipakkho anupasamo,",
  "atk-s0402a48:16_6": "anupasantaṭṭhena vā vaṭṭameva anupasamo nāma. Opasamiketi upasamakare vivaṭṭūpanissite.",
  "atk-s0402a48:16_7": "Avijjāya gatā samannāgatāti avijjāgatā. Avijjaṇḍakosena pariyonaddhattā aṇḍaṁ viya",
  "atk-s0402a48:16_8": "bhūtāti aṇḍabhūtā. Samantato onaddhāti pariyonaddhā. Avijjāvinayeti avijjāvinayo",
  "atk-s0402a48:16_9": "vuccati arahattaṁ, taṁnissite dhamme desiyamāneti attho. Iti imasmiṁ sutte catūsu",
  "atk-s0402a48:16_10": "ṭhānesu vaṭṭaṁ, catūsu vivaṭṭaṁ kathitaṁ.",
  "atk-s0402a48:17": "9. Ānandaacchariyasuttavaṇṇanā",
  "atk-s0402a48:18_0": "129. Navame bhikkhuparisā ānandaṁ dassanāyāti ye bhagavantaṁ passitukāmā theraṁ upasaṅkamanti,",
  "atk-s0402a48:18_1": "ye vā ‘‘āyasmā kirānando samantapāsādiko abhirūpo dassanīyo bahussuto saṅghasobhano’’ti",
  "atk-s0402a48:18_2": "therassa guṇe sutvā āgacchanti, te sandhāya ‘‘bhikkhuparisā ānandaṁ dassanāya upasaṅkamatī’’ti",
  "atk-s0402a48:18_3": "vuttaṁ. Esa nayo sabbattha. Attamanāti ‘‘savanena no dassanaṁ sametī’’ti sakamanā",
  "atk-s0402a48:18_4": "tuṭṭhacittā. Dhammanti ‘‘kacci, āvuso, khamanīyaṁ, kacci yāpanīyaṁ, kacci yonisomanasikārakammaṁ",
  "atk-s0402a48:18_5": "karotha, ācariyupajjhāyavattaṁ pūrethā’’ti evarūpaṁ paṭisanthāradhammaṁ. Tattha bhikkhunīsu",
  "atk-s0402a48:18_6": "‘‘kacci, bhaginiyo, aṭṭha garudhamme samādāya vattathā’’ti idampi nānākaraṇaṁ hoti.",
  "atk-s0402a48:18_7": "Upāsakesu ‘‘svāgataṁ, upāsaka, na te kiñci sīsaṁ vā aṅgaṁ vā rujjati, arogā te puttabhātaro’’ti",
  "atk-s0402a48:18_8": "na evaṁ paṭisanthāraṁ karoti, evaṁ pana karoti – ‘‘kathaṁ, upāsakā, tīṇi saraṇāni",
  "atk-s0402a48:18_9": "pañca sīlāni rakkhatha, māsassa aṭṭha uposathe karotha, mātāpitūnaṁ upaṭṭhānavattaṁ",
  "atk-s0402a48:18_10": "pūretha, dhammikasamaṇabrāhmaṇe paṭijaggathā’’ti. Upāsikāsupi eseva nayo.",
  "atk-s0402a48:19": "10. Cakkavattiacchariyasuttavaṇṇanā",
  "atk-s0402a48:20_0": "130. Dasame khattiyaparisāti abhisittā anabhisittā ca khattiyā . Te hi kira ‘‘rājā",
  "atk-s0402a48:20_1": "cakkavattī nāma abhirūpo pāsādiko hoti, ākāsena vicaranto rajjaṁ anusāsati, dhammiko",
  "atk-s0402a48:20_2": "dhammarājā’’ti tassa guṇakathaṁ sutvā savanena dassanamhi samente attamanā honti.",
  "atk-s0402a48:20_3": "Bhāsatīti ‘‘kathaṁ, tātā, rājadhammaṁ pūretha, paveṇiṁ rakkhathā’’ti paṭisanthāraṁ",
  "atk-s0402a48:20_4": "karoti. Brāhmaṇesu pana ‘‘kathañca, ācariyā, mante vācetha, antevāsikā mante gaṇhanti,",
  "atk-s0402a48:20_5": "dakkhiṇaṁ vā vatthāni vā sīlaṁ vā labhathā’’ti evaṁ paṭisanthāraṁ karoti. Gahapatīsu",
  "atk-s0402a48:20_6": "‘‘kathaṁ, tātā, na vo rājakulato daṇḍena vā bandhanena vā pīḷā atthi, sammā devo",
  "atk-s0402a48:20_7": "dhāraṁ anuppavecchati, sassāni sampajjantī’’ti evaṁ paṭisanthāraṁ karoti. Samaṇesu",
  "atk-s0402a48:20_8": "‘‘kathaṁ, bhante, kacci pabbajitaparikkhārā sulabhā, samaṇadhamme nappamajjathā’’ti",
  "atk-s0402a48:20_9": "evaṁ paṭisanthāraṁ karotīti.",
  "atk-s0402a48:21": "Bhayavaggo tatiyo."
}