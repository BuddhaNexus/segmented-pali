{
  "anya-e0501n15:0": "16. Indriyapaccayo",
  "anya-e0501n15:1": "Tividho indriyapaccayo sahajātindriyapaccayo pure jātindriyapaccayo rūpajīvitindriyapaccayo.",
  "anya-e0501n15:2_0": "Tattha pannarasindriyadhammā sahajātindriyapaccayo nāma, jīvitindriyaṁ manindriyaṁ",
  "anya-e0501n15:2_1": "sukhindriyaṁ dukkhindriyaṁ somanassindriyaṁ domanassindriyaṁ upekkhindriyaṁ saddhindriyaṁ",
  "anya-e0501n15:2_2": "vīriyindriyaṁ satindriyaṁ samādhindriyaṁ paññindriyaṁ anaññātaññassāmītindriyaṁ aññindriyaṁ",
  "anya-e0501n15:2_3": "aññātāvindriyanti. Tehi sahajātā cittacetasikadhammā ca rūpadhammā ca tassa paccayuppannā.",
  "anya-e0501n15:3": "Pañcindriyarūpāni purejātindriyapaccayo, cakkhundriyaṁ sotindriyaṁ ghānindriyaṁ jivhindriyaṁ kāyindriyaṁ. Pañcaviññāṇacitta cetasika dhammā tassa paccayuppannā.",
  "anya-e0501n15:4": "Ekaṁ rūpajīvitindriyaṁ rūpajīvitindriyapaccayo. Sabbāni kammaja rūpāni jīvitarūpavajjitāni tassa paccayuppannāni.",
  "anya-e0501n15:5_0": "Kenaṭṭhena indriyanti. Issariyaṭṭhena indriyaṁ. Tattha kattha issariyanti. Attano",
  "anya-e0501n15:5_1": "attano paccayuppannesu dhammesu issariyaṁ. Kasmiṁ kasmiṁ kicce issariyanti. Attano",
  "anya-e0501n15:5_2": "attano kicce issariyaṁ. Nāmajīvitaṁ sampayuttadhammānaṁ jīvanakicce issariyaṁ. Jīvanakicceti",
  "anya-e0501n15:5_3": "āyuvaḍḍhanakicce, santatiṭhitiyā cirakālaṭhitikicceti attho. Manindriyaṁ ārammaṇaggahaṇakicce",
  "anya-e0501n15:5_4": "sampayuttadhammānaṁ issariyaṁ. Avaseso indriyaṭṭho pubbe indriyayamakadīpaniyaṁ vuttoyeva.",
  "anya-e0501n15:6_0": "Ettha vadeyya, dve itthindriyapurisindriyadhammā indriyabhūtā samānāpi kasmā indriyapaccaye",
  "anya-e0501n15:6_1": "visuṁ na gahitāti. Paccayakiccassa abhāvato. Tividhañhi paccayakiccaṁ jananakiccañca",
  "anya-e0501n15:6_2": "upatthambhanakiccañca anupālanakiccañca. Tattha yo paccayo paccayuppannadhammassa",
  "anya-e0501n15:6_3": "uppādāya paccayo hoti, yasmiṁ asati paccayuppanno dhammo na uppajjati, tassa paccayakiccaṁ",
  "anya-e0501n15:6_4": "jananakiccaṁ nāma. Yathā anantarapaccayo. Yo paccayo paccayuppannadhammassa ṭhitiyā",
  "anya-e0501n15:6_5": "ca vuḍḍhiyā ca viruḷhiyā ca paccayo hoti, yasmiṁ asati paccayuppanno dhammo na tiṭṭhati",
  "anya-e0501n15:6_6": "na vaḍḍhati na virūhati, tassa paccayakiccaṁ upatthambhanakiccaṁ nāma. Yathā pacchājātapaccayo.",
  "anya-e0501n15:6_7": "Yo paccayo paccayuppannassa dhammassa pavattiyā paccayo hoti, yena vinā paccayuppanno",
  "anya-e0501n15:6_8": "dhammo cirakālaṁ na pavattati, santati gamanaṁ chijjati, tassa paccaya kiccaṁ anupālanakiccaṁ",
  "anya-e0501n15:6_9": "nāma. Yathā rūpa jīvitindriyapaccayo. Ete pana dve indriyadhammā tesu tīsu paccaya",
  "anya-e0501n15:6_10": "kiccesu ekakiccaṁpi nasādhenti, tasmā ete dve dhammā indriya paccaye visuṁ na gahitāti.",
  "anya-e0501n15:7_0": "Etaṁ sante ete dve dhammā indriyātipi na vattabbāti. No na vattabbā. Kasmā. Indriyakiccasabbhāvatoti.",
  "anya-e0501n15:7_1": "Kiṁ pana etesaṁ indriyakiccanti. Liṅganimittakuttaākappesu issaratā indriya kiccaṁ.",
  "anya-e0501n15:7_2": "Tathā hi yassa puggalassa paṭisandhikkhaṇe itthindriyarūpaṁ uppajjati, tassa santāne",
  "anya-e0501n15:7_3": "catūhi kammādīhi paccayehi uppannā pañcakkhandha dhammā itthibhāvāya pariṇamanti,",
  "anya-e0501n15:7_4": "so attabhāvo ekantena itthiliṅga itthinimitta itthikutta itthākappayutto hoti, no",
  "anya-e0501n15:7_5": "aññathā. Na ca itthindriyarūpaṁ te pañcakkhandhadhamme janeti, na ca upatthambhati,",
  "anya-e0501n15:7_6": "nāpi anupāleti, atha kho te dhammā attano attano paccayehi uppajjamānā evañcevañca",
  "anya-e0501n15:7_7": "uppajjantūti āṇaṁ ṭhapentaṁ viya tesu attano anubhāvaṁ pavatteti. Te ca dhammā tatheva",
  "anya-e0501n15:7_8": "uppajjanti, no aññathāti. Ayaṁ itthindriyarūpassa itthiliṅgādīsu issaratā. Esa nayo",
  "anya-e0501n15:7_9": "purisindriyarūpassa purisaliṅgādīsu issaratāyaṁ. Evaṁ ete dve dhammā liṅgādīsu indriyakicca",
  "anya-e0501n15:7_10": "sabbhāvato indriyā nāma hontīti.",
  "anya-e0501n15:8_0": "Hadayavatthurūpaṁ pana dvinnaṁ viññāṇadhātūnaṁ nissayavatthukiccaṁ sādhayamānaṁpi",
  "anya-e0501n15:8_1": "tāsu indriyakiccaṁ na sādheti. Na hi bhāvita cittassa puggalassa hadayarūpe pasannevā",
  "anya-e0501n15:8_2": "appasanne vā jātepi manoviññāṇadhātuyo tadanuvattikā hontīti. Indriya paccayadīpanā niṭṭhitā."
}