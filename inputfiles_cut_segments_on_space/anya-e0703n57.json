{
  "anya-e0703n57:0": "Aṭṭhapaññāsatima pariccheda",
  "anya-e0703n57:1": "Lokasāsana saṁgahakaraṇo",
  "anya-e0703n57:2": "1.",
  "anya-e0703n57:3": " Vicinitvā kulīne so, jane sabbe samādiya;",
  "anya-e0703n57:4": "Sakārakkhāya yojesi, yathācāraṁ mahīpati.",
  "anya-e0703n57:5": "2.",
  "anya-e0703n57:6": " Uccaṁ pulatthinagare, pākāraṁ kārayī thiraṁ;",
  "anya-e0703n57:7": "Nekagopurasaṁyuttaṁ, yudhākammasurañjitaṁ.",
  "anya-e0703n57:8": "3.",
  "anya-e0703n57:9": " Samantāyatavitthiṇṇa-gambhīraparikhāyutaṁ;",
  "anya-e0703n57:10": "Uccapatthaṇḍilopetaṁ, duppadhaṁsamarātihi.",
  "anya-e0703n57:11": "4.",
  "anya-e0703n57:12": " Upasampadakammassa, gaṇapūrakabhikkhūnaṁ;",
  "anya-e0703n57:13": "Appahonekabhāvena, sāsanaṭhitimānaso.",
  "anya-e0703n57:14": "5.",
  "anya-e0703n57:15": " Anuruddhanarindassa, sahāyassātha santikaṁ;",
  "anya-e0703n57:16": "Rāmaññavisayaṁ dūte, pesetvā sahapābhate.",
  "anya-e0703n57:17": "6.",
  "anya-e0703n57:18": " Tato āṇāpayitvāna, piṭakattayapārage;",
  "anya-e0703n57:19": "So sīlādiguṇāvāse, bhikkhavo therasammate.",
  "anya-e0703n57:20": "7.",
  "anya-e0703n57:21": " Te uḷārāhi pūjāhi, pūjayitvā narissaro;",
  "anya-e0703n57:22": "Pabbajjā upasampatti, kārayitvā anekaso.",
  "anya-e0703n57:23": "8.",
  "anya-e0703n57:24": " Piṭakattayañca bahuso, kathāpetvā savaṇṇanaṁ;",
  "anya-e0703n57:25": "Laṅkāyo’sakkamānaṁ so, jotayī jinasāsanaṁ.",
  "anya-e0703n57:26": "9.",
  "anya-e0703n57:27": " Putatthinagarassanto , padesasmiṁ tahiṁ tahiṁ;",
  "anya-e0703n57:28": "Vihāre kārayitvāna, bahuke sumanohare.",
  "anya-e0703n57:29": "10.",
  "anya-e0703n57:30": " Bhikkhavo tattha vāsetvā, nikāyattayavāsino;",
  "anya-e0703n57:31": "Paccayehi uḷārehi, santappesi catūhipi.",
  "anya-e0703n57:32": "11.",
  "anya-e0703n57:33": " Phalikatthambhakacāru-pākāraparikhāyutaṁ;",
  "anya-e0703n57:34": "Pañcabhūmakapāsāda-pavare no’pasobhitaṁ.",
  "anya-e0703n57:35": "12.",
  "anya-e0703n57:36": " Samasantā vāsapantīhi, subhāhi suvirājitaṁ;",
  "anya-e0703n57:37": "Nirakiṇṇamasambādha varabhāsura gopuraṁ.",
  "anya-e0703n57:38": "13.",
  "anya-e0703n57:39": " Vihāraṁ kārayitvāna, vatthuttayaparāyano;",
  "anya-e0703n57:40": "Nikāyattayavāsissa, bhikkhusaṅghassa’dāsiso.",
  "anya-e0703n57:41": "14.",
  "anya-e0703n57:42": " Saṅghassa pākavaṭṭatthaṁ, raṭṭhaṁ datvā’ḷisārakaṁ;",
  "anya-e0703n57:43": "Sakalaṁ sannivāsīhi, nettikehi saheva so.",
  "anya-e0703n57:44": "15.",
  "anya-e0703n57:45": " Nekasatānibhikkhūnaṁ, vāsayitvāna tattha so;",
  "anya-e0703n57:46": "Satataṁ sampavattesi, uḷāraṁ catupaccayaṁ.",
  "anya-e0703n57:47": "16.",
  "anya-e0703n57:48": " Dāṭṭhādhātugharaṁcāru, kārayitvā mahārahaṁ;",
  "anya-e0703n57:49": "Dāṭhādhātussa niccaṁ so, mahāmahamakārayi.",
  "anya-e0703n57:50": "17.",
  "anya-e0703n57:51": " Gaṇasaṅgaṇikā’peto, potthakaṁ dhammasaṅgaṇiṁ;",
  "anya-e0703n57:52": "Parivattesi sopāto, sundare dhammamandire.",
  "anya-e0703n57:53": "18.",
  "anya-e0703n57:54": " Naccādigandhamālādi-nekapūjampavattiya;",
  "anya-e0703n57:55": "Sīrena saddhāsambandho, sambuddhamabhivandati.",
  "anya-e0703n57:56": "19.",
  "anya-e0703n57:57": " Jambudīpāgate cāga, sūro so bhuvirisūrayo;",
  "anya-e0703n57:58": "Tappesi dhanadānena, dāniyeneka so vibhū.",
  "anya-e0703n57:59": "20.",
  "anya-e0703n57:60": " Saddhammakathikānaṁ so, pūjā katvāna nekaso;",
  "anya-e0703n57:61": "Desāpesica saddhammaṁ, sadādhammaguṇe rato.",
  "anya-e0703n57:62": "21.",
  "anya-e0703n57:63": " Tikkhattuṁ so tulābhāra-dānaṁ dinesu dāpayi;",
  "anya-e0703n57:64": "Uposathaṁ vopavasi, suvisuddhamuposathe.",
  "anya-e0703n57:65": "22.",
  "anya-e0703n57:66": " Adā daṇḍissaraṁ dāna-manusaṁvaccharaṁ vibhū;",
  "anya-e0703n57:67": "Piṭakattayaṁ likhāpetvā, bhikkhusaṅghassa dāpayi.",
  "anya-e0703n57:68": "23.",
  "anya-e0703n57:69": " Mahagghamaṇimuttādi-ratanāni sapesiya;",
  "anya-e0703n57:70": "Jambudīpe mahābodhiṁ-nekakkhattuma pūjayi.",
  "anya-e0703n57:71": "24.",
  "anya-e0703n57:72": " Kaṇṇāṭabhūmipālena, coḷaraññā ca pesitā;",
  "anya-e0703n57:73": "Dūtāmahantamādāya, paṇṇākāramidhāgatā.",
  "anya-e0703n57:74": "25.",
  "anya-e0703n57:75": " Addasaṁsu mahīpālaṁ, tato so tuṭṭhamānaso;",
  "anya-e0703n57:76": "Tesaṁ ubhinnaṁ dūtānaṁ, kattabbaṁ sādhukāriya.",
  "anya-e0703n57:77": "26.",
  "anya-e0703n57:78": " Tesu ādo’va kaṇṇāṭa-dūtehi saha pesiya;",
  "anya-e0703n57:79": "Dūte sakīye kaṇṇāṭa-nikaṭaṁ sārapābhate.",
  "anya-e0703n57:80": "27.",
  "anya-e0703n57:81": " Attano visayaṁ patte, coḷo sīhaḷa dūtake;",
  "anya-e0703n57:82": "Sahasā kaṇṇanāsāsu, pāpayiṁsu virūpataṁ.",
  "anya-e0703n57:83": "28.",
  "anya-e0703n57:84": " Sampattavippakārāke, idhāgantvāna rājino;",
  "anya-e0703n57:85": "Kathayiṁsu tadā sabbaṁ, coḷena katamattani.",
  "anya-e0703n57:86": "29.",
  "anya-e0703n57:87": " Uddipitābhimāno so, sakalāmaccamajjhago;",
  "anya-e0703n57:88": "Avhāya damiḷe dūte, iti coḷassa sandisi.",
  "anya-e0703n57:89": "30.",
  "anya-e0703n57:90": " Senaṁ vinā’va ekasmiṁ, dīpe majjhe mahaṇṇave;",
  "anya-e0703n57:91": "Bāhābalaparikkhāvā, hotuno dvandayuddhato.",
  "anya-e0703n57:92": "31.",
  "anya-e0703n57:93": " Balaṁ sannayha sakalaṁ, rajje tuyhaṁ mamā’tha vā;",
  "anya-e0703n57:94": "Tavā’bhimata dosamhi, saṅgāmo vā karīyataṁ.",
  "anya-e0703n57:95": "32.",
  "anya-e0703n57:96": " Mayā vuttakkameneva, vattabbo vo janādhipo;",
  "anya-e0703n57:97": "Iti vatvāna te dūte, itthalaṅkāra maṇḍite.",
  "anya-e0703n57:98": "33.",
  "anya-e0703n57:99": " Vissajjiya lahuṁcoḷa-mahīpālassa santikaṁ;",
  "anya-e0703n57:100": "Tato senaṅgamādāya, anurādha puraṁ gami.",
  "anya-e0703n57:101": "34.",
  "anya-e0703n57:102": " Mattikāvāṭatitthe ca, mahātitthe ca pesayī;",
  "anya-e0703n57:103": "Coḷaraṭṭhaṁ’va gantvāna, yujjhituṁ dve camūpati.",
  "anya-e0703n57:104": "35.",
  "anya-e0703n57:105": " Sajjantesu camūpesu, nāvāpātheyyakāni ca;",
  "anya-e0703n57:106": "Yuddhatthāya balaṁ coḷa-raṭṭhapesanakāraṇā.",
  "anya-e0703n57:107": "36.",
  "anya-e0703n57:108": " Tadā tiṁsatime vasse, veḷakkārasanāmakā;",
  "anya-e0703n57:109": "Balakāyā tahiṁgantu-manicchantā virodhino.",
  "anya-e0703n57:110": "37.",
  "anya-e0703n57:111": " Māretvāna ubho senā-nāthe mattagajāviya;",
  "anya-e0703n57:112": "Samantato vilumpiṁsu, pulatthipuramuddhatā.",
  "anya-e0703n57:113": "38.",
  "anya-e0703n57:114": " Puttehi tīhi sahitaṁ, rājino ca kaṇīyasiṁ;",
  "anya-e0703n57:115": "Gaṇitvā sahasā rāja-pāsādaṁ cāpi jhāpayuṁ.",
  "anya-e0703n57:116": "39.",
  "anya-e0703n57:117": " Rājā nikkhamma khippaṁ so, gantvā dakkhiṇapassakaṁ;",
  "anya-e0703n57:118": "Sele vātagirivhasmiṁ, sāraṁ bhaṇḍaṁ ṭhapāpiya.",
  "anya-e0703n57:119": "40.",
  "anya-e0703n57:120": " Vīrabāhuparājena, sīhavikkamasālinā;",
  "anya-e0703n57:121": "Mahatā ca baloghena, samantā parivārito.",
  "anya-e0703n57:122": "41.",
  "anya-e0703n57:123": " Pulatthipuramāgamma, vattento dāruṇaṁ raṇaṁ;",
  "anya-e0703n57:124": "Palāpesi khaṇeneva, balakāye samāgate.",
  "anya-e0703n57:125": "42.",
  "anya-e0703n57:126": " Māritāna camūpāna-maṭṭhisaṅghāṭadhiṭṭhitaṁ;",
  "anya-e0703n57:127": "Parikkhipitvā citakaṁ, veribhūte balādhipe.",
  "anya-e0703n57:128": "43.",
  "anya-e0703n57:129": " Bandhayitvāna khāṇumhi, pacchā bāhaṁ subandhanaṁ;",
  "anya-e0703n57:130": "Parito vipphurantīhi, aggijālāhi jhāpayi.",
  "anya-e0703n57:131": "44.",
  "anya-e0703n57:132": " Ghātetvā tattha mānītaṁ, gāmāni dharaṇīpati;",
  "anya-e0703n57:133": "Akāsi laṅkāvasudhaṁ, sabbathā vītakaṇṭakaṁ.",
  "anya-e0703n57:134": "45.",
  "anya-e0703n57:135": " Yujjhituṁ saha coḷena, rājā attakatāvadhiṁ;",
  "anya-e0703n57:136": "Anatikkamma so pañca-cattālīsamhi vacchare.",
  "anya-e0703n57:137": "46.",
  "anya-e0703n57:138": " Sannaddhaṁ balamādāya, gantvā sāgarapaṭṭanaṁ;",
  "anya-e0703n57:139": "Tassābhigamanaṁ passaṁ, kañcikālaṁ tahiṁ vasaṁ.",
  "anya-e0703n57:140": "47.",
  "anya-e0703n57:141": " Anāgatattā coḷassa, tassa dūte vissajjiya;",
  "anya-e0703n57:142": "Punāgantvā vasīrājā, pulatthinagare ciraṁ.",
  "anya-e0703n57:143": "48.",
  "anya-e0703n57:144": " Mahāheḷi sareharu, mahādattikanāmikā;",
  "anya-e0703n57:145": "Kaṭunnarūpaṇḍavāpī, kallagallika nāmikā.",
  "anya-e0703n57:146": "49.",
  "anya-e0703n57:147": " Eraṇḍegallavāpī ca, dīghavatthukavāpikā;",
  "anya-e0703n57:148": "Maṇḍavāṭakavāpī, ca, kittaggabodhipabbatā.",
  "anya-e0703n57:149": "50.",
  "anya-e0703n57:150": " Valāhassa mahādāru, gallakumbhīlasobbhakā;",
  "anya-e0703n57:151": "Pattapāsāṇavāpī ca, vāpī ca kāṇanāmikā.",
  "anya-e0703n57:152": "51.",
  "anya-e0703n57:153": " Etā caññā ca so chinna-mariyādā vāpiyo bahū;",
  "anya-e0703n57:154": "Bandhāpesi sadādīna-satte baddha hitāsayo.",
  "anya-e0703n57:155": "52.",
  "anya-e0703n57:156": " Bhūmindo kandarā-gaṅgā-nadīsu ca tahiṁ tahiṁ;",
  "anya-e0703n57:157": "Subhikkhaṁ kārayī raṭṭhaṁ, bandhetvā’varaṇāni so.",
  "anya-e0703n57:158": "53.",
  "anya-e0703n57:159": " Vihārā’bhayacāritta-bhediniṁ mahisaṁsaka;",
  "anya-e0703n57:160": "Parihāre sabbasocchijja-gāhayitvā galamhi taṁ.",
  "anya-e0703n57:161": "54.",
  "anya-e0703n57:162": " Purambhā bahi kāretvā, mahāsaṅghaṁ khamāpiya;",
  "anya-e0703n57:163": "Pakāsesi ca lokassa, saṅghagāravamattano.",
  "anya-e0703n57:164": "56.",
  "anya-e0703n57:165": " Mahāgāme nikāyānaṁ, titaye coḷanāsite;",
  "anya-e0703n57:166": "Dhātugabbhe ca bandhesi, thūpārāmadvaye’pi ca.",
  "anya-e0703n57:167": "57.",
  "anya-e0703n57:168": " Mātuyā’ḷāhaṇaṭhāne, tatheva pitunopi ca;",
  "anya-e0703n57:169": "Akā pañca mahāvāse, tathā budalaviṭṭhiyaṁ.",
  "anya-e0703n57:170": "58.",
  "anya-e0703n57:171": " Paṇḍavāpī ca pāṭhīno, rakkhacetiyapabbato;",
  "anya-e0703n57:172": "Tatheva maṇḍalagiri-madhutthalavihārako.",
  "anya-e0703n57:173": "59.",
  "anya-e0703n57:174": " Uruvelavhayo deva-nagare ca vihārako;",
  "anya-e0703n57:175": "Mahiyaṅgaṇavihāro ca, sītalaggāmaleṇakaṁ.",
  "anya-e0703n57:176": "60.",
  "anya-e0703n57:177": " Jambukolavihāro ca, tatheva girikaṇḍako;",
  "anya-e0703n57:178": "Kurundiyavihāro ca, jambukolakaleṇakaṁ.",
  "anya-e0703n57:179": "61.",
  "anya-e0703n57:180": " Bhallātakavihāro ca, tatheva paragāmako;",
  "anya-e0703n57:181": "Kāsagallavhayo canda-girivhaya vihārako.",
  "anya-e0703n57:182": "62.",
  "anya-e0703n57:183": " Velagāmavihāro ca, mahāsenavhagāmako;",
  "anya-e0703n57:184": "Vihāro cā’nurādhamhi, pure bodhigharaṁ tathā.",
  "anya-e0703n57:185": "63.",
  "anya-e0703n57:186": " Iccevamādayoneke, vihāre ca bahū vibhū;",
  "anya-e0703n57:187": "Paṭisaṅkharijiṇṇe so, gāme cā’dā visuṁ visuṁ.",
  "anya-e0703n57:188": "64.",
  "anya-e0703n57:189": " Samantakūṭa selatthaṁ, munindapadalañjanaṁ;",
  "anya-e0703n57:190": "Paṇamatthāya gacchantā, manussā duggamañjase.",
  "anya-e0703n57:191": "65.",
  "anya-e0703n57:192": " Sabbe mā kilamantū’ti, dānavaṭṭāya dāpayi;",
  "anya-e0703n57:193": "Sālikkhettādisampannaṁ, gilīmalayanāmakaṁ.",
  "anya-e0703n57:194": "66.",
  "anya-e0703n57:195": " Kadalīgāmamagge ca, hūvaraḷañjase tathā;",
  "anya-e0703n57:196": "Gāme datvāna paccekaṁ, sālāyo cāpi kārayi.",
  "anya-e0703n57:197": "67.",
  "anya-e0703n57:198": " Anāgate taṁ bhūpālā, mā gaṇhantū’ti lekhiya;",
  "anya-e0703n57:199": "Akkharāni silāthambhe, patiṭṭhāpesi bhūmipo.",
  "anya-e0703n57:200": "68.",
  "anya-e0703n57:201": " Gāmaṁ antaraviṭṭhiñca, tathā saṅghāṭagāmakaṁ;",
  "anya-e0703n57:202": "Sirimaṇḍagalārāmañca, adāso lābhavāsinaṁ.",
  "anya-e0703n57:203": "69.",
  "anya-e0703n57:204": " Vanajīvakabhikkhūna-madā so catupaccaye;",
  "anya-e0703n57:205": "Bandhūnampi ca so tesaṁ, bhogagāme padāpayi.",
  "anya-e0703n57:206": "70.",
  "anya-e0703n57:207": " Pāvāraggikapallāni, vividhe osadhepi ca;",
  "anya-e0703n57:208": "Sīte utumhi bahuso, bhikkhusaṅghassa dāpayi.",
  "anya-e0703n57:209": "71.",
  "anya-e0703n57:210": " Adā sabbaparikkhāre, parikkhāre tathāttha so;",
  "anya-e0703n57:211": "Nekavāresu sakkaccaṁ, bhikkhusaṅghassa buddhimā.",
  "anya-e0703n57:212": "72.",
  "anya-e0703n57:213": " Saṅghassa pākavaṭṭatthaṁ, bhikkhūnaṁ lābhavāsinaṁ;",
  "anya-e0703n57:214": "Veyyāvaccakarānañca, pūjetuṁ cetiyādikaṁ.",
  "anya-e0703n57:215": "73.",
  "anya-e0703n57:216": " Padinnā pubbarājūhi, ye gāmā rohaṇe bahū;",
  "anya-e0703n57:217": "Tepi sabbe anūne so, yathāpubbaṁ ṭhapesi ca.",
  "anya-e0703n57:218": "74.",
  "anya-e0703n57:219": " Adāsi piṭhasappīna-musabhe balino bahi;",
  "anya-e0703n57:220": "Bhattaṁ cā’dāsi so kāka soṇādīnaṁ dayāparo.",
  "anya-e0703n57:221": "75.",
  "anya-e0703n57:222": " Adāsinekatā veyya-kārakānaṁ mahākavī;",
  "anya-e0703n57:223": "Saddhiṁ paveṇigāmehi, vittajātamanappakaṁ.",
  "anya-e0703n57:224": "76.",
  "anya-e0703n57:225": " Rājāmaccādiputtānaṁ, siloke racite suṇaṁ;",
  "anya-e0703n57:226": "Yathānurūpaṁ pādāsi, dhanaṁ tesaṁ kavissaro.",
  "anya-e0703n57:227": "77.",
  "anya-e0703n57:228": " Andhānaṁ paṅgulānañca, gāme cā’dā visuṁ visuṁ;",
  "anya-e0703n57:229": "Nānādevakulānañca, dinnaṁ pubbaṁ na hāpayi.",
  "anya-e0703n57:230": "78.",
  "anya-e0703n57:231": " Patti vo so kulitthīna-manāthānaṁ yathārahaṁ;",
  "anya-e0703n57:232": "Vidhavānamadāgāme, bhattaacchādanāni ca.",
  "anya-e0703n57:233": "79.",
  "anya-e0703n57:234": " Rājā sīhaḷakā veyya-karaṇe so mahāpati;",
  "anya-e0703n57:235": "Aggo sīhaḷakāveyya-kārakānamahosi ca.",
  "anya-e0703n57:236": "80.",
  "anya-e0703n57:237": " Subhe baddhādaro baddha guṇavhaya vihārake;",
  "anya-e0703n57:238": "Bandhesi uparājā so, cetiyaṁ coḷanāsitaṁ.",
  "anya-e0703n57:239": "81.",
  "anya-e0703n57:240": " Muttacāgī tato tassa, vihārapavarassa so;",
  "anya-e0703n57:241": "Datvā gāmavare niccaṁ, pūjāyo sampavattayi.",
  "anya-e0703n57:242": "82.",
  "anya-e0703n57:243": " Sova tassa vihārassa, upacāravanantike;",
  "anya-e0703n57:244": "Bandhāpesi mahāvāpiṁ, thīrībhūtamahodakaṁ.",
  "anya-e0703n57:245": "83.",
  "anya-e0703n57:246": " Kappūramūlāyatane , rañño dhītā yasodharā;",
  "anya-e0703n57:247": "Akāresi thiraṁ rammaṁ, mahantaṁ paṭimāgharaṁ.",
  "anya-e0703n57:248": "84.",
  "anya-e0703n57:249": " Selantarasamūhasmiṁ, rājino rājino sakā;",
  "anya-e0703n57:250": "Kāresi cārupāsādaṁ, pasādāvahamuggataṁ.",
  "anya-e0703n57:251": "85.",
  "anya-e0703n57:252": " Tadā neke ca sacivā, tasso rodhajanāpi ca;",
  "anya-e0703n57:253": "Samāciniṁsu puññāni, anekāni anekaso.",
  "anya-e0703n57:254": "86.",
  "anya-e0703n57:255": " Evaṁ samanusāsante, laṁkaṁ laṁkā narissare;",
  "anya-e0703n57:256": "Uparājā vasaṁnīto, vinīto gheramaccunā.",
  "anya-e0703n57:257": "87.",
  "anya-e0703n57:258": " Tassa kattabbakiccāni, sakalāni samāpiya;",
  "anya-e0703n57:259": "Jayabāhussoparajjaṁ, bhikkhūnaṁ matiyā adā.",
  "anya-e0703n57:260": "88.",
  "anya-e0703n57:261": " Athādipādapadaviṁ, datvā vikkamabāhuno;",
  "anya-e0703n57:262": "Gajabāhū’ti vidite, tassa jāte sute tato.",
  "anya-e0703n57:263": "89.",
  "anya-e0703n57:264": " Mahāmaccehi mantetvā, rājāputtahitatthiko;",
  "anya-e0703n57:265": "Rohaṇaṁ kasiṇaṁ datvā, tahiṁ vāsāya pesayi.",
  "anya-e0703n57:266": "90.",
  "anya-e0703n57:267": " Tato so tattha gantvāna, mahānāgahulaṁ puraṁ;",
  "anya-e0703n57:268": "Rājadhāniṁ karitvāna, tattha vāsamakappayī.",
  "anya-e0703n57:269": "91.",
  "anya-e0703n57:270": " Evaṁ paññāsavassāni’ha vijayabhujo vattayitvāna sammā,",
  "anya-e0703n57:271": "Āṇācakkaṁ janindo pyapagatakhalanaṁ esa pañcādhikāni;",
  "anya-e0703n57:272": "Vaḍḍhetvā sāsanaṁ taṁ khaladamiḷabhayo paddutañcāpilokaṁ,",
  "anya-e0703n57:273": "Saggaṁ lokaṁ sapuññappabhavamuruphalaṁ passituṁ cā’ru roha.",
  "anya-e0703n57:274": "Sujanappasāda saṁvegatthāya kate mahāvaṁse",
  "anya-e0703n57:275": "Lokasāsanasaṁgahakaraṇo nāma",
  "anya-e0703n57:276": "Aṭṭhapaññāsatimo paricchedo"
}