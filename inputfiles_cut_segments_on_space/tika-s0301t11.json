{
  "tika-s0301t11:0": "11. Sakkasaṁyuttaṁ",
  "tika-s0301t11:1": "1. Paṭhamavaggo",
  "tika-s0301t11:2": "1. Suvīrasuttavaṇṇanā",
  "tika-s0301t11:3_0": "247.Abhiyaṁsūti yuddhasajjābhimukhā hutvā gacchiṁsu. Tatrāti tasmiṁ asurānaṁ abhiyāne",
  "tika-s0301t11:3_1": "ayaṁ dāni vuccamānā anupubbato kathā. Tettiṁsa purise gahetvāti tettiṁsa purise puññakiriyāya",
  "tika-s0301t11:3_2": "sahāyabhūte gahetvā. ‘‘Yāvajīvaṁ mātāpitubharo assa’’ntiādinā samādinnāni satta vatapadāni",
  "tika-s0301t11:3_3": "pūretvā. Adhigaṇhantaṁ abhibhavantaṁ. Puttahatāyāti hataputtāya. Sā surā na hoti,",
  "tika-s0301t11:3_4": "na suraṁ pivimhāti adhippāyo. Tato paṭṭhāyāti ‘‘na surā’’ti vuttakālato paṭṭhāya.",
  "tika-s0301t11:3_5": "‘‘Na suranti na dibbantīti asurā’’ti keci. Heṭṭhimatale antobhūmiyaṁ āyāmato dasayojanasahassaṁ.",
  "tika-s0301t11:4_0": "Uragādisahacaritāni ṭhānāni uragādīnīti āha ‘‘uragādīsu pañcasu ṭhānesū’’ti. Paṭhamālindeti",
  "tika-s0301t11:4_1": "paṭhame paribhaṇḍe. Pañcayojanasahassavitthāraputhubahalāhi sinerussa catūsupi passesu",
  "tika-s0301t11:4_2": "cattāro paribhaṇḍā. Sinerussa hi tasmiṁ tasmiṁ passe yugandharādīsu pañcasataparittadīpaparivāre",
  "tika-s0301t11:4_3": "mahādīpe ca labhitabbassa mahato atthassa vasena mahatthā. Kupitāvilacittāti kupitena",
  "tika-s0301t11:4_4": "kopena ākulacittā. Yuddhesīti yuddhesino. Sesesūti sesesu paribhaṇḍesu. Sesāti supaṇṇādayo.",
  "tika-s0301t11:5": "Vammikamakkhikāti sapakkhikaupacikā. Osakkitvāti piṭṭhibhāgena nivattitvā.",
  "tika-s0301t11:6": "Pamādaṁ āpādesīti sakkassa āṇāya pamādaṁ āpajji. Saṭṭhiyojanaṁ vitthārena. Suvaṇṇamahāvīthinti suvaṇṇamayabhūmijagativīthiṁ.",
  "tika-s0301t11:7_0": "Anuṭṭhahantoti uṭṭhānaṁ kāyikavīriyaṁ akaronto. Avāyamantoti vāyāmaṁ cetasikavīriyaṁ",
  "tika-s0301t11:7_1": "akaronto. Kiñci kiccanti kasivāṇijjādibhedaṁ aññataraṁ kiccaṁ kattabbakammaṁ. Varanti",
  "tika-s0301t11:7_2": "pavaraṁ. Tenāha ‘‘uttama’’nti. Tañca kho kasitabbaṭṭhānaṁ adhippetanti āha ‘‘okāsa’’nti.",
  "tika-s0301t11:7_3": "Kammaṁ akatvāti kiñcipi jīvitahetubhūtaṁ kammaṁ akatvā. Jīvitaṭṭhānaṁ nāmāti tassa",
  "tika-s0301t11:7_4": "jīvitassa hetu nāma. Nibbānassa maggoti nibbānassa adhigamupāyabhūto maggo.",
  "tika-s0301t11:8": "Suvīrasuttavaṇṇanā niṭṭhitā.",
  "tika-s0301t11:9": "2. Susīmasuttavaṇṇanā",
  "tika-s0301t11:10": "248.Antareti abbhantare. Evaṁnāmakanti ‘‘susīmo’’ti evaṁnāmakaṁ. Ekaṁ puttameva aññataraṁ attano puttameva.",
  "tika-s0301t11:11": "Susīmasuttavaṇṇanā niṭṭhitā.",
  "tika-s0301t11:12": "3. Dhajaggasuttavaṇṇanā",
  "tika-s0301t11:13_0": "249.Samupabyūḷhoti ubhinnaṁ saha eva samāgamo, bhusaṁ vā byūḷhoti attho. Bhusā panassa",
  "tika-s0301t11:13_1": "byūḷhatā dvinnaṁ senānaṁ samāgantvā sampiṇḍitabhāvenāti āha ‘‘sampiṇḍito rāsibhūto’’ti.",
  "tika-s0301t11:13_2": "Pacchimantoti rathapañjarassa paranto pacchimanto pacchimakoṭṭhāso. Rathasandhitoti",
  "tika-s0301t11:13_3": "rathapañjarassa kubbarena saddhiṁ sambandhanaṭṭhānato. Tadeva pamāṇanti tadeva ‘‘diyaḍḍhayojanasatāyāmo’’ti",
  "tika-s0301t11:13_4": "vuttappamāṇameva. Diguṇaṁ katvāti ‘‘pacchimanto satayojano’’tiādinā diguṇaṁ katvā.",
  "tika-s0301t11:13_5": "Candamaṇḍalasūriyamaṇḍalakiṅkiṇikajālādibhedassa sesālaṅkārassa. Passantānaṁ devānaṁ.",
  "tika-s0301t11:13_6": "Rājā noti amhākaṁ rājā devaseṭṭho. Dutiyaṁ āsanaṁ labhatīti sakke nisinne tassa anantaraṁ",
  "tika-s0301t11:13_7": "dutiyaṁ āsanaṁ labhati. Tasmā devaseṭṭhatāya sakko viya gāravaṭṭhāniyo, yato sakko",
  "tika-s0301t11:13_8": "‘‘tassa dhajaggaṁ ullokeyyāthā’’ti āha. Esa nayo sesesupi. Asurehi parājitoti asurehi",
  "tika-s0301t11:13_9": "parājayaṁ āpādito. Rajadhajaṁ disvāti parasenāya upagacchantiyā uṭṭhitarajamattampi",
  "tika-s0301t11:13_10": "disvā ṭhitopi taṁ rajadhajaṁ disvā bhīrubhāvena palāyanadhammo.",
  "tika-s0301t11:14_0": "Yassa dhajaggaparittassa. Ānubhāvo vattati asammukhībhūtāhipi devatāhi sirasā sampaṭicchitabbato.",
  "tika-s0301t11:14_1": "Corabhayādīhīti ādi-saddena rogabhayādīnañceva vaṭṭadukkhassa ca saṅgaho daṭṭhabbo",
  "tika-s0301t11:14_2": "vidhinā bhāvite parittassa atthe upacārajjhānādīnampi ijjhanato.",
  "tika-s0301t11:15_0": "Dīghavāpīnāmake gāme cetiyaṁ dīghavāpicetiyaṁ. Muddhavedikā nāma hammiyaṁ parikkhipitvā",
  "tika-s0301t11:15_1": "katavedikā. Buddhagataṁ satiṁ upaṭṭhapetvā parittarakkhaguttiṁ āha. Parittassa ānubhāvena",
  "tika-s0301t11:15_2": "dve iṭṭhakā…pe… aṭṭhaṁsu. Tathā hi tasmiṁ nisseṇiyaṁ ṭhite…pe… aṭṭhaṁsūti.",
  "tika-s0301t11:16": "Dhajaggasuttavaṇṇanā niṭṭhitā.",
  "tika-s0301t11:17": "4. Vepacittisuttavaṇṇanā",
  "tika-s0301t11:18_0": "250. ‘‘Mahānubhāvatāya asurānaṁ cittavepanena vepacittī’’ti vadanti. Isīhi pana abhayaṁ",
  "tika-s0301t11:18_1": "yācite ‘‘bhayameva dadāmī’’ti vatvā tehi ‘‘akkhayaṁ hotu te bhaya’’nti abhisapavasena",
  "tika-s0301t11:18_2": "vuttakālato paṭṭhāya vepanacittatāya ‘‘vepacittī’’ti vuccati, yaṁ lokiyā ‘‘pulomo’’ti",
  "tika-s0301t11:18_3": "ca vadanti. Nipātapadānipi kānici atthavisesajotakāni hontīti āha ‘‘nipātamatta’’nti",
  "tika-s0301t11:18_4": "hetuatthādīnamettha asambhavato. Tanti sakkaṁ devānamindaṁ. Kaṇṭhe pañcamehīti kaṇṭhabandhanapañcamehi,",
  "tika-s0301t11:18_5": "vibhattialopena niddeso. Cittenevāti ‘‘imaṁ bandhāmi, ayaṁ bajjhatū’’ti uppannacitteneva.",
  "tika-s0301t11:18_6": "Bajjhati baddho hoti, ayaṁ devānubhāvo. Muccatīti etthāpi eseva nayo. Dasahīti ‘‘corosī’’tiādinā",
  "tika-s0301t11:18_7": "idha vuttehi dasahi. Tenāha ‘‘imehī’’ti. Nibbattitvā cirakālataṁ upādāya khuṁsanavasena",
  "tika-s0301t11:18_8": "vadati ‘‘jarasakkā’’ti. Na taṁ akkosaṁ manasi karoti dīgharattaṁ khantisoraccesu",
  "tika-s0301t11:18_9": "niruḷhaajjhāsayattā. Mahāpaṭiggahaṇanti mahantaṁ upasamabyañjanaṁ. Assāti vepacittassa.",
  "tika-s0301t11:19_0": "Paṭisaṁyujeti paṭisattu hutvā saṁyuddhaṁ kareyya. Tenāha ‘‘paṭipphareyyā’’ti. Upasamaṁ…pe…",
  "tika-s0301t11:19_1": "maññe upasameneva paccatthikassa nāyakabhūtassa kodhassa paṭisedhanato. Tādise hi",
  "tika-s0301t11:19_2": "kodho paṭikiriyaṁ alabhanto anupādāno viya jātavedo vūpasammati. Yadā-saddo hetuattho,",
  "tika-s0301t11:19_3": "na kālatthoti āha ‘‘yasmā taṁ maññatī’’ti. Tāvadeva dve gāvo yujjhanteti tasmiṁyeva",
  "tika-s0301t11:19_4": "khaṇe dvīsu goṇesu yujjhantesu.",
  "tika-s0301t11:20_0": "Khantito uttaritaro añño attho na vijjati anantareva assa virodhaṁ anatthaṁ paṭibāhitvā",
  "tika-s0301t11:20_1": "diṭṭhadhammikassa ceva samparāyikassa ca saṁvidhānato. Taṁ khantiṁ paramaṁ āhu seṭṭhabalaṁ",
  "tika-s0301t11:20_2": "virodhapaccayaṁ abhibhuyya pavattanato. Bālayogato bālo, tassa balaṁ bālabalaṁ, aññāṇanti",
  "tika-s0301t11:20_3": "āha ‘‘bālabalaṁ nāma aññāṇabala’’nti. Taṁ yassa balanti taṁ aññāṇabalaṁ yassa puggalassa",
  "tika-s0301t11:20_4": "balaṁ, abalameva taṁ paññābalena viddhaṁsetabbato. Paṭivattā na vijjatīti dhammaṭṭhaṁ",
  "tika-s0301t11:20_5": "paṭippharitvā abhibhavitvā pavattā natthi. Paṭivacanamattaṁ pana koci vadeyyāpi,",
  "tika-s0301t11:20_6": "taṁ akāraṇanti dassento ‘‘paṭippharitvā vā’’tiādimāha. Bālabalanti ‘‘paṭippharitvā’’ti",
  "tika-s0301t11:20_7": "vacanassa kāraṇavacanaṁ. Tasseva puggalassa paṭikujjhanakassa. Nānattāvitakkanato",
  "tika-s0301t11:20_8": "ubhinnaṁ atthaṁ. Tikicchantanti anatthapaṭibāhanamukhena paṇḍitakiccakaraṇena paṭisedhentaṁ.",
  "tika-s0301t11:20_9": "‘‘Bālo aya’’nti evaṁ paññapetuṁ hetuphalānaṁ anavabodhato catusaccadhamme achekāti.",
  "tika-s0301t11:21": "Vepacittisuttavaṇṇanā niṭṭhitā.",
  "tika-s0301t11:22": "5. Subhāsitajayasuttavaṇṇanā",
  "tika-s0301t11:23_0": "251.‘‘Chekatāyā’’ti vatvā tassa vattuṁ chekabhāvaṁ dassetuṁ ‘‘evaṁ kirassā’’tiādimāha.",
  "tika-s0301t11:23_1": "Gāhanti laddhiṁ. Mocetvāti yassa puna ‘‘coro’’ti uttari vattuṁ na sakkoti, evaṁ vimocetvāti",
  "tika-s0301t11:23_2": "paṭhamaṁ vattuṁ na sakkā. Garūti bhāriyaṁ, dukkaranti attho. Pacchāti ‘‘parassā’’ti",
  "tika-s0301t11:23_3": "vutto so kiñci paṭhamaṁ vadanto attano adhippāyaṁ pavedeti nāma, taṁ yathāsatti viditamano",
  "tika-s0301t11:23_4": "tassa uttari vattuṁ sakkoti. Tenāha ‘‘parassa vacanaṁ anugantvā pana pacchā sukhaṁ",
  "tika-s0301t11:23_5": "vattu’’nti. Api ca asurindena ‘‘hotu, devānaminda, subhāsitena jayo’’ti paṭhamaṁ",
  "tika-s0301t11:23_6": "vuttaṁ, viseso ca pubbaṁ upanentaṁ anuvattati. Vacasi kusalo sakko devarājā taṁ visesaṁ",
  "tika-s0301t11:23_7": "teneva pubbaṁ upanayāpento upalāpanavasena ‘‘tumhe khvetthā’’tiādimāha. Pubbadevāti",
  "tika-s0301t11:23_8": "sakkapamukhāya devaparisāya loke pubbeva uppannattā ‘‘pubbadevā’’ti pasaṁsavacanaṁ.",
  "tika-s0301t11:23_9": "Vepacittiṁ sandhāya ‘‘tumhe’’ti ‘‘pubbadevā’’ti ca vuttattā ‘‘tumhākaṁ tāva paveṇiāgataṁ",
  "tika-s0301t11:23_10": "bhaṇathā’’ti vuttaṁ. Gāravaṭṭhāniyattā vepacittino bahuvacanapayogo. Daṇḍena avacāro",
  "tika-s0301t11:23_11": "avacaraṇaṁ daṇḍāvacaro, natthi ettha vutto daṇḍāvacaroti adaṇḍāvacarā, sakkena vuttā gāthāyo.",
  "tika-s0301t11:24": "Subhāsitajayasuttavaṇṇanā niṭṭhitā.",
  "tika-s0301t11:25": "6. Kulāvakasuttavaṇṇanā",
  "tika-s0301t11:26_0": "252.Rathasaddoti rathālaṅkārabhūtānaṁ kiṅkiṇikajālādīnaṁ saddo. Tathā dhajasaddo.",
  "tika-s0301t11:26_1": "Ājānīyasaddoti ājānīyānaṁ hasitasaddo ca. Karuṇāsamāvajjitahadayoti pāṇānaṁ anuparodhena",
  "tika-s0301t11:26_2": "paṇāmitacitto. Īsāmukhenāti rathakapparamukhena. Puññapaccayanibbattoti uḷāraṁ suvipulaṁ",
  "tika-s0301t11:26_3": "puññaṁ paccayaṁ katvā nibbatto. Na sajjati katthaci appaṭighaṭṭanena gacchanto. Simbalivanenāti",
  "tika-s0301t11:26_4": "simbalivanamajjhena . Vibhaggaṁ nimmathitanti ito cito vibhaggañceva niravasesato mathitañca hoti.",
  "tika-s0301t11:27": "Kulāvakasuttavaṇṇanā niṭṭhitā.",
  "tika-s0301t11:28": "7. Nadubbhiyasuttavaṇṇanā",
  "tika-s0301t11:29_0": "253.Supaccatthikoti suṭṭhu ativiya paccatthiko paṭisattu. Gahitosīti devapāsena bandhitvā",
  "tika-s0301t11:29_1": "gahito asi. Baddhova ahosi sakkassa puññānubhāvena. Cetiyarājā kira imasmiṁ kappe",
  "tika-s0301t11:29_2": "tato pubbe kenaci avuttapubbaṁ kharamusāvādaṁ abhāsi, tāvadeva virajjhitvā mahāpathaviyā",
  "tika-s0301t11:29_3": "vivare dine nipatitvā avīciaggijālānamindanamahosi. Taṁ sandhāya vuttaṁ ‘‘cetiyarañño",
  "tika-s0301t11:29_4": "pāpaṁ sandhāyā’’ti. Mahāpāpānīti mahantāni garutarāni pāpāni. Tathā hi vepacittino",
  "tika-s0301t11:29_5": "sapathakaraṇe nidassanabhāvena etāni aṭṭhakathāyaṁ āgatānīti.",
  "tika-s0301t11:30": "Nadubbhiyasuttavaṇṇanā niṭṭhitā.",
  "tika-s0301t11:31": "8. Verocanaasurindasuttavaṇṇanā",
  "tika-s0301t11:32_0": "254.Dvārapālarūpakāniviyāti dvārapālākārena katapaṭimāyo viya. Vāyametheva, na antarā",
  "tika-s0301t11:32_1": "saṁkocaṁ āpajjeyyāti adhippāyo. Nipphannasobhanesūti nipphannabhāvena sundaresu.",
  "tika-s0301t11:32_2": "Sabbe hi anipphannā atthā na sobhanti. Kiccajātāti vippakatabhāvena sañjātakiccā.",
  "tika-s0301t11:32_3": "Akiccajātoti asañjātakicco kiccarahito nāma natthi gamanaṭṭhitasayananisajjādivasena",
  "tika-s0301t11:32_4": "uppajjanakadukkhavinodanabhāvato. Saṁyogaparamātveva sambhogāti imesaṁ sattānaṁ saṁbhuñjitabbavatthūni",
  "tika-s0301t11:32_5": "nāma pakatiyā virodhasīlānipi asaṁyogena vā asundarānipi, tāni abhisaṅkharaṇapacanasaṁyojanaparamāni",
  "tika-s0301t11:32_6": "veditabbāni tathā sati sambhogārahabhāvūpagamanato. Tenāha ‘‘pārivāsikaodanādīnī’’tiādi.",
  "tika-s0301t11:32_7": "Uṇhāpetvā paribhuñjitabbayutte paribhajjitvāti adhippāyo.",
  "tika-s0301t11:33": "Verocanaasurindasuttavaṇṇanā niṭṭhitā.",
  "tika-s0301t11:34": "9. Araññāyatanaisisuttavaṇṇanā",
  "tika-s0301t11:35_0": "255. Jāmātikā vuccati dhītupati, sasuro bhariyāya pitā, tasmā ime antaravattino dve",
  "tika-s0301t11:35_1": "janā sakkavepacittino sujāya vasena jāmātikasasurā. ‘‘Ciradikkhitāna’’nti dikkhitvā",
  "tika-s0301t11:35_2": "pabbajitvā cirakālānaṁ vatasamādānavasena ito bāhirakānaṁ pabbajitānanti āha ‘‘cirasamādinnavatāna’’nti.",
  "tika-s0301t11:35_3": "Ito paṭikkamāti ito yathāṭhitaṭṭhānato apehi apakkama. Na paṭikkūlasaññino guṇe gāravayogato.",
  "tika-s0301t11:35_4": "Devā hi yebhuyyena ‘‘mayaṁ pubbe guṇavante payirupāsitvā tesaṁ ovāde ṭhatvā puññāni",
  "tika-s0301t11:35_5": "upacinitvā idhūpapannā’’ti guṇavantesu ādarabhāvaṁ upaṭṭhapenti.",
  "tika-s0301t11:36": "Araññāyatanaisisuttavaṇṇanā niṭṭhitā.",
  "tika-s0301t11:37": "10. Samuddakasuttavaṇṇanā",
  "tika-s0301t11:38_0": "256.Cakkavāḷamahāsamuddapiṭṭhiyanti cakkavāḷapabbatapādasamantā mahāsamuddatīrapiṭṭhiyaṁ.",
  "tika-s0301t11:38_1": "Yatheva sinerusamīpe mahāsamuddo anupubbaninno anupubbapoṇo anupubbapabbhāro, evaṁ",
  "tika-s0301t11:38_2": "yebhuyyena cakkavāḷapādasamīpepi. Tenāha ‘‘rajatapaṭṭavaṇṇe vālukapuline’’ti. Vuttappakārāsūti",
  "tika-s0301t11:38_3": "anantarasutte vuttappakārāsu. Assamapadenāti assamapadavemajjhena. Evaṁ cintayiṁsūti",
  "tika-s0301t11:38_4": "‘‘yaṁ nūna maya’’ntiādinā yathā pāḷiyaṁ āgataṁ, evaṁ mantayiṁsu.",
  "tika-s0301t11:39_0": "Icchitakaroti yadicchitakaraṇaṁ. Duṭṭhānanti durāsayānaṁ. Te pana duṭṭhajjhāsayā",
  "tika-s0301t11:39_1": "viruddhā hontīti āha ‘‘duṭṭhānaṁ viruddhāna’’nti. Pavuttanti bījaṁ sandhāya vapitaṁ.",
  "tika-s0301t11:39_2": "Tenāha ‘‘khette patiṭṭhāpita’’nti.",
  "tika-s0301t11:40_0": "Sāyamāsabhattanti sāyaṁ asitabbabhojanaṁ. Yathāvāraṁ bhakkhitametaṁ devānaṁ viya",
  "tika-s0301t11:40_1": "sukhumaṁ guruvāsañca na hotīti ‘‘bhatta’’nti vuttaṁ. Gelaññajātanti sañjātagelaññaṁ.",
  "tika-s0301t11:40_2": "Vepatīti kampati pavedhati.",
  "tika-s0301t11:41": "Samuddakasuttavaṇṇanā niṭṭhitā.",
  "tika-s0301t11:42": "Paṭhamavaggavaṇṇanā niṭṭhitā.",
  "tika-s0301t11:43": "2. Dutiyavaggo",
  "tika-s0301t11:44": "1. Vatapadasuttavaṇṇanā",
  "tika-s0301t11:45_0": "257. Samādātabbato vatāni, aññamaññaṁ asaṅkarasabhāvena pabbajitabbato padāni, tato",
  "tika-s0301t11:45_1": "eva asaṁkiṇṇabhāgāti katvā ‘‘vatakoṭṭhāsānī’’ti vuttaṁ. Samattānīti puññavisesatāya",
  "tika-s0301t11:45_2": "pujjabhavaphalanibbattanena kittisaññānena ca samaṁ attāni samattāni. Paripuṇṇānīti",
  "tika-s0301t11:45_3": "akhaṇḍādibhāvena sabbaso puṇṇāni. Samādinnānīti tattha sakkaccakāritāya sammā ādinnāni.",
  "tika-s0301t11:45_4": "Mātulānīti pitubhaginī, na yā kāci mātulassa bhariyā kulajeṭṭhakānaṁ adhippetattā,",
  "tika-s0301t11:45_5": "bhariyāpi vā mātulasambandhato gahetabbā, tathā sati mahāpitubhariyādīnampi saṅgaho daṭṭhabbo.",
  "tika-s0301t11:46_0": "Ādi-saddena jeṭṭhabhaginīnaṁ saṅgaho. Apacitikārakoti tesaṁ paccuṭṭhānakaro. Yo koci",
  "tika-s0301t11:46_1": "dadantopi sāpekkho deti, so muttacāgo na hoti, ayaṁ pana na evanti ‘‘muttacāgo hotī’’ti",
  "tika-s0301t11:46_2": "vuttaṁ. Vissaṭṭhacāgoti nirapekkhapariccāgoti attho. Yathā pāṇātipātabahulo ‘‘lohitapāṇī’’ti",
  "tika-s0301t11:46_3": "vuccati, tathā dānabahulo ‘‘payatapāṇī’’ti vuttoti āha ‘‘deyyadhammadānatthāya sadā",
  "tika-s0301t11:46_4": "dhotahattho’’ti. Vossaggaratoti deyyadhammassa pariccajane abhirato. Parehi yācitabbārahoti",
  "tika-s0301t11:46_5": "parehi yācituṁ yutto icchitassa atthassa tāvadeva vissajjanato. Dāneneva yuttoti",
  "tika-s0301t11:46_6": "sabbakālaṁ dāneneva yutto abhiṇhaṁ pavattamahādānattā. Dāne ca saṁvibhāge cāti parassa",
  "tika-s0301t11:46_7": "sampuṇṇaṁ katvā pariccajanasaṅkhāte dāne ca attanā paribhuñjitabbato saṁvibhajanasaṅkhāte",
  "tika-s0301t11:46_8": "saṁvibhāge ca rato abhirato.",
  "tika-s0301t11:47": "Vatapadasuttavaṇṇanā niṭṭhitā.",
  "tika-s0301t11:48": "2. Sakkanāmasuttavaṇṇanā",
  "tika-s0301t11:49_0": "258.Manussabhūtoti manussesu bhūto, manussattaṁ vā patto. Āvasathanti nivāsaṭṭhānaṁ",
  "tika-s0301t11:49_1": "kāretvā adāsi, tasmā vāsaṁ adāsīti vāsavo. Attha-saddo idha kāraṇapariyāyoti āha",
  "tika-s0301t11:49_2": "‘‘sahassampi kāraṇāna’’nti. Svāyamattho heṭṭhā vibhāvitova. Vinicchinati, tasmā sahassaṁ",
  "tika-s0301t11:49_3": "paññāakkhīni etassāti sahassakkho. Maghaṁ vuccati dhanaṁ, taṁ pana saddhāsaṅkhātaṁ",
  "tika-s0301t11:49_4": "maghaṁ assa atthīti maghavā. Pure dānaṁ dadātīti purindado anunāsikalopaṁ akatvā.",
  "tika-s0301t11:49_5": "Puññāni kātuṁ sakkotīti sakko.",
  "tika-s0301t11:50": "Sakkanāmasuttavaṇṇanā niṭṭhitā.",
  "tika-s0301t11:51": "3. Mahālisuttavaṇṇanā",
  "tika-s0301t11:52_0": "259.Soti sakko devarājā. Bahuvacane vattabbe ekavacanaṁ vuttaṁ. Vuccatīti vacanaṁ,",
  "tika-s0301t11:52_1": "attho. Tasmā bahuvacaneti bahumhi attheti attho . Yathā paṭipajjanto anukkamena te",
  "tika-s0301t11:52_2": "dhamme samādiyitvā sakko sakkattaṁ ajjhagā, taṁ paṭipattiṁ dassetuṁ ‘‘sakko kirā’’tiādi",
  "tika-s0301t11:52_3": "vuttaṁ. Anantareti sakkabhāvassa atītānantare attabhāve. Taṁ sabbanti sakkassa maghamāṇavakāle",
  "tika-s0301t11:52_4": "sammāpaṭipattiṁ, tāya sakkabhāvūpagamanañcāti taṁ sabbaṁ. Vutto, tasmā tattha vuttanayeneva",
  "tika-s0301t11:52_5": "veditabboti adhippāyo.",
  "tika-s0301t11:53": "Mahālisuttavaṇṇanā niṭṭhitā.",
  "tika-s0301t11:54": "4. Daliddasuttavaṇṇanā",
  "tika-s0301t11:55_0": "260.Manussadaliddoti manussesu duggato. Manussakāruññatanti manussesu paramanihīnataṁ.",
  "tika-s0301t11:55_1": "Manussakapaṇoti manussesu vā paramanihīno. Tasmiṁ ṭhāneti tassa devaputtassa tasmiṁ",
  "tika-s0301t11:55_2": "uppajjanaṭṭhāne. Lāmakato cintentīti tassa purimavatthuṁ nissāya hīnato cintenti.",
  "tika-s0301t11:55_3": "Kathentīti tameva paresaṁ kathenti. Vitthārentīti vuttamatthaṁ vitthārikaṁ karonti.",
  "tika-s0301t11:55_4": "Sabbadā paricchijja parivārasampanno hutvā aḍḍhaṭṭharatane hatthikkhandhe mahaccarājānubhāvena",
  "tika-s0301t11:55_5": "nisinnattā janakāyena samullokiyamāno. Avalambantīti olambanti. Vandanamattaṁ vā",
  "tika-s0301t11:55_6": "nāhosi, aññadatthu paccekabuddhato attano samānādarakiriyaṁ paccāsīsati. Tena vuttaṁ",
  "tika-s0301t11:55_7": "‘‘so’’tiādi. Kvāyanti ko ayanti byāpannavasena vadati. Kāḷarattehi suttehi sibbitattā",
  "tika-s0301t11:55_8": "vaṇṇavikāraṁ disvā ‘‘kuṭṭhicīvarāni pāruto’’ti āha. Mahāniraye nibbattitvā mahādukkhaṁ",
  "tika-s0301t11:55_9": "paccanubhoti. Tadanurūpapāpakammassa vipākāvasesena laddhokāsena rājagahe…pe… paṭisandhiṁ",
  "tika-s0301t11:55_10": "gaṇhi. Kāmañca ettha paṭisandhiggahaṇaṁ kusalakammeneva, tassa pana akusalakammassa",
  "tika-s0301t11:55_11": "vipākino balavabhāvato vuttaṁ ‘‘vipākāvasesenā’’ti. Tenāha ‘‘gahitakālato…pe… nikkhanto’’ti.",
  "tika-s0301t11:55_12": "Bhikkhāya carituṁ samatthakālato paṭṭhāya rogassa balavatāya maṁsāni…pe… patanti.",
  "tika-s0301t11:55_13": "Ñāṇaṁ pesetvāti vipassanāpaṭipāṭiyā bhāvanāñāṇaṁ nibbānaṁ paṭipesetvā pavattetvā.",
  "tika-s0301t11:55_14": "Indriyānaṁ paripakkattā satthu desanāvilāsena sotāpattiphale patiṭṭhito. Cumbaṭanti",
  "tika-s0301t11:55_15": "pādacumbaṭaṁ. Kuṭṭhino hi sakalapādatalaṁ mā rujīti cumbaṭaṁ katvā taṁ pādatale bandhitvā",
  "tika-s0301t11:55_16": "gacchanti, mattikapātiṁ bhinditvā viya tathā nihīnamanussattabhāvato cavitvā suvaṇṇapātiṁ",
  "tika-s0301t11:55_17": "paṭilabhanto viya devattabhāvaṁ gaṇhanto cuticittato dutiyacittavāre ādānacittakkhaṇe devaloke nibbatto.",
  "tika-s0301t11:56_0": "Maggenāgatāti maggādhigamanena āgatā uppannā. Ariyakantasīlanti ariyānaṁ kantaṁ manāpaṁ",
  "tika-s0301t11:56_1": "manoramaṁ sīladhammaṁ. Ariyānaṁ adhicittaadhipaññāsikkhā viya adhisīlasikkhāpi sabbā",
  "tika-s0301t11:56_2": "ativiya kantā evāti āha ‘‘kiñcāpī’’tiādi. Imasmiṁ panattheti imasmiṁ sotāpannassa",
  "tika-s0301t11:56_3": "bhavasaṅkhāte atthe niddhāretvā vuccamāne. Pañcasīlampi yasmā diṭṭhi viya bhavantarepi appahīnaṁ.",
  "tika-s0301t11:57": "Daliddasuttavaṇṇanā niṭṭhitā.",
  "tika-s0301t11:58": "5. Rāmaṇeyyakasuttavaṇṇanā",
  "tika-s0301t11:59_0": "261. Āramanti ettha sattāti ārāmā, manoramā upavanādayo. Te eva cetenti ettha saddhāya",
  "tika-s0301t11:59_1": "attano pītisomanassaṁ sandhahantīti cetiyāti ca vuccanti. Manussaramaṇīyabhāvassāti",
  "tika-s0301t11:59_2": "manussānaṁ āramaṇīyabhāvassa. Tassa pana sīlādiguṇavasena acinteyyāparimeyyānubhāvatāpi",
  "tika-s0301t11:59_3": "hotīti bhagavā ‘‘nāgghanti soḷasi’’nti avoca. Acetanāya bhūmiyā ramaṇīyatā nāma guṇavisiṭṭhānaṁ",
  "tika-s0301t11:59_4": "ariyānaṁ sevanavasena veditabbāti vuttaṁ ‘‘idāni…pe… gāme vātiādimāhā’’ti.",
  "tika-s0301t11:60": "Rāmaṇeyyakasuttavaṇṇanā niṭṭhitā.",
  "tika-s0301t11:61": "6. Yajamānasuttavaṇṇanā",
  "tika-s0301t11:62_0": "262.Yajantānanti dakkhiṇeyyaṁ uddissa dentānaṁ. Aṭṭhuppattiko suttanikkhepoti dassetvā",
  "tika-s0301t11:62_1": "atthavaṇṇanaṁ kātuṁ ‘‘tadā kirā’’tiādi vuttaṁ. Agganti seṭṭhaṁ. Tehi tehi vā yathāladdhasappiādayo",
  "tika-s0301t11:62_2": "mā nassantu, aggabhāvena gahitāni sappiādīni kevalaṁ aggimhi jhāpanena, devā manussā",
  "tika-s0301t11:62_3": "micchāgāhena mā nassantu. Takkenāti takkamattena. ‘‘Kathemā’’ti amhe maññatha, idāni",
  "tika-s0301t11:62_4": "passatha, paccakkhato ayaṁ vo…pe… āgacchatīti āhaṁsūti yojanā.",
  "tika-s0301t11:63_0": "Upadhivipākanti upadhīsu vā vipaccati, upadhayo vā vipākā etassāti upadhivipākaṁ.",
  "tika-s0301t11:63_1": "Vipphāravantaṁ hoti vipulapakkhatāya. Bhikkhusaṅghassa adaṁsu ‘‘sammāsambuddhena",
  "tika-s0301t11:63_2": "mahābrahmunā ca evaṁ ovādo dinno’’ti.",
  "tika-s0301t11:64": "Yajamānasuttavaṇṇanā niṭṭhitā.",
  "tika-s0301t11:65": "7. Buddhavandanāsuttavaṇṇanā",
  "tika-s0301t11:66_0": "263.Uṭṭhahāti uṭṭhānaṁ kāyikavīriyaṁ karohi. Tenāha ‘‘vicara, loke’’ti. Cetasikavīriyaṁ",
  "tika-s0301t11:66_1": "pana bhagavatā matthakaṁ pāpitameva. Tenāha ‘‘vijitasaṅgāmā’’ti. Dvādasayojanikassa",
  "tika-s0301t11:66_2": "uccabhāvena. Vitthārato pana āyāmato ca anekayojanasatasahassaparimāṇacakkavāḷaṁ",
  "tika-s0301t11:66_3": "atibyāpetvā ṭhitassa. Pannabhārāti pātitabhāra. Nikkhepitabbato bhārāti āha ‘‘oropitakhandhā’’tiādi.",
  "tika-s0301t11:66_4": "Te hi taṁsamaṅgino puggalassa sampātanaṭṭhena bhārā nāma. Vuttañhetaṁ ‘‘bhārā have",
  "tika-s0301t11:66_5": "pañcakkhandhā’’ti (saṁ. ni. 3.22). Tadekadesā ca kilesābhisaṅkhārā. Pannarasāya puṇṇamāya",
  "tika-s0301t11:66_6": "rattinti yathā pannarasapuṇṇamāya rattiyaṁ paripuṇṇakāle upakkilesavimutto cando",
  "tika-s0301t11:66_7": "sobhati, evaṁ tava cittaṁ sabbaso upakkilesavimuttaṁ sobhatīti adhippāyo.",
  "tika-s0301t11:67": "Buddhavandanāsuttavaṇṇanā niṭṭhitā.",
  "tika-s0301t11:68": "8. Gahaṭṭhavandanāsuttavaṇṇanā",
  "tika-s0301t11:69_0": "264.Puthuddisāti bahudisā. Kā pana tāti āha ‘‘catasso disā catasso anudisā cā’’ti.",
  "tika-s0301t11:69_1": "Anudisāgahaṇena cettha uddhaṁ adhopi gayhatīti ca dasseti. Bhūmivāsinoti bhūmipaṭibaddhavuttino.",
  "tika-s0301t11:69_2": "Etena rukkhapabbatanivāsinopi gahitā honti. Cirarattasamāhitacitteti upacārappanājhānāni",
  "tika-s0301t11:69_3": "uppādetvā aparihīnajjhānatāya cirakālaṁ samāhitacitte. Āpāṇakoṭikanti jīvitapariyantaṁ",
  "tika-s0301t11:69_4": "yāvajīvaṁ. Evamādīti ādi-saddena avasesapuññakiriyavatthūni saṅgaṇhāti. Niccasīlavasena",
  "tika-s0301t11:69_5": "pañcahi, niyamasīlavasena dasahi. Pi-saddena tato katipayehi uposathasīlavasena aṭṭhahipīti",
  "tika-s0301t11:69_6": "dasseti. Dhammikehīti dhammato anapetehi. Pamukhoti pamokkho.",
  "tika-s0301t11:70": "Gahaṭṭhavandanāsuttavaṇṇanā niṭṭhitā.",
  "tika-s0301t11:71": "9. Satthāravandanāsuttavaṇṇanā",
  "tika-s0301t11:72_0": "265.Brahmajāṇukoti dakkhiṇajāṇumaṇḍalaṁ pathaviyaṁ ṭhapetvā vandamāno brahmajāṇuko",
  "tika-s0301t11:72_1": "nāma tathābhūto hutvā. Yajitabbato yakkho, pūjanīyo. Evaṁ pūjāvisesayogato sakkoti",
  "tika-s0301t11:72_2": "āha ‘‘so yakkhoti so sakko’’ti. Sakkassa namakkārabhājanabhūtañhi pucchanto mātali",
  "tika-s0301t11:72_3": "‘‘ko nāma so yakkho’’ti āha. Guṇanemittakehīti guṇahetukehi anantāni hi buddhānaṁ",
  "tika-s0301t11:72_4": "nāmāni, tāni ca kho sabbānipi guṇanemittakāneva. Anantaguṇattā. Vuttañhetaṁ –",
  "tika-s0301t11:73": "‘‘Asaṅkhyeyyāni nāmāni, saguṇena mahesino;",
  "tika-s0301t11:74": "Guṇena nāmamuddheyyaṁ, api nāmasahassato’’ti. –",
  "tika-s0301t11:75_0": "Tasmā anomanāmanti paripuṇṇaguṇanāmanti attho. Samatikkamenāti sammā samucchindanavasena",
  "tika-s0301t11:75_1": "atikkamanena. Kilesārīnaṁ apetacayoti apacayo, so āramitabbaṭṭhena ārāmo etesanti",
  "tika-s0301t11:75_2": "apacayārāmā. Tenāha ‘‘vaṭṭaviddhaṁsane ratā’’ti.",
  "tika-s0301t11:76": "Satthāravandanāsuttavaṇṇanā niṭṭhitā.",
  "tika-s0301t11:77": "10. Saṅghavandanāsuttavaṇṇanā",
  "tika-s0301t11:78_0": "266.Pūtimhi dehe mātu sarīre sayanato, attano eva vā pūtidehaṁ sarīraṁ tasmiṁ ṭhitatāya",
  "tika-s0301t11:78_1": "avattharitvā sayanato pūtidehasayāti yojanā. Kuṇapamheteti ete manussā asuciduggandhajegucchapaṭikkūle",
  "tika-s0301t11:78_2": "mātukucchisaṅkhāte kuṇapasmiṁ dasa māse nimuggā. Tesaṁ kinnāma tvaṁ pihayasīti yojanā.",
  "tika-s0301t11:78_3": "Etesaṁ etaṁ vihayāmīti etesaṁ isīnaṁ etaṁ sammāpaṭipattiṁ vihayāmi. Idāni taṁ paṭipattiṁ",
  "tika-s0301t11:78_4": "dassetuṁ ‘‘na te saṁ koṭṭhe opentī’’ti vuttaṁ. Dhaññaṁ koṭṭhe na pakkhipanti pakkhipitabbassa",
  "tika-s0301t11:78_5": "ca abhāvato. Tenāha ‘‘na hi etesaṁ dhañña’’nti. Paresaṁ niṭṭhitanti paresaṁ gahitaṁ",
  "tika-s0301t11:78_6": "santakaṁ tesaṁ pākāya niṭṭhitaṁ. Bhikkhācāravattenāti piṇḍācariyāya. Esamānā pariyesantā.",
  "tika-s0301t11:78_7": "Evaṁ pariyiṭṭhena. Yāpenti, na esanti anesanaṁ. Susamādinnasundaravatāti suṭṭhu samādinnasobhanavatā.",
  "tika-s0301t11:79_0": "Evaṁ subhāsitabhāsinoti ganthadhuravipassanādhurānaṁ vasena guṇaparimāṇasubhāsitasseva",
  "tika-s0301t11:79_1": "bhāsanasīlā . Ariyena tuṇhībhūtena tuṇhībhūtā. Tato eva manassa sātisayaṁ samañcarā.",
  "tika-s0301t11:79_2": "Gahitadaṇḍesu parāmāsādipayuttesu daṇḍādānādihetu uppajjanakakilesapariḷāhābhāvato",
  "tika-s0301t11:79_3": "nibbutā. Tenāha ‘‘vissaṭṭhadaṇḍā’’ti. Sādānesūti sabhavādānesu. Anādānāti tabbirahitā.",
  "tika-s0301t11:79_4": "Tenāha ‘‘bhavayonī’’tiādi.",
  "tika-s0301t11:80": "Saṅghavandanāsuttavaṇṇanā niṭṭhitā.",
  "tika-s0301t11:81": "Dutiyavaggavaṇṇanā niṭṭhitā.",
  "tika-s0301t11:82": "3. Tatiyavaggo",
  "tika-s0301t11:83": "1. Chetvāsuttavaṇṇanā",
  "tika-s0301t11:84": "267.Vuttatthameva heṭṭhā devaputtasaṁyuttavaṇṇanāyaṁ.",
  "tika-s0301t11:85": "Chetvāsuttavaṇṇanā niṭṭhitā.",
  "tika-s0301t11:86": "3. Dubbaṇṇiyasuttavaṇṇanā",
  "tika-s0301t11:87_0": "268.Dubbaṇṇo duddasiko virūpavaṇṇo. Okoṭimakoti rassabhāvena avarakoṭimako. Sakkena",
  "tika-s0301t11:87_1": "gahitanāmamevetaṁ, na pana so tathārūpo koci yakkho. Tenāha ‘‘eko rūpāvacarabrahmā’’ti.",
  "tika-s0301t11:87_2": "Yadi evaṁ kasmā so tathārūpo hutvā āgatoti āha ‘‘sakko kirā’’ti. Kathaṁ panettha",
  "tika-s0301t11:87_3": "ñāyati ‘‘so eko rūpāvacarabrahmā, na paneso avaruddhakayakkho’’ti yuttiṁ dassento",
  "tika-s0301t11:87_4": "‘‘avaruddhakayakkhā panā’’tiādimāha. Devānaṁ vacanaṁ sutvā. Pharusenāti pharusasamācārena.",
  "tika-s0301t11:87_5": "‘‘Ko nāma mayhaṁ āsane sannisinno’’ti akkhantiṁ anuppādento khantiyaṁ ṭhatvā. Balavacittīkāranti",
  "tika-s0301t11:87_6": "garutaraṁ sakkārabahumānaṁ. Nīcavuttiyāti paramanipaccakāre suvūpasamane ca dassiyamāne.",
  "tika-s0301t11:87_7": "Sakkassa tāya eva ācārasampattiyā sakkāsane ṭhātuṁ, attano ca āvikātuṁ asakkonto",
  "tika-s0301t11:87_8": "antaradhāyi. Upahatacittomhīti khantimettānuddayāsabbhāvato parasmiṁ upahatacittomhīti",
  "tika-s0301t11:87_9": "sakko attano sabhāvaṁ vadati. Kodhavase vattetunti kodhena attano vase nibbattetuṁ",
  "tika-s0301t11:87_10": "na sukaromhi, atha kho kodhaṁ mayhaṁ vase na vattemīti adhippāyo. Ciraṁ na kujjhāmīti",
  "tika-s0301t11:87_11": "yadi me kadāci kodho uppajjeyya, taṁ kodhaṁ anuvattento cirakālaṁ na kujjhāmi . Na",
  "tika-s0301t11:87_12": "upanayhāmīti anto sace me kodho uppajjeyya, khippameva ca naṁ paṭivineyyanti taṁ",
  "tika-s0301t11:87_13": "me pubbeva vataṁ paripūritaṁ.",
  "tika-s0301t11:88": "Dubbaṇṇiyasuttavaṇṇanā niṭṭhitā.",
  "tika-s0301t11:89": "3. Sambarimāyāsuttavaṇṇanā",
  "tika-s0301t11:90_0": "269.Ābādhikoti ābādho assa atthīti ābādhiko. Vācesīti sikkhāpesi. Sambaro nāma asuramāyāya",
  "tika-s0301t11:90_1": "ādipuriso purātano asurindo. Taṁ sandhāyāha ‘‘yathā sambaro’’tiādi. Evaṁ paccati",
  "tika-s0301t11:90_2": "aññopi māyāvī māyaṁ payojetvā. Upavādantarāyo nāma khamāpane sati vigacchati, pākatikameva",
  "tika-s0301t11:90_3": "hotīti āha ‘‘evamassa phāsubhaveyyā’’ti. Tenāti vepacittinā sambaravijjāya adānena",
  "tika-s0301t11:90_4": "vañcitattā. Tathā akatvāti isīnaṁ santikaṁ netvā khamāpanavasena kātabbaṁ akatvā.",
  "tika-s0301t11:91": "Sambarimāyāsuttavaṇṇanā niṭṭhitā.",
  "tika-s0301t11:92": "4. Accayasuttavaṇṇanā",
  "tika-s0301t11:93_0": "270.Sampayojesunti aññamaññaṁ vācasikaṁ pharusaṁ payojesuṁ. Tenāha ‘‘kalahaṁ akaṁsū’’ti,",
  "tika-s0301t11:93_1": "vivādaṁ akaṁsūti attho. Atikkammavacananti vacīsaṁvaraṁ atikkamitvā vacanaṁ. Yasmā",
  "tika-s0301t11:93_2": "accaye desiyamāne taṁ khīṇayati aññamaññassa khamamānassa khamanaṁ paṭiggaṇhato,",
  "tika-s0301t11:93_3": "tasmā vuttaṁ ‘‘nappaṭigaṇhātīti na khamatī’’ti. Tumhākaṁ vase vattatu, visevitaṁ",
  "tika-s0301t11:93_4": "akatvā yathākāmakaraṇīyo hotu. Mittadhammo idha uttarapadalopena ‘‘mitto’’ti vuttoti",
  "tika-s0301t11:93_5": "āha ‘‘mittadhamme’’ti. Karaṇavacananti ‘‘mittehī’’ti karaṇavacanaṁ bhummatthe. Tenāha",
  "tika-s0301t11:93_6": "‘‘mittesū’’ti. Yathā nibbattasabhāvassa bhāvato aññathattaṁ jarā, evaṁ mittabhāvato",
  "tika-s0301t11:93_7": "vuttavipariyāyo amittadhammo jarāpariyāyena vutto. Agārayhaṁ anavajjaṁ sabbaso pahīnakilesaṁ.",
  "tika-s0301t11:93_8": "Tenāha ‘‘khīṇāsavapuggala’’nti.",
  "tika-s0301t11:94": "Accayasuttavaṇṇanā niṭṭhitā.",
  "tika-s0301t11:95": "5. Akkodhasuttavaṇṇanā",
  "tika-s0301t11:96_0": "271.Kodho tumhe mā abhibhavīti ettha kodhena anabhibhavanīyattaṁ khantimettākaruṇāditappaṭipakkhadhammaparibrūhanena",
  "tika-s0301t11:96_1": ". Tathā hi taṁsamaṅgino kodho abhibhuyyatīti āha ‘‘tumheva kodhaṁ abhibhavatha. Kujjhantānaṁ",
  "tika-s0301t11:96_2": "mā paṭikujjhitthā’’ti. Paṭipadāti esā paṭipatti. Mettāti appanāppattā mettā. Tadupacāro",
  "tika-s0301t11:96_3": "mettāpubbabhāgo. Na vihiṁsati kiñci etāyāti avihiṁsā. Karuṇāti appanāppattakaruṇā",
  "tika-s0301t11:96_4": "veditabbā. Tadupacāro karuṇāpubbabhāgo. Lāmakajananti khantiādīsu yonisomanasikārābhāvena",
  "tika-s0301t11:96_5": "gārayhasamācārasamāyogena ca nihīnaṁ janaṁ. Paccayaparisuddhiyā kodho abhimaddamāno",
  "tika-s0301t11:96_6": "puggalaṁ abhimaddati, tassa so paṭisaṅkhānabhāvanābalehi sammadeva pahātabboti.",
  "tika-s0301t11:97": "Akkodhasuttavaṇṇanā niṭṭhitā.",
  "tika-s0301t11:98": "Tatiyavaggavaṇṇanā niṭṭhitā.",
  "tika-s0301t11:99": "Sāratthappakāsiniyā saṁyuttanikāya-aṭṭhakathāya",
  "tika-s0301t11:100": "Sakkasaṁyuttavaṇṇanāya līnatthappakāsanā samattā.",
  "tika-s0301t11:101": "Niṭṭhitā ca sāratthappakāsiniyā",
  "tika-s0301t11:102": "Saṁyuttanikāya-aṭṭhakathāya sagāthāvaggavaṇṇanā.",
  "tika-s0301t11:103": "Paṭhamo bhāgo niṭṭhito."
}