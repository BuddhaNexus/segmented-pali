{
  "atk-s0305a2:0": "3. Satipaṭṭhānasaṁyuttaṁ",
  "atk-s0305a2:1": "1. Ambapālivaggo",
  "atk-s0305a2:2": "1. Ambapālisuttavaṇṇanā",
  "atk-s0305a2:3_0": "367. Satipaṭṭhānasaṁyuttassa paṭhame ambapālivaneti ambapāliyā nāma rūpūpajīviniyā",
  "atk-s0305a2:3_1": "ropite ambavane. Taṁ kira tassā uyyānaṁ ahosi. Sā satthu dhammadesanaṁ sutvā pasannacittā",
  "atk-s0305a2:3_2": "tattha vihāraṁ kāretvā tathāgatassa niyyātesi. Taṁ sandhāyetaṁ vuttaṁ. Ekāyanvāyanti",
  "atk-s0305a2:3_3": "ekāyano ayaṁ. Tattha ekāyanoti ekamaggo. Maggassa hi –",
  "atk-s0305a2:4": "‘‘Maggo pantho patho pajjo, añjasaṁ vaṭumāyanaṁ;",
  "atk-s0305a2:5": "Nāvā uttarasetū ca, kullo ca bhisi saṅkamo’’ti. (cūḷani. pārāyanatthutigāthāniddeso 101) –",
  "atk-s0305a2:6_0": "Bahūni nāmāni. Svāyaṁ idha ayananāmena vutto. Tasmā ekāyanvāyaṁ, bhikkhave, maggoti",
  "atk-s0305a2:6_1": "ettha ekamaggo. Ayaṁ, bhikkhave, maggo, na dvedhāpathabhūtoti evamattho daṭṭhabbo.",
  "atk-s0305a2:6_2": "Maggoti kenaṭṭhena maggo? Nibbānagamanaṭṭhena, nibbānatthikehi magganīyaṭṭhena ca.",
  "atk-s0305a2:7_0": "Sattānaṁ visuddhiyāti rāgādīhi malehi abhijjhāvisamalobhādīhi ca upakkilesehi saṁkiliṭṭhacittānaṁ",
  "atk-s0305a2:7_1": "sattānaṁ visuddhatthāya. Sokaparidevānaṁ samatikkamāyāti sokassa ca paridevassa ca",
  "atk-s0305a2:7_2": "samatikkamāya, pahānāyāti attho. Dukkhadomanassānaṁ atthaṅgamāyāti kāyikadukkhassa",
  "atk-s0305a2:7_3": "ca cetasikadomanassassa cāti imesaṁ dvinnaṁ atthaṅgamāya, nirodhāyāti attho. Ñāyassa",
  "atk-s0305a2:7_4": "adhigamāyāti ñāyo vuccati ariyo aṭṭhaṅgiko maggo, tassa adhigamāya pattiyāti vuttaṁ",
  "atk-s0305a2:7_5": "hoti. Ayañhi pubbabhāge lokiyo satipaṭṭhānamaggo bhāvito lokuttaramaggassa adhigamāya",
  "atk-s0305a2:7_6": "saṁvattati . Tenāha ‘‘ñāyassa adhigamāyā’’ti. Nibbānassa sacchikiriyāyāti taṇhāvānavirahitattā",
  "atk-s0305a2:7_7": "nibbānanti laddhanāmassa amatassa sacchikiriyāya, attapaccakkhāyāti vuttaṁ hoti.",
  "atk-s0305a2:7_8": "Ayañhi maggo bhāvito anupubbena nibbānasacchikiriyaṁ sādheti. Tenāha ‘‘nibbānassa sacchikiriyāyā’’ti.",
  "atk-s0305a2:8_0": "Evaṁ bhagavatā sattahi padehi ekāyanamaggassa vaṇṇo bhāsito, so kasmāti ce? Bhikkhūnaṁ",
  "atk-s0305a2:8_1": "ussāhajananatthaṁ. Vaṇṇabhāsanañhi sutvā te bhikkhū – ‘‘ayaṁ kira maggo hadayasantāpabhūtaṁ",
  "atk-s0305a2:8_2": "sokaṁ, vācāvippalāpabhūtaṁ paridevaṁ, kāyikaasātabhūtaṁ dukkhaṁ, cetasikaasātabhūtaṁ",
  "atk-s0305a2:8_3": "domanassanti cattāro upaddave harati. Visuddhiṁ, ñāyaṁ, nibbānanti tayo visese āvahatī’’ti",
  "atk-s0305a2:8_4": "ussāhajātā imaṁ desanaṁ uggahetabbaṁ pariyāpuṇitabbaṁ, dhāretabbaṁ, imañca maggaṁ",
  "atk-s0305a2:8_5": "bhāvetabbaṁ maññissanti. Iti tesaṁ bhikkhūnaṁ ussāhajananatthaṁ vaṇṇaṁ abhāsi kambalavāṇijādayo",
  "atk-s0305a2:8_6": "kambalādīnaṁ vaṇṇaṁ viya.",
  "atk-s0305a2:9_0": "Yadidanti nipāto, ye imeti ayamassa attho. Cattāroti gaṇanaparicchedo. Tena ‘‘na",
  "atk-s0305a2:9_1": "tato heṭṭhā, na uddha’’nti satipaṭṭhānaparicchedaṁ dīpeti. Satipaṭṭhānāti tayo satipaṭṭhānā",
  "atk-s0305a2:9_2": "satigocaropi, tidhā paṭipannesu sāvakesu satthuno paṭighānunayavītivattatāpi, satipi.",
  "atk-s0305a2:9_3": "‘‘Catunnaṁ, bhikkhave, satipaṭṭhānānaṁ samudayañca atthaṅgamañca desessāmi taṁ suṇātha.",
  "atk-s0305a2:9_4": "Ko ca, bhikkhave, kāyassa samudayo? Āharasamudayā kāyasamudayo’’tiādīsu (saṁ. ni.",
  "atk-s0305a2:9_5": "5.408) hi satigocaro satipaṭṭhānanti vutto. Tathā ‘‘kāyo upaṭṭhānaṁ, no sati, sati",
  "atk-s0305a2:9_6": "upaṭṭhānañceva sati cā’’tiādīsupi (paṭi. ma. 2.35). Tassa attho – patiṭṭhāti asminti",
  "atk-s0305a2:9_7": "paṭṭhānaṁ. Kā patiṭṭhāti? Sati. Satiyā paṭṭhānaṁ satipaṭṭhānaṁ. Padhānaṁ ṭhānanti",
  "atk-s0305a2:9_8": "vā paṭṭhānaṁ. Satiyā paṭṭhānaṁ satipaṭṭhānaṁ hatthiṭṭhānaassaṭṭhānādīni viya.",
  "atk-s0305a2:10_0": "‘‘Tayo satipaṭṭhānā, yadariyo sevati, yadariyo sevamāno satthā gaṇamanusāsitumarahatī’’ti",
  "atk-s0305a2:10_1": "(ma. ni. 3.311) ettha tidhā paṭipannesu sāvakesu satthuno paṭighānunayavītivattatā",
  "atk-s0305a2:10_2": "satipaṭṭhānanti vuttā. Tassattho – paṭṭhapetabbato paṭṭhānaṁ, pavattayitabbatoti",
  "atk-s0305a2:10_3": "attho. Kena paṭṭhapetabboti? Satiyā. Satiyā paṭṭhānaṁ satipaṭṭhānanti.",
  "atk-s0305a2:11_0": "‘‘Cattāro satipaṭṭhānā bhāvitā bahulīkatā satta bojjhaṅge paripūrentī’’tiādīsu (ma.",
  "atk-s0305a2:11_1": "ni. 3.147; saṁ. ni. 5.989) pana satiyeva satipaṭṭhānanti vuttā. Tassattho – patiṭṭhātīti",
  "atk-s0305a2:11_2": "paṭṭhānaṁ, upaṭṭhāti okkanditvā pakkhanditvā pavattatīti attho. Satiyeva paṭṭhānaṁ",
  "atk-s0305a2:11_3": "satipaṭṭhānaṁ. Atha vā saraṇaṭṭhena sati, upaṭṭhānaṭṭhena paṭṭhānaṁ, iti sati ca",
  "atk-s0305a2:11_4": "sā paṭṭhānañcātipi satipaṭṭhānaṁ. Idamidha adhippetaṁ.",
  "atk-s0305a2:12_0": "Yadi evaṁ kasmā ‘‘satipaṭṭhānā’’ti bahuvacanaṁ katanti? Satīnaṁ bahuttā. Ārammaṇabhedena",
  "atk-s0305a2:12_1": "hi bahukā satiyo. Atha ‘‘maggo’’ti kasmā ekavacananti? Magganaṭṭhena ekattā. Catassopi",
  "atk-s0305a2:12_2": "hi etā satiyo magganaṭṭhena ekattaṁ gacchanti. Vutañhetaṁ ‘‘maggoti kenaṭṭhena maggo?",
  "atk-s0305a2:12_3": "Nibbānamagganaṭṭhena, nibbānatthikehi magganīyaṭṭhena cā’’ti. Catassopi cetā aparabhāge",
  "atk-s0305a2:12_4": "kāyādīsu ārammaṇesu kiccaṁ sādhayamānā nibbānaṁ gacchanti, ādito paṭṭhāya ca nibbānatthikehi",
  "atk-s0305a2:12_5": "maggiyantīti tasmā catassopi eko maggoti vuttā. Evañca sati vacanānusandhinā sānusandhikāva desanā hoti.",
  "atk-s0305a2:13_0": "Katame cattāroti kathetukamyatāpucchā. Kāyeti rūpakāye. Kāyānupassīti kāyaṁ anupassanasīlo,",
  "atk-s0305a2:13_1": "kāyaṁ vā anupassamāno. Ayañhi bhikkhu imaṁ kāyaṁ aniccānupassanādīnaṁ sattannaṁ anupassanānaṁ",
  "atk-s0305a2:13_2": "vasena aniccato anupassati, no niccato, dukkhato anupassati, no sukhato, anattato",
  "atk-s0305a2:13_3": "anupassati, no attato, nibbindati, no nandati, virajjati, no rajjati, nirodheti,",
  "atk-s0305a2:13_4": "no samudeti, paṭinissajjati, no ādiyati. So taṁ aniccato anupassanto niccasaññaṁ",
  "atk-s0305a2:13_5": "pajahati, dukkhato anupassanto sukhasaññaṁ pajahati , anattato anupassanto attasaññaṁ",
  "atk-s0305a2:13_6": "pajahati, nibbindanto nandiṁ pajahati, virajjanto rāgaṁ pajahati, nirodhento samudayaṁ",
  "atk-s0305a2:13_7": "pajahati, paṭinissajjanto ādānaṁ pajahatīti veditabbo.",
  "atk-s0305a2:14_0": "Viharatīti irīyati. Ātāpīti tīsu bhavesu kilese ātapatīti ātāpo, vīriyassetaṁ nāmaṁ.",
  "atk-s0305a2:14_1": "Ātāpo assa atthīti ātāpī. Sampajānoti sampajaññasaṅkhātena ñāṇena samannāgato. Satimāti",
  "atk-s0305a2:14_2": "kāyapariggāhikāya satiyā samannāgato. Ayaṁ pana yasmā satiyā ārammaṇaṁ pariggahetvā",
  "atk-s0305a2:14_3": "paññāya anupassati. Na hi sativirahitassa anupassanā nāma atthi, tenevāha ‘‘satiñca",
  "atk-s0305a2:14_4": "khvāhaṁ, bhikkhave, sabbatthikaṁ vadāmī’’ti (saṁ. ni. 5.234). Tasmā ettha ‘‘kāye",
  "atk-s0305a2:14_5": "kāyānupassī viharatī’’ti ettāvatā kāyānupassanāsatipaṭṭhānaṁ vuttaṁ hoti. Atha vā",
  "atk-s0305a2:14_6": "yasmā anātāpino antosaṅkhepo antarāyakaro hoti, asampajāno upāyapariggahe anupāyaparivajjane",
  "atk-s0305a2:14_7": "ca sammuyhati, muṭṭhassati upāyāpariccāge anupāyāpariggahe ca asamattho hoti, tenassa",
  "atk-s0305a2:14_8": "taṁ kammaṭṭhānaṁ na sampajjati. Tasmā yesaṁ dhammānaṁ ānubhāvena taṁ sampajjati,",
  "atk-s0305a2:14_9": "tesaṁ dassanatthaṁ ‘‘ātāpī sampajāno satimā’’ti idaṁ vuttanti veditabbaṁ.",
  "atk-s0305a2:15_0": "Iti kāyānupassanāsatipaṭṭhānaṁ sampayogaṅgañjassa dassetvā idāni pahānaṅgaṁ dassetuṁ",
  "atk-s0305a2:15_1": "vineyya loke abhijjhādomanassanti vuttaṁ. Tattha vineyyāti tadaṅgavinayena vā vikkhambhanavinayena",
  "atk-s0305a2:15_2": "vā vinayitvā. Loketi tasmiṁyeva kāye. Kāyo hi idha lujjanapalujjanaṭṭhena lokoti",
  "atk-s0305a2:15_3": "adhippeto. Yasmā panassa na kāyamatteyeva abhijjhādomanassaṁ pahīyati, vedanādīsupi",
  "atk-s0305a2:15_4": "pahīyati eva. Tasmā ‘‘pañcapi upādānakkhandhā loko’’ti vibhaṅge (vibha. 362) vuttaṁ.",
  "atk-s0305a2:15_5": "Lokasaṅkhātattā vā tesaṁ dhammānaṁ atthuddhāranayenetaṁ vuttaṁ. Yaṁ panāha ‘‘tattha",
  "atk-s0305a2:15_6": "katamo loko, sveva kāyo loko’’ti, ayamevettha attho. Tasmiṁ loke abhijjhādomanassaṁ",
  "atk-s0305a2:15_7": "vineyyāti evaṁ sambandho daṭṭhabbo.",
  "atk-s0305a2:16_0": "Vedanāsūti ettha tisso vedanā, tā ca lokiyā eva, cittampi lokiyaṁ, tathā dhammā.",
  "atk-s0305a2:16_1": "Yathā pana vedanā anupassitabbā, tathā anupassanto esa vedanānupassīti veditabbo.",
  "atk-s0305a2:16_2": "Esa nayo cittadhammesu. Kathañca vedanā anupassitabbāti? Sukhā tāva vedanā dukkhato,",
  "atk-s0305a2:16_3": "dukkhā sallato, adukkhamasukhā aniccato. Yathāha –",
  "atk-s0305a2:17": "‘‘Yo sukhaṁ dukkhato adda, dukkhamaddakkhi sallato;",
  "atk-s0305a2:18": "Adukkhamasukhaṁ santaṁ, addakkhi naṁ aniccato;",
  "atk-s0305a2:19": "Sa ve sammaddaso bhikkhu, upasanto carissatī’’ti.",
  "atk-s0305a2:20_0": "Sabbā eva cetā dukkhātipi anupassitabbā. Vuttañhetaṁ ‘‘yaṁkiñci vedayitaṁ, sabbaṁ",
  "atk-s0305a2:20_1": "taṁ dukkhasminti vadāmī’’ti (saṁ. ni. 4.259). Sukhadukkhatopi ca anupassitabbā, yathāha",
  "atk-s0305a2:20_2": "– ‘‘sukhā kho, āvuso visākha, vedanā ṭhitisukhā vipariṇāmadukkhā’’ti (ma. ni. 1.465)",
  "atk-s0305a2:20_3": "sabbaṁ vitthāretabbaṁ. Apica aniccādisattaanupassanāvasenapi anupassitabbā.",
  "atk-s0305a2:21_0": "Cittadhammesupi cittaṁ tāva ārammaṇādhipatisahajātabhūmikammavipākakiriyādinānattabhedānaṁ",
  "atk-s0305a2:21_1": "aniccādianupassanānaṁ sarāgādīnañca bhedānaṁ vasena anupassitabbaṁ. Dhammā salakkhaṇasāmaññalakkhaṇānaṁ",
  "atk-s0305a2:21_2": "suññatadhammassa aniccādisattaanupassanānaṁ ‘‘santaṁ vā ajjhattaṁ kāmacchanda’’ntiādīnañca",
  "atk-s0305a2:21_3": "pabhedānaṁ vasena anupassitabbā. Sesaṁ vuttanayameva. Ayamettha saṅkhepo, vitthāro",
  "atk-s0305a2:21_4": "pana dīghamajjhimaṭṭhakathāsu (dī. ni. aṭṭha. 2.373 ādayo; ma. ni. aṭṭha. 1.105 ādayo)",
  "atk-s0305a2:21_5": "satipaṭṭhānavaṇṇanāyaṁ vuttanayeneva veditabbo.",
  "atk-s0305a2:22": "2. Satisuttavaṇṇanā",
  "atk-s0305a2:23_0": "368. Dutiye satoti kāyādianupassanāsatiyā samannāgato. Sampajānoti catusampajaññapaññāya",
  "atk-s0305a2:23_1": "samannāgato. Abhikkante paṭikkanteti ettha abhikkantaṁ vuccati gamanaṁ, paṭikkantaṁ",
  "atk-s0305a2:23_2": "nivattanaṁ, tadubhayampi catūsu iriyāpathesu labbhati. Gamane tāva purato kāyaṁ abhiharanto",
  "atk-s0305a2:23_3": "abhikkamati nāma, paṭinivattanto paṭikkamati nāma. Ṭhānepi ṭhitakova kāyaṁ purato",
  "atk-s0305a2:23_4": "onamanto abhikkamati nāma, pacchato apanāmento paṭikkamati nāma. Nisajjāyapi nisinnakova",
  "atk-s0305a2:23_5": "āsanassa purimaaṅgābhimukho saṁsaranto abhikkamati nāma, pacchimaaṅgappadesaṁ paccāsaṁsaranto",
  "atk-s0305a2:23_6": "paṭikkamati nāma. Nipajjanepi eseva nayo.",
  "atk-s0305a2:24": "Sampajānakārī hotīti sampajaññena sabbakiccakārī, sampajaññasseva vā kārī. So hi abhikkantādīsu sampajaññaṁ karoteva, na katthaci sampajaññavirahito hoti.",
  "atk-s0305a2:25_0": "Tattha sātthakasampajaññaṁ, sappāyasampajaññaṁ, gocarasampajaññaṁ, asammohasampajaññanti",
  "atk-s0305a2:25_1": "catubbidhaṁ sampajaññaṁ. Tattha abhikkamanacitte uppanne cittavaseneva agantvā ‘‘kiṁ",
  "atk-s0305a2:25_2": "nu me ettha gatena attho atthi, natthī’’ti atthānatthaṁ pariggaṇhitvā atthapariggaṇhanaṁ",
  "atk-s0305a2:25_3": "sātthakasampajaññaṁ. Tattha ca atthoti cetiyadassanabodhidassanasaṅghadassanatheradassanaasubhadassanādivasena",
  "atk-s0305a2:25_4": "dhammato vaḍḍhi . Cetiyaṁ disvāpi hi buddhārammaṇaṁ, saṅghadassanena saṅghārammaṇaṁ",
  "atk-s0305a2:25_5": "pītiṁ uppādetvā tadeva khayato sammasanto arahattaṁ pāpuṇāti. Mahāvihārasmiñhi dakkhiṇadvāre",
  "atk-s0305a2:25_6": "ṭhatvā mahācetiyaṁ olokentā tiṁsasahassabhikkhū arahattaṁ pāpuṇiṁsu, tathā pacchimadvāre",
  "atk-s0305a2:25_7": "uttaradvāre pācīnadvāre ca, tathā pañhamaṇḍapaṭṭhāne abhayavāpipāḷiyaṁ, thūpārāmadvāre",
  "atk-s0305a2:25_8": "nagarassa dakkhiṇadvāre anurādhavāpipāḷiyaṁ.",
  "atk-s0305a2:26_0": "Mahāariyavaṁsabhāṇakatthero panāha ‘‘kiṁ tumhe vadatha, mahācetiyassa samantā kucchivedikāya",
  "atk-s0305a2:26_1": "heṭṭhimabhāgato paṭṭhāya paññāyanaṭṭhāne yattha yattha dve pādā sakkā honti samaṁ",
  "atk-s0305a2:26_2": "patiṭṭhāpetuṁ, tattha tattha ekapaduddhāre tiṁsatiṁsa bhikkhusahassāni arahattaṁ",
  "atk-s0305a2:26_3": "pāpuṇiṁsūti sakkā vatu’’nti . Aparo pana mahāthero āha – ‘‘mahācetiyatale ākiṇṇavālikāya",
  "atk-s0305a2:26_4": "bahutarā bhikkhū arahattaṁ pattā’’ti. There disvā tesaṁ ovāde patiṭṭhāya asubhaṁ",
  "atk-s0305a2:26_5": "disvā tattha paṭhamaṁ jhānaṁ uppādetvā tadeva khayato sammasanto arahattaṁ pāpuṇāti.",
  "atk-s0305a2:26_6": "Tasmā etesaṁ dassanaṁ sātthaṁ. Keci pana – ‘‘āmisatopi vaḍḍhi atthoyeva, taṁ nissāya",
  "atk-s0305a2:26_7": "brahmacariyānuggahāya paṭipannattā’’ti vadanti.",
  "atk-s0305a2:27_0": "Tasmiṁ pana gamane sappāyāsappāyaṁ pariggaṇhitvā sappāyapariggaṇhanaṁ sappāyasampajaññaṁ.",
  "atk-s0305a2:27_1": "Seyyathidaṁ? Cetiyadassanaṁ tāva sātthaṁ. Sace pana cetiyassa mahāpūjāya dasadvādasayojanantare",
  "atk-s0305a2:27_2": "parisā sannipatanti, attano vibhavānurūpā itthiyopi purisāpi alaṅkatapaṭiyattā cittakammarūpakāni",
  "atk-s0305a2:27_3": "viya sañcaranti. Tatra cassa iṭṭhe ārammaṇe lobho, aniṭṭhe paṭigho, asamapekkhane",
  "atk-s0305a2:27_4": "moho uppajjati, kāyasaṁsagge kāyasaṁsaggāpattiṁ āpajjati, jīvitabrahmacariyānaṁ vā",
  "atk-s0305a2:27_5": "antarāyo ca hoti. Evaṁ taṁ ṭhānaṁ asappāyaṁ hoti, vuttappakāraantarāyābhāve sappāyaṁ.",
  "atk-s0305a2:27_6": "Saṅghadassanampi sātthaṁ. Sace pana antogāme mahāmaṇḍapaṁ kāretvā sabbarattiṁ dhammassavanaṁ",
  "atk-s0305a2:27_7": "kārentesu manussesu vuttappakāreneva janasannipāto ceva antarāyo ca hoti, evaṁ taṁ",
  "atk-s0305a2:27_8": "ṭhānaṁ asappāyaṁ, antarāyābhāve sappāyaṁ. Mahāparivārānaṁ therānaṁ dassanepi eseva nayo.",
  "atk-s0305a2:28_0": "Asubhadassanampi sātthaṁ. Tadatthadīpanatthañca idaṁ vatthu – eko kira daharabhikkhu",
  "atk-s0305a2:28_1": "sāmaṇeraṁ gahetvā dantakaṭṭhatthāya gato. Sāmaṇero maggā okkamitvā purato gacchanto",
  "atk-s0305a2:28_2": "asubhaṁ disvā paṭhamajjhānaṁ nibbattetvā tadeva pādakaṁ katvā saṅkhāre sammasanto",
  "atk-s0305a2:28_3": "tīṇi phalāni sacchikatvā uparimaggatthāya kammaṭṭhānaṁ pariggahetvā aṭṭhāsi. Daharo",
  "atk-s0305a2:28_4": "taṁ apassanto ‘‘sāmaṇerā’’ti pakkosi . So – ‘‘mayā pabbajitadivasato paṭṭhāya bhikkhunā",
  "atk-s0305a2:28_5": "saddhiṁ dve kathā nāma na kathitapubbā, aññasmimpi divase uparivisesaṁ nibbattessāmī’’ti",
  "atk-s0305a2:28_6": "cintetvā ‘‘kiṁ, bhante,’’ti paṭivacanaṁ adāsi. ‘‘Ehī’’ti vutte ekavacaneneva āgantvā",
  "atk-s0305a2:28_7": "– ‘‘bhante, iminā tāva maggena gantvā mayā ṭhitokāse muhuttaṁ puratthābhimukhā hutvā",
  "atk-s0305a2:28_8": "olokethā’’ti āha. So tathā katvā tena pattavisesameva pāpuṇi. Evaṁ ekaṁ asubhaṁ dvinnaṁ",
  "atk-s0305a2:28_9": "janānaṁ atthāya jātaṁ. Evaṁ sātthampi panetaṁ purisassa mātugāmāsubhaṁ asappāyaṁ,",
  "atk-s0305a2:28_10": "mātugāmassa ca purisāsubhaṁ, sabhāgameva sappāyanti evaṁ sappāyapariggaṇhanaṁ sappāyasampajaññaṁ.",
  "atk-s0305a2:29_0": "Evaṁ pariggahitasātthasappāyassa pana aṭṭhatiṁsakammaṭṭhānesu attano cittarucikaṁ",
  "atk-s0305a2:29_1": "kammaṭṭhānasaṅkhātaṁ gocaraṁ uggahetvā bhikkhācāragocare taṁ gahetvāva gamanaṁ gocarasampajaññaṁ nāma.",
  "atk-s0305a2:30_0": "Tassāvibhāvatthaṁ idaṁ catukkaṁ veditabbaṁ – idhekacco bhikkhu harati na paccāharati,",
  "atk-s0305a2:30_1": "ekacco paccāharati na harati, ekacco pana neva harati na paccāharati, ekacco harati ca paccāharati ca.",
  "atk-s0305a2:31_0": "Tattha yo bhikkhu divasaṁ caṅkamena nisajjāya ca āvaraṇīyehi dhammehi cittaṁ parisodhetvā",
  "atk-s0305a2:31_1": "tathā rattiyā paṭhamaṁ yāmaṁ majjhimayāme seyyaṁ kappetvā, pacchimayāmepi nisajjācaṅkamehi",
  "atk-s0305a2:31_2": "vītināmetvā, pageva cetiyaṅgaṇabodhiyaṅgaṇavattaṁ katvā bodhirukkhe udakaṁ āsiñcitvā",
  "atk-s0305a2:31_3": "pānīyaṁ paribhojanīyaṁ paccupaṭṭhapetvā ācariyupajjhāyavattādīni samādāya vattati.",
  "atk-s0305a2:31_4": "So sarīraparikammaṁ katvā senāsanaṁ pavisitvā dve tayo pallaṅke usumaṁ gāhāpento",
  "atk-s0305a2:31_5": "kammaṭṭhānamanuyuñjitvā bhikkhācāravelāya uṭṭhahitvā kammaṭṭhānasīseneva pattacīvaramādāya",
  "atk-s0305a2:31_6": "senāsanato nikkhamitvā kammaṭṭhānaṁ manasikarontova cetiyaṅgaṇaṁ gantvā sace buddhānussatikammaṭṭhānaṁ",
  "atk-s0305a2:31_7": "hoti, taṁ avissajjetvāva cetiyaṅgaṇaṁ pavisati. Aññaṁ ce kammaṭṭhānaṁ hoti, sopānapādamūle",
  "atk-s0305a2:31_8": "ṭhatvā hatthena gahitabhaṇḍaṁ viya taṁ ṭhapetvā buddhārammaṇaṁ pītiṁ gahetvā cetiyaṅgaṇaṁ",
  "atk-s0305a2:31_9": "āruyha mahantaṁ cetiyaṁ ce, tikkhattuṁ padakkhiṇaṁ katvā catūsu ṭhānesu vanditabbaṁ,",
  "atk-s0305a2:31_10": "khuddakaṁ ce, tatheva padakkhiṇaṁ katvā aṭṭhasu ṭhānesu vanditabbaṁ. Cetiyaṁ vanditvā",
  "atk-s0305a2:31_11": "bodhiyaṅgaṇaṁ pattenāpi buddhassa bhagavato sammukhā viya nipaccakāraṁ dassetvā bodhi",
  "atk-s0305a2:31_12": "vanditabbā. So evaṁ cetiyañca bodhiñca vanditvā paṭisāmitaṭṭhānaṁ gantvā paṭisāmitabhaṇḍakaṁ",
  "atk-s0305a2:31_13": "hatthena gaṇhanto viya nikkhittakammaṭṭhānaṁ gahetvā gāmasamīpe kammaṭṭhānasīseneva",
  "atk-s0305a2:31_14": "cīvaraṁ pārupitvā gāmaṁ piṇḍāya pavisati.",
  "atk-s0305a2:32_0": "Atha naṁ manussā disvā ‘‘ayyo no āgato’’ti paccuggantvā pattaṁ gahetvā āsanasālāya",
  "atk-s0305a2:32_1": "vā gehe vā nisīdāpetvā yāguṁ datvā yāva bhattaṁ na niṭṭhāti, tāva pāde dhovitvā makkhetvā",
  "atk-s0305a2:32_2": "purato nisīditvā pañhaṁ vā pucchanti, dhammaṁ vā sotukāmā honti. Sacepi na kathāpenti,",
  "atk-s0305a2:32_3": "janasaṅgahaṇatthaṁ dhammakathā nāma kātabbāyevāti aṭṭhakathācariyā vadanti. Dhammakathā",
  "atk-s0305a2:32_4": "hi kammaṭṭhānavinimuttā nāma natthi, tasmā kammaṭṭhānasīseneva dhammaṁ kathetvā kammaṭṭhānasīseneva",
  "atk-s0305a2:32_5": "āhāraṁ paribhuñjitvā anumodanaṁ katvā nivattiyamānehipi manussehi anugatova gāmato",
  "atk-s0305a2:32_6": "nikkhamitvā tattha te nivattetvā maggaṁ paṭipajjati.",
  "atk-s0305a2:33_0": "Atha naṁ puretaraṁ nikkhamitvā bahigāme katabhattakiccā sāmaṇeradaharabhikkhū disvā",
  "atk-s0305a2:33_1": "paccuggantvā pattacīvaramassa gaṇhanti. Porāṇakabhikkhū kira na ‘‘amhākaṁ upajjhāyo",
  "atk-s0305a2:33_2": "ācariyo’’ti mukhaṁ oloketvā vattaṁ karonti, sampattaparicchedeneva karonti. Te taṁ",
  "atk-s0305a2:33_3": "pucchanti – ‘‘bhante, ete manussā tumhākaṁ kiṁ honti, mātipakkhato sambandhā pitipakkhato’’ti?",
  "atk-s0305a2:33_4": "Kiṁ disvā pucchathāti? Tumhesu etesaṁ pemaṁ bahumānanti. ‘‘Āvuso, yaṁ mātāpitūhipi",
  "atk-s0305a2:33_5": "dukkarataraṁ, taṁ ete amhākaṁ karonti, pattacīvarampi no etesaṁ santakameva, etesaṁ",
  "atk-s0305a2:33_6": "ānubhāvena neva bhaye bhayaṁ, na chātake chātakaṁ jānāma, edisā nāma amhākaṁ upakārino",
  "atk-s0305a2:33_7": "natthī’’ti tesaṁ guṇe kathayanto gacchati. Ayaṁ vuccati harati na paccāharatīti.",
  "atk-s0305a2:34_0": "Yassa pana pageva vuttappakāraṁ vattapaṭipattiṁ karontassa kammajatejo pajjalati,",
  "atk-s0305a2:34_1": "anupādiṇṇakaṁ muñcitvā upādiṇṇakaṁ gaṇhāti, sarīrato sedā muccanti, kammaṭṭhānavīthiṁ",
  "atk-s0305a2:34_2": "nārohati, so pageva pattacīvaramādāya vegasāva cetiyaṁ vanditvā gorūpānaṁ nikkhamanavelāyameva",
  "atk-s0305a2:34_3": "gāmaṁ yāgubhikkhāya pavisitvā yāguṁ labhitvā āsanasālaṁ gantvā pivati. Athassa dvittikkhattuṁ",
  "atk-s0305a2:34_4": "ajjhoharaṇamatteneva kammajatejo upādiṇṇakaṁ muñcitvā anupādiṇṇakaṁ gaṇhāti, ghaṭasatena",
  "atk-s0305a2:34_5": "nhāto viya tejodhātupariḷāhanibbānaṁ patvā kammaṭṭhānasīsena yāguṁ paribhuñjitvā",
  "atk-s0305a2:34_6": "pattañca mukhañca dhovitvā antarābhatte kammaṭṭhānaṁ manasikatvā avasesaṭṭhāne piṇḍāya",
  "atk-s0305a2:34_7": "caritvā kammaṭṭhānasīsena āhāraṁ paribhuñjitvā tato paṭṭhāya poṅkhānupoṅkhaṁ upaṭṭhahamānaṁ",
  "atk-s0305a2:34_8": "kammaṭṭhānaṁ gahetvāva āgacchati. Ayaṁ vuccati paccāharati na haratīti. Edisā ca",
  "atk-s0305a2:34_9": "bhikkhū yāguṁ pivitvā vipassanaṁ ārabhitvā buddhasāsane arahattaṁ pattā nāma gaṇanapathaṁ",
  "atk-s0305a2:34_10": "vītivattā. Sīhaḷadīpeyeva tesu tesu gāmesu āsanasālāyaṁ na taṁ āsanamatthi, yattha",
  "atk-s0305a2:34_11": "yāguṁ pivitvā arahattaṁ pattā bhikkhū natthīti.",
  "atk-s0305a2:35_0": "Yo pana pamādavihārī hoti nikkhittadhuro, sabbavattāni bhinditvā pañcavidhacetovinibandhabaddhacitto",
  "atk-s0305a2:35_1": "viharanto ‘‘kammaṭṭhānaṁ nāma atthī’’tipi saññaṁ akatvā gāmaṁ piṇḍāya pavisitvā ananulomikena",
  "atk-s0305a2:35_2": "gihisaṁsaggena saṁsaṭṭho caritvā ca bhuñjitvā ca tuccho nikkhamati. Ayaṁ vuccati",
  "atk-s0305a2:35_3": "neva harati na paccāharatīti.",
  "atk-s0305a2:36_0": "Yo panāyaṁ harati ca paccāharati cāti vutto, so gatapaccāgatikavattavasena veditabbo.",
  "atk-s0305a2:36_1": "Attakāmā hi kulaputtā sāsane pabbajitvā dasapi vīsampi tiṁsampi cattālīsampi paññāsampi",
  "atk-s0305a2:36_2": "satampi ekato vasantā katikavattaṁ katvā viharanti ‘‘āvuso, tumhe na iṇaṭṭā, na bhayaṭṭā,",
  "atk-s0305a2:36_3": "na jīvikāpakatā pabbajitā, dukkhā muccitukāmā panettha pabbajitā, tasmā gamane uppannakilesaṁ",
  "atk-s0305a2:36_4": "gamaneyeva niggaṇhatha, ṭhāne, nisajjāya, sayane uppannakilesaṁ sayaneyeva niggaṇhathā’’ti.",
  "atk-s0305a2:36_5": "Te evaṁ katikavattaṁ katvā bhikkhācāraṁ gacchantā aḍḍhausabhausabhaaḍḍhagāvutagāvutantaresu",
  "atk-s0305a2:36_6": "pāsāṇā honti, tāya saññāya kammaṭṭhānaṁ manasikarontāva gacchanti. Sace kassaci gamane",
  "atk-s0305a2:36_7": "kileso uppajjati, tattheva naṁ niggaṇhāti. Tathā asakkonto tiṭṭhati. Athassa pacchato",
  "atk-s0305a2:36_8": "āgacchantopi tiṭṭhati, so ‘‘ayaṁ bhikkhu tuyhaṁ uppannavitakkaṁ jānāti, ananucchavikaṁ",
  "atk-s0305a2:36_9": "te eta’’nti attānaṁ paṭicodetvā vipassanaṁ vaḍḍhetvā tattheva ariyabhūmiṁ okkamati,",
  "atk-s0305a2:36_10": "tathā asakkonto nisīdatīti so eva nayo. Ariyabhūmiṁ okkamituṁ asakkontopi, taṁ kilesaṁ",
  "atk-s0305a2:36_11": "vikkhambhetvā kammaṭṭhānaṁ manasikarontova gacchati, na kammaṭṭhānavippayuttena cittena",
  "atk-s0305a2:36_12": "pādaṁ uddharati. Uddharati ce, paṭinivattitvā purimapadesaṁyeva eti ālindakavāsī",
  "atk-s0305a2:36_13": "mahāphussadevatthero viya.",
  "atk-s0305a2:37_0": "So kira ekūnavīsati vassāni gatapaccāgatikavattaṁ pūrento eva vihāsi. Manussāpi sudaṁ",
  "atk-s0305a2:37_1": "antarāmagge kasantā ca vapantā ca maddantā ca kammāni ca karontā theraṁ tathā gacchantaṁ",
  "atk-s0305a2:37_2": "disvā – ‘‘ayaṁ thero punappunaṁ nivattitvā gacchati, kiṁ nu kho maggamūḷho, udāhu",
  "atk-s0305a2:37_3": "kiñci pamuṭṭho’’ti samullapanti. So taṁ anādiyitvā kammaṭṭhānayuttacitteneva samaṇadhammaṁ",
  "atk-s0305a2:37_4": "karonto vīsativassabbhantare arahattaṁ pāpuṇi. Arahattappattadivase cassa caṅkamanakoṭiyaṁ",
  "atk-s0305a2:37_5": "adhivatthā devatā aṅgulīhi dīpaṁ ujjāletvā aṭṭhāsi. Cattāropi mahārājāno sakko ca",
  "atk-s0305a2:37_6": "devānamindo brahmā ca sahampati upaṭṭhānaṁ āgamaṁsu. Tañca obhāsaṁ disvā vanavāsīmahātissatthero",
  "atk-s0305a2:37_7": "taṁ dutiyadivase pucchi – ‘‘rattibhāge āyasmato santike obhāso ahosi, kiṁ so obhāso’’ti?",
  "atk-s0305a2:37_8": "Thero vikkhepaṁ karonto ‘‘obhāso nāma dīpobhāsopi hoti, maṇiobhāsopī’’ti evamādimāha.",
  "atk-s0305a2:37_9": "Tato ‘‘paṭicchādetha tumhe’’ti nibaddho āmāti paṭijānitvā ārocesi.",
  "atk-s0305a2:38_0": "Kāḷavallimaṇḍapavāsīmahānāgatthero viya ca. Sopi kira gatapaccāgatikavattaṁ pūrento",
  "atk-s0305a2:38_1": "paṭhamaṁ tāva ‘‘bhagavato mahāpadhānaṁ pūjessāmī’’ti satta vassāni ṭhānacaṅkamameva",
  "atk-s0305a2:38_2": "adhiṭṭhāsi. Puna soḷasa vassāni gatapaccāgatikavattaṁ pūretvā arahattaṁ pāpuṇi. So",
  "atk-s0305a2:38_3": "kammaṭṭhānayutteneva cittena pādaṁ uddharanto vippayuttena uddhaṭe paṭinivattanto",
  "atk-s0305a2:38_4": "gāmasamīpaṁ gantvā ‘‘gāvī nu pabbajito nū’’ti āsaṅkanīyapadese ṭhatvā cīvaraṁ pārupitvā",
  "atk-s0305a2:38_5": "kacchakarakato udakena pattaṁ dhovitvā udakagaṇḍūsaṁ karoti. Kiṁ kāraṇā? ‘‘Mā me",
  "atk-s0305a2:38_6": "bhikkhaṁ dātuṁ vā vandituṁ vā āgate manusse ‘dīghāyukā hothā’ti vacanamattenāpi kammaṭṭhānavikkhepo",
  "atk-s0305a2:38_7": "ahosī’’ti ‘‘ajja, bhante, katimī’’ti divasaṁ vā bhikkhugaṇanaṁ vā pañhaṁ vā pucchito",
  "atk-s0305a2:38_8": "pana udakaṁ gilitvā āroceti. Sace divasādipucchakā na honti, nikkhamanavelāyaṁ gāmadvāre niṭṭhubhitvā yāti.",
  "atk-s0305a2:39_0": "Kalambatitthavihāre vassūpagatā paññāsa bhikkhū viya ca. Te kira āsāḷhipuṇṇamiyaṁ",
  "atk-s0305a2:39_1": "katikavattaṁ akaṁsu – ‘‘arahattaṁ apatvā aññamaññaṁ nālapissāmā’’ti. Gāmañca piṇḍāya",
  "atk-s0305a2:39_2": "pavisantā udakagaṇḍūsaṁ katvā pavisiṁsu. Divasādīsu pucchitesu vuttanayeneva paṭipajjiṁsu.",
  "atk-s0305a2:39_3": "Tattha manussā niṭṭhubhanaṁ disvā jāniṁsu – ‘‘ajjeko āgato, ajja dve’’ti. Evañca",
  "atk-s0305a2:39_4": "cintesuṁ – ‘‘kiṁ nu kho ete amheheva saddhiṁ na sallapanti, udāhu aññamaññampi. Yadi",
  "atk-s0305a2:39_5": "aññamaññaṁ na sallapanti, addhā vivādajātā bhavissanti. Etha ne aññamaññaṁ khamāpessāmā’’ti",
  "atk-s0305a2:39_6": "sabbe vihāraṁ gantvā paññāsāya bhikkhūsu dvepi bhikkhū ekokāse nāddasaṁsu. Tato yo",
  "atk-s0305a2:39_7": "tesu cakkhumā puriso, so āha – ‘‘na bho kalahakārakānaṁ okāso īdiso hoti, susammaṭṭhaṁ",
  "atk-s0305a2:39_8": "cetiyaṅgaṇaṁ bodhiyaṅgaṇaṁ, sunikkhittā sammajjaniyo, supaṭṭhitaṁ pānīyaṁ paribhojanīya’’nti",
  "atk-s0305a2:39_9": ". Te tatova nivattā. Tepi bhikkhū antotemāseyeva arahattaṁ patvā mahāpavāraṇāyaṁ",
  "atk-s0305a2:39_10": "visuddhipavāraṇaṁ pavāresuṁ.",
  "atk-s0305a2:40_0": "Evaṁ kāḷavallimaṇḍapavāsī mahānāgatthero viya, kalambatitthavihāre vassūpagatā bhikkhū",
  "atk-s0305a2:40_1": "viya ca kammaṭṭhānayutteneva cittena pādaṁ uddharanto gāmasamīpaṁ gantvā udakagaṇḍūsaṁ",
  "atk-s0305a2:40_2": "katvā vīthiyo sallakkhetvā yattha surāsoṇḍadhuttādayo kalahakārakā caṇḍahatthiassādayo",
  "atk-s0305a2:40_3": "vā natthi, taṁ vīthiṁ paṭipajjati. Tattha ca piṇḍāya caramāno na turitaturito viya",
  "atk-s0305a2:40_4": "javena gacchati. Na hi javena piṇḍapātikadhutaṅgaṁ nāma kiñci atthi. Visamabhūmibhāgapattaṁ",
  "atk-s0305a2:40_5": "pana udakasakaṭaṁ viya niccalo hutvā gacchati. Anugharaṁ paviṭṭho ca dātukāmaṁ vā",
  "atk-s0305a2:40_6": "adātukāmaṁ vā sallakkhetuṁ tadanurūpaṁ kālaṁ āgamento bhikkhaṁ gahetvā antogāme vā",
  "atk-s0305a2:40_7": "bahigāme vā vihārameva vā āgantvā yathāphāsuke patirūpe okāse nisīditvā kammaṭṭhānaṁ",
  "atk-s0305a2:40_8": "manasikaronto āhāre paṭikūlasaññaṁ upaṭṭhapetvā akkhabbhañjanavaṇalepanaputtamaṁsūpamāvasena",
  "atk-s0305a2:40_9": "paccavekkhanto aṭṭhaṅgasamannāgataṁ āhāraṁ āhāreti, neva davāya na madāya na maṇḍanāya",
  "atk-s0305a2:40_10": "na vibhūsanāya…pe… bhuttāvī ca udakakiccaṁ katvā muhuttaṁ bhattakilamathaṁ paṭipassambhetvā",
  "atk-s0305a2:40_11": "yathā purebhattaṁ , evaṁ pacchābhattaṁ purimayāmaṁ pacchimayāmañca kammaṭṭhānameva",
  "atk-s0305a2:40_12": "manasikaroti. Ayaṁ vuccati harati ca paccāharati cāti.",
  "atk-s0305a2:41_0": "Imaṁ pana haraṇapaccāharaṇasaṅkhātaṁ gatapaccāgatikavattaṁ pūrento yadi upanissayasampanno",
  "atk-s0305a2:41_1": "hoti, paṭhamavaye eva arahattaṁ pāpuṇāti. No ce paṭhamavaye pāpuṇāti, atha majjhimavaye",
  "atk-s0305a2:41_2": "pāpuṇāti. No ce majjhimavaye pāpuṇāti, atha pacchimavaye pāpuṇāti, no ce pacchimavaye",
  "atk-s0305a2:41_3": "pāpuṇāti, atha maraṇasamaye. No ce maraṇasamaye pāpuṇāti, atha devaputto hutvā. No",
  "atk-s0305a2:41_4": "ce devaputto hutvā pāpuṇāti, anuppanne buddhe nibbatto paccekabodhiṁ sacchikaroti.",
  "atk-s0305a2:41_5": "No ce paccekabodhiṁ sacchikaroti, atha buddhānaṁ sammukhībhāve khippābhiñño vā hoti,",
  "atk-s0305a2:41_6": "seyyathāpi thero bāhiyo dārucīriyo mahāpañño vā, seyyathāpi thero sāriputto, mahiddhiko",
  "atk-s0305a2:41_7": "vā, seyyathāpi thero mahāmoggallāno, dhutavādo vā, seyyathāpi thero mahākassapo,",
  "atk-s0305a2:41_8": "dibbacakkhuko vā, seyyathāpi thero anuruddho, vinayadharo vā, seyyathāpi thero upāli,",
  "atk-s0305a2:41_9": "dhammakathiko vā, seyyathāpi thero puṇṇo mantāṇiputto, āraññiko vā, seyyathāpi thero",
  "atk-s0305a2:41_10": "revato, bahussuto vā, seyyathāpi thero ānando, sikkhākāmo vā, seyyathāpi thero rāhulo",
  "atk-s0305a2:41_11": "buddhaputtoti. Iti imasmiṁ catukke yvāyaṁ harati paccāharati ca, tassa gocarasampajaññaṁ sikhāpattaṁ hoti.",
  "atk-s0305a2:42_0": "Abhikkamādīsu pana asammuyhanaṁ asammohasampajaññaṁ. Taṁ evaṁ veditabbaṁ – idha bhikkhu",
  "atk-s0305a2:42_1": "abhikkamanto vā paṭikkamanto vā yathā andhaputhujjanā abhikkamādīsu – ‘‘attā abhikkamati,",
  "atk-s0305a2:42_2": "attanā abhikkamo nibbattito’’ti vā ‘‘ahaṁ abhikkamāmi, mayā abhikkamo nibbattito’’ti",
  "atk-s0305a2:42_3": "vā sammuyhanti, tathā asammuyhanto abhikkamāmīti citte uppajjamāne teneva cittena",
  "atk-s0305a2:42_4": "saddhiṁ cittasamuṭṭhānā vāyodhātu viññattiṁ janayamānā uppajjati, iti cittakiriyavāyodhātuvipphāravasena",
  "atk-s0305a2:42_5": "ayaṁ kāyasammato aṭṭhisaṅghāṭo abhikkamati. Tassevaṁ abhikkamato ekekapāduddharaṇe",
  "atk-s0305a2:42_6": "pathavīdhātu āpodhātūti dve dhātuyo omattā honti mandā, itarā dve adhimattā honti",
  "atk-s0305a2:42_7": "balavatiyo, tathā atiharaṇavītiharaṇesu, vossajjane tejodhātu vāyodhātūti dve dhātuyo",
  "atk-s0305a2:42_8": "omattā honti mandā, itarā dve adhimattā honti balavatiyo, tathā sannikkhepanasannirumbhanesu.",
  "atk-s0305a2:43_0": "Tattha uddharaṇe pavattā rūpārūpadhammā atiharaṇaṁ na pāpuṇanti, tathā atiharaṇe",
  "atk-s0305a2:43_1": "pavattā vītiharaṇaṁ, vītiharaṇe pavattā vossajjanaṁ, vossajjane pavattā sannikkhepanaṁ,",
  "atk-s0305a2:43_2": "sannikkhepane pavattā sannirumbhanaṁ na pāpuṇanti, tattha tattheva pabbapabbaṁ sandhisandhi",
  "atk-s0305a2:43_3": "odhiodhi hutvā tattakapāle pakkhittatilāni viya taṭataṭāyantā bhijjanti. Tattha ko",
  "atk-s0305a2:43_4": "eko abhikkamati, kassa vā ekassa abhikkamanaṁ? Paramatthato hi dhātūnaṁyeva gamanaṁ,",
  "atk-s0305a2:43_5": "dhātūnaṁ ṭhānaṁ, dhātūnaṁ nisajjā, dhātūnaṁ sayanaṁ. Tasmiṁ tasmiñhi koṭṭhāse saddhiṁ rūpena –",
  "atk-s0305a2:44": "‘‘Aññaṁ uppajjate cittaṁ, aññaṁ cittaṁ nirujjhati;",
  "atk-s0305a2:45": "Avīcimanusambandho, nadīsotova vattatī’’ti. –",
  "atk-s0305a2:46": "Evaṁ abhikkamādīsu asammuyhanaṁ asammohasampajaññaṁ nāmāti.",
  "atk-s0305a2:47": "Niṭṭhito ‘‘abhikkante paṭikkante sampajānakārī hotī’’tipadassa attho.",
  "atk-s0305a2:48_0": "Ālokitevilokiteti ettha pana ālokitaṁ nāma purato pekkhanaṁ, vilokitaṁ nāma anudisāpekkhanaṁ.",
  "atk-s0305a2:48_1": "Aññānipi heṭṭhā upari pacchato anupekkhanavasena olokitaullokitāpalokitāni nāma honti.",
  "atk-s0305a2:48_2": "Tāni idha na gahitāni, sāruppavasena pana imāneva dve gahitāni. Iminā vā mukhena",
  "atk-s0305a2:48_3": "sabbānipi tāni gahitānevāti.",
  "atk-s0305a2:49": "Tattha ‘‘ālokessāmī’’ti citte uppanne cittavaseneva anoloketvā atthapariggaṇhanaṁ sātthakasampajaññaṁ. Taṁ āyasmantaṁ nandaṁ kāyasakkhiṁ katvā veditabbaṁ. Vuttañhetaṁ bhagavatā –",
  "atk-s0305a2:50_0": "‘‘Sace, bhikkhave, nandassa puratthimā disā āloketabbā hoti, sabbaṁ cetasā samannāharitvā",
  "atk-s0305a2:50_1": "nando puratthimaṁ disaṁ āloketi ‘evaṁ me puratthimaṁ disaṁ ālokayato nābhijjhādomanassā",
  "atk-s0305a2:50_2": "pāpakā akusalā dhammā anvāsavissantī’ti. Itiha tattha sampajāno hoti. Sace, bhikkhave,",
  "atk-s0305a2:50_3": "nandassa pacchimā disā, uttarā disā, dakkhiṇā disā, uddhaṁ, adho, anudisā āloketabbā",
  "atk-s0305a2:50_4": "hoti, sabbaṁ cetasā samannāharitvā nando anudisaṁ āloketi ‘evaṁ me anudisaṁ ālokayato’…pe…",
  "atk-s0305a2:50_5": "sampajāno hotī’’ti (a. ni. 8.9).",
  "atk-s0305a2:51_0": "Apica idhāpi pubbe vuttacetiyadassanādivaseneva sātthakatā ca sappāyatā ca veditabbā.",
  "atk-s0305a2:51_1": "Kammaṭṭhānassa pana avijahanameva gocarasampajaññaṁ, tasmā khandhadhātuāyatanakammaṭṭhānikehi",
  "atk-s0305a2:51_2": "attano kamaṭṭhānavaseneva kasiṇādikammaṭṭhānikehi vā pana kammaṭṭhānasīseneva ālokanavilokanaṁ kātabbaṁ.",
  "atk-s0305a2:52_0": "‘‘Abbhantare attā nāma āloketā vā viloketā vā natthi, ‘ālokessāmī’ti pana citte uppajjamāne",
  "atk-s0305a2:52_1": "teneva cittena saddhiṁ cittasamuṭṭhānā vāyodhātu viññattiṁ janayamānā uppajjati.",
  "atk-s0305a2:52_2": "Iti cittakiriyavāyodhātuvipphāravasena heṭṭhimaṁ akkhidalaṁ adho sīdati, uparimaṁ",
  "atk-s0305a2:52_3": "uddhaṁ laṅgheti, koci yantakena vivaranto nāma natthi, tato cakkhuviññāṇaṁ dassanakiccaṁ",
  "atk-s0305a2:52_4": "sādhentaṁ uppajjatī’’ti evaṁ pajānanaṁ panettha asammohasampajaññaṁ nāma.",
  "atk-s0305a2:53": "Apica mūlapariññāāgantukatāvakālikabhāvavasenapettha asammohasampajaññaṁ veditabbaṁ. Mūlapariññāvasena tāva –",
  "atk-s0305a2:54": "‘‘Bhavaṅgāvajjanañceva, dassanaṁ sampaṭicchanaṁ;",
  "atk-s0305a2:55": "Santīraṇaṁ voṭṭhabbanaṁ, javanaṁ bhavati sattamaṁ’’.",
  "atk-s0305a2:56_0": "Tattha bhavaṅgaṁ upapattibhavassa aṅgakiccaṁ sādhayamānaṁ pavattati, taṁ āvaṭṭetvā",
  "atk-s0305a2:56_1": "kiriyamanodhātu āvajjanakiccaṁ sādhayamānā, tannirodhā cakkhuviññāṇaṁ dassanakiccaṁ",
  "atk-s0305a2:56_2": "sādhayamānaṁ, tannirodhā vipākamanodhātu sampaṭicchanakiccaṁ sādhayamānā, tannirodhā",
  "atk-s0305a2:56_3": "vipākamanoviññāṇadhātu santīraṇakiccaṁ sādhayamānā, tannirodhā kiriyamanoviññāṇadhātu",
  "atk-s0305a2:56_4": "voṭṭhabbanakiccaṁ sādhayamānā, tannirodhā sattakkhattuṁ javanaṁ javati. Tattha paṭhamajavanepi",
  "atk-s0305a2:56_5": "‘‘ayaṁ itthī, ayaṁ puriso’’ti rajjanadussanamuyhanavasena ālokitavilokitaṁ na hoti,",
  "atk-s0305a2:56_6": "dutiyajavanepi…pe… sattamajavanepi. Etesu pana yuddhamaṇḍale yodhesu viya heṭṭhupariyavasena",
  "atk-s0305a2:56_7": "bhijjitvā patitesu ‘‘ayaṁ itthī, ayaṁ puriso’’ti rajjanādivasena ālokitavilokitaṁ",
  "atk-s0305a2:56_8": "hoti. Evaṁ tāvettha mūlapariññāvasena asammohasampajaññaṁ veditabbaṁ.",
  "atk-s0305a2:57_0": "Cakkhudvāre pana rūpe āpāthamāgate bhavaṅgacalanato uddhaṁ sakakiccanipphādanavasena",
  "atk-s0305a2:57_1": "āvajjanādīsu uppajjitvā niruddhesu avasāne javanaṁ uppajjati, taṁ pubbe uppannānaṁ",
  "atk-s0305a2:57_2": "āvajjanādīnaṁ gehabhūte cakkhudvāre āgantukapuriso viya hoti. Tassa yathā paragehe",
  "atk-s0305a2:57_3": "kiñci yācituṁ paviṭṭhassa āgantukapurisassa gehasāmikesu tuṇhīmāsinesu āṇākaraṇaṁ",
  "atk-s0305a2:57_4": "na yuttaṁ, evaṁ āvajjanādīnaṁ gehabhūte cakkhudvāre āvajjanādīsupi arajjantesu adussantesu",
  "atk-s0305a2:57_5": "amuyhantesu ca rajjanadussanamuyhanaṁ ayuttanti evaṁ āgantukabhāvavasena asammohasampajaññaṁ veditabbaṁ.",
  "atk-s0305a2:58_0": "Yāni panetāni cakkhudvāre voṭṭhabbanapariyosānāni cittāni uppajjanti, tāni saddhiṁ",
  "atk-s0305a2:58_1": "sampayuttadhammehi tattha tattheva bhijjanti, aññamaññaṁ na passanti, ittarāni tāvakālikāni",
  "atk-s0305a2:58_2": "honti. Tattha yathā ekasmiṁ ghare sabbesu mānusakesu matesu avasesassa ekassa taṅkhaṇaṁyeva",
  "atk-s0305a2:58_3": "maraṇadhammassa na yuttā naccagītādīsu abhirati nāma, evameva ekadvāre sasampayuttesu",
  "atk-s0305a2:58_4": "āvajjanādīsu tattha tattheva matesu avasesassa taṅkhaṇaṁyeva maraṇadhammassa javanassāpi",
  "atk-s0305a2:58_5": "rajjanadussanamuyhanavasena abhirati nāma na yuttāti evaṁ tāvakālikabhāvavasena asammohasampajaññaṁ veditabbaṁ.",
  "atk-s0305a2:59_0": "Apica khandhāyatanadhātupaccayapaccavekkhaṇavasenapetaṁ veditabbaṁ. Ettha hi cakkhu",
  "atk-s0305a2:59_1": "ceva rūpā ca rūpakkhandho, dassanaṁ viññāṇakkhandho, taṁsampayuttā vedanā vedanākkhandho,",
  "atk-s0305a2:59_2": "saññā saññākkhandho, phassādikā saṅkhārā saṅkhārakkhandho, evametesaṁ pañcannaṁ khandhānaṁ",
  "atk-s0305a2:59_3": "samavāye ālokanavilokanaṁ paññāyati. Tattha ko eko āloketi, ko viloketi? Tathā cakkhu",
  "atk-s0305a2:59_4": "cakkhāyatanaṁ, rūpaṁ rūpāyatanaṁ, dassanaṁ manāyatanaṁ, vedanādayo sampayuttadhammā",
  "atk-s0305a2:59_5": "dhammāyatanaṁ, evametesaṁ catunnaṁ āyatanānaṁ samavāye ālokanavilokanaṁ paññāyati.",
  "atk-s0305a2:59_6": "Tattha ko eko āloketi, ko viloketi? Tathā cakkhu cakkhudhātu, rūpaṁ rūpadhātu, dassanaṁ",
  "atk-s0305a2:59_7": "cakkhuviññāṇadhātu, taṁsampayuttā vedanādayo dhammā dhammadhātu, evametesaṁ catunnaṁ",
  "atk-s0305a2:59_8": "dhātūnaṁ samavāye ālokanavilokanaṁ paññāyati. Tattha ko eko āloketi, ko viloketi?",
  "atk-s0305a2:59_9": "Tathā cakkhu nissayapaccayo, rūpaṁ ārammaṇapaccayo, āvajjanaṁ anantarasamanantarūpanissayanatthivigatapaccayo,",
  "atk-s0305a2:59_10": "āloko upanissayapaccayo, vedanādayo sahajātapaccayo. Evametesaṁ paccayānaṁ samavāye",
  "atk-s0305a2:59_11": "ālokanavilokanaṁ paññāyati. Tattha ko eko āloketi, ko viloketīti evamettha khandhāyatanadhātupaccayapaccavekkhaṇavasenapi",
  "atk-s0305a2:59_12": "asammohasampajaññaṁ veditabbaṁ.",
  "atk-s0305a2:60_0": "Samiñjite pasāriteti pabbānaṁ samiñjanapasāraṇe. Tattha cittavaseneva samiñjanapasāraṇaṁ",
  "atk-s0305a2:60_1": "akatvā hatthapādānaṁ samiñjanapasāraṇapaccayā atthānatthaṁ pariggaṇhitvā atthapariggaṇhanaṁ",
  "atk-s0305a2:60_2": "sātthakasampajaññaṁ. Tattha hatthapāde aticiraṁ samiñjitvā vā pasāretvā vā ṭhitassa",
  "atk-s0305a2:60_3": "khaṇe khaṇe vedanā uppajjanti, cittaṁ ekaggaṁ na labhati, kammaṭṭhānaṁ paripatati,",
  "atk-s0305a2:60_4": "visesaṁ nādhigacchati. Kāle samiñjantassa kāle pasārentassa pana tā vedanā nuppajjanti,",
  "atk-s0305a2:60_5": "cittaṁ ekaggaṁ hoti, kammaṭṭhānaṁ phātiṁ gacchati, visesamadhigacchatīti evaṁ atthānatthapariggaṇhanaṁ veditabbaṁ.",
  "atk-s0305a2:61_0": "Atthe pana satipi sappāyāsappāyaṁ pariggaṇhitvā sappāyapariggaṇhanaṁ sappāyasampajaññaṁ.",
  "atk-s0305a2:61_1": "Tatrāyaṁ nayo – mahācetiyaṅgaṇe kira daharabhikkhū sajjhāyaṁ gaṇhanti. Tesaṁ piṭṭhipasse",
  "atk-s0305a2:61_2": "daharabhikkhuniyo dhammaṁ suṇanti. Tattheko daharo hatthaṁ pasārento kāyasaṁsaggaṁ",
  "atk-s0305a2:61_3": "patvā teneva kāraṇena gihī jāto. Aparo bhikkhu pādaṁ pasārento aggimhi pasāresi,",
  "atk-s0305a2:61_4": "aṭṭhiṁ āhacca pādo jhāyi. Aparo vammike pasāresi, so āsīvisena daṭṭho. Aparo cīvarakuṭidaṇḍake",
  "atk-s0305a2:61_5": "pasāresi, taṁ maṇisappo ḍaṁsi. Tasmā evarūpe asappāye apasāretvā sappāye pasāretabbaṁ.",
  "atk-s0305a2:61_6": "Idamettha sappāyasampajaññaṁ.",
  "atk-s0305a2:62_0": "Gocarasampajaññaṁ pana mahātheravatthunā dīpetabbaṁ – mahāthero kira divāṭṭhāne nisinno",
  "atk-s0305a2:62_1": "antevāsikehi saddhiṁ kathayamāno sahasā hatthaṁ samiñjitvā puna yathāṭhāne ṭhapetvā",
  "atk-s0305a2:62_2": "saṇikaṁ samiñjesi. Taṁ antevāsikā pucchiṁsu – ‘‘kasmā, bhante, sahasā hatthaṁ samiñjitvā",
  "atk-s0305a2:62_3": "puna yathāṭhāne ṭhapetvā saṇikaṁ samiñjitthā’’ti. Yato paṭṭhāyāhaṁ, āvuso, kammaṭṭhānaṁ",
  "atk-s0305a2:62_4": "manasikātuṁ āraddho, na me kammaṭṭhānaṁ muñcitvā hattho samiñjitapubbo, idāni pana",
  "atk-s0305a2:62_5": "tumhehi saddhiṁ kathayamānena kammaṭṭhānaṁ muñcitvā samiñjito, tasmā puna yathāṭhāne",
  "atk-s0305a2:62_6": "ṭhapetvā samiñjesinti. Sādhu, bhante, bhikkhunā nāma evarūpena bhavitabbanti. Evametthāpi",
  "atk-s0305a2:62_7": "kammaṭṭhānāvijahanameva gocarasampajaññanti veditabbaṁ.",
  "atk-s0305a2:63_0": "Abbhantare attā nāma koci samiñjanto vā pasārento vā natthi, vuttappakāracittakiriyavāyodhātuvipphārena",
  "atk-s0305a2:63_1": "pana suttākaḍḍhanavasena dāruyantassa hatthapādalaḷanaṁ viya samiñjanapasāraṇaṁ hotīti",
  "atk-s0305a2:63_2": "parijānanaṁ panettha asammohasampajaññanti veditabbaṁ.",
  "atk-s0305a2:64_0": "Saṅghāṭipattacīvaradhāraṇeti ettha saṅghāṭicīvarānaṁ nivāsanapārupanavasena, pattassa",
  "atk-s0305a2:64_1": "bhikkhāpaṭiggahaṇādivasena paribhogo dhāraṇaṁ nāma. Tattha saṅghāṭicīvaradhāraṇe",
  "atk-s0305a2:64_2": "tāva nivāsetvā pārupitvā ca piṇḍāya carato āmisalābho, ‘‘sītassa paṭighātāyā’’tiādinā",
  "atk-s0305a2:64_3": "nayena bhagavatā vuttappakāroyeva ca attho attho nāma. Tassa vasena sātthakasampajaññaṁ veditabbaṁ.",
  "atk-s0305a2:65_0": "Uṇhapakatikassa pana dubbalassa ca cīvaraṁ sukhumaṁ sappāyaṁ, sītālukassa ghanaṁ",
  "atk-s0305a2:65_1": "dupaṭṭaṁ. Viparītaṁ asappāyaṁ. Yassa kassaci jiṇṇaṁ asappāyameva. Aggaḷādidānena",
  "atk-s0305a2:65_2": "hissa taṁ palibodhakaraṁ hoti. Tathā paṭṭuṇṇadukūlādibhedaṁ lobhanīyacīvaraṁ. Tādisañhi",
  "atk-s0305a2:65_3": "araññe ekakassa nivāsantarāyakaraṁ , jīvitantarāyakarañcāpi hoti. Nippariyāyena pana",
  "atk-s0305a2:65_4": "yaṁ nimittakammādimicchājīvavasena uppannaṁ, yañcassa sevamānassa akusalā dhammā",
  "atk-s0305a2:65_5": "abhivaḍḍhanti, kusalā dhammā parihāyanti , taṁ asappāyaṁ. Viparītaṁ sappāyaṁ, tassa",
  "atk-s0305a2:65_6": "vasenettha sappāyasampajaññaṁ, kammaṭṭhānāvijahanavaseneva ca gocarasampajaññaṁ veditabbaṁ.",
  "atk-s0305a2:66_0": "Abbhantare attā nāma koci cīvaraṁ pārupanto natthi, vuttappakāracittakiriyavāyodhātuvipphāreneva",
  "atk-s0305a2:66_1": "pana cīvarapārupanaṁ hoti. Tattha cīvarampi acetanaṁ, kāyopi acetano. Cīvaraṁ na",
  "atk-s0305a2:66_2": "jānāti ‘‘mayā kāyo pārupito’’ti. Kāyopi na jānāti ‘‘ahaṁ cīvarena pārupito’’ti. Dhātuyova",
  "atk-s0305a2:66_3": "dhātusamūhaṁ paṭicchādenti paṭapilotikāya potthakarūpapaṭicchādane viya. Tasmā neva",
  "atk-s0305a2:66_4": "sundaraṁ cīvaraṁ labhitvā somanassaṁ kātabbaṁ, na asundaraṁ labhitvā domanassaṁ.",
  "atk-s0305a2:66_5": "Nāgavammikacetiyarukkhādīsu hi keci mālāgandhadhūmavatthādīhi sakkāraṁ karonti, keci",
  "atk-s0305a2:66_6": "gūthamuttakaddamadaṇḍasatthapahārādīhi asakkāraṁ. Na tehi nāgavammikarukkhādayo somanassaṁ",
  "atk-s0305a2:66_7": "vā karonti domanassaṁ vā. Evamevaṁ neva sundaraṁ cīvaraṁ labhitvā somanassaṁ kātabbaṁ,",
  "atk-s0305a2:66_8": "na asundaraṁ labhitvā domanassanti evaṁ pavattapaṭisaṅkhānavasenettha asammohasampajaññaṁ veditabbaṁ.",
  "atk-s0305a2:67_0": "Pattadhāraṇepi pattaṁ sahasāva aggahetvā – ‘‘imaṁ gahetvā piṇḍāya caramāno bhikkhaṁ",
  "atk-s0305a2:67_1": "labhissāmī’’ti evaṁ pattaggahaṇapaccayā paṭilabhitabbaatthavasena sātthakasampajaññaṁ",
  "atk-s0305a2:67_2": "veditabbaṁ. Kisadubbalasarīrassa pana garupatto asappāyo. Yassa kassaci catupañcagaṇṭhikāhato",
  "atk-s0305a2:67_3": "dubbisodhanīyo asappāyova. Duddhotapatto hi na vaṭṭati, taṁ dhovantasseva cassa palibodho",
  "atk-s0305a2:67_4": "hoti. Maṇivaṇṇapatto pana lobhanīyo cīvare vuttanayeneva asappāyo. Nimittakammādivasena",
  "atk-s0305a2:67_5": "laddho, pana yañcassa sevamānassa akusalā dhammā abhivaḍḍhanti, kusalā dhammā parihāyanti,",
  "atk-s0305a2:67_6": "ayaṁ ekantaasappāyova. Viparīto sappāyo. Tassa vasenettha sappāyasampajaññaṁ, kammaṭṭhānāvijahanavaseneva",
  "atk-s0305a2:67_7": "ca gocarasampajaññaṁ veditabbaṁ.",
  "atk-s0305a2:68_0": "Abbhantare attā nāma koci pattaṁ gaṇhanto natthi, vuttappakāracittakiriyavāyodhātuvipphāreneva",
  "atk-s0305a2:68_1": "pattaggahaṇaṁ nāma hoti. Tattha pattopi acetano, hatthāpi acetanā. Patto na jānāti",
  "atk-s0305a2:68_2": "‘‘ahaṁ hatthehi gahito’’ti. Hatthāpi na jānanti ‘‘patto amhehi gahito’’ti. Dhātuyova",
  "atk-s0305a2:68_3": "dhātusamūhaṁ gaṇhanti, saṇḍāsena aggivaṇṇapattaggahaṇe viyāti evaṁ pavattapaṭisaṅkhānavasenettha",
  "atk-s0305a2:68_4": "asammohasampajaññaṁ veditabbaṁ.",
  "atk-s0305a2:69_0": "Apica yathā chinnahatthapāde vaṇamukhehi paggharitapubbalohitakimikule nīlamakkhikasamparikiṇṇe",
  "atk-s0305a2:69_1": "anāthasālāya anāthamanusse disvā dayālukā purisā tesaṁ vaṇapaṭṭacoḷakāni ceva kapālādīhi",
  "atk-s0305a2:69_2": "bhesajjāni ca upanāmenti. Tattha coḷakānipi kesañci saṇhāni, kesañci thūlāni pāpuṇanti,",
  "atk-s0305a2:69_3": "bhesajjakapālānipi kesañci susaṇṭhānāni, kesañci dussaṇṭhānāni pāpuṇanti, na te tattha",
  "atk-s0305a2:69_4": "sumanā vā dummanā vā honti. Vaṇapaṭicchādanamatteneva hi coḷakena bhesajjapaṭiggahamatteneva",
  "atk-s0305a2:69_5": "ca kapālakena tesaṁ attho. Evameva yo bhikkhu vaṇacoḷakaṁ viya cīvaraṁ, bhesajjakapālakaṁ",
  "atk-s0305a2:69_6": "viya ca pattaṁ, kapāle bhesajjamiva ca patte laddhabhikkhaṁ sallakkheti. Ayaṁ saṅghāṭipattacīvaradhāraṇe",
  "atk-s0305a2:69_7": "asammohasampajaññena uttamasampajānakārīti veditabbo.",
  "atk-s0305a2:70_0": "Asitādīsu asiteti piṇḍapātabhojane. Pīteti yāguādipāne. Khāyiteti piṭṭhakhajjakādikhādane.",
  "atk-s0305a2:70_1": "Sāyiteti madhuphāṇitādisāyane. Tattha ‘‘neva davāyā’’tiādinā nayena vutto aṭṭhavidhopi",
  "atk-s0305a2:70_2": "attho attho nāma, tassa vasena sātthakasampajaññaṁ veditabbaṁ.",
  "atk-s0305a2:71_0": "Lūkhapaṇītatittamadhurādīsu pana yena bhojanena yassa aphāsu hoti, taṁ tassa asappāyaṁ.",
  "atk-s0305a2:71_1": "Yaṁ pana nimittakammādivasena paṭiladdhaṁ, yañcassa bhuñjato akusalā dhammā abhivaḍḍhanti,",
  "atk-s0305a2:71_2": "kusalā dhammā parihāyanti, taṁ ekantaasappāyameva. Viparītaṁ sappāyaṁ. Tassa vasenettha",
  "atk-s0305a2:71_3": "sappāyasampajaññaṁ, kammaṭṭhānāvijahanavaseneva ca gocarasampajaññaṁ veditabbaṁ.",
  "atk-s0305a2:72_0": "Abbhantare attā nāma koci bhuñjako natthi, vuttappakāracittakiriyavāyodhātuvipphāreneva",
  "atk-s0305a2:72_1": "pattapaṭiggahaṇaṁ nāma hoti, cittakiriyavāyodhātuvipphāreneva hatthassa patte otāraṇaṁ",
  "atk-s0305a2:72_2": "nāma hoti, cittakiriyavāyodhātuvipphāreneva ālopakaraṇaṁ ālopuddharaṇaṁ mukhavivaraṇañca",
  "atk-s0305a2:72_3": "hoti. Na koci kuñcikāya na yantakena hanukaṭṭhīni vivarati, cittakiriyavāyodhātuvipphāreneva",
  "atk-s0305a2:72_4": "ālopassa mukhe ṭhapanaṁ uparidantānaṁ musalakiccasādhanaṁ heṭṭhādantānaṁ udukkhalakiccasādhanaṁ",
  "atk-s0305a2:72_5": "jivhāya hatthakiccasādhanañca hoti. Iti naṁ tattha aggajivhāya tanukakheḷo, mūlajivhāya",
  "atk-s0305a2:72_6": "bahalakheḷo makkheti. Taṁ heṭṭhādantaudukkhale jivhāhatthaparivattitaṁ kheḷaudakatemitaṁ",
  "atk-s0305a2:72_7": "uparidantamusalasañcuṇṇitaṁ koci kaṭacchunā vā dabbiyā vā anto pavesento nāma natthi,",
  "atk-s0305a2:72_8": "vāyodhātuyāva pavisati. Paviṭṭhaṁ paviṭṭhaṁ koci palālasantharaṁ katvā dhārento nāma",
  "atk-s0305a2:72_9": "natthi, vāyodhātuvaseneva tiṭṭhati. Ṭhitaṁ ṭhitaṁ koci uddhanaṁ katvā aggiṁ jāletvā",
  "atk-s0305a2:72_10": "pacanto nāma natthi, tejodhātuyāva paccati. Pakkaṁ pakkaṁ koci daṇḍakena vā yaṭṭhiyā",
  "atk-s0305a2:72_11": "vā bahi nīharako nāma natthi, vāyodhātuyeva nīharati. Iti vāyodhātu atiharati ca",
  "atk-s0305a2:72_12": "vītiharati ca dhāreti ca parivatteti ca sañcuṇṇeti ca visoseti ca nīharati ca; pathavīdhātu",
  "atk-s0305a2:72_13": "dhāreti ca parivatteti ca sañcuṇṇeti ca visoseti ca; āpodhātu sineheti ca allattañca",
  "atk-s0305a2:72_14": "anupāleti; tejodhātu antopaviṭṭhaṁ paripāceti; ākāsadhātu añjaso hoti; viññāṇadhātu",
  "atk-s0305a2:72_15": "tattha tattha sammāpayogamanvāya ābhujatīti evaṁ pavattapaṭisaṅkhānavasenettha asammohasampajaññaṁ veditabbaṁ.",
  "atk-s0305a2:73_0": "Apica gamanato, pariyesanato, paribhogato, āsayato, nidhānato, aparipakkato, paripakkato,",
  "atk-s0305a2:73_1": "phalato, nissandato, sammakkhanatoti evaṁ dasavidhaṁ paṭikūlabhāvaṁ paccavekkhaṇatopettha",
  "atk-s0305a2:73_2": "asammohasampajaññaṁ veditabbaṁ. Vitthārakathā panettha visuddhimagge (visuddhi. 1.294",
  "atk-s0305a2:73_3": "ādayo) āhārapaṭikūlasaññāniddesato gahetabbā.",
  "atk-s0305a2:74_0": "Uccārapassāvakammeti uccārassa ca passāvassa ca karaṇe. Tattha pattakāle uccārapassāvaṁ",
  "atk-s0305a2:74_1": "akarontassa sakalasarīrato sedā muccanti, akkhīni bhamanti, cittaṁ na ekaggaṁ hoti,",
  "atk-s0305a2:74_2": "aññe ca rogā uppajjanti. Karontassa pana sabbaṁ taṁ na hotīti ayamettha attho. Tassa",
  "atk-s0305a2:74_3": "vasena sātthakasampajaññaṁ veditabbaṁ. Aṭṭhāne uccārapassāvaṁ karontassa pana āpatti",
  "atk-s0305a2:74_4": "hoti, ayaso vaḍḍhati, jīvitantarāyopi hoti. Patirūpe ṭhāne karontassa sabbaṁ taṁ",
  "atk-s0305a2:74_5": "na hotīti idamettha sappāyaṁ. Tassa vasena sappāyasampajaññaṁ, kammaṭṭhānāvijahanavasena",
  "atk-s0305a2:74_6": "ca gocarasampajaññaṁ veditabbaṁ.",
  "atk-s0305a2:75_0": "Abbhantare attā nāma koci uccārapassāvakammaṁ karonto natthi, cittakiriyavāyodhātuvipphāreneva",
  "atk-s0305a2:75_1": "pana uccārapassāvakammaṁ hoti. Yathā pana pakke gaṇḍe gaṇḍabhedena pubbalohitaṁ akāmatāya",
  "atk-s0305a2:75_2": "nikkhamati, yathā ca atibharitā udakabhājanā udakaṁ akāmatāya nikkhamati, evaṁ pakkāsayamuttavatthīsu",
  "atk-s0305a2:75_3": "sannicitā uccārapassāvā vāyuvegasamuppīḷitā akāmatāyapi nikkhamanti. So panāyaṁ evaṁ",
  "atk-s0305a2:75_4": "nikkhamanto uccārapassāvo neva tassa bhikkhuno attano hoti na parassa, kevalaṁ sarīranissandova",
  "atk-s0305a2:75_5": "hoti. Yathā kiṁ? Yathā udakatumbato purāṇaudakaṁ chaḍḍentassa neva taṁ attano hoti",
  "atk-s0305a2:75_6": "na paresaṁ, kevalaṁ paṭijagganamattameva hoti. Evaṁ pavattapaṭisaṅkhānavasenettha",
  "atk-s0305a2:75_7": "asammohasampajaññaṁ veditabbaṁ.",
  "atk-s0305a2:76_0": "Gatādīsu gateti gamane. Ṭhiteti ṭhāne. Nisinneti nisajjāya. Sutteti sayane. Jāgarite",
  "atk-s0305a2:76_1": "ti jāgaraṇe. Bhāsiteti kathane. Tuṇhībhāveti akathane. Ettha ca yo ciraṁ gantvā vā",
  "atk-s0305a2:76_2": "caṅkamitvā vā aparabhāge ṭhito iti paṭisañcikkhati ‘‘caṅkamanakāle pavattā rūpārūpadhammā",
  "atk-s0305a2:76_3": "ettheva niruddhā’’ti, ayaṁ gate sampajānakārī nāma.",
  "atk-s0305a2:77_0": "Yo sajjhāyaṁ vā karonto pañhaṁ vā vissajjento kammaṭṭhānaṁ vā manasikaronto ciraṁ",
  "atk-s0305a2:77_1": "ṭhatvā aparabhāge nisinno iti paṭisañcikkhati ‘‘ṭhitakāle pavattā rūpārūpadhammā",
  "atk-s0305a2:77_2": "ettheva niruddhā’’ti, ayaṁ ṭhite sampajānakārī nāma.",
  "atk-s0305a2:78": "Yo sajjhāyādikaraṇavaseneva ciraṁ nisīditvā aparabhāge nipanno iti paṭisañcikkhati – ‘‘nisinnakāle pavattā rūpārūpadhammā ettheva niruddhā’’ti, ayaṁ nisinne sampajānakārī nāma.",
  "atk-s0305a2:79_0": "Yo pana nipannakova sajjhāyaṁ karonto kammaṭṭhānaṁ vā manasikaronto niddaṁ okkamitvā",
  "atk-s0305a2:79_1": "aparabhāge uṭṭhāya iti paṭisañcikkhati – ‘‘sayanakāle pavattā rūpārūpadhammā ettheva",
  "atk-s0305a2:79_2": "niruddhā’’ti, ayaṁ sutte ca jāgarite ca sampajānakārī nāma. Kiriyamayacittānañhi",
  "atk-s0305a2:79_3": "appavattaṁ suttaṁ nāma, pavattaṁ jāgaritaṁ nāmāti.",
  "atk-s0305a2:80_0": "Yo pana bhāsamāno – ‘‘ayaṁ saddo nāma oṭṭhe ca paṭicca dante ca jivhañca tāluñca",
  "atk-s0305a2:80_1": "paṭicca cittassa ca tadanurūpaṁ payogaṁ paṭicca jāyatī’’ti sato sampajāno bhāsati,",
  "atk-s0305a2:80_2": "ciraṁ vā pana kālaṁ sajjhāyaṁ katvā dhammaṁ vā kathetvā kammaṭṭhānaṁ vā parivattetvā",
  "atk-s0305a2:80_3": "pañhaṁ vā vissajjetvā aparabhāge tuṇhībhūto iti paṭisañcikkhati ‘‘bhāsitakāle uppannā",
  "atk-s0305a2:80_4": "rūpārūpadhammā ettheva niruddhā’’ti ayaṁ bhāsite sampajānakārī nāma.",
  "atk-s0305a2:81_0": "Yo tuṇhībhūto ciraṁ dhammaṁ vā kammaṭṭhānaṁ vā manasikatvā aparabhāge iti paṭisañcikkhati",
  "atk-s0305a2:81_1": "– ‘‘tuṇhībhūtakāle pavattā rūpārūpadhammā ettheva niruddhā’’ti. Upādārūpapavattiyā",
  "atk-s0305a2:81_2": "sati bhāsati nāma, asati tuṇhī bhavati nāmāti, ayaṁ tuṇhībhāve sampajānakārī nāmāti.",
  "atk-s0305a2:81_3": "Evamettha asammohasampajaññaṁ tassa vasena sampajānakāritā veditabbā. Imasmiṁ sutte",
  "atk-s0305a2:81_4": "satipaṭṭhānamissakasampajaññaṁ pubbabhāgaṁ kathitaṁ.",
  "atk-s0305a2:82": "3. Bhikkhusuttavaṇṇanā",
  "atk-s0305a2:83_0": "369. Tatiye evameva panidhekacceti so kira bhikkhu kammaṭṭhānaṁ kathāpetvā ito cito",
  "atk-s0305a2:83_1": "ca āhiṇḍati, kāyavivekaṁ nānuyuñjati. Tena naṁ bhagavā niggaṇhanto evamāha. Tasmāti",
  "atk-s0305a2:83_2": "yasmā saṁkhittena desanaṁ yācasi, tasmā. Diṭṭhīti kammassakatādiṭṭhi.",
  "atk-s0305a2:84": "4. Sālasuttavaṇṇanā",
  "atk-s0305a2:85_0": "370. Catutthe dhammavinayoti dhammoti vā vinayoti vā ubhayametaṁ satthusāsanasseva",
  "atk-s0305a2:85_1": "nāmaṁ. Samādapetabbāti gaṇhāpetabbā. Ekodibhūtāti khaṇikasamādhinā ekaggabhūtā. Samāhitā",
  "atk-s0305a2:85_2": "ekaggacittāti upacārappanāvasena sammā ṭhapitacittā ca ekaggacittā ca. Imasmiṁ sutte",
  "atk-s0305a2:85_3": "navakabhikkhūhi ceva khīṇāsavehi ca bhāvitasatipaṭṭhānā pubbabhāgā, sattahi sekhehi bhāvitā missakā.",
  "atk-s0305a2:86": "6. Sakuṇagghisuttavaṇṇanā",
  "atk-s0305a2:87_0": "372. Chaṭṭhe sakuṇagghīti sakuṇaṁ hanatīti sakuṇagghi, senassetaṁ adhivacanaṁ. Sahasā",
  "atk-s0305a2:87_1": "ajjhapattāti lobhasāhasena pattā. Alakkhikāti nissirikā. Appapuññāti parittapuññā.",
  "atk-s0305a2:87_2": "Sacejja mayanti sace ajja mayaṁ. Naṅgalakaṭṭhakaraṇanti naṅgalena kasikaraṇaṁ, adhunā",
  "atk-s0305a2:87_3": "kaṭṭhaṁ khettaṭṭhānanti attho. Leḍḍuṭṭhānanti leḍḍūnaṁ ṭhānaṁ. Saṁvadamānāti sammā",
  "atk-s0305a2:87_4": "vadamānā, attano balassa suṭṭhu vaṇṇaṁ vadamānāti attho. Mahantaṁ leḍḍuṁ abhiruhitvāti",
  "atk-s0305a2:87_5": "uddhanasaṇṭhānena ṭhitesu tīsu leḍḍūsu ‘‘ito sene āgacchante ito nikkhamissāmi, ito",
  "atk-s0305a2:87_6": "āgacchante ito’’ti sallakkhetvā tesu ekaṁ leḍḍuṁ abhiruhitvā aṭṭhāsi avadamāno. Sannayhāti",
  "atk-s0305a2:87_7": "khurappaṁ sannayhamāno viya sannayhitvā suṭṭhu ṭhapetvā. Bahuāgato kho myāyanti ‘‘mayhaṁ",
  "atk-s0305a2:87_8": "atthāya ayaṁ bahutaṁ ṭhānaṁ āgato, appaṁ avasiṭṭhaṁ, idāni maṁ gaṇhissatī’’ti ñatvā",
  "atk-s0305a2:87_9": "dāruguḷo viya vinivattitvā tasseva leḍḍussa antare paccupādi, paṭipanno paviṭṭhoti",
  "atk-s0305a2:87_10": "attho. Uraṁ paccatāḷesīti ‘‘ekappahāreneva lāpassa sīsaṁ chinditvā gahessāmī’’ti",
  "atk-s0305a2:87_11": "pakkhandattā vegaṁ sandhāretuṁ asakkonto tasmiṁ leḍḍusmiṁ uraṁ patāḷesi. Tāvadevassa",
  "atk-s0305a2:87_12": "hadayamaṁsaṁ phāliyittha. Atha lāpo ‘‘diṭṭhā vata sattuno piṭṭhī’’ti haṭṭhatuṭṭho",
  "atk-s0305a2:87_13": "tassa hadaye aparāparaṁ caṅkami.",
  "atk-s0305a2:88": "7. Makkaṭasuttavaṇṇanā",
  "atk-s0305a2:89_0": "373. Sattame duggāti duggamā. Cārīti sañcāro. Lepaṁ oḍḍentīti vaṭarukkhakhīrādīhi",
  "atk-s0305a2:89_1": "yojetvā lepaṁ karonti, taṁ makkaṭānaṁ dhuvagamanaṭṭhānanti sallakkhetvā rukkhasākhādīsu",
  "atk-s0305a2:89_2": "ṭhapenti. Pañcoḍḍitoti pañcasu ṭhānesu kājadaṇḍakaṁ pavesetvā gahetabbā kājasikkā",
  "atk-s0305a2:89_3": "viya oḍḍito. Thunaṁ setīti thunanto sayati.",
  "atk-s0305a2:90": "8. Sūdasuttavaṇṇanā",
  "atk-s0305a2:91_0": "374. Aṭṭhame sūdoti bhattakārako. Nānaccayehīti nānācayehi, nānāvidhehīti attho.",
  "atk-s0305a2:91_1": "Ayameva vā pāṭho. Ambilaggehīti ambilakoṭṭhāsehi. Eseva nayo sabbattha. Abhiharatīti",
  "atk-s0305a2:91_2": "gahaṇatthāya hatthaṁ pasāreti. Bahuṁ gaṇhātīti ekaggahaṇena bahuṁ gaṇhantopi punappunaṁ",
  "atk-s0305a2:91_3": "gaṇhantopi bahuṁ gaṇhateva. Abhihārānanti sataṁ vā sahassaṁ vā ukkhipitvā abhihaṭānaṁ",
  "atk-s0305a2:91_4": "dāyānaṁ. Upakkilesāti pañca nīvaraṇā. Nimittaṁ na uggaṇhātīti ‘‘imaṁ me kammaṭṭhānaṁ",
  "atk-s0305a2:91_5": "anulomaṁ vā gotrabhuṁ vā āhacca ṭhita’’nti na jānāti, attano cittassa nimittaṁ gaṇhituṁ",
  "atk-s0305a2:91_6": "na sakkoti. Imasmiṁ sutte pubbabhāgavipassanā satipaṭṭhānāva kathitā.",
  "atk-s0305a2:92": "9. Gilānasuttavaṇṇanā",
  "atk-s0305a2:93_0": "375. Navame beḷuvagāmaketi vesāliyā samīpe evaṁnāmako pādagāmo atthi, tasmiṁ. Yathāmittantiādīsu",
  "atk-s0305a2:93_1": "mittāti mittāva. Sandiṭṭhāti tattha tattha saṅgamma diṭṭhamattā nātidaḷhamittā .",
  "atk-s0305a2:93_2": "Sambhattāti suṭṭhu bhattā sinehavanto daḷhamittā. Yesaṁ yattha yattha evarūpā bhikkhū",
  "atk-s0305a2:93_3": "atthi, te tattha tattha vassaṁ upethāti attho. Kasmā evamāha? Tesaṁ phāsuvihāratthāya.",
  "atk-s0305a2:93_4": "Tesaṁ kira beḷuvagāmake senāsanaṁ nappahoti, bhikkhāpi mandā. Samantā vesāliyā pana",
  "atk-s0305a2:93_5": "bahūni senāsanāni, bhikkhāpi sulabhā. Tasmā evamāha.",
  "atk-s0305a2:94_0": "Atha kasmā ‘‘yathāsukhaṁ gacchathā’’ti na vissajjesi? Tesaṁ anukampāya. Evaṁ kirassa",
  "atk-s0305a2:94_1": "ahosi – ‘‘ahaṁ dasamāsamattaṁ ṭhatvā parinibbāyissāmi. Sace ime dūraṁ gacchissanti,",
  "atk-s0305a2:94_2": "maṁ parinibbānakāle daṭṭhuṁ na sakkhissanti. Atha nesaṁ ‘satthā parinibbāyanto amhākaṁ",
  "atk-s0305a2:94_3": "satimattampi na adāsi. Sace jāneyyāma, na evaṁ dūre vaseyyāmā’ti vippaṭisāro bhaveyya.",
  "atk-s0305a2:94_4": "Vesāliyā samantā pana vassaṁ vasantā māsassa aṭṭha vāre āgantvā dhammaṁ suṇissanti,",
  "atk-s0305a2:94_5": "sugatovādaṁ labhissantī’’ti na vissajjesi.",
  "atk-s0305a2:95_0": "Kharoti pharuso. Ābādhoti visabhāgarogo. Bāḷhāti balavatiyo. Māraṇantikāti maraṇantaṁ",
  "atk-s0305a2:95_1": "maraṇasantikaṁ pāpanasamatthā. Sato sampajāno adhivāsesīti satiṁ sūpaṭṭhitaṁ katvā",
  "atk-s0305a2:95_2": "ñāṇena paricchinditvā adhivāsesi. Avihaññamānoti vedanānuvattanavasena aparāparaṁ",
  "atk-s0305a2:95_3": "parivattanaṁ akaronto apīḷiyamāno adukkhiyamāno ca adhivāsesi. Anāmantetvāti ajānāpetvā.",
  "atk-s0305a2:95_4": "Anapaloketvāti ajānāpetvāva ovādānusāsaniṁ adatvāti vuttaṁ hoti. Vīriyenāti pubbabhāgavīriyena",
  "atk-s0305a2:95_5": "ceva phalasamāpattivīriyena ca. Paṭipaṇāmetvāti vikkhambhetvā. Jīvitasaṅkhāranti",
  "atk-s0305a2:95_6": "ettha jīvitampi jīvitasaṅkhāro. Yena jīvitaṁ saṅkharīyati chijjamānaṁ ghaṭetvā ṭhapīyati,",
  "atk-s0305a2:95_7": "so phalasamāpattidhammopi jīvitasaṅkhāro. So idha adhippeto. Adhiṭṭhāyāti adhiṭṭhahitvā",
  "atk-s0305a2:95_8": "pavattetvā jīvitaṭhapanasamatthaṁ phalasamāpattiṁ samāpajjeyyanti ayamettha saṅkhepattho.",
  "atk-s0305a2:96_0": "Kiṁ pana bhagavā ito pubbe phalasamāpattiṁ na samāpajjatīti? Samāpajjati. Sā pana",
  "atk-s0305a2:96_1": "khaṇikasamāpatti. Khaṇikasamāpatti ca antosamāpattiyaṁyeva vedanaṁ vikkhambheti,",
  "atk-s0305a2:96_2": "samāpattito vuṭṭhitamattassa kaṭṭhapātena vā kaṭhalapātena vā chinnasevālo viya udakaṁ,",
  "atk-s0305a2:96_3": "puna sarīraṁ vedanā ajjhottharati. Yā pana rūpasattakaṁ arūpasattakañca niggumbaṁ",
  "atk-s0305a2:96_4": "nijjaṭaṁ katvā mahāvipassanāvasena samāpannā samāpatti , sā suṭṭhu vikkhambheti.",
  "atk-s0305a2:96_5": "Yathā nāma purisena pokkharaṇiṁ ogāhetvā hatthehi ca pādehi ca suṭṭhu apabyuḷhasevālo",
  "atk-s0305a2:96_6": "cirena udakaṁ ottharati, evameva tato vuṭṭhitassa cirena vedanā uppajjati. Iti bhagavā",
  "atk-s0305a2:96_7": "taṁdivasaṁ mahābodhipallaṅke abhinavaṁ vipassanaṁ paṭṭhapento viya rūpasattakaṁ arūpasattakañca",
  "atk-s0305a2:96_8": "niggumbaṁ nijjaṭaṁ katvā cuddasahākārehi sannetvā mahāvipassanāya vedanaṁ vikkhambhetvā",
  "atk-s0305a2:96_9": "‘‘dasamāse mā uppajjitthā’’ti samāpattiṁ samāpajji, samāpattivikkhambhitā vedanā",
  "atk-s0305a2:96_10": "dasa māse na uppajjiyeva.",
  "atk-s0305a2:97_0": "Gilānā vuṭṭhitoti gilāno hutvā puna vuṭṭhito. Madhurakajāto viyāti sañjātagarubhāvo",
  "atk-s0305a2:97_1": "sañjātathaddhabhāvo sūle uttāsitapuriso viya. Na pakkhāyantīti na pakāsanti, nānākārato",
  "atk-s0305a2:97_2": "na upaṭṭhahanti. Dhammāpi maṁ nappaṭibhantīti satipaṭṭhānadhammā mayhaṁ pākaṭā na",
  "atk-s0305a2:97_3": "hontīti dīpeti. Tantidhammā pana therassa suppaguṇā. Na udāharatīti pacchimaovādaṁ",
  "atk-s0305a2:97_4": "na deti, taṁ sandhāya vadati.",
  "atk-s0305a2:98_0": "Anantaraṁ abāhiranti dhammavasena vā puggalavasena vā ubhayaṁ akatvā. ‘‘Ettakaṁ dhammaṁ",
  "atk-s0305a2:98_1": "parassa na desessāmī’’ti hi cintento dhammaṁ abbhantaraṁ karoti nāma, ‘‘ettakaṁ parassa",
  "atk-s0305a2:98_2": "desessāmī’’ti cintento bāhiraṁ karoti nāma. ‘‘Imassa puggalassa desessāmī’’ti cintento",
  "atk-s0305a2:98_3": "pana puggalaṁ abbhantaraṁ karoti nāma, ‘‘imassa na desessāmī’’ti cintento puggalaṁ",
  "atk-s0305a2:98_4": "bāhiraṁ karoti nāma. Evaṁ akatvā desitoti attho. Ācariyamuṭṭhīti yathā bāhirakānaṁ",
  "atk-s0305a2:98_5": "ācariyamuṭṭhi nāma hoti, daharakāle kassaci akathetvā pacchimakāle maraṇamañce nipannā",
  "atk-s0305a2:98_6": "piyamanāpassa antevāsikassa kathenti, evaṁ tathāgatassa ‘‘idaṁ mahallakakāle pacchimaṭhāne",
  "atk-s0305a2:98_7": "kathessāmī’’ti muṭṭhiṁ katvā pariharitvā ṭhapitaṁ kiñci natthīti dasseti.",
  "atk-s0305a2:99_0": "Ahaṁ bhikkhusaṅghanti ahameva bhikkhusaṅghaṁ pariharissāmīti vā, mamuddesikoti ahaṁ",
  "atk-s0305a2:99_1": "uddisitabbaṭṭhena uddeso assāti mamuddesiko, mameva uddissitvā maṁ paccāsīsamāno",
  "atk-s0305a2:99_2": "bhikkhusaṅgho hotu mama accayena mā vā ahosi, yaṁ vā taṁ vā hotūti iti vā pana yassa",
  "atk-s0305a2:99_3": "assāti attho. Na evaṁ hotīti bodhipallaṅkeyeva issāmaccherānaṁ vigatattā evaṁ na",
  "atk-s0305a2:99_4": "hoti. Sa kinti so kiṁ. Āsītikoti asītisaṁvacchariko, idaṁ pacchimavayaṁ anuppattabhāvadīpanatthaṁ",
  "atk-s0305a2:99_5": "vuttaṁ. Veṭhamissakenāti bāhabandhacakkabandhādinā paṭisaṅkharaṇena veṭhamissakena.",
  "atk-s0305a2:99_6": "Maññeti jarasakaṭaṁ viya veṭhamissakena maññe yāpeti, arahattaphalaveṭhanena catuiriyāpathakappanaṁ",
  "atk-s0305a2:99_7": "tathāgatassa hotīti dasseti.",
  "atk-s0305a2:100_0": "Idāni tamatthaṁ pakāsento yasmiṁ ānanda samayetiādimāha. Tattha sabbanimittānanti",
  "atk-s0305a2:100_1": "rūpanimittādīnaṁ. Ekaccānaṁ vedanānanti lokiyānaṁ vedanānaṁ. Tasmātihānandāti yasmā",
  "atk-s0305a2:100_2": "iminā phalasamāpattivihārena phāsu hoti, tasmā tumhepi tadatthāya evaṁ viharathāti",
  "atk-s0305a2:100_3": "dasseti. Attadīpāti mahāsamuddagatā dīpaṁ viya attānaṁ dīpaṁ patiṭṭhaṁ katvā viharatha.",
  "atk-s0305a2:100_4": "Attasaraṇāti attagatikāva hotha, mā aññagatikā. Dhammadīpadhammasaraṇapadesupi eseva",
  "atk-s0305a2:100_5": "nayo. Ettha ca dhammoti navavidho lokuttaradhammo veditabbo. Tamataggeti tamaagge,",
  "atk-s0305a2:100_6": "majjhe ta-kāro padasandhivasena vutto. Idaṁ vuttaṁ hoti – ime aggatamāti tamataggāti",
  "atk-s0305a2:100_7": ". Evaṁ sabbaṁ tamasotaṁ chinditvā ativiya agge uttamabhāve ete, ānanda, mama bhikkhū",
  "atk-s0305a2:100_8": "bhavissanti, tesaṁ agge bhavissanti. Ye keci sikkhākāmā, sabbesaṁ tesaṁ catusatipaṭṭhānagocarāva",
  "atk-s0305a2:100_9": "bhikkhū agge bhavissantīti arahattanikūṭena desanaṁ gaṇhīti.",
  "atk-s0305a2:101": "10. Bhikkhunupassayasuttavaṇṇanā",
  "atk-s0305a2:102_0": "376. Dasame tenupasaṅkamīti tasmiṁ upassaye kammaṭṭhānakammikā bhikkhuniyo atthi,",
  "atk-s0305a2:102_1": "tāsaṁ ussukkāpetvā kammaṭṭhānaṁ kathessāmīti upasaṅkami. Uḷāraṁ pubbenāparaṁ visesanti",
  "atk-s0305a2:102_2": "pubbavisesato aparaṁ uḷāravisesaṁ. Tattha mahābhūtapariggaho pubbaviseso, upādārūpapariggaho",
  "atk-s0305a2:102_3": "aparaviseso nāma. Tathā sakalarūpapariggaho pubbaviseso, arūpapariggaho aparaviseso",
  "atk-s0305a2:102_4": "nāma. Rūpārūpapariggaho pubbaviseso, paccayapariggaho aparaviseso nāma sappaccayanāmarūpadassanaṁ",
  "atk-s0305a2:102_5": "pubbaviseso, tilakkhaṇāropanaṁ aparaviseso nāma. Evaṁ pubbenāparaṁ uḷāravisesaṁ jānātīti attho.",
  "atk-s0305a2:103_0": "Kāyārammaṇoti yaṁ kāyaṁ anupassati, tameva ārammaṇaṁ katvā uppajjati kilesapariḷāho.",
  "atk-s0305a2:103_1": "Bahiddhā vā cittaṁ vikkhipatīti bahiddhā vā puthuttārammaṇe cittuppādo vikkhipati.",
  "atk-s0305a2:103_2": "Kismiñcideva pasādanīye nimitte cittaṁ paṇidahitabbanti evaṁ kilesapariḷāhe ca līnatte",
  "atk-s0305a2:103_3": "ca bahiddhāvikkhepe ca uppanne kilesānurañjitena na vattitabbaṁ, kismiñcideva pasādanīye",
  "atk-s0305a2:103_4": "pasādāvahe buddhādīsu aññatarasmiṁ ṭhāne kammaṭṭhānacittaṁ ṭhapetabbaṁ. Cittaṁ samādhiyatīti",
  "atk-s0305a2:103_5": "ārammaṇe sammā ādhiyati suṭṭhu ṭhapitaṁ ṭhapiyati. Paṭisaṁharāmīti pasādanīyaṭṭhānato",
  "atk-s0305a2:103_6": "paṭisaṁharāmi, mūlakammaṭṭhānābhimukhaṁyeva naṁ karomīti attho. So paṭisaṁharati",
  "atk-s0305a2:103_7": "cevāti mūlakammaṭṭhānābhimukhañca peseti. Na ca vitakketi na ca vicāretīti kilesavitakkaṁ",
  "atk-s0305a2:103_8": "na vitakketi, kilesavicāraṁ na vicāreti. Avitakkomhi avicāroti kilesavitakkavicārehi",
  "atk-s0305a2:103_9": "avitakkāvicāro. Ajjhattaṁ satimā sukhamasmīti gocarajjhatte pavattāya satiyā ‘‘satimāhamasmi",
  "atk-s0305a2:103_10": "sukhito cā’’ti pajānāti.",
  "atk-s0305a2:104_0": "Evaṁ kho, ānanda, paṇidhāya bhāvanā hotīti evaṁ, ānanda, ṭhapetvā bhāvanā hoti. Imassa",
  "atk-s0305a2:104_1": "hi bhikkhuno yathā nāma purisassa mahantaṁ ucchubhāraṁ ukkhipitvā yantasālaṁ nentassa",
  "atk-s0305a2:104_2": "kilantakilantakāle bhūmiyaṁ ṭhapetvā ucchukhaṇḍaṁ khāditvā puna ukkhipitvā gamanaṁ",
  "atk-s0305a2:104_3": "hoti; evameva arahattaṁ pāpuṇituṁ uggahitakammaṭṭhānassa kāyapariḷāhādīsu uppannesu",
  "atk-s0305a2:104_4": "taṁ kammaṭṭhānaṁ ṭhapetvā buddhaguṇādianussaraṇena cittaṁ pasādetvā kammaniyaṁ katvā",
  "atk-s0305a2:104_5": "bhāvanā pavattā, tasmā ‘‘paṇidhāya bhāvanā hotī’’ti vuttaṁ. Tassa pana purisassa",
  "atk-s0305a2:104_6": "ucchubhāraṁ yantasālaṁ netvā pīḷetvā rasapānaṁ viya imassa bhikkhuno kammaṭṭhānaṁ",
  "atk-s0305a2:104_7": "matthakaṁ pāpetvā arahattaṁ pattassa phalasamāpattisukhānubhavanaṁ veditabbaṁ.",
  "atk-s0305a2:105_0": "Bahiddhāti mūlakammaṭṭhānaṁ pahāya bahi aññasmiṁ ārammaṇe. Appaṇidhāyāti aṭṭhapetvā.",
  "atk-s0305a2:105_1": "Atha pacchā pure asaṁkhittaṁ vimuttaṁ appaṇihitanti pajānātīti ettha kammaṭṭhānavasena",
  "atk-s0305a2:105_2": "vā sarīravasena vā desanāvasena vā attho veditabbo.",
  "atk-s0305a2:106_0": "Tattha kammaṭṭhāne tāva kammaṭṭhānassa abhiniveso pure nāma, arahattaṁ pacchā nāma.",
  "atk-s0305a2:106_1": "Tattha yo bhikkhu mūlakammaṭṭhānaṁ gahetvā kilesapariḷāhassa vā līnattassa vā bahiddhāvikkhepassa",
  "atk-s0305a2:106_2": "vā uppajjituṁ okāsaṁ adento sudantagoṇe yojetvā sārento viya caturassacchidde sutacchitaṁ",
  "atk-s0305a2:106_3": "caturassaghaṭikaṁ pakkhipanto viya vipassanaṁ paṭṭhapetvā atiṭṭhanto alagganto arahattaṁ",
  "atk-s0305a2:106_4": "pāpuṇāti, so puresaṅkhātassa kammaṭṭhānābhinivesassa pacchāsaṅkhātassa arahattassa",
  "atk-s0305a2:106_5": "ca vasena pacchā pure asaṁkhittaṁ vimuttaṁ appaṇihitanti pajānāti nāma.",
  "atk-s0305a2:107_0": "Sarīre pana pādaṅgulīnaṁ aggapabbāni pure nāma, sīsakaṭāhaṁ pacchā nāma. Tattha yo",
  "atk-s0305a2:107_1": "bhikkhu pādaṅgulīnaṁ aggapabbaaṭṭhikesu abhinivisitvā byābhaṅgiyā yavakalāpaṁ mocento",
  "atk-s0305a2:107_2": "viya vaṇṇasaṇṭhānadisokāsaparicchedavasena aṭṭhīni pariggaṇhanto antarā kilesapariḷāhādīnaṁ",
  "atk-s0305a2:107_3": "uppattiṁ vāretvā yāva sīsakaṭāhā bhāvanaṁ pāpeti, so puresaṅkhātānaṁ aggapādaṅgulipabbānaṁ",
  "atk-s0305a2:107_4": "pacchāsaṅkhātassa sīsakaṭāhassa ca vasena pacchā pure asaṁkhittaṁ vimuttaṁ appaṇihitanti pajānāti nāma.",
  "atk-s0305a2:108_0": "Desanāyapi dvattiṁsākāradesanāya kesā pure nāma, matthaluṅgaṁ pacchā nāma. Tattha",
  "atk-s0305a2:108_1": "yo bhikkhu kesesu abhinivisitvā vaṇṇasaṇṭhānadisokāsavasena kesādayo pariggaṇhanto",
  "atk-s0305a2:108_2": "antarā kilesapariḷāhādīnaṁ uppattiṁ vāretvā yāva matthaluṅgā bhāvanaṁ pāpeti. So",
  "atk-s0305a2:108_3": "puresaṅkhātānaṁ kesānaṁ pacchāsaṅkhātassa matthaluṅgassa ca vasena pacchā pure asaṁkhittaṁ",
  "atk-s0305a2:108_4": "vimuttaṁ appaṇihitanti pajānāti nāma.",
  "atk-s0305a2:109_0": "Evaṁ kho, ānanda, appaṇidhāya bhāvanā hotīti evaṁ, ānanda, aṭṭhapetvā bhāvanā hoti.",
  "atk-s0305a2:109_1": "Imassa hi bhikkhuno yathā nāma purisassa guḷabhāraṁ labhitvā attano gāmaṁ atiharantassa",
  "atk-s0305a2:109_2": "antarā aṭṭhapetvāva uccaṅge pakkhittāni guḷakhaṇḍādīni khādanīyāni khādantassa attano",
  "atk-s0305a2:109_3": "gāmeyeva otaraṇaṁ hoti, evameva arahattaṁ pāpuṇituṁ āraddhabhāvanassa kāyapariḷāhādīnaṁ",
  "atk-s0305a2:109_4": "uppattiṁ vāretvā kammaṭṭhānabhāvanā pavattā, tasmā ‘‘appaṇidhāya bhāvanā’’ti vuttā.",
  "atk-s0305a2:109_5": "Tassa pana purisassa taṁ guḷabhāraṁ attano gāmaṁ netvā ñātīhi saddhiṁ paribhogo viya",
  "atk-s0305a2:109_6": "imassa bhikkhuno kammaṭṭhānaṁ matthakaṁ pāpetvā arahattaṁ pattassa phalasamāpattisukhānubhavanaṁ",
  "atk-s0305a2:109_7": "veditabbaṁ. Imasmiṁ sutte pubbabhāgavipassanā kathitā. Sesaṁ sabbattha uttānamevāti.",
  "atk-s0305a2:110": "Ambapālivaggo paṭhamo.",
  "atk-s0305a2:111": "2. Nālandavaggo",
  "atk-s0305a2:112": "2. Nālandasuttavaṇṇanā",
  "atk-s0305a2:113_0": "378. Dutiyavaggassa dutiye nālandāyanti nālandāti evaṁnāmake nagare, taṁ nagaraṁ",
  "atk-s0305a2:113_1": "gocaragāmaṁ katvā. Pāvārikambavaneti dussapāvārikaseṭṭhino ambavane. Taṁ kira tassa",
  "atk-s0305a2:113_2": "uyyānaṁ ahosi. So bhagavato dhammadesanaṁ sutvā bhagavati pasanno tasmiṁ uyyāne kuṭileṇamaṇḍapādipaṭimaṇḍitaṁ",
  "atk-s0305a2:113_3": "bhagavato vihāraṁ katvā niyyātesi. So vihāro jīvakambavanaṁ viya pāvārikambavanantveva",
  "atk-s0305a2:113_4": "saṅkhaṁ gato. Tasmiṁ pāvārikambavane viharatīti attho.",
  "atk-s0305a2:114_0": "Evaṁpasannoti evaṁ uppannasaddho, evaṁ saddahāmīti attho. Bhiyyobhiññataroti bhiyyataro",
  "atk-s0305a2:114_1": "abhiññāto bhiyyatarābhiyyo vā, uttaritarañāṇoti attho. Sambodhiyanti sabbaññutaññāṇe",
  "atk-s0305a2:114_2": "arahattamaggañāṇe vā arahattamaggeneva hi buddhaguṇā nippadesā gahitā honti, dvepi",
  "atk-s0305a2:114_3": "aggasāvakā arahattamaggeneva sāvakapāramīñāṇaṁ paṭilabhanti, paccekabuddhā paccekabodhiñāṇaṁ,",
  "atk-s0305a2:114_4": "buddhā sabbaññutaññāṇañceva sakale ca buddhaguṇe. Sabbampi nesaṁ arahattamaggeneva",
  "atk-s0305a2:114_5": "ijjhati. Tasmā arahattamaggañāṇaṁ sambodhi nāma hoti. Tena uttaritaro ca bhagavatā",
  "atk-s0305a2:114_6": "natthi. Tenāha ‘‘bhagavatā bhiyyobhiññataro, yadidaṁ sambodhiya’’nti.",
  "atk-s0305a2:115_0": "Uḷārāti seṭṭhā. Ayañhi uḷārasaddo ‘‘uḷārāni khādanīyāni khādantī’’tiādīsu (ma. ni.",
  "atk-s0305a2:115_1": "1.366) madhure āgacchati. ‘‘Uḷārāya khalu bhavaṁ vacchāyano samaṇaṁ gotamaṁ pasaṁsāya",
  "atk-s0305a2:115_2": "pasaṁsatī’’tiādīsu (ma. ni. 1.288) seṭṭhe. ‘‘Appamāṇo uḷāro obhāso’’tiādīsu (dī.",
  "atk-s0305a2:115_3": "ni. 2.32; ma. ni. 3.201) vipule. Svāyamidha seṭṭhe āgato. Tena vuttaṁ ‘‘uḷārāti seṭṭhā’’ti.",
  "atk-s0305a2:115_4": "Āsabhīti usabhassa vācāsadisī acalā asampavedhī. Ekaṁso gahitoti anussavena vā ācariyaparamparāya",
  "atk-s0305a2:115_5": "vā itikirāya vā piṭakasampadānena vā ākāraparivitakkena vā diṭṭhinijjhānakkhantiyā",
  "atk-s0305a2:115_6": "vā takkahetu vā nayahetu vā akathetvā paccakkhato ñāṇena paṭivijjhitvā viya ekaṁso",
  "atk-s0305a2:115_7": "gahito, sanniṭṭhānakathāva kathitāti attho. Sīhanādoti seṭṭhanādo, vane unnādayantena",
  "atk-s0305a2:115_8": "sīhena viya uttamanādo naditoti attho.",
  "atk-s0305a2:116_0": "Kiṁnu te sāriputtāti imaṁ desanaṁ kasmā ārabhi? Anuyogadāpanatthaṁ. Ekacco hi sīhanādaṁ",
  "atk-s0305a2:116_1": "naditvā attano sīhanāde anuyogaṁ dātuṁ na sakkoti, nighaṁsanaṁ na khamati, silese",
  "atk-s0305a2:116_2": "patitamakkaṭo viya hoti. Yathā dhamamānaṁ aparisuddhaṁ lohaṁ jhāyitvā aṅgāro hoti,",
  "atk-s0305a2:116_3": "evaṁ jhāmaṅgāro viya hoti. Eko sīhanāde anuyogaṁ dāpiyamāno dātuṁ sakkoti, nighaṁsanaṁ",
  "atk-s0305a2:116_4": "khamati , dhamamānaṁ niddosajātarūpaṁ viya adhikataraṁ sobhati, tādiso thero. Tena",
  "atk-s0305a2:116_5": "naṁ bhagavā ‘‘anuyogakkhamo aya’’nti ñatvā sīhanāde anuyogadāpanatthaṁ imaṁ desanaṁ ārabhi.",
  "atk-s0305a2:117_0": "Tattha sabbe teti sabbe te tayā. Evaṁsīlāti maggasīlena phalasīlena lokiyalokuttarasīlena",
  "atk-s0305a2:117_1": "evaṁsīlā. Evaṁdhammāti ettha samādhipakkhā dhammā adhippetā, maggasamādhinā phalasamādhinā",
  "atk-s0305a2:117_2": "lokiyalokuttarena samādhinā evaṁsamādhīti attho. Evaṁpaññāti maggapaññādivaseneva",
  "atk-s0305a2:117_3": "evaṁpaññā. Evaṁvihārinoti ettha pana heṭṭhā samādhipakkhānaṁ dhammānaṁ gahitattā",
  "atk-s0305a2:117_4": "vihāro gahitopi puna kasmā gahitameva gaṇhatīti ce. Therena idaṁ gahitameva. Idañhi",
  "atk-s0305a2:117_5": "nirodhasamāpattidīpanatthaṁ vuttaṁ. Tasmā evaṁ nirodhasamāpattivihārino te bhagavanto",
  "atk-s0305a2:117_6": "ahesunti evamettha attho daṭṭhabbo.",
  "atk-s0305a2:118_0": "Evaṁvimuttāti ettha vikkhambhanavimutti, tadaṅgavimutti, samucchedavimutti, paṭipassaddhivimutti,",
  "atk-s0305a2:118_1": "nissaraṇavimuttīti pañcavidhā vimutti. Tattha aṭṭha samāpattiyo sayaṁ vikkhambhitehi",
  "atk-s0305a2:118_2": "nīvaraṇādīhi vimuttattā vikkhambhanavimuttīti saṅkhaṁ gacchanti. Aniccānupassanādikā",
  "atk-s0305a2:118_3": "satta anupassanā sayaṁ tassa tassa paccanīkavasena pariccattāhi niccasaññādīhi vimuttattā",
  "atk-s0305a2:118_4": "tadaṅgavimuttīti saṅkhaṁ gacchanti. Cattāro ariyamaggā sayaṁ samucchinnehi kilesehi",
  "atk-s0305a2:118_5": "vimuttattā samucchedavimuttīti saṅkhaṁ gacchanti. Cattāri sāmaññaphalāni maggānubhāvena",
  "atk-s0305a2:118_6": "kilesānaṁ paṭipassaddhante uppannattā paṭipassaddhivimuttīti saṅkhaṁ gacchanti. Nibbānaṁ",
  "atk-s0305a2:118_7": "sabbakilesehi nissaṭattā apagatattā dūre ṭhitattā nissaraṇavimuttīti saṅkhaṁ gataṁ.",
  "atk-s0305a2:118_8": "Iti imāsaṁ pañcannaṁ vimuttīnaṁ vasena evaṁ vimuttāti ettha attho daṭṭhabbo.",
  "atk-s0305a2:119_0": "Kiṁpana te sāriputta ye te bhavissantīti atītā tāva niruddhā apaṇṇattikabhāvaṁ gatā",
  "atk-s0305a2:119_1": "dīpasikhā viya nibbutā, evaṁ niruddhe apaṇṇattikabhāvaṁ gate tvaṁ kathaṁ jānissasi,",
  "atk-s0305a2:119_2": "anāgatabuddhānaṁ pana guṇā kiṁ tayā attano cittena paricchinditvā viditāti pucchanto evamāha.",
  "atk-s0305a2:120_0": "Kiṁ pana tyāhaṁ sāriputta etarahīti anāgatāpi buddhā ajātā anibbattā anuppannā, te",
  "atk-s0305a2:120_1": "kathaṁ jānissasi. Tesañhi jānanaṁ apade ākāse padadassanaṁ viya hoti. Idāni mayā",
  "atk-s0305a2:120_2": "saddhiṁ ekavihāre vasasi, ekato bhikkhāya carasi, dhammadesanākāle dakkhiṇapasse",
  "atk-s0305a2:120_3": "nisīdasi, kiṁ pana mayhaṁ guṇā attano cetasā paricchinditvā viditā tayāti anuyuñjanto",
  "atk-s0305a2:120_4": "evamāha. Thero pana pucchitapucchite ‘‘no hetaṁ bhante’’ti paṭikkhipati.",
  "atk-s0305a2:121_0": "Therassa ca viditampi atthi, aviditampi. Kiṁ so attano viditaṭṭhāne paṭikkhepaṁ karoti,",
  "atk-s0305a2:121_1": "aviditaṭṭhāneti? Viditaṭṭhāne na karoti, aviditaṭṭhāneyeva karoti. Thero kira anuyoge",
  "atk-s0305a2:121_2": "āraddhe evaṁ aññāsi ‘‘nāyaṁ anuyogo sāvakapāramīñāṇe, sabbaññutaññāṇe pana ayaṁ anuyogo’’ti",
  "atk-s0305a2:121_3": "attano sāvakapāramīñāṇe paṭikkhepaṁ akatvāva aviditaṭṭhāne sabbaññutaññāṇe paṭikkhepaṁ",
  "atk-s0305a2:121_4": "karoti. Tena idampi dīpeti – bhagavā mayhaṁ atītānāgatapaccuppannānaṁ buddhānaṁ sīlasamādhipaññāvimuttikāraṇajānanasamatthaṁ",
  "atk-s0305a2:121_5": "sabbaññutaññāṇaṁ natthīti.",
  "atk-s0305a2:122_0": "Etthāti etesu atītādibhedesu buddhesu. Atha kiñcarahīti atha kasmā evaṁ ñāṇe asati",
  "atk-s0305a2:122_1": "tayā evaṁ kathitanti vadati. Dhammanvayoti dhammassa paccakkhato ñāṇassa anuyogaṁ",
  "atk-s0305a2:122_2": "anugantvā uppannaṁ anumānañāṇaṁ nayaggāho vidito, sāvakapāramīñāṇe ṭhatvāva iminā",
  "atk-s0305a2:122_3": "ākārena jānāmi bhagavāti vadati. Therassa hi nayaggāho appamāṇo apariyanto. Yathā",
  "atk-s0305a2:122_4": "ca sabbaññutaññāṇassa pamāṇaṁ vā pariyanto vā natthi, evaṁ dhammasenāpatino nayaggāhassa.",
  "atk-s0305a2:122_5": "Tena so – ‘‘iminā evaṁvidho iminā evaṁvidho, iminā anuttaro iminā anuttaro satthā’’ti",
  "atk-s0305a2:122_6": "jānāti. Therassa hi nayaggāho sabbaññutaññāṇagatiko eva.",
  "atk-s0305a2:123_0": "Idāni taṁ nayaggāhaṁ pākaṭaṁ kātuṁ upamaṁ dassento seyyathāpi bhantetiādimāha. Tattha",
  "atk-s0305a2:123_1": "yasmā majjhimadese nagarassa uddhāpapākārādīni thirāni vā hontu dubbalāni vā, sabbaso",
  "atk-s0305a2:123_2": "vā pana mā hontu, corānaṁ āsaṅkā na hoti. Tasmā taṁ aggahetvā paccantimaṁ nagaranti",
  "atk-s0305a2:123_3": "āha. Daḷhuddhāpanti thiramūlapākāraṁ. Daḷhapākāratoraṇanti thirapākārañceva thirapiṭṭhasaṅghāṭañca.",
  "atk-s0305a2:123_4": "Ekadvāranti kasmā āha? Bahudvāre hi nagare bahūhi paṇḍitadovārikehi bhavitabbaṁ,",
  "atk-s0305a2:123_5": "ekadvāreva eko vaṭṭati. Therassa ca paññāya sadiso añño natthi, tasmā attano paṇḍitabhāvassa",
  "atk-s0305a2:123_6": "opammatthaṁ ekaṁyeva dovārikaṁ dassetuṁ ‘‘ekadvāra’’nti āha.",
  "atk-s0305a2:124_0": "Paṇḍitoti paṇḍiccena samannāgato. Byattoti veyyattiyena samannāgato visadañāṇo. Medhāvīti",
  "atk-s0305a2:124_1": "ṭhānuppattikapaññāsaṅkhātāya medhāya samannāgato. Anupariyāyapathanti anupariyāyanāmakaṁ",
  "atk-s0305a2:124_2": "pākāramaggaṁ. Pākārasandhinti dvinnaṁ iṭṭhakānaṁ apagataṭṭhānaṁ. Pākāravivaranti",
  "atk-s0305a2:124_3": "pākārassa chinnaṭṭhānaṁ. Cetaso upakkileseti pañcanīvaraṇā cittaṁ upakkilissanti",
  "atk-s0305a2:124_4": "kiliṭṭhaṁ karonti upatāpenti viheṭhenti, tasmā ‘‘cetaso upakkilesā’’ti vuccanti.",
  "atk-s0305a2:124_5": "Paññāya dubbalīkaraṇeti nīvaraṇā uppajjamānā anuppannāya paññāya uppajjituṁ na denti,",
  "atk-s0305a2:124_6": "tasmā ‘‘paññāya dubbalīkaraṇā’’ti vuccanti. Supatiṭṭhitacittāti catūsu satipaṭṭhānesu",
  "atk-s0305a2:124_7": "suṭṭhu ṭhapitacittā hutvā. Satta bojjhaṅge yathābhūtanti satta bojjhaṅge yathāsabhāvena",
  "atk-s0305a2:124_8": "bhāvetvā. Anuttaraṁ sammāsambodhinti arahattaṁ sabbaññutaññāṇaṁ paṭivijjhiṁsūti dasseti.",
  "atk-s0305a2:125_0": "Apicettha satipaṭṭhānāti vipassanā, bojjhaṅgā maggo, anuttarasammāsambodhi arahattaṁ.",
  "atk-s0305a2:125_1": "Satipaṭṭhānāti vā vipassanā, bojjhaṅgāmissakā, sammāsambodhi arahattameva. Dīghabhāṇakamahāsīvatthero",
  "atk-s0305a2:125_2": "panāha ‘‘satipaṭṭhāne vipassanaṁ gahetvā bojjhaṅge maggo ca sabbaññutaññāṇañcāti",
  "atk-s0305a2:125_3": "gahite sundaro pañho bhaveyya, na panevaṁ gahita’’nti. Iti thero sabbabuddhānaṁ nīvaraṇappahāne",
  "atk-s0305a2:125_4": "satipaṭṭhānabhāvanāya sambodhiyañca majjhe bhinnasuvaṇṇarajatānaṁ viya nānattābhāvaṁ dasseti.",
  "atk-s0305a2:126_0": "Idha ṭhatvā upamā saṁsandetabbā – āyasmā hi sāriputto paccantanagaraṁ dassesi, pākāraṁ",
  "atk-s0305a2:126_1": "dassesi, anupariyāyapathaṁ dassesi, dvāraṁ dassesi, paṇḍitadovārikaṁ dassesi, nagaraṁ",
  "atk-s0305a2:126_2": "pavisanakanikkhamanake oḷārike pāṇe dassesi, dovārikassa tesaṁ pāṇānaṁ pākaṭabhāvaṁ",
  "atk-s0305a2:126_3": "dassesi. Tattha kiṁ kena sadisanti ce? Nagaraṁ viya hi nibbānaṁ, pākāro viya sīlaṁ,",
  "atk-s0305a2:126_4": "anupariyāyapatho viya hirī, dvāraṁ viya ariyamaggo, paṇḍitadovāriko viya dhammasenāpati,",
  "atk-s0305a2:126_5": "nagaraṁ pavisanakanikkhamanakā oḷārikapāṇā viya atītānāgatapaccuppannā buddhā, dovārikassa",
  "atk-s0305a2:126_6": "tesaṁ pāṇānaṁ pākaṭabhāvo viya āyasmato sāriputtassa atītānāgatapaccuppannānaṁ buddhānaṁ",
  "atk-s0305a2:126_7": "sīlasamathādīhi pākaṭabhāvo. Ettāvatā therena bhagavato – ‘‘evamahaṁ sāvakapāramīñāṇe",
  "atk-s0305a2:126_8": "ṭhatvā dhammanvayena nayaggāhena jānāmī’’ti attano sīhanādassa anuyogo dinno hoti.",
  "atk-s0305a2:127_0": "Tasmāti yasmā ‘‘na kho metaṁ, bhante, atītānāgatapaccuppannesu arahantesu sammāsambuddhesu",
  "atk-s0305a2:127_1": "cetopariyañāṇaṁ atthi, apica dhammanvayo vidito’’ti vadati, tasmā. Abhikkhaṇaṁ bhāseyyāsīti",
  "atk-s0305a2:127_2": "punappunaṁ bhāseyyāsi, ‘‘pubbaṇhe me kathita’’nti mā majjhanhikādīsu na kathayittha,",
  "atk-s0305a2:127_3": "‘‘ajja vā me kathita’’nti mā paradivasādīsu na kathayitthāti attho. Sā pahīyissatīti",
  "atk-s0305a2:127_4": "‘‘sāriputtasadisopi nāma ñāṇajavanasampanno sāvako buddhānaṁ cittācāraṁ jānituṁ na",
  "atk-s0305a2:127_5": "sakkoti, evaṁ appameyyā tathāgatā’’ti cintentānaṁ yā tathāgate kaṅkhā vā vimati vā, sā pahīyissatīti.",
  "atk-s0305a2:128": "3. Cundasuttavaṇṇanā",
  "atk-s0305a2:129_0": "379. Tatiye magadhesūti evaṁnāmake janapade. Nālakagāmaketi rājagahassa avidūre attano",
  "atk-s0305a2:129_1": "kulasantake evaṁnāmake gāme. Cundo samaṇuddesoti ayaṁ thero dhammasenāpatissa kaniṭṭhabhātiko,",
  "atk-s0305a2:129_2": "taṁ bhikkhū anupasampannakāle ‘‘cundo samaṇuddeso’’ti samudācaritvā therakālepi tatheva",
  "atk-s0305a2:129_3": "samudācariṁsu. Tena vuttaṁ ‘‘cundo samaṇuddeso’’ti. Upaṭṭhāko hotīti mukhodakadantakaṭṭhadānena",
  "atk-s0305a2:129_4": "ceva pariveṇasammajjana-piṭṭhiparikammakaraṇa-pattacīvaraggahaṇena ca upaṭṭhānakaro",
  "atk-s0305a2:129_5": "hoti. Parinibbāyīti anupādisesāya nibbānadhātuyā parinibbuto. Katarasmiṁ kāleti?",
  "atk-s0305a2:129_6": "Bhagavato parinibbānasaṁvacchare.",
  "atk-s0305a2:130_0": "Tatrāyaṁ anupubbikathā – bhagavā kira vutthavasso veḷuvagāmakā nikkhamitvā ‘‘sāvatthiṁ",
  "atk-s0305a2:130_1": "gamissāmī’’ti āgatamaggeneva paṭinivattanto anupubbena sāvatthiṁ patvā jetavanaṁ",
  "atk-s0305a2:130_2": "pāvisi. Dhammasenāpati bhagavato vattaṁ dassetvā divāṭṭhānaṁ gato, so tattha antevāsikesu",
  "atk-s0305a2:130_3": "vattaṁ dassetvā paṭikkantesu divāṭṭhānaṁ sammajjitvā cammakhaṇḍaṁ paññāpetvā pāde",
  "atk-s0305a2:130_4": "pakkhāletvā pallaṅkaṁ ābhujitvā phalasamāpattiṁ pāvisi. Athassa yathā paricchedena",
  "atk-s0305a2:130_5": "tato vuṭṭhitassa ayaṁ parivitakko udapādi ‘‘buddhā nu kho paṭhamaṁ parinibbāyanti,",
  "atk-s0305a2:130_6": "udāhu aggasāvakāti, tato ‘‘aggasāvakā paṭhama’’nti ñatvā attano āyusaṅkhāraṁ olokesi.",
  "atk-s0305a2:130_7": "So ‘‘sattāhameva me āyusaṅkhārā pavattissantī’’ti ñatvā ‘‘kattha parinibbāyissāmī’’ti cintesi.",
  "atk-s0305a2:131_0": "Tato ‘‘rāhulo tāvatiṁsesu parinibbuto, aññāsikoṇḍaññatthero chaddantadahe, ahaṁ kattha",
  "atk-s0305a2:131_1": "parinibbāyissāmī’’ti punappunaṁ cintento mātaraṁ ārabbha satiṁ uppādesi – ‘‘mayhaṁ",
  "atk-s0305a2:131_2": "mātā sattannaṁ arahantānaṁ mātā hutvāpi buddhadhammasaṅghesu appasannā, atthi nu",
  "atk-s0305a2:131_3": "kho tassā upanissayo, natthi nu kho’’ti. Sotāpattimaggassa upanissayaṁ disvā ‘‘kassa",
  "atk-s0305a2:131_4": "desanāya abhisamayo bhavissatī’’ti olokento ‘‘mameva dhammadesanāya bhavissati, na",
  "atk-s0305a2:131_5": "aññassa. Sace kho panāhaṁ appossukko bhaveyyaṁ, bhavissanti me vattāro – ‘‘sāriputtatthero",
  "atk-s0305a2:131_6": "avasesajanānampi avassayo hoti. Tathā hissa samacittasuttantadesanādivase (a. ni.",
  "atk-s0305a2:131_7": "2.33-37) koṭisatasahassadevatā arahattaṁ pattā, tayo magge paṭividdhadevatānaṁ gaṇanā",
  "atk-s0305a2:131_8": "natthi, aññesu ca ṭhānesu anekā abhisamayā dissanti, there ca cittaṁ pasādetvā sagge",
  "atk-s0305a2:131_9": "nibbattāneva asīti kulasahassāni, so dāni sakamātumicchādassanamattampi harituṁ nāsakkhī’’ti.",
  "atk-s0305a2:131_10": "Tasmā mātaraṁ micchādassanā mocetvā jātovarakeyeva parinibbāyissāmī’’ti sanniṭṭhānaṁ",
  "atk-s0305a2:131_11": "katvā ‘‘ajjeva bhagavantaṁ anujānāpetvā nikkhamissāmī’’ti cundattheraṁ āmantesi –",
  "atk-s0305a2:131_12": "‘‘āvuso, cunda, amhākaṁ pañcasatāya bhikkhuparisāya saññaṁ dehi. ‘Gaṇhathāvuso pattacīvarāni,",
  "atk-s0305a2:131_13": "dhammasenāpati nālakagāmaṁ gantukāmo’’’ti. Thero tathā akāsi.",
  "atk-s0305a2:132_0": "Bhikkhū senāsanaṁ saṁsāmetvā pattacīvaramādāya therassa santikaṁ agamaṁsu. Thero",
  "atk-s0305a2:132_1": "senāsanaṁ saṁsāmetvā divāṭṭhānaṁ sammajjitvā divāṭṭhānadvāre ṭhatvā divāṭṭhānaṁ oloketvā",
  "atk-s0305a2:132_2": "‘‘idaṁ dāni pacchimadassanaṁ, puna āgamanaṁ natthī’’ti pañcasatabhikkhūhi parivuto",
  "atk-s0305a2:132_3": "bhagavantaṁ upasaṅkamitvā vanditvā bhagavantaṁ etadavoca ‘‘anujānātu me bhante bhagavā,",
  "atk-s0305a2:132_4": "anujānātu sugato. Parinibbānakālo me, ossaṭṭho me āyusaṅkhāro’’ti. Buddhā pana yasmā",
  "atk-s0305a2:132_5": "‘‘parinibbāhī’’ti vutte maraṇavaṇṇaṁ saṁvaṇṇentīti, ‘‘mā parinibbāhī’’ti vutte vaṭṭassa",
  "atk-s0305a2:132_6": "guṇaṁ kathentīti micchādiṭṭhikā dosaṁ āropessanti, tasmā tadubhayampi na vadanti.",
  "atk-s0305a2:132_7": "Tena naṁ bhagavā – ‘‘kattha parinibbāyissasi sāriputtā’’ti vatvā – ‘‘atthi, bhante,",
  "atk-s0305a2:132_8": "magadhesu nālakagāme jātovarako, tatthāhaṁ parinibbāyissāmī’’ti vutte – ‘‘yassa dāni",
  "atk-s0305a2:132_9": "tvaṁ, sāriputta, kālaṁ maññasi, idāni pana te jeṭṭhakaniṭṭhabhātikānaṁ tādisassa",
  "atk-s0305a2:132_10": "bhikkhuno dassanaṁ dullabhaṁ bhavissati, desehi nesaṁ dhamma’’nti āha.",
  "atk-s0305a2:133_0": "Thero – ‘‘satthā mayhaṁ iddhivikubbanapubbaṅgamaṁ dhammadesanaṁ paccāsīsatī’’ti ñatvā",
  "atk-s0305a2:133_1": "bhagavantaṁ vanditvā tālappamāṇaṁ ākāsaṁ abbhuggantvā oruyha dasabalassa pāde vandi,",
  "atk-s0305a2:133_2": "puna dvitālappamāṇaṁ abbhuggantvā oruyha dasabalassa pāde vandi, etenupāyena sattatālappamāṇaṁ",
  "atk-s0305a2:133_3": "abbhuggantvā anekāni pāṭihāriyasatāni dassento dhammakathaṁ ārabhi. Dissamānenapi",
  "atk-s0305a2:133_4": "kāyena katheti, adissamānenapi. Uparimena vā heṭṭhimena vā upaḍḍhakāyena katheti",
  "atk-s0305a2:133_5": "adissamānenapi dissamānenapi, kālena candavaṇṇaṁ dasseti, kālena sūriyavaṇṇaṁ, kālena",
  "atk-s0305a2:133_6": "pabbatavaṇṇaṁ, kālena samuddavaṇṇaṁ, kālena cakkavattirājā hoti, kālena vessavaṇamahārājā,",
  "atk-s0305a2:133_7": "kālena sakko devarājā, kālena mahābrahmāti evaṁ anekāni pāṭihāriyasatāni dassento",
  "atk-s0305a2:133_8": "dhammakathaṁ kathesi. Sakalanagaraṁ sannipati. Thero oruyha dasabalassa pāde vanditvā",
  "atk-s0305a2:133_9": "aṭṭhāsi. Atha naṁ satthā āha – ‘‘ko nāmo ayaṁ sāriputta dhammapariyāyo’’ti. Sīhavikīḷito",
  "atk-s0305a2:133_10": "nāma, bhanteti. Taggha, sāriputta, sīhavikīḷito taggha, sāriputta, sīhavikīḷitoti.",
  "atk-s0305a2:134_0": "Thero alattakavaṇṇe hatthe pasāretvā satthu suvaṇṇakacchapasadise pāde gopphakesu",
  "atk-s0305a2:134_1": "gahetvā – ‘‘bhante, imesaṁ pādānaṁ vandanatthāya kappasatasahassādhikaṁ asaṅkhyeyyaṁ",
  "atk-s0305a2:134_2": "pāramiyo pūritā, so me manoratho matthakaṁ patto, ito dāni paṭṭhāya paṭisandhivasena",
  "atk-s0305a2:134_3": "na puna ekaṭṭhāne sannipāto samāgamo atthi, chinno esa vissāso, anekehi buddhasatasahassehi",
  "atk-s0305a2:134_4": "paviṭṭhaṁ ajaraṁ amaraṁ khemaṁ sukhaṁ sītalaṁ abhayaṁ nibbānapuraṁ pavisissāmi, sace",
  "atk-s0305a2:134_5": "me kiñci kāyikaṁ vā vācasikaṁ vā na rocetha, khamatha taṁ bhagavā, gamanakālo mayha’’nti.",
  "atk-s0305a2:134_6": "Khamāmi te, sāriputta, na kho pana te kiñci kāyikaṁ vā vācasikaṁ vā mayhaṁ aruccanakaṁ",
  "atk-s0305a2:134_7": "atthi, yassa dāni tvaṁ, sāriputta, kālaṁ maññasīti.",
  "atk-s0305a2:135_0": "Iti bhagavatā anuññātasamanantaraṁ satthu pāde vanditvā uṭṭhitamatte āyasmante sāriputte",
  "atk-s0305a2:135_1": "sinerucakkavāḷahimavantaparibhaṇḍapabbate dhārayamānāpi – ‘‘ajja imaṁ guṇarāsiṁ dhāretuṁ",
  "atk-s0305a2:135_2": "na sakkomī’’ti vadantī viya ekappahāreneva viravamānā mahāpathavī yāva udakapariyantā",
  "atk-s0305a2:135_3": "akampi, ākāse devadundubhiyo phaliṁsu, mahāmegho uṭṭhahitvā pokkharavassaṁ vassi.",
  "atk-s0305a2:136_0": "Satthā – ‘‘dhammasenāpatiṁ paṭipādessāmī’’ti dhammāsanā vuṭṭhāya gandhakuṭiabhimukho",
  "atk-s0305a2:136_1": "gantvā maṇiphalake aṭṭhāsi. Thero tikkhattuṁ padakkhiṇaṁ katvā catūsu ṭhānesu vanditvā",
  "atk-s0305a2:136_2": "– ‘‘bhagavā ito kappasatasahassādhikassa asaṅkhyeyyassa upari anomadassīsammāsambuddhassa",
  "atk-s0305a2:136_3": "pādamūle nipajjitvā tumhākaṁ dassanaṁ patthesiṁ, sā me patthanā samiddhā, diṭṭhā",
  "atk-s0305a2:136_4": "tumhe, taṁ paṭhamadassanaṁ, idaṁ pacchimadassanaṁ. Puna tumhākaṁ dassanaṁ natthī’’ti",
  "atk-s0305a2:136_5": "vatvā dasanakhasamodhānasamujjalaṁ añjaliṁ paggayha yāva dassanavisayā abhimukhova",
  "atk-s0305a2:136_6": "paṭikkamitvā vanditvā pakkāmi. Puna mahāpathavī dhāretuṁ asakkontī udakapariyantaṁ katvā akampi.",
  "atk-s0305a2:137_0": "Bhagavā parivāretvā ṭhite bhikkhū āha – ‘‘anugacchatha, bhikkhave, tumhākaṁ jeṭṭhabhātika’’nti.",
  "atk-s0305a2:137_1": "Tasmiṁ khaṇe catassopi parisā sammāsambuddhaṁ ekakaṁyeva jetavane ohāya niravasesā",
  "atk-s0305a2:137_2": "nikkhamiṁsu. Sāvatthinagaravāsinopi – ‘‘sāriputtatthero kira sammāsambuddhaṁ āpucchitvā",
  "atk-s0305a2:137_3": "parinibbāyitukāmo nikkhanto, passissāma na’’nti nagaradvārāni nirokāsāni karontā",
  "atk-s0305a2:137_4": "nikkhamitvā gandhamālādihatthā kese vikiritvā – ‘‘idāni mayaṁ kahaṁ mahāpañño nisinno,",
  "atk-s0305a2:137_5": "kahaṁ dhammasenāpati nisinno’’ti pucchantā – ‘‘kassa santikaṁ gamissāma, kassa hatthe",
  "atk-s0305a2:137_6": "satthāraṁ ṭhapetvā thero pakkanto’’tiādinā nayena paridevantā rodantā theraṁ anubandhiṁsu.",
  "atk-s0305a2:138_0": "Thero mahāpaññāya ṭhitattā – ‘‘sabbesaṁ anatikkamanīyo esa maggo’’ti mahājanaṁ ovaditvā",
  "atk-s0305a2:138_1": "– ‘‘tumhepi, āvuso, tiṭṭhatha, mā dasabale pamādaṁ āpajjitthā’’ti bhikkhusaṅghampi",
  "atk-s0305a2:138_2": "nivattetvā attano parisāyeva saddhiṁ pakkāmi. Yepi manussā – ‘‘pubbe ayyo paccāgamanacārikaṁ",
  "atk-s0305a2:138_3": "carati, idaṁ idāni gamanaṁ na puna paccāgamanāyā’’ti paridevantā anubandhiṁsuyeva.",
  "atk-s0305a2:138_4": "Tepi – ‘‘appamattā, āvuso, hotha, evaṁbhāvino nāma saṅkhārā’’ti nivattesi.",
  "atk-s0305a2:139_0": "Atha kho āyasmā sāriputto sabbattha ekarattivāsena antarāmagge sattāhaṁ manussānaṁ",
  "atk-s0305a2:139_1": "saṅgahaṁ karonto sāyaṁ nālakagāmaṁ patvā gāmadvāre nigrodharukkhamūle aṭṭhāsi. Atha",
  "atk-s0305a2:139_2": "uparevato nāma therassa bhāgineyyo bahigāmaṁ gacchanto theraṁ disvā upasaṅkamitvā",
  "atk-s0305a2:139_3": "vanditvā aṭṭhāsi. Thero taṁ āha – ‘‘atthi gehe te ayyikā’’ti. Āma bhanteti. Gaccha",
  "atk-s0305a2:139_4": "amhākaṁ idhāgatabhāvaṁ ārocehi. ‘‘Kasmā āgato’’ti ca vutte – ‘‘ajja kira ekadivasaṁ",
  "atk-s0305a2:139_5": "antogāme vasissati, jātovarakaṁ paṭijaggatha, pañcannañca kira bhikkhusatānaṁ vasanaṭṭhānaṁ",
  "atk-s0305a2:139_6": "jānāthā’’ti. So gantvā – ‘‘ayyike mayhaṁ mātulo āgato’’ti āha. Idāni kuhinti? Gāmadvāreti.",
  "atk-s0305a2:139_7": "Ekakova, aññopi koci atthīti? Atthi pañcasatā bhikkhūti. Kiṁkāraṇā āgatoti? So taṁ",
  "atk-s0305a2:139_8": "pavattiṁ ārocesi. Brāhmaṇī – ‘‘kiṁ nu kho ettakānaṁ vasanaṭṭhānaṁ paṭijaggāpeti ,",
  "atk-s0305a2:139_9": "daharakāle pabbajitvā mahallakakāle gihī hotukāmo’’ti cintentī jātovarakaṁ paṭijaggāpetvā",
  "atk-s0305a2:139_10": "pañcasatānaṁ vasanaṭṭhānaṁ kāretvā daṇḍadīpikā jāletvā therassa pāhesi.",
  "atk-s0305a2:140_0": "Thero bhikkhūhi saddhiṁ pāsādaṁ āruyha jātovarakaṁ pavisitvā nisīdi, nisīditvā ‘‘tumhākaṁ",
  "atk-s0305a2:140_1": "vasanaṭṭhānaṁ gacchathā’’ti bhikkhū uyyojesi. Tesu gatamattesuyeva therassa kharo",
  "atk-s0305a2:140_2": "ābādho uppajji, lohitapakkhandikā māraṇantikā vedanā vattanti. Ekaṁ bhājanaṁ pavisati,",
  "atk-s0305a2:140_3": "ekaṁ nikkhamati. Brāhmaṇī – ‘‘mama puttassa pavatti mayhaṁ na ruccatī’’ti attano",
  "atk-s0305a2:140_4": "vasanagabbhadvāraṁ nissāya aṭṭhāsi.",
  "atk-s0305a2:141_0": "Cattāro mahārājāno ‘‘dhammasenāpati kuhiṁ viharatī’’ti olokentā nālakagāme jātovarake",
  "atk-s0305a2:141_1": "parinibbānamañce nipanno, pacchimadassanaṁ gamissāmā’’ti āgamma vanditvā aṭṭhaṁsu.",
  "atk-s0305a2:141_2": "Ke tumheti? Mahārājāno bhanteti. Kasmā āgatatthāti? Gilānupaṭṭhākā bhavissāmāti.",
  "atk-s0305a2:141_3": "‘‘Hotu, atthi gilānupaṭṭhāko, gacchatha tumhe’’ti uyyojesi. Tesaṁ gatāvasāne teneva",
  "atk-s0305a2:141_4": "nayena sakko devānamindo. Tasmiṁ gate mahābrahmā ca āgamiṁsu. Tepi tatheva thero uyyojesi.",
  "atk-s0305a2:142_0": "Brāhmaṇī devatānaṁ āgamanañca gamanañca disvā ‘‘ke nu kho ete mama puttaṁ vanditvā",
  "atk-s0305a2:142_1": "gacchantī’’ti therassa gabbhadvāraṁ gantvā ‘‘tāta, cunda, kā pavattī’’ti pucchi.",
  "atk-s0305a2:142_2": "So taṁ pavattiṁ ācikkhitvā ‘‘mahāupāsikā, bhante, āgatā’’ti āha. Thero ‘‘kasmā avelāya",
  "atk-s0305a2:142_3": "āgatā’’ti pucchi. Sā ‘‘tuyhaṁ, tāta, dassanatthāyā’’ti vatvā ‘‘tāta, paṭhamaṁ ke",
  "atk-s0305a2:142_4": "āgatā’’ti pucchi. Cattāro mahārājāno upāsiketi. Tāta, tvaṁ catūhi mahārājehi mahantataroti?",
  "atk-s0305a2:142_5": "Ārāmikasadisā ete upāsike, amhākaṁ satthu paṭisandhiggahaṇato paṭṭhāya khaggahatthā",
  "atk-s0305a2:142_6": "hutvā ārakkhaṁ akaṁsūti. Tesaṁ tāta gatāvasāne ko āgatoti? Sakko devānamindoti. Devarājatopi",
  "atk-s0305a2:142_7": "tvaṁ tāta mahantataroti? Bhaṇḍaggāhakasāmaṇerasadiso esa upāsike, amhākaṁ satthu",
  "atk-s0305a2:142_8": "tāvatiṁsato otaraṇakāle pattacīvaraṁ gahetvā otiṇṇoti. Tassa tāta gatāvasāne jotayamāno",
  "atk-s0305a2:142_9": "viya ko āgatoti? Upāsike, tuyhaṁ bhagavā ca satthā ca mahābrahmā nāma esoti. Mayhaṁ",
  "atk-s0305a2:142_10": "bhagavato mahābrahmatopi tvaṁ, tāta, mahantataroti? Āma upāsike, ete nāma kira amhākaṁ",
  "atk-s0305a2:142_11": "satthu jātadivase cattāro mahābrahmāno mahāpurisaṁ suvaṇṇajālena paṭiggaṇhiṁsūti.",
  "atk-s0305a2:143_0": "Atha brāhmaṇiyā – ‘‘puttassa tāva me ayaṁ ānubhāvo, kīdiso vata mayhaṁ puttassa bhagavato",
  "atk-s0305a2:143_1": "satthu ānubhāvo bhavissatī’’ti cintayantiyā sahasā pañcavaṇṇā pīti uppajjitvā sakalasarīraṁ",
  "atk-s0305a2:143_2": "phari. Thero – ‘‘uppannaṁ me mātu pītisomanassaṁ, ayaṁ dāni kālo dhammadesanāyā’’ti",
  "atk-s0305a2:143_3": "cintetvā ‘‘kiṁ cintesi mahāupāsike’’ti āha. Sā ‘‘puttassa tāva me ayaṁ guṇo, satthu",
  "atk-s0305a2:143_4": "panassa kīdiso bhavissatīti idaṁ, tāta, cintemī’’ti āha. Mahāupāsike, mayhaṁ satthujātakkhaṇe",
  "atk-s0305a2:143_5": "mahābhinikkhamane sambodhiyaṁ dhammacakkappavattane ca dasasahassilokadhātu kampittha.",
  "atk-s0305a2:143_6": "Sīlena samādhinā paññāya vimuttiyā vimuttiñāṇadassanena samo nāma natthi, itipi so",
  "atk-s0305a2:143_7": "bhagavāti vitthāretvā buddhaguṇapaṭisaṁyuttaṁ dhammadesanaṁ kathesi.",
  "atk-s0305a2:144_0": "Brāhmaṇī piyaputtassa dhammadesanāpariyosāne sotāpattiphale patiṭṭhāya puttaṁ āha",
  "atk-s0305a2:144_1": "– ‘‘tāta upatissa, kasmā evamakāsi, evarūpaṁ nāma amataṁ mayhaṁ ettakaṁ kālaṁ na",
  "atk-s0305a2:144_2": "adāsī’’ti. Thero – ‘‘dinnaṁ dāni me mātu rūpasāriyā brāhmaṇiyā posāvanikamūlaṁ, ettakena",
  "atk-s0305a2:144_3": "vaṭṭissatī’’ti cintetvā – ‘‘gaccha mahāupasike’’ti brāhmaṇiṁ uyyojetvā – ‘‘cunda",
  "atk-s0305a2:144_4": "kā velā’’ti āha. Balavapaccūsakālo, bhanteti. Bhikkhusaṅghaṁ sannipātehīti. Sannipatito",
  "atk-s0305a2:144_5": "bhante bhikkhusaṅghoti. ‘‘Maṁ ukkhipitvā nisīdāpehi cundā’’ti ukkhipitvā nisīdāpesi.",
  "atk-s0305a2:145_0": "Thero bhikkhū āmantesi – ‘‘āvuso catucattālīsaṁ vo vassāni mayā saddhiṁ vicarantānaṁ",
  "atk-s0305a2:145_1": "yaṁ me kāyikaṁ vā vācasikaṁ vā na rocetha, taṁ khamatha āvuso’’ti. Ettakaṁ, bhante,",
  "atk-s0305a2:145_2": "amhākaṁ chāyā viya tumhe amuñcitvā vicarantānaṁ aruccanakaṁ nāma natthi, tumhe pana",
  "atk-s0305a2:145_3": "amhākaṁ khamathāti. Atha thero mahācīvaraṁ saṅkaḍḍhitvā mukhaṁ pidhāya dakkhiṇena",
  "atk-s0305a2:145_4": "passena nipanno satthā viya nava anupubbasamāpattiyo anulomapaṭilomato samāpajjitvā",
  "atk-s0305a2:145_5": "puna paṭhamajjhānaṁ ādiṁ katvā yāva catutthajjhānā samāpajji . Tato vuṭṭhāya anantaraṁyeva",
  "atk-s0305a2:145_6": "mahāpathaviṁ unnādento anupādisesāya nibbānadhātuyā parinibbāyi.",
  "atk-s0305a2:146_0": "Upāsikā – ‘‘kiṁ nu kho me putto, na kiñci kathetī’’ti uṭṭhāya piṭṭhipāde parimajjantī",
  "atk-s0305a2:146_1": "parinibbutabhāvaṁ ñatvā mahāsaddaṁ kurumānā pādesu nipatitvā – ‘‘tāta mayaṁ ito pubbe",
  "atk-s0305a2:146_2": "tava guṇaṁ na jānimhā, idāni pana taṁ ādiṁ katvā anekasate anekasahasse anekasatasahasse",
  "atk-s0305a2:146_3": "bhikkhū imasmiṁ nivesane nisīdāpetvā bhojetuṁ na labhimhā, cīvarehi acchādetuṁ na",
  "atk-s0305a2:146_4": "labhimhā, vihārasataṁ vihārasahassaṁ kāretuṁ na labhimhā’’ti yāva aruṇuggamanā paridevi",
  "atk-s0305a2:146_5": ". Aruṇe uggatamatteyeva suvaṇṇakāre pakkosāpetvā suvaṇṇagabbhaṁ vivarāpetvā suvaṇṇaghaṭiyo",
  "atk-s0305a2:146_6": "mahātulāya tulāpetvā – ‘‘pañca kūṭāgārasatāni pañca agghikasatāni karothā’’ti dāpeti.",
  "atk-s0305a2:147_0": "Sakkopi devarājā vissakammadevaputtaṁ āmantetvā – ‘‘tāta dhammasenāpati parinibbuto,",
  "atk-s0305a2:147_1": "pañca kūṭāgārasatāni pañca agghikasatāni ca māpehī’’ti āha. Iti upāsikāya kāritāni",
  "atk-s0305a2:147_2": "ca vissakammena nimmitāni ca sabbānipi dvesahassāni ahesuṁ. Tato nagaramajjhe sāramayaṁ",
  "atk-s0305a2:147_3": "mahāmaṇḍapaṁ kāretvā maṇḍapamajjhe mahākūṭāgāraṁ ṭhapetvā sesāni parivārasaṅkhepena",
  "atk-s0305a2:147_4": "ṭhapetvā sādhukīḷikaṁ ārabhiṁsu. Devānaṁ antare manussā, manussānaṁ antare devā ahesuṁ.",
  "atk-s0305a2:148_0": "Revatī nāma ekā therassa upaṭṭhāyikā – ‘‘ahaṁ therassa pūjaṁ karissāmī’’ti suvaṇṇapupphānaṁ",
  "atk-s0305a2:148_1": "tayo kumbhe kāresi. ‘‘Therassa pūjaṁ karissāmī’’ti sakko devarājā aḍḍhateyyakoṭināṭakehi",
  "atk-s0305a2:148_2": "parivārito otari. ‘‘Sakko otaratī’’ti mahājano pacchāmukho paṭikkami. Tattha sāpi",
  "atk-s0305a2:148_3": "upāsikā paṭikkamamānā garubhārattā ekamantaṁ apasakkituṁ asakkontī manussānaṁ antare",
  "atk-s0305a2:148_4": "pati. Manussā apassantā taṁ madditvā agamiṁsu. Sā tattheva kālaṁ katvā tāvatiṁsabhavane",
  "atk-s0305a2:148_5": "kanakavimāne nibbatti. Nibbattakkhaṇeyevassā ratanakkhandho viya tigāvutappamāṇo",
  "atk-s0305a2:148_6": "attabhāvo ahosi saṭṭhisakaṭapūrappamāṇaalaṅkārapaṭimaṇḍitā accharāsahassaparivāritā.",
  "atk-s0305a2:148_7": "Athassā dibbaṁ sabbakāyikādāsaṁ purato ṭhapayiṁsu . Sā attano sirisampattiṁ disvā",
  "atk-s0305a2:148_8": "– ‘‘uḷārā ayaṁ sampatti, kiṁ nu kho me kammaṁ kata’’nti cintayamānā addasa – ‘‘mayā",
  "atk-s0305a2:148_9": "sāriputtattherassa parinibbutaṭṭhāne tīhi suvaṇṇapupphakumbhehi pūjā katā, mahājano",
  "atk-s0305a2:148_10": "maṁ madditvā gato, sāhaṁ tattha kālaṁ katvā idhūpapannā, theraṁ nissāya laddhaṁ idāni",
  "atk-s0305a2:148_11": "puññavipākaṁ manussānaṁ kathessāmī’’ti saha vimāneneva otari.",
  "atk-s0305a2:149_0": "Mahājano dūratova disvā – ‘‘kiṁ nu kho dve sūriyā uṭṭhitā’’ti? Olokento – ‘‘vimāne",
  "atk-s0305a2:149_1": "āgacchante kūṭāgārasaṇṭhānaṁ paññāyati, nāyaṁ sūriyo, vimānametaṁ eka’’nti āha. Tampi",
  "atk-s0305a2:149_2": "vimānaṁ tāvadeva āgantvā therassa dārucitakamatthake vehāsaṁ aṭṭhāsi. Devadhītā vimānaṁ",
  "atk-s0305a2:149_3": "ākāseyeva ṭhapetvā pathaviṁ otari. Mahājano – ‘‘kā tvaṁ, ayye’’ti? Pucchi. ‘‘Na maṁ",
  "atk-s0305a2:149_4": "tumhe jānātha, revatī nāmāhaṁ, tīhi suvaṇṇapupphakumbhehi theraṁ pūjaṁ katvā manussehi",
  "atk-s0305a2:149_5": "madditā kālaṁ katvā tāvatiṁsabhavane nibbattā, passatha me sirisampattiṁ, tumhepi",
  "atk-s0305a2:149_6": "dāni dānāni detha, puññāni karothā’’ti kusalakiriyāya vaṇṇaṁ kathetvā therassa citakaṁ",
  "atk-s0305a2:149_7": "padakkhiṇaṁ katvā vanditvā attano devaṭṭhānaṁyeva gatā.",
  "atk-s0305a2:150_0": "Mahājanopi sattāhaṁ sādhukīḷikaṁ kīḷitvā sabbagandhehi citakaṁ akāsi, citakā ekūnaratanasatikā",
  "atk-s0305a2:150_1": "ahosi. Therassa sarīraṁ citakaṁ āropetvā usīrakalāpakehi ālimpesuṁ. Āḷāhane sabbarattiṁ",
  "atk-s0305a2:150_2": "dhammassavanaṁ pavatti. Anuruddhatthero sabbagandhodakena therassa citakaṁ nibbāpesi.",
  "atk-s0305a2:150_3": "Cundatthero dhātuyo parissāvane pakkhipitvā – ‘‘na dāni mayā idheva sakkā ṭhātuṁ,",
  "atk-s0305a2:150_4": "mayhaṁ jeṭṭhabhātikassa dhammasenāpatisāriputtattherassa parinibbutabhāvaṁ sammāsambuddhassa",
  "atk-s0305a2:150_5": "ārocessāmī’’ti dhātuparissāvanaṁ therassa ca pattacīvaraṁ gahetvā sāvatthiṁ agamāsi.",
  "atk-s0305a2:150_6": "Ekaṭṭhānepi ca dve rattiyo avasitvā sabbattha ekarattivāseneva sāvatthiṁ pāpuṇi.",
  "atk-s0305a2:150_7": "Tamatthaṁ dassetuṁ atha kho cundo samaṇuddesotiādi vuttaṁ.",
  "atk-s0305a2:151_0": "Tattha yenāyasmā ānandoti yena attano upajjhāyo dhammabhaṇḍāgāriko āyasmā ānando,",
  "atk-s0305a2:151_1": "tenupasaṅkami. Kasmā panesa ujukaṁ satthu santikaṁ agantvā therassa santikaṁ agamāsīti?",
  "atk-s0305a2:151_2": "Satthari ca there ca gāravena. Jetavanamahāvihāre pokkharaṇiyaṁ kirassa nhatvā paccuttaritvā",
  "atk-s0305a2:151_3": "sunivatthasupārutassa etadahosi – ‘‘buddhā nāma mahāpāsāṇacchattaṁ viya garuno, phaṇakatasappa",
  "atk-s0305a2:151_4": "sīhabyagghamattavaravāraṇādayo viya ca durāsadā, na sakkā mayā ujukameva satthu santikaṁ",
  "atk-s0305a2:151_5": "gantvā kathetuṁ, kassa nu kho santikaṁ gantabba’’nti. Tato cintesi – ‘‘upajjhāyo",
  "atk-s0305a2:151_6": "me dhammabhaṇḍāgāriko jeṭṭhabhātikattherassa uttamasahāyo, tassa santikaṁ gantvā",
  "atk-s0305a2:151_7": "taṁ ādāya satthārā saddhiṁ kathessāmī’’ti satthari ceva there ca gāravena upasaṅkami.",
  "atk-s0305a2:152_0": "Idamassa pattacīvaranti ‘‘ayamassa paribhogapatto, idaṁ dhātuparissāvana’’nti evaṁ",
  "atk-s0305a2:152_1": "ekekaṁ ācikkhi. Pāḷiyaṁ pana ‘‘idamassa pattacīvara’’nti ettakameva vuttaṁ. Kathāpābhatanti",
  "atk-s0305a2:152_2": "kathāmūlaṁ. Mūlañhi pābhatanti vuccati. Yathāha –",
  "atk-s0305a2:153": "‘‘Appakenapi medhāvī, pābhatena vicakkhaṇo;",
  "atk-s0305a2:154": "Samuṭṭhāpeti attānaṁ, aṇuṁ aggiṁva sandhama’’nti. (jā. 1.1.4);",
  "atk-s0305a2:155_0": "Bhagavantaṁdassanāyāti bhagavantaṁ dassanatthāya. Kiṁ paniminā bhagavā na diṭṭhapubboti?",
  "atk-s0305a2:155_1": "No na diṭṭhapubbo. Ayañhi āyasmā divā nava vāre, rattiṁ nava vāreti ekāhaṁ aṭṭhārasa",
  "atk-s0305a2:155_2": "vāre upaṭṭhānameva gacchati. Divasassa pana satavāraṁ vā sahassavāraṁ vā gantukāmo",
  "atk-s0305a2:155_3": "samānopi na akāraṇā gacchati, ekaṁ pañhadvāraṁ gahetvāva gacchati. So taṁdivasaṁ",
  "atk-s0305a2:155_4": "tena kathāpābhatena gantukāmo evamāha. Idamassa pattacīvaranti theropi – ‘‘idaṁ tassa",
  "atk-s0305a2:155_5": "pattacīvaraṁ, idañca dhātuparissāvana’’nti pāṭiyekkaṁyeva dassetvā ācikkhi.",
  "atk-s0305a2:156_0": "Satthā hatthaṁ pasāretvā dhātuparissāvanaṁ gahetvā hatthatale ṭhapetvā bhikkhū āmantesi",
  "atk-s0305a2:156_1": "– ‘‘yo so, bhikkhave, bhikkhu purimadivase anekāni pāṭihāriyasatāni katvā parinibbānaṁ",
  "atk-s0305a2:156_2": "anujānāpesi, tassa idāni imā saṅkhavaṇṇasannibhā dhātuyova paññāyanti, kappasatasahassādhikaṁ",
  "atk-s0305a2:156_3": "asaṅkhyeyyaṁ pūritapāramī esa, bhikkhave, bhikkhu, mayā pavattitaṁ dhammacakkaṁ anupavattako",
  "atk-s0305a2:156_4": "esa bhikkhu, paṭiladdhadutiyaāsano esa bhikkhu, pūritasāvakasannipāto esa bhikkhu,",
  "atk-s0305a2:156_5": "ṭhapetvā maṁ dasasu cakkavāḷasahassesu paññāya asadiso esa bhikkhu, mahāpañño esa",
  "atk-s0305a2:156_6": "bhikkhu, puthupañño hāsapañño javanapañño tikkhapañño nibbedhikapañño esa bhikkhu,",
  "atk-s0305a2:156_7": "appiccho esa bhikkhu, santuṭṭho pavivitto asaṁsaṭṭho āraddhavīriyo codako pāpagarahī",
  "atk-s0305a2:156_8": "esa bhikkhu, pañca jātisatāni paṭiladdhamahāsampattiyo pahāya pabbajito esa bhikkhu,",
  "atk-s0305a2:156_9": "mama sāsane pathavīsamakhantiko esa bhikkhu, chinnavisāṇausabhasadiso esa bhikkhu,",
  "atk-s0305a2:156_10": "caṇḍālaputtasadisanīcacitto esa bhikkhu. Passatha, bhikkhave, mahāpaññassa dhātuyo,",
  "atk-s0305a2:156_11": "passatha, bhikkhave, puthupaññassa hāsapaññassa javanapaññassa tikkhapaññassa nibbedhikapaññassa",
  "atk-s0305a2:156_12": "appicchassa santuṭṭhassa pavivittassa asaṁsaṭṭhassa āraddhavīriyassa , codakassa,",
  "atk-s0305a2:156_13": "passatha, bhikkhave, pāpagarahissa dhātuyoti.",
  "atk-s0305a2:157": "‘‘Yo pabbajī jātisatāni pañca,",
  "atk-s0305a2:158": "Pahāya kāmāni manoramāni;",
  "atk-s0305a2:159": "Taṁ vītarāgaṁ susamāhitindriyaṁ,",
  "atk-s0305a2:160": "Parinibbutaṁ vandatha sāriputtaṁ.",
  "atk-s0305a2:161": "‘‘Khantibalo pathavisamo na kuppati,",
  "atk-s0305a2:162": "Na cāpi cittassa vasena vattati;",
  "atk-s0305a2:163": "Anukampako kāruṇiko ca nibbuto,",
  "atk-s0305a2:164": "Parinibbutaṁ vandatha sāriputtaṁ.",
  "atk-s0305a2:165": "‘‘Caṇḍālaputto yathā nagaraṁ paviṭṭho,",
  "atk-s0305a2:166": "Nīcamano carati kaḷopihattho;",
  "atk-s0305a2:167": "Tathā ayaṁ viharati sāriputto,",
  "atk-s0305a2:168": "Parinibbutaṁ vandatha sāriputtaṁ.",
  "atk-s0305a2:169": "‘‘Usabho yathā chinnavisāṇako,",
  "atk-s0305a2:170": "Aheṭhayanto carati purantare vane;",
  "atk-s0305a2:171": "Tathā ayaṁ viharati sāriputto,",
  "atk-s0305a2:172": "Parinibbutaṁ vandatha sāriputta’’nti.",
  "atk-s0305a2:173_0": "Iti bhagavā pañcahi gāthāsatehi therassa vaṇṇaṁ kathesi. Yathā yathā bhagavā therassa",
  "atk-s0305a2:173_1": "vaṇṇaṁ kathesi, tathā tathā ānandatthero sandhāretuṁ na sakkoti, biḷāramukhe pakkhantakukkuṭo",
  "atk-s0305a2:173_2": "viya pavedhati. Tenāha apica me, bhante, madhurakajāto viya kāyoti sabbaṁ vitthāretabbaṁ.",
  "atk-s0305a2:173_3": "Tattha madhurakajātotiādīnaṁ attho vuttoyeva. Idha pana dhammāti uddesaparipucchādhammā",
  "atk-s0305a2:173_4": "adhippetā. Tassa hi uddesaparipucchādhamme agahite vā gahetuṁ, gahite vā sajjhāyaṁ",
  "atk-s0305a2:173_5": "kātuṁ cittaṁ na pavattati. Atha satthā pañcapasādavicitrāni akkhīni ummīletvā theraṁ",
  "atk-s0305a2:173_6": "olokento ‘‘assāsessāmi na’’nti assāsento kiṁ nu kho te, ānanda, sāriputtotiādimāha.",
  "atk-s0305a2:174_0": "Tattha sīlakkhandhanti lokiyalokuttarasīlaṁ. Samādhipaññāsupi eseva nayo. Vimutti",
  "atk-s0305a2:174_1": "pana lokuttarāva. Vimuttiñāṇadassanaṁ paccavekkhaṇañāṇaṁ, taṁ lokiyameva. Ovādakoti",
  "atk-s0305a2:174_2": "ovādadāyako. Otiṇṇoti otiṇṇesu vatthūsu nānappakārena otaraṇasīlo. Viññāpakoti dhammakathākāle",
  "atk-s0305a2:174_3": "atthañca kāraṇañca viññāpetā. Sandassakoti khandhadhātuāyatanavasena tesaṁ tesaṁ",
  "atk-s0305a2:174_4": "dhammānaṁ dassetā. Samādapakoti ‘‘idañcidañca gaṇhathā’’ti evaṁ gaṇhāpako. Samuttejakoti",
  "atk-s0305a2:174_5": "abbhussāhako. Sampahaṁsakoti paṭiladdhaguṇehi modāpako jotāpako.",
  "atk-s0305a2:175_0": "Akilāsu dhammadesanāyāti dhammadesanaṁ ārabhitvā ‘‘sīsaṁ vā me rujjati, hadayaṁ vā",
  "atk-s0305a2:175_1": "kucchi vā piṭṭhi vā’’ti evaṁ osakkanākāravirahito nikkilāsu visārado ekassāpi dvinnampi",
  "atk-s0305a2:175_2": "sīhavegeneva pakkhandati. Anuggāhako sabrahmacārīnanti padassa attho khandhakavagge",
  "atk-s0305a2:175_3": "vitthāritova. Dhammojaṁ dhammabhoganti ubhayenapi dhammaparibhogova kathito. Dhammānuggahanti",
  "atk-s0305a2:175_4": "dhammena anuggahaṇaṁ.",
  "atk-s0305a2:176_0": "Satthā ‘‘ativiya ayaṁ bhikkhu kilamatī’’ti puna taṁ assāsento nanu taṁ, ānanda, mayātiādimāha.",
  "atk-s0305a2:176_1": "Tattha piyehi manāpehīti mātāpitābhātābhaginīādikehi jātiyā nānābhāvo, maraṇena vinābhāvo,",
  "atk-s0305a2:176_2": "bhavena aññathābhāvo. Taṁ kutettha, ānanda, labbhāti tanti tasmā. Yasmā sabbehi piyehi",
  "atk-s0305a2:176_3": "manāpehi nānābhāvo, tasmā dasa pāramiyo pūretvāpi sambodhiṁ patvāpi dhammacakkaṁ",
  "atk-s0305a2:176_4": "pavattetvāpi yamakapāṭihāriyaṁ dassetvāpi devorohanaṁ katvāpi yaṁ taṁ jātaṁ bhūtaṁ",
  "atk-s0305a2:176_5": "saṅkhataṁ palokadhammaṁ, taṁ tathāgatassāpi sarīraṁ mā palujjīti netaṁ ṭhānaṁ vijjati,",
  "atk-s0305a2:176_6": "rodantenapi kandantenapi na sakkā taṁ kāraṇaṁ laddhunti. So palujjeyyāti so bhijjeyya.",
  "atk-s0305a2:177_0": "Evameva khoti ettha yojanasatubbedho mahājamburukkho viya bhikkhusaṅgho tassa dakkhiṇadisaṁ",
  "atk-s0305a2:177_1": "gato paññāsayojaniko mahākhandho viya dhammasenāpati. Tasmiṁ mahākhandhe bhinne tato",
  "atk-s0305a2:177_2": "paṭṭhāya anupubbena vaḍḍhitvā pupphaphalādīhi taṁ ṭhānaṁ pūretuṁ samatthassa aññassa",
  "atk-s0305a2:177_3": "khandhassa abhāvo viya there parinibbute soḷasannaṁ paññānaṁ matthakaṁ pattassa aññassa",
  "atk-s0305a2:177_4": "dakkhiṇāsane nisīdanasamatthassa sāriputtasadisassa bhikkhuno abhāvo. Tāya paribhinnāya",
  "atk-s0305a2:177_5": "so rukkho viya bhikkhusaṅgho khandhotveva jātoti veditabbo. Tasmāti yasmā sabbaṁ",
  "atk-s0305a2:177_6": "saṅkhataṁ palokadhammaṁ, taṁ mā palujjīti na sakkā laddhuṁ, tasmā.",
  "atk-s0305a2:178": "4-5. Ukkacelasuttādivaṇṇanā",
  "atk-s0305a2:179_0": "380-381. Catutthe aciraparinibbutesu sāriputtamoggallānesūti naciraparinibbutesu",
  "atk-s0305a2:179_1": "dvīsu aggasāvakesu. Tesañhi dhammasenāpati kattikamāsapuṇṇamāya parinibbuto, mahāmoggallāno",
  "atk-s0305a2:179_2": "tato aḍḍhamāsaṁ atikkamma amāvasuposathe. Satthā dvīsu aggasāvakesu parinibbutesu",
  "atk-s0305a2:179_3": "mahābhikkhusaṅghaparivāro mahāmaṇḍale cārikaṁ caramāno anupubbena ukkacelanagaraṁ",
  "atk-s0305a2:179_4": "patvā tattha piṇḍāya caritvā gaṅgāpiṭṭhe rajatapaṭṭavaṇṇavālikāpuline vihāsi. Tena",
  "atk-s0305a2:179_5": "vuttaṁ ‘‘aciraparinibbutesu sāriputtamoggallānesū’’ti. Ye mahantatarā khandhā te",
  "atk-s0305a2:179_6": "palujjeyyunti idhāpi yojanasatubbedho mahājamburukkho viya bhikkhusaṅgho, tassa dakkhiṇato",
  "atk-s0305a2:179_7": "ca uttarato ca gatā paṇṇāsayojanikā dve mahākhandhā viya dve aggasāvakāti. Sesaṁ",
  "atk-s0305a2:179_8": "purimanayeneva yojetabbaṁ. Pañcame diṭṭhīti kammassakadiṭṭhi.",
  "atk-s0305a2:180": "6. Uttiyasuttavaṇṇanā",
  "atk-s0305a2:181": "382. Chaṭṭhe maccudheyyassa pāranti tebhūmakavaṭṭassa pārabhūtaṁ, nibbānaṁ.",
  "atk-s0305a2:182": "8. Brahmasuttavaṇṇanā",
  "atk-s0305a2:183_0": "384. Aṭṭhame kāye vā bhikkhūti tasmiṁ kāle bhikkhuyeva natthi, evaṁ santepi yo satipaṭṭhāne",
  "atk-s0305a2:183_1": "bhāveti, so kilesabhindanena bhikkhuyevāti dassento evamāha. Ekāyananti ekamaggaṁ.",
  "atk-s0305a2:183_2": "Jātikkhayantadassīti jātiyā khayoti ca antoti ca nibbānaṁ, taṁ passatīti attho. Maggaṁ",
  "atk-s0305a2:183_3": "pajānātīti ekāyanasaṅkhātaṁ ekamaggabhūtaṁ maggaṁ pajānāti. Ekāyanamaggo vuccati",
  "atk-s0305a2:183_4": "pubbabhāgasatipaṭṭhānamaggo, taṁ pajānātīti attho.",
  "atk-s0305a2:184": "9. Sedakasuttavaṇṇanā",
  "atk-s0305a2:185_0": "385. Navame sumbhesūti evaṁnāmake janapade. Medakathālikāti evaṁ itthiliṅgavasena",
  "atk-s0305a2:185_1": "laddhanāmaṁ. Mamaṁ rakkha, ahaṁ taṁ rakkhissāmīti ettha ayaṁ tassa laddhi – ācariyo",
  "atk-s0305a2:185_2": "ukkhittavaṁsaṁ suggahitaṁ agaṇhanto, antevāsikena pakkhantapakkhantadisaṁ agacchanto,",
  "atk-s0305a2:185_3": "sabbakālañca vaṁsaggaṁ anullokento antevāsikaṁ na rakkhati nāma, evaṁ arakkhito antevāsiko",
  "atk-s0305a2:185_4": "patitvā cuṇṇavicuṇṇaṁ hoti. Vaṁsaṁ pana suggahitaṁ gaṇhanto, tena pakkhantapakkhantadisaṁ",
  "atk-s0305a2:185_5": "gacchanto, sabbakālañca vaṁsaggaṁ ullokento taṁ rakkhati nāma. Antevāsikopi ito cito",
  "atk-s0305a2:185_6": "ca pakkhanditvā migo viya kīḷanto ācariyaṁ na rakkhati nāma. Evañhi sati tikhiṇavaṁsakoṭi",
  "atk-s0305a2:185_7": "ācariyassa galavāṭake vā nalāṭe vā ṭhapitā ṭhitaṭṭhānaṁ bhinditvā gaccheyya. Ācārasampannatāya",
  "atk-s0305a2:185_8": "pana yato vaṁso namati, tato anāmento taṁ ākaḍḍhento viya ekatobhāgiyaṁ katvā vātūpathambhaṁ",
  "atk-s0305a2:185_9": "gāhāpetvā satiṁ sūpaṭṭhitaṁ katvā niccalova nisīdanto ācariyaṁ rakkhati nāmāti.",
  "atk-s0305a2:186_0": "Tvaṁ ācariya attānaṁ rakkha, ahaṁ attānaṁ rakkhissāmīti ettha ayamadhippāyo – ācariyo",
  "atk-s0305a2:186_1": "vaṁsaṁ suggahitaṁ gaṇhanto, antevāsikena pakkhantapakkhantadisaṁgacchanto , sabbakālañca",
  "atk-s0305a2:186_2": "vaṁsaggaṁ ullokento, attānameva rakkhati, na antevāsikaṁ. Antevāsikopi kāyampi ekatobhāgiyaṁ",
  "atk-s0305a2:186_3": "katvā vātūpathambhaṁ gāhāpetvā satiṁ sūpaṭṭhitaṁ katvā niccalova nisīdamāno attānaṁyeva",
  "atk-s0305a2:186_4": "rakkhati nāma, na ācariyaṁ.",
  "atk-s0305a2:187_0": "So tattha ñāyoti yaṁ medakathālikā āha. So tattha ñāyo, so upāyo, taṁ kāraṇanti attho.",
  "atk-s0305a2:187_1": "Satipaṭṭhānaṁsevitabbanti catubbidhaṁ satipaṭṭhānaṁ sevitabbaṁ. Āsevanāyāti kammaṭṭhānāsevanāya.",
  "atk-s0305a2:187_2": "Evaṁ kho, bhikkhave, attānaṁ rakkhanto paraṁ rakkhatīti yo bhikkhu kammārāmatādīni",
  "atk-s0305a2:187_3": "pahāya rattiṭṭhānadivāṭṭhānesu mūlakammaṭṭhānaṁ āsevanto bhāvento arahattaṁ pāpuṇāti,",
  "atk-s0305a2:187_4": "atha naṁ paro disvā – ‘‘bhaddako vatāyaṁ, bhikkhu, sammāpaṭipanno’’ti tasmiṁ cittaṁ",
  "atk-s0305a2:187_5": "pasādetvā saggaparāyaṇo hoti. Ayaṁ attānaṁ rakkhanto paraṁ rakkhati nāma.",
  "atk-s0305a2:188_0": "Khantiyāti adhivāsanakhantiyā. Avihiṁsāyāti sapubbabhāgāya karuṇāya. Mettacittatāyāti",
  "atk-s0305a2:188_1": "sapubbabhāgāya mettāya. Anudayatāyāti anuvaḍḍhiyā, sapubbabhāgāya muditāyāti attho.",
  "atk-s0305a2:188_2": "Paraṁ rakkhanto attānaṁ rakkhatīti ettha yo bhikkhu rattiṭṭhānadivāṭṭhānaṁ gato tīsu",
  "atk-s0305a2:188_3": "brahmavihāresu tikacatukkajjhānāni nibbattetvā jhānaṁ pādakaṁ katvā saṅkhāre sammasanto",
  "atk-s0305a2:188_4": "vipassanaṁ vaḍḍhetvā arahattaṁ pāpuṇāti. Ayaṁ paraṁ rakkhanto attānaṁ rakkhati nāmāti veditabbo.",
  "atk-s0305a2:189": "10. Janapadakalyāṇīsuttavaṇṇanā",
  "atk-s0305a2:190_0": "386. Dasame janapadakalyāṇīti janapadamhi kalyāṇī uttamā chasarīradosarahitā pañcakalyāṇasamannāgatā.",
  "atk-s0305a2:190_1": "Sā hi yasmā nātidīghā nātirassā, nātikisā nātithūlā, nātikāḷā nāccodātā, atikkantā,",
  "atk-s0305a2:190_2": "mānusavaṇṇaṁ appattā dibbavaṇṇaṁ, tasmā chasarīradosarahitā. Chavikalyāṇaṁ, maṁsakalyāṇaṁ,",
  "atk-s0305a2:190_3": "nhārukalyāṇaṁ, aṭṭhikalyāṇaṁ, vayakalyāṇanti imehi pana kalyāṇehi samannāgatattā",
  "atk-s0305a2:190_4": "pañcakalyāṇehi samannāgatā nāma. Tassā hi āgantukobhāsakiccaṁ natthi, attano sarīrobhāseneva",
  "atk-s0305a2:190_5": "dvādasahatthaṭṭhāne ālokaṁ karoti, piyaṅgusāmā vā hoti, suvaṇṇasāmā vā, ayamassā",
  "atk-s0305a2:190_6": "chavikalyāṇatā. Cattāro panassā hatthapādā mukhapariyosānañca lākhārasaparikammakataṁ",
  "atk-s0305a2:190_7": "viya rattapavāḷarattakambalasadisaṁ hoti, ayamassā maṁsakalyāṇatā. Vīsati pana nakhapattāni",
  "atk-s0305a2:190_8": "maṁsato amuttaṭṭhāne lākhārasapūritāni viya, muttaṭṭhāne khīradhārāsadisāni, honti",
  "atk-s0305a2:190_9": "ayamassā nhārukalyāṇakatā. Dvattiṁsa dantā suphusitā sudhotavajirapanti viya khāyanti,",
  "atk-s0305a2:190_10": "ayamassā aṭṭhikalyāṇatā. Vīsativassasatikāpi pana samānā soḷasavassuddesikā viya",
  "atk-s0305a2:190_11": "hoti nippalitā, ayamassā vayakalyāṇatā.",
  "atk-s0305a2:191_0": "Paramapāsāvinīti ettha pasavanaṁ pasāvo, pavattīti attho. Pasāvo eva pāsāvo. Paramo",
  "atk-s0305a2:191_1": "pāsāvo paramapāsāvo, so assā atthīti paramapāsāvinī. Nacce ca gīte ca uttamapavatti",
  "atk-s0305a2:191_2": "seṭṭhakiriyā, uttamameva naccaṁ naccati, gītaṁ vā gāyatīti vuttaṁ hoti. Sesaṁ sabbattha",
  "atk-s0305a2:191_3": "uttānatthameva. Imesu pana dvīsu suttesu pubbabhāgavipassanāva kathitāti.",
  "atk-s0305a2:192": "Nālandavaggo dutiyo.",
  "atk-s0305a2:193": "3. Sīlaṭṭhitivaggo",
  "atk-s0305a2:194": "1-2. Sīlasuttādivaṇṇanā",
  "atk-s0305a2:195": "387-388. Tatiyavaggassa paṭhame sīlānīti catupārisuddhisīlāni. Dutiye ummaṅgoti pañhamaggo pañhagavesanaṁ.",
  "atk-s0305a2:196": "3-5. Parihānasuttādivaṇṇanā",
  "atk-s0305a2:197_0": "389-391. Tatiye parihānaṁ hotīti puggalavasena parihānaṁ hoti. Yo hi buddhesu dharantesupi",
  "atk-s0305a2:197_1": "cattāro satipaṭṭhāne na bhāveti, tassa saddhammo antarahito nāma hoti devadattādīnaṁ",
  "atk-s0305a2:197_2": "viya. Iti imasmiṁ sutte tassa puggalasseva dhammantaradhānaṁ kathitaṁ. Catutthapañcamesu sabbaṁ uttānameva.",
  "atk-s0305a2:198": "6. Padesasuttavaṇṇanā",
  "atk-s0305a2:199": "392. Chaṭṭhe padesaṁ bhāvitattāti padesato bhāvitattā. Cattāro hi magge tīṇi ca phalāni nibbattentena satipaṭṭhānā padesaṁ bhāvitā nāma honti.",
  "atk-s0305a2:200": "7. Samattasuttavaṇṇanā",
  "atk-s0305a2:201": "393. Sattame samattaṁ bhāvitattāti samattā bhāvitattā. Arahattaphalaṁ uppādentena hi satipaṭṭhānā samattaṁ bhāvitā nāma honti.",
  "atk-s0305a2:202": "8-10. Lokasuttādivaṇṇanā",
  "atk-s0305a2:203_0": "394-396. Aṭṭhame mahābhiññatanti channaṁ abhiññānaṁ vasena vuttaṁ. Sahassaṁ lokaṁ",
  "atk-s0305a2:203_1": "abhijānāmīti satatavihāravaseneva vuttaṁ. Thero kira pātova uṭṭhāya mukhaṁ dhovitvā",
  "atk-s0305a2:203_2": "senāsane nisinno atīte kappasahassaṁ, anāgate kappasahassaṁ anussarati, paccuppannepi",
  "atk-s0305a2:203_3": "sahassaṁ cakkavāḷānaṁ tassāvajjanassa gatiṁ anubandhati. Iti so dibbena cakkhunā",
  "atk-s0305a2:203_4": "sahassaṁ lokaṁ abhijānāti, ayamassa satatavihāro. Sesaṁ sabbattha uttānatthamevāti.",
  "atk-s0305a2:204": "Sīlaṭṭhitivaggo tatiyo.",
  "atk-s0305a2:205": "4. Ananussutavaggavaṇṇanā",
  "atk-s0305a2:206_0": "401-406. Catutthavaggassa pañcame viditā vedanāti yā vedanā sammasitvā arahattaṁ",
  "atk-s0305a2:206_1": "patto tāvassa viditā uppajjanti, viditā upaṭṭhahanti, viditā abbhatthaṁ gacchanti",
  "atk-s0305a2:206_2": "nāma. Yā ca pana pariggahitesu vatthārammaṇesu pavattā vedanā, tāpi viditā uppajjanti,",
  "atk-s0305a2:206_3": "viditā upaṭṭhahanti, viditā abbhatthaṁ gacchanti nāma. Vitakkādīsupi eseva nayo.",
  "atk-s0305a2:206_4": "Sesaṁ sabbattha uttānamevāti.",
  "atk-s0305a2:207": "Ananussutavaggo catuttho.",
  "atk-s0305a2:208": "5. Amatavaggo",
  "atk-s0305a2:209": "2. Samudayasuttavaṇṇanā",
  "atk-s0305a2:210_0": "408. Pañcamavaggassa dutiye āhārasamudayā kāyassa samudayoti āhārasamudayena kāyasamudayo.",
  "atk-s0305a2:210_1": "Eseva nayo sesesu. Manasikārasamudayāti ettha pana yonisomanasikārasamudayā bojjhaṅgadhammānaṁ",
  "atk-s0305a2:210_2": "samudayo, ayonisomanasikārasamudayā nīvaraṇadhammānaṁ. Iti imasmiṁ sutte sārammaṇasatipaṭṭhānā kathitā.",
  "atk-s0305a2:211": "4. Satisuttavaṇṇanā",
  "atk-s0305a2:212": "410. Catutthaṁ suddhikaṁ katvā samudaye kathite bujjhanakānaṁ ajjhāsayena vuttaṁ.",
  "atk-s0305a2:213": "6. Pātimokkhasaṁvarasuttavaṇṇanā",
  "atk-s0305a2:214_0": "412. Chaṭṭhe pātimokkhasaṁvarasaṁvutoti catunnaṁ sīlānaṁ jeṭṭhakasīlaṁ dassento evamāha.",
  "atk-s0305a2:214_1": "Tipiṭakacūḷanāgatthero panāha – ‘‘pātimokkhasaṁvarova sīlaṁ, itarāni tīṇi sīlanti",
  "atk-s0305a2:214_2": "vuttaṭṭhānaṁ nāma natthī’’ti. Vatvā taṁ anujānanto āha – ‘‘indriyasaṁvaro nāma chadvārarakkhaṇamattameva,",
  "atk-s0305a2:214_3": "ājīvapārisuddhi dhammeneva samena paccayuppattimattakaṁ, paccayasannissitaṁ paṭiladdhapaccaye",
  "atk-s0305a2:214_4": "idamatthanti paccavekkhitvā paribhuñjanamattakaṁ. Nippariyāyena pātimokkhasaṁvarova",
  "atk-s0305a2:214_5": "sīlaṁ. Yassa so bhinno, ayaṁ chinnasīso viya puriso hatthapāde, sesāni rakkhissatīti",
  "atk-s0305a2:214_6": "na vattabbo. Yassa pana so arogo, ayaṁ acchinnasīso viya puriso jīvitaṁ, sesāni puna",
  "atk-s0305a2:214_7": "pākatikāni katvā rakkhitumpi sakkotī’’ti. Tasmā pātimokkhasaṁvarova sīlaṁ, tena pātimokkhasaṁvarena",
  "atk-s0305a2:214_8": "saṁvutoti pātimokkhasaṁvarasaṁvuto, upeto samannāgatoti attho.",
  "atk-s0305a2:215_0": "Ācāragocarasampannoti ācārena ca gocarena ca sampanno. Aṇumattesūti appamattakesu.",
  "atk-s0305a2:215_1": "Vajjesūti akusaladhammesu. Bhayadassāvīti bhayadassī. Samādāyāti sammā ādiyitvā.",
  "atk-s0305a2:215_2": "Sikkhassu sikkhāpadesūti sikkhāpadesu taṁ taṁ sikkhāpadaṁ samādiyitvā sikkha, yaṁ",
  "atk-s0305a2:215_3": "yaṁ pana kiñci sikkhāpadesu sikkhākoṭṭhāsesu sikkhitabbaṁ kāyikaṁ vā vācasikaṁ vā,",
  "atk-s0305a2:215_4": "taṁ taṁ sabbaṁ sammā ādāya sikkhassūti ayamettha saṅkhepattho. Vitthāro pana visuddhimagge",
  "atk-s0305a2:215_5": "(visuddhi. 1.14) vutto. Iti imasmiṁ sutte pātimokkhasaṁvarasīlameva kathitaṁ.",
  "atk-s0305a2:216": "7. Duccaritasuttavaṇṇanā",
  "atk-s0305a2:217_0": "413. Sattame kāyasucaritavacīsucaritāni pātimokkhasaṁvarasīlaṁ, manosucaritaṁ itarāni",
  "atk-s0305a2:217_1": "tīṇi sīlānīti catupārisuddhisīlaṁ kathitaṁ hoti. Iminā nayena pañcasattanavadasasu",
  "atk-s0305a2:217_2": "kusalakammapathesu pacchimāpi tayo sīlaṁ hotīti veditabbā. Sesaṁ uttānamevāti. Chaṭṭhasattamesu",
  "atk-s0305a2:217_3": "heṭṭhā vuttanayeneva attho veditabbo.",
  "atk-s0305a2:218": "Amatavaggo pañcamo.",
  "atk-s0305a2:219": "Satipaṭṭhānasaṁyuttavaṇṇanā niṭṭhitā."
}