{
  "tika-abh08t29:0": "5. Pañcamo paricchedo",
  "tika-abh08t29:1": "Bhūmipuggalacittuppattiniddesavaṇṇanā",
  "tika-abh08t29:2_0": "182-8. Buddhiyā vuddhiṁ viruḷhiṁ karotīti buddhivuddhikaraṁ. Yassa yassa nayassa",
  "tika-abh08t29:2_1": "kathanaṁ paṭiññātaṁ, taṁ taṁ dassento āha ‘‘cittānaṁ bhūmīsuppatti’’nti. Taṁ vatvā",
  "tika-abh08t29:2_2": "bhūmīnaṁ ādhāravasena pasaṅgāgataṁ gatibhedaṁ, bhavabhedañca dassetuṁ ‘‘devā cevā’’tiādi",
  "tika-abh08t29:2_3": "vuttaṁ. ‘‘Catassopāyabhūmiyo’’ti vatvā asuragatiyā petagatiyaṁyeva saṅgahitattā ‘‘gatiyo",
  "tika-abh08t29:2_4": "pañcā’’ti vuttanti vadanti. Mayaṁ pana ‘‘tissovāpāyabhūmiyo’’ti pāṭhena bhavitabbanti",
  "tika-abh08t29:2_5": "maññāma. Na hi esa anākulavacano ācariyo īdisaṁ pubbāparaviruddhaṁ viya sammohajanakaṁ",
  "tika-abh08t29:2_6": "vacanaṁ bhāsati. Pāḷiyampi hi –",
  "tika-abh08t29:3": "‘‘Pañca kho imā, sāriputta, gatiyo. Katamā pañca? Nirayo tiracchānayoni pettivisayo manussā devā’’ti (a. ni. 9.68) –",
  "tika-abh08t29:4_0": "Evaṁ tiṇṇameva apāyānaṁ vasena vuttaṁ. Kāmarūpārūpavasena tayo bhavā. Tatthāti tesu",
  "tika-abh08t29:4_1": "tīsu bhavesu. Tiṁsevāti catasso apāyabhūmiyo, sattavidhā kāmasugatibhūmi, soḷasa",
  "tika-abh08t29:4_2": "rūpībrahmalokā, catasso arūpabhūmiyoti ekatiṁsabhūmīnamantare cittappavattiadhikārattā",
  "tika-abh08t29:4_3": "asaññabhūmiṁ apanetvā avasesā tiṁseva bhūmiyoti attho. Tāsu tiṁseva puggalāti tāsu",
  "tika-abh08t29:4_4": "bhūmīsu uppannā puggalā bhūmigaṇanavasena tiṁseva honti. Bhūmivasena tiṁsavidhāpi",
  "tika-abh08t29:4_5": "pana paṭisandhicittagaṇanāya ekūnavīsati hontīti dassento āha ‘‘bhūmīsvetāsū’’tiādi.",
  "tika-abh08t29:5_0": "Paṭisandhikacittānanti dasa kāmāvacarapaṭisandhicittāni, pañca rūpāvacarapaṭisandhicittāni,",
  "tika-abh08t29:5_1": "cattāri arūpāvacarapaṭisandhicittānīti imesaṁ ekūnavīsatipaṭisandhicittānaṁ vasena.",
  "tika-abh08t29:5_2": "Asaññīnamacittakāti asaññasattānaṁ acittakā paṭisandhi. Vuttañhetaṁ –",
  "tika-abh08t29:6": "‘‘Asaññasattā devā ahetukā anāhārakā aphassakā avedanakā asaññakā acetanakā acittakā pātubhavantī’’ti.",
  "tika-abh08t29:7": "Yadi paṭisandhivasena vīsati puggalā, kathaṁ bhūmivasena tiṁsāti vuttā. Ekatiṁsāti hi vattabbanti āha ‘‘idhā’’tiādi.",
  "tika-abh08t29:8_0": "Na vijjati hetu imesanti ahetū, duve, tīṇi ca hetū imesanti dvitihetū, paṭisandhivasena",
  "tika-abh08t29:8_1": "ahetukā, duhetukā, tihetukā cāti attho. Tattha ahetukā āpāyikā ca, ekacce bhūmadevā,",
  "tika-abh08t29:8_2": "manussesu jaccandhajaccabadhirajaccummattakanapuṁsakaubhatobyañjanakādayo ca. Vuttāvasesā",
  "tika-abh08t29:8_3": "kāmasugativāsinova duhetukā. Tihetukā pana kāmasugativāsinova. Ariyā pana aṭṭhāti",
  "tika-abh08t29:8_4": "catunnaṁ ariyamaggasamaṅgīnaṁ, catunnañca ariyaphalasamaṅgīnaṁ vasena aṭṭha ariyapuggalā",
  "tika-abh08t29:8_5": ". Nanu ca ariyāpi tihetukāyevāti? Saccaṁ, cittuppādaṁ pana patvā tesaṁ visesasabbhāvato",
  "tika-abh08t29:8_6": "visuṁyeva uddhaṭāti daṭṭhabbaṁ.",
  "tika-abh08t29:9_0": "189-92.‘‘Bhūmīsuppattiṁ bhaṇato me nibodhathā’’ti sutvā codako ‘‘tiṁsabhūmīsū’’tiādinā",
  "tika-abh08t29:9_1": "sabbesaṁ bhūmīnaṁ sādhāraṇacittāni pucchati, itaro ‘‘cuddasevā’’ti vissajjeti. Tattha",
  "tika-abh08t29:9_2": "aṭṭha parittakusalāni, cattāri diṭṭhivippayuttāni, uddhaccasahagataṁ, manodvārāvajjanañcāti",
  "tika-abh08t29:9_3": "cuddaseva, na ūnāni nādhikāni, sabbāsu tiṁsabhūmīsu honti, sabbabhūmīnaṁ sādhāraṇānīti attho.",
  "tika-abh08t29:10_0": "Sadā…pe… siyunti dve dosamūlāni, kusalavipākacakkhusotaviññāṇasampaṭicchanasantīraṇadvayavajjitāni",
  "tika-abh08t29:10_1": "aṭṭhārasa kāmāvacaravipākacittānīti vīsati cittāni sadā kāmeyeva bhave siyuṁ, na",
  "tika-abh08t29:10_2": "kadāci aññattha uppajjantīti attho. Nanu ca brahmūnampi akusalavipākāni uppajjantīti?",
  "tika-abh08t29:10_3": "Saccaṁ uppajjanti, tāni kāmabhave aniṭṭharūpādayo ārabbha uppajjanti brahmaloke tesaṁ",
  "tika-abh08t29:10_4": "abhāvatoti kāmabhaveyeva niyamitāni. Rūpāvacaravipākacittāni pañca rūpāvacarabhaveyeva",
  "tika-abh08t29:10_5": "siyuṁ, cattāro ca arūpāvacaravipākā arūpīsūti āha ‘‘pañca rūpabhave’’tiādi.",
  "tika-abh08t29:11_0": "Kāma…pe… bhavantīti rūpāvacarakusalakiriyacittāni ceva kusalavipākāni ca cakkhusotaviññāṇasampaṭicchanasantīraṇāni",
  "tika-abh08t29:11_1": "voṭṭhabbanavajjāni ca dve ahetukakiriyacittāni paṭhamamaggaviññāṇanti aṭṭhārasa cittāni",
  "tika-abh08t29:11_2": "kāmarūpabhaveyeva bhavanti, na arūpabhave. Tattha hi sabbaso rūpasaññānaṁ samatikkantattā",
  "tika-abh08t29:11_3": "rūpāvacarakusalakiriyā nuppajjanti. Cakkhuviññāṇādīni vatthudvāravirahato, hasituppādo",
  "tika-abh08t29:11_4": "ekantavatthunissayattā, sotāpattimaggo paratoghosapaccayāyeva nibbattanato na uppajjati.",
  "tika-abh08t29:11_5": "Dvecattālīsāti aṭṭha parittakusalāni, cattāri arūpakusalāni, paṭhamamaggavajjāni",
  "tika-abh08t29:11_6": "satta lokuttaracittāni, paṭighadvayavajjitāni ca dasa akusalacittāni, pubbe vuttaahetukakiriyādvayavajjitāni",
  "tika-abh08t29:11_7": "nava kāmāvacarakiriyacittāni, cattāri arūpāvacarakiriyacittānīti evaṁ dvecattālīsa",
  "tika-abh08t29:11_8": "cittāni tīsu bhavesu honti.",
  "tika-abh08t29:12_0": "193-204. Evaṁ bhavavasena cittuppattiṁ dassetvā idāni kālavasena dassento āha ‘‘ṭhapetvā",
  "tika-abh08t29:12_1": "panā’’tiādi. Sabbāsanti niddhāraṇatthe sāmivacanaṁ. Aṭṭha mahākiriyā, arahattamaggaphalacittāni,",
  "tika-abh08t29:12_2": "anāgāmiphalaṁ, nevasaññānāsaññāyatanakusalakiriyāti teraseva cittāni apāyarahitāsu",
  "tika-abh08t29:12_3": "chabbīsabhūmīsu honti apāyesu vipākāvaraṇasabbhāve etesaṁ anuppajjanato. Aparāni",
  "tika-abh08t29:12_4": "cha cittānīti sambandho. Tāni pana rūpabhavasādhāraṇānaṁ pañcaparittavipākānaṁ, kiriyamanodhātuyā",
  "tika-abh08t29:12_5": "ca vasena veditabbāni.",
  "tika-abh08t29:13_0": "Pañca cittānīti diṭṭhisampayuttavicikicchāvasena pañca cittāni. Tāni hi pañcasu suddhāvāsabhūmīsu",
  "tika-abh08t29:13_1": "na labbhanti. Tattha anāgāmikhīṇāsavānameva adhivutthattā, tesañca paṭhamamaggeneva",
  "tika-abh08t29:13_2": "imesaṁ pañcannaṁ viññāṇānaṁ anuppādadhammataṁ āpāditattā.",
  "tika-abh08t29:14_0": "Aparāni duveti tatiyāruppakusalakiriyacittāni. Tāni hi nevasaññānāsaññāyatanesu atikkantārammaṇattā,",
  "tika-abh08t29:14_1": "apāyesu ca ahetukapaṭisandhikattā nuppajjanti. Catuvīsatībhūmisu dve cāti viññāṇañcāyatanakusalakiriyāvasena",
  "tika-abh08t29:14_2": "dve cittāni. Tevīsabhūmisu dveyevāti ākāsānañcāyatanakusalakiriyacittāni.",
  "tika-abh08t29:15_0": "Ekādasavidhanti rūpāvacarakusalakiriyā hasituppādoti ekādasa. Sotāpattiphalaṁ yāva",
  "tika-abh08t29:15_1": "anāgāmimaggo cattāri ca cittāni suddhāvāsaapāyavajjāsu ekavīsatibhūmīsu bhavanti.",
  "tika-abh08t29:15_2": "Ekaṁ sotāpattimaggacittaṁ suddhāvāsaapāyaarūpabhūmivajjesu sattarasasu bhūmīsu jāyati.",
  "tika-abh08t29:15_3": "Dve dosamūlāni, kusalavipākaghānajivhākāyaviññāṇāni, satta akusalavipākāti dvādasa",
  "tika-abh08t29:15_4": "cittāni mahaggatabhūmivajjāsu ekādasasu kāmabhūmīsu jāyanti. Aṭṭha mahāvipākacittāni",
  "tika-abh08t29:15_5": "kāmāvacaradevamanussavasena sattabhūmīsu jāyanti. Chasu bhūmisūti vehapphalasuddhāvāsasaṅkhātāsu",
  "tika-abh08t29:15_6": "chasu pañcamajjhānabhūmīsu.",
  "tika-abh08t29:16_0": "Cattāri…pe… bhūmisūti catutthajjhānavipāko parittasubhaappamāṇasubhasubhakiṇhavasena",
  "tika-abh08t29:16_1": "tīsu bhūmīsu jāyati, dutiyajjhānavipāko, tatiyajjhānavipāko ca parittābhāappamāṇābhāābhassaravasena",
  "tika-abh08t29:16_2": "tīsu bhūmīsu, paṭhamajjhānavipāko brahmapārisajjabrahmapurohitamahābrahmāvasena tīsu",
  "tika-abh08t29:16_3": "bhūmīsu hotīti evaṁ cattāri cittāni ekekavasena tīsu tīsu bhūmīsu jāyanti.",
  "tika-abh08t29:17_0": "206-9. Evaṁ ettakāneva cittāni ettakāsu bhūmīsu uppajjantīti cittaniyamavasena uppattiṁ",
  "tika-abh08t29:17_1": "dassetvā idāni ettakāsu eva bhūmīsu ettakāneva cittāni uppajjantīti bhūminiyamavasena",
  "tika-abh08t29:17_2": "dassetuṁ ‘‘kusalākusalā kāme’’tiādi āraddhaṁ. Tattha kāme kusalākusalā vīsati, tesaṁ",
  "tika-abh08t29:17_3": "pannarasa ahetukā pākā, āvajjanadvayañcāti sattatiṁseva mānasā narakādīsu catūsupi",
  "tika-abh08t29:17_4": "apāyesu jāyare. Avasesāni pana sattarasa kāmāvacaravipākakiriyacittāni, pañcatiṁsa",
  "tika-abh08t29:17_5": "mahaggatalokuttarānīti dvepaññāsa mānasā kadācipi tesu nuppajjanti abhūmibhāvatoti attho.",
  "tika-abh08t29:18_0": "Asīti hadayāti vuttāvasesāni asīti cittāni. Ghānādiviññāṇattayanti kusalavipākaghānādiviññāṇattayaṁ.",
  "tika-abh08t29:18_1": "‘‘Apuññajā pākā’’ti akusalavipākānaṁ sabbesameva gahitattā ghānādiviññāṇattayaṁ aggahitavisesampi",
  "tika-abh08t29:18_2": "pārisesañāyena kusalavipākameva viññāyati.",
  "tika-abh08t29:19": "213.Domanassanti domanassasahagataṁ. Kriyā ca dveti voṭṭhabbanavajjitā dve ahetukakiriyā.",
  "tika-abh08t29:20": "214.Bhūmivasenevāti puggale anāmasitvā kevalaṁ bhūmivasena. Puggalānaṁ vasena ca bhūmivasena ca cittuppattiṁ vibhāvayeti sambandho.",
  "tika-abh08t29:21_0": "216-8.Pañcabhūmisūti caturāpāyamanussavasena pañcabhūmīsu. Ahetukānaṁ paṭisandhisadisatadārammaṇavasena",
  "tika-abh08t29:21_1": "‘‘sattatiṁsevā’’ti vuttaṁ, aññakammena pana dvihetukatadārammaṇassāpi sambhavato",
  "tika-abh08t29:21_2": "ekacattālīsa honti. Ācariyajotipālattherassa adhippāyena tihetukavipākehipi saddhiṁ",
  "tika-abh08t29:21_3": "pañcacattālīsevāti daṭṭhabbaṁ. Ahetukassa vuttehīti ahetukasattassa vuttehi sattatiṁsamānasehi",
  "tika-abh08t29:21_4": "saha. Nava kriyāti aṭṭha mahākiriyā, hasituppādo cāti imāni asādhāraṇakiriyacittāni nava.",
  "tika-abh08t29:22": "220-1. ‘‘Catupaññāsa mānasā’’ti vatvā tesaṁ sarūpato dassanatthaṁ āha ‘‘dvihetukassā’’tiādi. Puna ‘‘catupaññāsā’’tiādi pana nigamanaṁ.",
  "tika-abh08t29:23_0": "223-4.Paññāsevassa cittānīti tihetukassa puthujjanassa vuttacatupaññāsacittesu diṭṭhivicikicchāsahagatavajjāni",
  "tika-abh08t29:23_1": "ekūnapaññāsa, sotāpattiphalanti imāni paññāseva cittāni assa kāmāvacarassa sotāpannadehino",
  "tika-abh08t29:23_2": "jāyante. Navatiṁsevāti ekūnacattālīsacittāni. Paṭhamaṁ phalanti sotāpattiphalaṁ.",
  "tika-abh08t29:24_0": "225-8.Dutiyañca phalaṁ hitvāti sakadāgāmiphalaṁ hitvā. Ca-saddena sotāpattiphalañca",
  "tika-abh08t29:24_1": "hitvāti attho. Attano phalena saha yāni aṭṭhacattālīsa cittāni, tāni anāgāmissa sattassa",
  "tika-abh08t29:24_2": "jāyanti. Cattālīsañca cattārīti tevīsati kāmāvacaravipākacittāni, vīsati kiriyacittāni,",
  "tika-abh08t29:24_3": "arahattaphalañcāti catucattālīsa cittāni. Sakaṁ sakanti ‘‘sotāpannassa sotāpattimaggacittaṁ,",
  "tika-abh08t29:24_4": "sakadāgāmino sakadāgāmimaggacitta’’ntiādinā attano attano maggacittaṁ. Kasmā pana",
  "tika-abh08t29:24_5": "tesaṁ ekekameva cittaṁ hotīti āha ‘‘ekacittakkhaṇāhi te’’ti. Pañcatiṁsevāti sattarasa",
  "tika-abh08t29:24_6": "kāmarūpārūpakusalacittāni, paṭighadvayavajjāni dasa akusalāni, rūpabhave labbhamānakāni",
  "tika-abh08t29:24_7": "pañca ahetukavipākāni, āvajjanadvayaṁ, paṭhamajjhānavipāko cāti pañcatiṁsa cittāni",
  "tika-abh08t29:24_8": "tīsu paṭhamajjhānabhūmīsu puthujjanassa jāyanti.",
  "tika-abh08t29:25_0": "232-5.Hitvā cāti ettha ca-saddena paṭhamaphalassa gahaṇaṁ dasseti. Tena apuññapañcakaṁ",
  "tika-abh08t29:25_1": "hitvā paṭhamaṁ phalaṁ gahetvā cāti attho. Apuññapañcakanti diṭṭhisampayuttavicikicchāsahagatavasena",
  "tika-abh08t29:25_2": "pañca akusalacittāni. Tatthāti tesu sotāpannassa vuttesu. Tatthevāti sakadāgāmissa",
  "tika-abh08t29:25_3": "vuttesu. Puññajaṁ sampaṭicchanaṁ santīraṇadvayañcevāti sambandho.",
  "tika-abh08t29:26_0": "237. Evaṁ paṭhamajjhānabhūmiyaṁ puthujjanasotāpannādivasena cittasambhavaṁ dassetvā",
  "tika-abh08t29:26_1": "idāni tesameva vasena dutiyajjhānabhūmiyaṁ dassetuṁ ‘‘puthujjanassā’’tiādi āraddhaṁ.",
  "tika-abh08t29:26_2": "Dutiyajjhānatatiyajjhānavipākānaṁ ekasattasseva asambhavepi dutiyajjhānatale nibbatte",
  "tika-abh08t29:26_3": "puthujjanādayo puthujjanādibhāvasāmaññena ekato gahetvā ‘‘dutiyajjhānatatiyajjhānapākato’’ti vuttaṁ.",
  "tika-abh08t29:27": "242. Parittasubhādito paṭṭhāya yāva akaniṭṭhā tatiyacatutthajjhānabhūmīsu paṭhamajjhānabhūmiyaṁ vuttagaṇanāya cittappavatti veditabbā. Tenāha ‘‘parittakasubhādīna’’ntiādi.",
  "tika-abh08t29:28_0": "247.Catuvīsaticittānīti aṭṭhaparittakusalāni, cattāri arūpakusalāni, paṭighadvayavajjitāni",
  "tika-abh08t29:28_1": "dasa akusalacittāni, paṭhamāruppavipāko, manodvārāvajjanañcāti catuvīsati cittāni",
  "tika-abh08t29:28_2": "paṭhamāruppabhūmiyaṁ puthujjanassa jāyanti.",
  "tika-abh08t29:29": "250-3.Dasa pañcāti aṭṭha mahākiriyā, catasso arūpakiriyā, manodvārāvajjanaṁ, paṭhamāruppavipāko, arahattaphalañcāti pannarasa cittāni paṭhamāruppabhūmiyaṁ arahato honti.",
  "tika-abh08t29:30_0": "Tevīsāti paṭhamāruppabhūmiyaṁ puthujjanassa vuttesu catuvīsaticittesu ākāsānañcāyatanakusalavipākavajjā",
  "tika-abh08t29:30_1": "bāvīsati ca dutiyāruppavipāko cāti tevīsati dutiyāruppabhūmiyaṁ puthujjanassa honti.",
  "tika-abh08t29:30_2": "Tattheva tiṇṇaṁ phalaṭṭhasekhānaṁ puthujjanassa vuttesu akusalapañcakavajjāni aṭṭhārasa,",
  "tika-abh08t29:30_3": "taṁtaṁphalañcāti ekūnavīsati cittāni honti.",
  "tika-abh08t29:31": "Kriyā dvādasāti aṭṭha mahākiriyā, ākāsānañcāyatanavajjitā tisso arūpakiriyā, manodvārāvajjananti dvādasa kiriyacittāni. Pākekoti eko arūpavipāko.",
  "tika-abh08t29:32": "Dutiyāruppabhūmiyaṁ puthujjanassa vuttesu viññāṇañcāyatanakusalavipākavajjāni ekavīsati , ākiñcaññāyatanavipāko cāti bāvīsati cittāni tatiyāruppabhūmiyaṁ puthujjanassa uppajjanti.",
  "tika-abh08t29:33_0": "254-60. Puthujjanassa vuttesu apuññapañcakavajjāni sattarasa, paṭhamaphalañcāti aṭṭhārasa",
  "tika-abh08t29:33_1": "tatiyāruppabhūmiyaṁ sotāpannassa uppajjanti. Tānīti tāneva aṭṭhārasa cittāni. ‘‘Ṭhapetvā",
  "tika-abh08t29:33_2": "paṭhamaṁ phala’’nti hi vacanato dutiyaphalaṁ pakkhipitvāti ayamattho avuttasiddho.",
  "tika-abh08t29:33_3": "Na hi sakadāgāmino sakadāgāmiphalañca nuppajjati . Evañca katvā vuttaṁ ‘‘ṭhapetvā",
  "tika-abh08t29:33_4": "dutiyaṁ phala’’nti. Etthāpi anāgāmiphalaṁ pakaraṇasiddhamevāti daṭṭhabbaṁ. Aṭṭha",
  "tika-abh08t29:33_5": "mahākiriyā, dve tatiyacatutthāruppakiriyā, manodvārāvajjanaṁ, ākiñcaññāyatanavipāko,",
  "tika-abh08t29:33_6": "arahattaphalanti terasa cittāni tatiyāruppabhūmiyaṁ khīṇāsavassa jāyanti. Tatiyāruppabhūmiyaṁ",
  "tika-abh08t29:33_7": "puthujjanassa vuttesu dvāvīsaticittesu ākiñcaññāyatanakusalavipākavajjāti vīsati,",
  "tika-abh08t29:33_8": "nevasaññānāsaññāyatanavipākoti ekavīsati cittāni catutthāruppabhūmiyaṁ puthujjanassa",
  "tika-abh08t29:33_9": "jāyanti. Puthujjanassa vuttesu apuññapañcakavajjāni soḷasa, sotāpattiphalañcāti sattarasa",
  "tika-abh08t29:33_10": "tattheva sotāpannassa honti. Aṭṭha mahākiriyā, dve ca nevasaññānāsaññāyatanavipākakiriyā,",
  "tika-abh08t29:33_11": "manodvārāvajjanaṁ, arahattaphalañcāti dvādasa cittāni tattheva arahato uppajjanti.",
  "tika-abh08t29:34_0": "261-3. Arūpakusalā ceva kiriyāpi ca uppajjanti, na pana vipākāti adhippāyo. Uddhamuddhamarūpīnanti",
  "tika-abh08t29:34_1": "viññāṇañcāyatanādīsu arūpīnaṁ. Heṭṭhimāti viññāṇañcāyatanikānaṁ ākāsānañcāyatanakusalavipākā",
  "tika-abh08t29:34_2": "nuppajjanti, ākiñcaññāyatanikānaṁ ākāsānañcāyatanaviññāṇañcāyatanakusalavipākāti",
  "tika-abh08t29:34_3": "evamādinā heṭṭhimā heṭṭhimā arūpā nuppajjanti. Kasmāti āha ‘‘diṭṭhādīnavato kirā’’ti.",
  "tika-abh08t29:34_4": "Kirāti anussutiyaṁ. Diṭṭhādīnavatoti ārammaṇe, jhāne ca diṭṭhadosattā. Kusalānuttarāti lokuttarakusalā.",
  "tika-abh08t29:35": "266.Sabbo rūpo mahaggatoti sabbo rūpāvacaramahaggatacittuppādo. Manodhātūti kiriyāmanodhātuvipākamanodhātūnaṁ kāmavipāka-ggahaṇena gahitattā.",
  "tika-abh08t29:36_0": "269-73.Evaṁ…pe… heṭṭhimanti dutiyāruppabhūmiyaṁ vuttesu dutiyāruppattayaṁ ṭhapetvā",
  "tika-abh08t29:36_1": "attano pākena saha tatiyāruppabhūmiyaṁ ekūnacattālīsa cittāni tatthavuttesu tatiyāruppattayaṁ",
  "tika-abh08t29:36_2": "ṭhapetvā attano pākena saha sattatiṁsāti evaṁ sesadvayepi heṭṭhimaheṭṭhimaṁ hitvā",
  "tika-abh08t29:36_3": "cittagaṇanā ñeyyā. Attano attanoti paṭhamāruppabhūmiyaṁ paṭhamāruppavipāko, dutiyāruppabhūmiyaṁ",
  "tika-abh08t29:36_4": "dutiyāruppavipākoti evaṁ attano attano vipākā cattāro ca anāsavā lokuttaravipākāti",
  "tika-abh08t29:36_5": "evaṁ catūsu arūpabhūmīsu ekekāya bhūmiyā pañca pañca vipākā jāyanti. Yā kiriyā teraseva",
  "tika-abh08t29:36_6": "siyuṁ, tā sabbapaṭhamāruppabhūmiyaṁ khīṇāsavassa jāyanteti sambandho. Dutiyāruppabhūmiyaṁ",
  "tika-abh08t29:36_7": "khīṇāsavassa paṭhamāruppakiriyacittaṁ vajjetvā dvādaseva kriyā honti. Tatiyāruppabhūmiyaṁ",
  "tika-abh08t29:36_8": "dutiyāruppakiriyacittaṁ vajjetvā ekādasa. Catutthāruppabhūmiyaṁ tatiyāruppakiriyacittaṁ",
  "tika-abh08t29:36_9": "vajjetvā daseva viññeyyā.",
  "tika-abh08t29:37_0": "274-5. Idāni kevalaṁ puggalavasena tesameva puggalānaṁ āveṇikacittaṁ dassetuṁ ‘‘arahato",
  "tika-abh08t29:37_1": "panā’’tiādinā arahatoyeva uppajjanakacittaṁ dassetvā anāgāmiādīnaṁ pāṭipuggalikaṁ",
  "tika-abh08t29:37_2": "sakasakaphalacittaṁ pākaṭamevāti saṁkhittaṁ. Arahatoti khīṇāsavassa. Arahato bhāvo",
  "tika-abh08t29:37_3": "arahattaṁ, arahattaphalanti attho. Tañhi ‘‘arīnaṁ hatattā arahā’’tiādinā arahanta-saddassa",
  "tika-abh08t29:37_4": "pavattinimittabhāvena ‘‘arahatta’’nti vuccati. Idāni tesaṁ tesaṁ puggalānaṁ sādhāraṇacittāni",
  "tika-abh08t29:37_5": "dassetuṁ ‘‘catunnañca phalaṭṭhāna’’ntiādi vuttaṁ.",
  "tika-abh08t29:38_0": "290.Susāranti atthabyañjanavasena pariccajitabbassa pheggussa abhāvato suṭṭhu sāraṁ,",
  "tika-abh08t29:38_1": "sabbaso sāranti attho. Paranti susārattā eva paraṁ. Sattānaṁ idhalokaparalokahitapaṭicchādakassa",
  "tika-abh08t29:38_2": "avijjandhakārassa vidhamanato mohandhakārappadīpaṁ. Cintetīti atthavasena cinteti.",
  "tika-abh08t29:38_3": "Vācetīti byañjanavasena sajjhāyati. Rāgadosānaṁ mohena saha avinābhāvato tassa anupagamanaṁ",
  "tika-abh08t29:38_4": "atthasiddhamevāti ‘‘mohandhakārappadīpa’’nti vatvāpi ‘‘naraṁ…pe… nopayantī’’ti rāgadosānupagamanameva",
  "tika-abh08t29:38_5": "vuttaṁ. ‘‘Mohandhakārappadīpa’’nti vā vacaneneva mohassa anupagamo vutto hotīti rāgadosānameva",
  "tika-abh08t29:38_6": "anupagamanaṁ vuttaṁ. Mūlabhūtānaṁ pana tiṇṇaṁ anupagamanavacanena sesakilesānampi",
  "tika-abh08t29:38_7": "anupagamanaṁ vuttamevāti daṭṭhabbaṁ.",
  "tika-abh08t29:39": "Iti abhidhammatthavikāsiniyā nāma",
  "tika-abh08t29:40": "Abhidhammāvatārasaṁvaṇṇanāya",
  "tika-abh08t29:41": "Bhūmipuggalacittuppattiniddesavaṇṇanā niṭṭhitā.",
  "tika-abh08t29:42": "Paṭhamo bhāgo niṭṭhito.",
  "tika-abh08t29:43": " Namo tassa bhagavato arahato sammāsambuddhassa",
  "tika-abh08t29:44": "Abhidhammāvatāra-abhinavaṭīkā",
  "tika-abh08t29:45": "(Dutiyo bhāgo)"
}