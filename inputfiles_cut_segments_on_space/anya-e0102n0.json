{
  "anya-e0102n0:0": "Namo tassa bhagavato arahato sammāsambuddhassa",
  "anya-e0102n0:1": "Visuddhimaggo",
  "anya-e0102n0:2": "(Dutiyo bhāgo)",
  "anya-e0102n0:3": "12. Iddhividhaniddeso",
  "anya-e0102n0:4": "Abhiññākathā",
  "anya-e0102n0:5_0": "365. Idāni yāsaṁ lokikābhiññānaṁ vasena ayaṁ samādhibhāvanā abhiññānisaṁsāti vuttā,",
  "anya-e0102n0:5_1": "tā abhiññā sampādetuṁ yasmā pathavīkasiṇādīsu adhigatacatutthajjhānena yoginā yogo",
  "anya-e0102n0:5_2": "kātabbo. Evañhissa sā samādhibhāvanā adhigatānisaṁsā ceva bhavissati thiratarā ca,",
  "anya-e0102n0:5_3": "so adhigatānisaṁsāya thiratarāya samādhibhāvanāya samannāgato sukheneva paññābhāvanaṁ",
  "anya-e0102n0:5_4": "sampādessati. Tasmā abhiññākathaṁ tāva ārabhissāma.",
  "anya-e0102n0:6_0": "Bhagavatā hi adhigatacatutthajjhānasamādhīnaṁ kulaputtānaṁ samādhibhāvanānisaṁsadassanatthañceva",
  "anya-e0102n0:6_1": "uttaruttari paṇītapaṇītadhammadesanatthañca “so evaṁ samāhite citte parisuddhe pariyodāte",
  "anya-e0102n0:6_2": "anaṅgaṇe vigatūpakkilese mudubhūte kammaniye ṭhite āneñjappatte iddhividhāya cittaṁ",
  "anya-e0102n0:6_3": "abhinīharati abhininnāmeti. So anekavihitaṁ iddhividhaṁ paccanubhoti ekopi hutvā",
  "anya-e0102n0:6_4": "bahudhā hotī”tiādinā nayena iddhividhaṁ, dibbasotadhātuñāṇaṁ, cetopariyañāṇaṁ, pubbenivāsānussatiñāṇaṁ,",
  "anya-e0102n0:6_5": "sattānaṁ cutūpapāte ñāṇanti pañca lokikābhiññā vuttā.",
  "anya-e0102n0:7": "Tattha ekopi hutvā bahudhā hotītiādikaṁ iddhivikubbanaṁ kātukāmena ādikammikena yoginā odātakasiṇapariyantesu aṭṭhasu kasiṇesu aṭṭha aṭṭha samāpattiyo nibbattetvā –",
  "anya-e0102n0:8_0": "Kasiṇānulomato, kasiṇapaṭilomato, kasiṇānulomapaṭilomato, jhānānulomato, jhānapaṭilomato,",
  "anya-e0102n0:8_1": "jhānānulomapaṭilomato, jhānukkantikato, kasiṇukkantikato, jhānakasiṇukkantikato,",
  "anya-e0102n0:8_2": "aṅgasaṅkantito, ārammaṇasaṅkantito, aṅgārammaṇasaṅkantito, aṅgavavatthāpanato, ārammaṇavavatthāpanatoti.",
  "anya-e0102n0:9": "Imehi cuddasahi ākārehi cittaṁ paridametabbaṁ.",
  "anya-e0102n0:10_0": "366. Katamaṁ panettha kasiṇānulomaṁ…pe… katamaṁ ārammaṇavavatthāpananti. Idha bhikkhu",
  "anya-e0102n0:10_1": "pathavīkasiṇe jhānaṁ samāpajjati, tato āpokasiṇeti evaṁ paṭipāṭiyā aṭṭhasu kasiṇesu",
  "anya-e0102n0:10_2": "satakkhattumpi sahassakkhattumpi samāpajjati, idaṁ kasiṇānulomaṁ nāma.",
  "anya-e0102n0:11": "Odātakasiṇato pana paṭṭhāya tatheva paṭilomakkamena samāpajjanaṁ kasiṇapaṭilomaṁ nāma.",
  "anya-e0102n0:12": "Pathavīkasiṇato paṭṭhāya yāva odātakasiṇaṁ, odātakasiṇatopi paṭṭhāya yāva pathavīkasiṇanti evaṁ anulomapaṭilomavasena punappunaṁ samāpajjanaṁ kasiṇānulomapaṭilomaṁ nāma.",
  "anya-e0102n0:13": "Paṭhamajjhānato pana paṭṭhāya paṭipāṭiyā yāva nevasaññānāsaññāyatanaṁ, tāva punappunaṁ samāpajjanaṁ jhānānulomaṁ nāma.",
  "anya-e0102n0:14": "Nevasaññānāsaññāyatanato paṭṭhāya yāva paṭhamajjhānaṁ, tāva punappunaṁ samāpajjanaṁ jhānapaṭilomaṁ nāma.",
  "anya-e0102n0:15_0": "Paṭhamajjhānato paṭṭhāya yāva nevasaññānāsaññāyatanaṁ, nevasaññānāsaññāyatanato paṭṭhāya",
  "anya-e0102n0:15_1": "yāva paṭhamajjhānanti evaṁ anulomapaṭilomavasena punappunaṁ samāpajjanaṁ jhānānulomapaṭilomaṁ nāma.",
  "anya-e0102n0:16_0": "Pathavīkasiṇe pana paṭhamaṁ jhānaṁ samāpajjitvā tattheva tatiyaṁ samāpajjati, tato",
  "anya-e0102n0:16_1": "tadeva ugghāṭetvā ākāsānañcāyatanaṁ, tato ākiñcaññāyatananti evaṁ kasiṇaṁ anukkamitvā",
  "anya-e0102n0:16_2": "jhānasseva ekantarikabhāvena ukkamanaṁ jhānukkantikaṁ nāma. Evaṁ āpokasiṇādimūlikāpi yojanā kātabbā.",
  "anya-e0102n0:17_0": "Pathavīkasiṇe paṭhamaṁ jhānaṁ samāpajjitvā puna tadeva tejokasiṇe, tato nīlakasiṇe,",
  "anya-e0102n0:17_1": "tato lohitakasiṇeti iminā nayena jhānaṁ anukkamitvā kasiṇasseva ekantarikabhāvena",
  "anya-e0102n0:17_2": "ukkamanaṁ kasiṇukkantikaṁ nāma.",
  "anya-e0102n0:18_0": "Pathavīkasiṇe paṭhamaṁ jhānaṁ samāpajjitvā tato tejokasiṇe tatiyaṁ, nīlakasiṇaṁ ugghāṭetvā",
  "anya-e0102n0:18_1": "ākāsānañcāyatanaṁ, lohitakasiṇato ākiñcaññāyatananti iminā nayena jhānassa ceva kasiṇassa",
  "anya-e0102n0:18_2": "ca ukkamanaṁ jhānakasiṇukkantikaṁ nāma.",
  "anya-e0102n0:19": "Pathavīkasiṇe pana paṭhamaṁ jhānaṁ samāpajjitvā tattheva itaresampi samāpajjanaṁ aṅgasaṅkantikaṁ nāma.",
  "anya-e0102n0:20": "Pathavīkasiṇe paṭhamaṁ jhānaṁ samāpajjitvā tadeva āpokasiṇe…pe… tadeva odātakasiṇeti evaṁ sabbakasiṇesu ekasseva jhānassa samāpajjanaṁ ārammaṇasaṅkantikaṁ nāma.",
  "anya-e0102n0:21_0": "Pathavīkasiṇe paṭhamaṁ jhānaṁ samāpajjitvā āpokasiṇe dutiyaṁ, tejokasiṇe tatiyaṁ,",
  "anya-e0102n0:21_1": "vāyokasiṇe catutthaṁ, nīlakasiṇaṁ ugghāṭetvā ākāsānañcāyatanaṁ, pītakasiṇato viññāṇañcāyatanaṁ,",
  "anya-e0102n0:21_2": "lohitakasiṇato ākiñcaññāyatanaṁ, odātakasiṇato nevasaññānāsaññāyatananti evaṁ ekantarikavasena",
  "anya-e0102n0:21_3": "aṅgānañca ārammaṇānañca saṅkamanaṁ aṅgārammaṇasaṅkantikaṁ nāma.",
  "anya-e0102n0:22_0": "Paṭhamaṁ jhānaṁ pana pañcaṅgikanti vavatthapetvā dutiyaṁ tivaṅgikaṁ, tatiyaṁ duvaṅgikaṁ,",
  "anya-e0102n0:22_1": "tathā catutthaṁ ākāsānañcāyatanaṁ…pe… nevasaññānāsaññāyatananti evaṁ jhānaṅgamattasseva",
  "anya-e0102n0:22_2": "vavatthāpanaṁ aṅgavavatthāpanaṁ nāma.",
  "anya-e0102n0:23_0": "Tathā idaṁ pathavīkasiṇanti vavatthapetvā idaṁ āpokasiṇaṁ…pe… idaṁ odātakasiṇanti",
  "anya-e0102n0:23_1": "evaṁ ārammaṇamattasseva vavatthāpanaṁ ārammaṇavavatthāpanaṁ nāma. Aṅgārammaṇavavatthāpanampi",
  "anya-e0102n0:23_2": "eke icchanti. Aṭṭhakathāsu pana anāgatattā addhā taṁ bhāvanāmukhaṁ na hoti.",
  "anya-e0102n0:24_0": "367. Imehi pana cuddasahi ākārehi cittaṁ aparidametvā pubbe abhāvitabhāvano ādikammiko",
  "anya-e0102n0:24_1": "yogāvacaro iddhivikubbanaṁ sampādessatīti netaṁ ṭhānaṁ vijjati. Ādikammikassa hi",
  "anya-e0102n0:24_2": "kasiṇaparikammampi bhāro, satesu sahassesu vā ekova sakkoti. Katakasiṇaparikammassa",
  "anya-e0102n0:24_3": "nimittuppādanaṁ bhāro, satesu sahassesu vā ekova sakkoti. Uppanne nimitte taṁ vaḍḍhetvā",
  "anya-e0102n0:24_4": "appanādhigamo bhāro, satesu sahassesu vā ekova sakkoti. Adhigatappanassa cuddasahākārehi",
  "anya-e0102n0:24_5": "cittaparidamanaṁ bhāro, satesu sahassesu vā ekova sakkoti. Cuddasahākārehi paridamitacittassāpi",
  "anya-e0102n0:24_6": "iddhivikubbanaṁ nāma bhāro, satesu sahassesu vā ekova sakkoti. Vikubbanappattassāpi",
  "anya-e0102n0:24_7": "khippanisantibhāvo nāma bhāro, satesu sahassesu vā ekova khippanisantī hoti. Therambatthale",
  "anya-e0102n0:24_8": "mahārohaṇaguttattherassa gilānupaṭṭhānaṁ āgatesu tiṁsamattesu iddhimantasahassesu",
  "anya-e0102n0:24_9": "upasampadāya aṭṭhavassiko rakkhitatthero viya. Tassānubhāvo pathavīkasiṇaniddese",
  "anya-e0102n0:24_10": "vuttoyeva. Taṁ panassānubhāvaṁ disvā thero āha “āvuso, sace rakkhito nābhavissa sabbe",
  "anya-e0102n0:24_11": "garahappattā assāma ‘nāgarājānaṁ rakkhituṁ nāsakkhiṁsū’ti. Tasmā attanā gahetvā vicaritabbaṁ",
  "anya-e0102n0:24_12": "āvudhaṁ nāma malaṁ sodhetvāva gahetvā vicarituṁ vaṭṭatī”ti. Te therassa ovāde ṭhatvā",
  "anya-e0102n0:24_13": "tiṁsasahassāpi bhikkhū khippanisantino ahesuṁ.",
  "anya-e0102n0:25_0": "Khippanisantiyāpi ca sati parassa patiṭṭhābhāvo bhāro, satesu sahassesu vā ekova",
  "anya-e0102n0:25_1": "hoti, giribhaṇḍavāhanapūjāya mārena aṅgāravasse pavattite ākāse pathaviṁ māpetvā",
  "anya-e0102n0:25_2": "aṅgāravassaparittārako thero viya.",
  "anya-e0102n0:26_0": "Balavapubbayogānaṁ pana buddhapaccekabuddhaaggasāvakādīnaṁ vināpi iminā vuttappakārena",
  "anya-e0102n0:26_1": "bhāvanānukkamena arahattapaṭilābheneva idañca iddhivikubbanaṁ aññe ca paṭisambhidādibhedā",
  "anya-e0102n0:26_2": "guṇā ijjhanti. Tasmā yathā piḷandhanavikatiṁ kattukāmo suvaṇṇakāro aggidhamanādīhi",
  "anya-e0102n0:26_3": "suvaṇṇaṁ muduṁ kammaññaṁ katvāva karoti, yathā ca bhājanavikatiṁ kattukāmo kumbhakāro",
  "anya-e0102n0:26_4": "mattikaṁ suparimadditaṁ muduṁ katvā karoti, evameva ādikammikena imehi cuddasahākārehi",
  "anya-e0102n0:26_5": "cittaṁ paridametvā chandasīsacittasīsavīriyasīsavīmaṁsāsīsasamāpajjanavasena ceva",
  "anya-e0102n0:26_6": "āvajjanādivasībhāvavasena ca muduṁ kammaññaṁ katvā iddhividhāya yogo karaṇīyo. Pubbahetusampannena",
  "anya-e0102n0:26_7": "pana kasiṇesu catutthajjhānamatte ciṇṇavasināpi kātuṁ vaṭṭati. Yathā panettha yogo",
  "anya-e0102n0:26_8": "kātabbo, taṁ vidhiṁ dassento bhagavā “so evaṁ samāhite citte”tiādimāha.",
  "anya-e0102n0:27_0": "368. Tatrāyaṁ pāḷinayānusāreneva vinicchayakathā. Tattha soti so adhigatacatutthajjhāno",
  "anya-e0102n0:27_1": "yogī. Evanti catutthajjhānakkamanidassanametaṁ. Iminā paṭhamajjhānādhigamādinā kamena",
  "anya-e0102n0:27_2": "catutthajjhānaṁ paṭilabhitvāti vuttaṁ hoti. Samāhiteti iminā catutthajjhānasamādhinā",
  "anya-e0102n0:27_3": "samāhite. Citteti rūpāvacaracitte. Parisuddhetiādīsu pana upekkhāsatipārisuddhibhāvena",
  "anya-e0102n0:27_4": "parisuddhe. Parisuddhattāyeva pariyodāte, pabhassareti vuttaṁ hoti. Sukhādīnaṁ paccayānaṁ",
  "anya-e0102n0:27_5": "ghātena vihatarāgādiaṅgaṇattā anaṅgaṇe. Anaṅgaṇattāyeva vigatūpakkilese. Aṅgaṇena",
  "anya-e0102n0:27_6": "hi taṁ cittaṁ upakkilissati. Subhāvitattā mudubhūte, vasībhāvappatteti vuttaṁ hoti.",
  "anya-e0102n0:27_7": "Vase vattamānaṁ hi cittaṁ mudunti vuccati. Muduttāyeva ca kammaniye, kammakkhame",
  "anya-e0102n0:27_8": "kammayoggeti vuttaṁ hoti. Muduṁ hi cittaṁ kammaniyaṁ hoti sudantamiva suvaṇṇaṁ, tañca",
  "anya-e0102n0:27_9": "ubhayampi subhāvitattāyevāti. Yathāha “nāhaṁ, bhikkhave, aññaṁ ekadhammampi samanupassāmi,",
  "anya-e0102n0:27_10": "yaṁ evaṁ bhāvitaṁ bahulīkataṁ muduñca hoti kammaniyañca, yathayidaṁ, bhikkhave, citta”nti.",
  "anya-e0102n0:28_0": "Etesu parisuddhabhāvādīsu ṭhitattā ṭhite. Ṭhitattāyeva āneñjappatte, acale niriñjaneti",
  "anya-e0102n0:28_1": "vuttaṁ hoti. Mudukammaññabhāvena vā attano vase ṭhitattā ṭhite. Saddhādīhi pariggahitattā",
  "anya-e0102n0:28_2": "āneñjappatte. Saddhāpariggahitaṁ hi cittaṁ assaddhiyena na iñjati. Vīriyapariggahitaṁ",
  "anya-e0102n0:28_3": "kosajjena na iñjati. Satipariggahitaṁ pamādena na iñjati. Samādhipariggahitaṁ uddhaccena",
  "anya-e0102n0:28_4": "na iñjati. Paññāpariggahitaṁ avijjāya na iñjati. Obhāsagataṁ kilesandhakārena na",
  "anya-e0102n0:28_5": "iñjati. Imehi chahi dhammehi pariggahitaṁ āneñjappattaṁ hoti. Evaṁ aṭṭhaṅgasamannāgataṁ",
  "anya-e0102n0:28_6": "cittaṁ abhinīhārakkhamaṁ hoti abhiññāsacchikaraṇīyānaṁ dhammānaṁ abhiññāsacchikiriyāya.",
  "anya-e0102n0:29_0": "Aparo nayo, catutthajjhānasamādhinā samāhite. Nīvaraṇadūrabhāvena parisuddhe. Vitakkādisamatikkamena",
  "anya-e0102n0:29_1": "pariyodāte. Jhānapaṭilābhapaccayānaṁ icchāvacarānaṁ abhāvena anaṅgaṇe. Abhijjhādīnaṁ",
  "anya-e0102n0:29_2": "cittassa upakkilesānaṁ vigamena vigatūpakkilese. Ubhayampi cetaṁ anaṅgaṇasuttavatthasuttānusārena",
  "anya-e0102n0:29_3": "veditabbaṁ. Vasippattiyā mudubhūte. Iddhipādabhāvūpagamena kammaniye. Bhāvanāpāripūriyā",
  "anya-e0102n0:29_4": "paṇītabhāvūpagamena ṭhite āneñjappatte. Yathā āneñjappattaṁ hoti, evaṁ ṭhiteti attho.",
  "anya-e0102n0:29_5": "Evampi aṭṭhaṅgasamannāgataṁ cittaṁ abhinīhārakkhamaṁ hoti abhiññāsacchikaraṇīyānaṁ",
  "anya-e0102n0:29_6": "dhammānaṁ abhiññāsacchikiriyāya pādakaṁ padaṭṭhānabhūtanti.",
  "anya-e0102n0:30": "Dasaiddhikathā",
  "anya-e0102n0:31_0": "369.Iddhividhāya cittaṁ abhinīharati abhininnāmetīti ettha ijjhanaṭṭhena iddhi, nipphattiatthena",
  "anya-e0102n0:31_1": "paṭilābhaṭṭhena cāti vuttaṁ hoti. Yañhi nipphajjati paṭilabbhati ca, taṁ ijjhatīti",
  "anya-e0102n0:31_2": "vuccati. Yathāha “kāmaṁ kāmayamānassa, tassa cetaṁ samijjhatī”ti. Tathā “nekkhammaṁ",
  "anya-e0102n0:31_3": "ijjhatīti iddhi, paṭiharatīti pāṭihāriyaṁ. Arahattamaggo ijjhatīti iddhi, paṭiharatīti pāṭihāriya”nti.",
  "anya-e0102n0:32_0": "Aparo nayo, ijjhanaṭṭhena iddhi. Upāyasampadāyetamadhivacanaṁ. Upāyasampadā hi ijjhati",
  "anya-e0102n0:32_1": "adhippetaphalappasavanato. Yathāha – “ayaṁ kho citto gahapati sīlavā kalyāṇadhammo,",
  "anya-e0102n0:32_2": "sace paṇidahissati ‘anāgatamaddhānaṁ rājā assaṁ cakkavattī’ti, tassa kho ayaṁ ijjhissati",
  "anya-e0102n0:32_3": "sīlavato cetopaṇidhi visuddhattā”ti.",
  "anya-e0102n0:33_0": "Aparo nayo, etāya sattā ijjhantīti iddhi. Ijjhantīti iddhā vuddhā ukkaṁsagatā hontīti",
  "anya-e0102n0:33_1": "vuttaṁ hoti. Sā dasavidhā. Yathāha “kati iddhiyoti dasa iddhiyo”. Puna caparaṁ āha",
  "anya-e0102n0:33_2": "“katamā dasa iddhiyo ? Adhiṭṭhānā iddhi, vikubbanā iddhi, manomayā iddhi, ñāṇavipphārā",
  "anya-e0102n0:33_3": "iddhi, samādhivipphārā iddhi, ariyā iddhi, kammavipākajā iddhi, puññavato iddhi,",
  "anya-e0102n0:33_4": "vijjāmayā iddhi, tattha tattha sammāpayogapaccayā ijjhanaṭṭhena iddhī”ti.",
  "anya-e0102n0:34_0": "370. Tattha “pakatiyā eko bahukaṁ āvajjati. Sataṁ vā sahassaṁ vā satasahassaṁ vā",
  "anya-e0102n0:34_1": "āvajjitvā ñāṇena adhiṭṭhāti ‘bahuko homī”’ti evaṁ vibhajitvā dassitā iddhi adhiṭṭhānavasena",
  "anya-e0102n0:34_2": "nipphannattā adhiṭṭhānā iddhi nāma.",
  "anya-e0102n0:35_0": "371. “So pakativaṇṇaṁ vijahitvā kumārakavaṇṇaṁ vā dasseti nāgavaṇṇaṁ vā…pe… vividhampi",
  "anya-e0102n0:35_1": "senābyūhaṁ dassetī”ti evaṁ āgatā iddhi pakativaṇṇavijahanavikāravasena pavattattā",
  "anya-e0102n0:35_2": "vikubbanā iddhi nāma.",
  "anya-e0102n0:36_0": "372. “Idha bhikkhu imamhā kāyā aññaṁ kāyaṁ abhinimmināti rūpiṁ manomaya”nti iminā",
  "anya-e0102n0:36_1": "nayena āgatā iddhi sarīrabbhantare aññasseva manomayassa sarīrassa nipphattivasena",
  "anya-e0102n0:36_2": "pavattattā manomayā iddhi nāma.",
  "anya-e0102n0:37_0": "373. Ñāṇuppattito pana pubbe vā pacchā vā taṁkhaṇe vā ñāṇānubhāvanibbatto viseso",
  "anya-e0102n0:37_1": "ñāṇavipphārā iddhi nāma. Vuttañhetaṁ – “aniccānupassanāya niccasaññāya pahānaṭṭho",
  "anya-e0102n0:37_2": "ijjhatīti ñāṇavipphārā iddhi…pe… arahattamaggena sabbakilesānaṁ pahānaṭṭho ijjhatīti",
  "anya-e0102n0:37_3": "ñāṇavipphārā iddhi. Āyasmato bākkulassa ñāṇavipphārā iddhi. Āyasmato saṁkiccassa",
  "anya-e0102n0:37_4": "ñāṇavipphārā iddhi. Āyasmato bhūtapālassa ñāṇavipphārā iddhī”ti.",
  "anya-e0102n0:38_0": "Tattha āyasmā bākkulo daharova maṅgaladivase nadiyā nhāpiyamāno dhātiyā pamādena",
  "anya-e0102n0:38_1": "sote patito. Tamenaṁ maccho gilitvā bārāṇasītitthaṁ agamāsi. Tatra taṁ macchabandho",
  "anya-e0102n0:38_2": "gahetvā seṭṭhibhariyāya vikkiṇi. Sā macche sinehaṁ uppādetvā ahameva naṁ pacissāmīti",
  "anya-e0102n0:38_3": "phālentī macchakucchiyaṁ suvaṇṇabimbaṁ viya dārakaṁ disvā putto me laddhoti somanassajātā",
  "anya-e0102n0:38_4": "ahosi. Iti macchakucchiyaṁ arogabhāvo āyasmato bākkulassa pacchimabhavikassa tena",
  "anya-e0102n0:38_5": "attabhāvena paṭilabhitabbaarahattamaggañāṇānubhāvena nibbattattā ñāṇavipphārā iddhi",
  "anya-e0102n0:38_6": "nāma. Vatthu pana vitthārena kathetabbaṁ.",
  "anya-e0102n0:39_0": "Saṁkiccattherassa pana gabbhagatasseva mātā kālamakāsi. Tassā citakaṁ āropetvā sūlehi",
  "anya-e0102n0:39_1": "vijjhitvā jhāpiyamānāya dārako sūlakoṭiyā akkhikūṭe pahāraṁ labhitvā saddaṁ akāsi.",
  "anya-e0102n0:39_2": "Tato dārako jīvatīti otāretvā kucchiṁ phāletvā dārakaṁ ayyikāya adaṁsu. So tāya paṭijaggito",
  "anya-e0102n0:39_3": "vuddhimanvāya pabbajitvā saha paṭisambhidāhi arahattaṁ pāpuṇi. Iti vuttanayeneva",
  "anya-e0102n0:39_4": "dārucitakāya arogabhāvo āyasmato saṁkiccassa ñāṇavipphārā iddhi nāma.",
  "anya-e0102n0:40_0": "Bhūtapāladārakassa pana pitā rājagahe daliddamanusso. So dārūnaṁ atthāya sakaṭena",
  "anya-e0102n0:40_1": "aṭaviṁ gantvā dārubhāraṁ katvā sāyaṁ nagaradvārasamīpaṁ patto. Athassa goṇā yugaṁ",
  "anya-e0102n0:40_2": "ossajjitvā nagaraṁ pavisiṁsu. So sakaṭamūle puttakaṁ nisīdāpetvā goṇānaṁ anupadaṁ",
  "anya-e0102n0:40_3": "gacchanto nagarameva pāvisi. Tassa anikkhantasseva dvāraṁ pihitaṁ. Dārakassa vāḷayakkhānucaritepi",
  "anya-e0102n0:40_4": "bahinagare tiyāmarattiṁ arogabhāvo vuttanayeneva ñāṇavipphārā iddhi nāma. Vatthu",
  "anya-e0102n0:40_5": "pana vitthāretabbaṁ.",
  "anya-e0102n0:41_0": "374. Samādhito pubbe vā pacchā vā taṁkhaṇe vā samathānubhāvanibbatto viseso samādhivipphārā",
  "anya-e0102n0:41_1": "iddhi. Vuttañhetaṁ “paṭhamajjhānena nīvaraṇānaṁ pahānaṭṭho ijjhatīti samādhivipphārā",
  "anya-e0102n0:41_2": "iddhi…pe… nevasaññānāsaññāyatanasamāpattiyā ākiñcaññāyatanasaññāya pahānaṭṭho ijjhatīti",
  "anya-e0102n0:41_3": "samādhivipphārā iddhi. Āyasmato sāriputtassa samādhivipphārā iddhi, āyasmato sañjīvassa,",
  "anya-e0102n0:41_4": "āyasmato khāṇukoṇḍaññassa, uttarāya upāsikāya, sāmāvatiyā upāsikāya samādhivipphārā iddhī”ti.",
  "anya-e0102n0:42_0": "Tattha yadā āyasmato sāriputtassa mahāmoggallānattherena saddhiṁ kapotakandarāyaṁ",
  "anya-e0102n0:42_1": "viharato juṇhāya rattiyā navoropitehi kesehi ajjhokāse nisinnassa eko duṭṭhayakkho",
  "anya-e0102n0:42_2": "sahāyakena yakkhena vāriyamānopi sīse pahāramadāsi. Yassa meghassa viya gajjato saddo",
  "anya-e0102n0:42_3": "ahosi. Tadā thero tassa paharaṇasamaye samāpattiṁ appesi. Athassa tena pahārena na",
  "anya-e0102n0:42_4": "koci ābādho ahosi. Ayaṁ tassāyasmato samādhivipphārā iddhi. Vatthu pana udāne āgatameva.",
  "anya-e0102n0:43_0": "Sañjīvattheraṁ pana nirodhasamāpannaṁ kālakatoti sallakkhetvā gopālakādayo tiṇakaṭṭhagomayāni",
  "anya-e0102n0:43_1": "saṅkaḍḍhetvā aggiṁ adaṁsu. Therassa cīvare aṁsumattampi najjhāyittha. Ayamassa anupubbasamāpattivasena",
  "anya-e0102n0:43_2": "pavattasamathānubhāvanibbattattā samādhivipphārā iddhi. Vatthu pana sutte āgatameva.",
  "anya-e0102n0:44_0": "Khāṇukoṇḍaññatthero pana pakatiyāva samāpattibahulo. So aññatarasmiṁ araññe rattiṁ",
  "anya-e0102n0:44_1": "samāpattiṁ appetvā nisīdi. Pañcasatā corā bhaṇḍakaṁ thenetvā gacchantā “idāni amhākaṁ",
  "anya-e0102n0:44_2": "anupathaṁ āgacchantā natthī”ti vissamitukāmā bhaṇḍakaṁ oropayamānā “khāṇuko aya”nti",
  "anya-e0102n0:44_3": "maññamānā therasseva upari sabbabhaṇḍakāni ṭhapesuṁ. Tesaṁ vissamitvā gacchantānaṁ",
  "anya-e0102n0:44_4": "paṭhamaṁ ṭhapitabhaṇḍakassa gahaṇakāle kālaparicchedavasena thero vuṭṭhāsi. Te therassa",
  "anya-e0102n0:44_5": "calanākāraṁ disvā bhītā viraviṁsu. Thero “mā bhāyittha upāsakā, bhikkhu aha”nti āha.",
  "anya-e0102n0:44_6": "Te āgantvā vanditvā theragatena pasādena pabbajitvā saha paṭisambhidāhi arahattaṁ",
  "anya-e0102n0:44_7": "pāpuṇiṁsu. Ayamettha pañcahi bhaṇḍakasatehi ajjhotthaṭassa therassa ābādhābhāvo samādhivipphārā iddhi.",
  "anya-e0102n0:45_0": "Uttarā pana upāsikā puṇṇaseṭṭhissa dhītā. Tassā sirimā nāma gaṇikā issāpakatā tattatelakaṭāhaṁ",
  "anya-e0102n0:45_1": "sīse āsiñci. Uttarā taṁkhaṇaññeva mettaṁ samāpajji. Telaṁ pokkharapattato udakabindu",
  "anya-e0102n0:45_2": "viya vivaṭṭamānaṁ agamāsi. Ayamassā samādhivipphārā iddhi. Vatthu pana vitthāretabbaṁ.",
  "anya-e0102n0:46_0": "Sāmāvatī nāma udenassa rañño aggamahesī. Māgaṇḍiyabrāhmaṇo attano dhītāya aggamahesiṭṭhānaṁ",
  "anya-e0102n0:46_1": "patthayamāno tassā vīṇāya āsīvisaṁ pakkhipāpetvā rājānaṁ āha “mahārāja, sāmāvatī",
  "anya-e0102n0:46_2": "taṁ māretukāmā vīṇāya āsīvisaṁ gahetvā pariharatī”ti. Rājā taṁ disvā kupito sāmāvatiṁ",
  "anya-e0102n0:46_3": "vadhissāmīti dhanuṁ āropetvā visapītaṁ khurappaṁ sannayhi. Sāmāvatī saparivārā rājānaṁ",
  "anya-e0102n0:46_4": "mettāya phari. Rājā neva saraṁ khipituṁ na oropetuṁ sakkonto vedhamāno aṭṭhāsi. Tato",
  "anya-e0102n0:46_5": "naṁ devī āha “kiṁ, mahārāja, kilamasī”ti? “Āma kilamāmī”ti. “Tena hi dhanuṁ oropehī”ti.",
  "anya-e0102n0:46_6": "Saro rañño pādamūleyeva pati. Tato naṁ devī “mahārāja, appaduṭṭhassa nappadussitabba”nti",
  "anya-e0102n0:46_7": "ovadi. Iti rañño saraṁ muñcituṁ avisahanabhāvo sāmāvatiyā upāsikāya samādhivipphārā iddhīti.",
  "anya-e0102n0:47_0": "375. Paṭikkūlādīsu appaṭikkūlasaññivihārādikā pana ariyā iddhi nāma. Yathāha – “katamā",
  "anya-e0102n0:47_1": "ariyā iddhi? Idha – bhikkhu sace ākaṅkhati ‘paṭikkūle appaṭikkūlasaññī vihareyya’nti,",
  "anya-e0102n0:47_2": "appaṭikkūlasaññī tattha viharati…pe… upekkhako tattha viharati sato sampajāno”ti.",
  "anya-e0102n0:47_3": "Ayañhi cetovasippattānaṁ ariyānaṁyeva sambhavato ariyā iddhīti vuccati.",
  "anya-e0102n0:48_0": "Etāya hi samannāgato khīṇāsavo bhikkhu paṭikkūle aniṭṭhe vatthusmiṁ mettāpharaṇaṁ",
  "anya-e0102n0:48_1": "vā dhātumanasikāraṁ vā karonto appaṭikkūlasaññī viharati. Appaṭikkūle iṭṭhe vatthusmiṁ",
  "anya-e0102n0:48_2": "asubhapharaṇaṁ vā aniccanti manasikāraṁ vā karonto paṭikkūlasaññī viharati. Tathā",
  "anya-e0102n0:48_3": "paṭikkūlāpaṭikkūlesu tadeva mettāpharaṇaṁ vā dhātumanasikāraṁ vā karonto appaṭikkūlasaññī",
  "anya-e0102n0:48_4": "viharati. Appaṭikkūlapaṭikkūlesu ca tadeva asubhapharaṇaṁ vā aniccanti manasikāraṁ",
  "anya-e0102n0:48_5": "vā karonto paṭikkūlasaññī viharati. Cakkhunā rūpaṁ disvā neva sumano hotītiādinā",
  "anya-e0102n0:48_6": "nayena vuttaṁ pana chaḷaṅgupekkhaṁ pavattayamāno paṭikkūle ca appaṭikkūle ca tadubhayaṁ",
  "anya-e0102n0:48_7": "abhinivajjitvā upekkhako viharati sato sampajāno. Paṭisambhidāyañhi “kathaṁ paṭikkūle",
  "anya-e0102n0:48_8": "appaṭikkūlasaññī viharati? Aniṭṭhasmiṁ vatthusmiṁ mettāya vā pharati dhātuso vā upasaṁharatī”tiādinā",
  "anya-e0102n0:48_9": "nayena ayameva attho vibhatto. Ayaṁ cetovasippattānaṁ ariyānaṁyeva sambhavato ariyā iddhīti vuccati.",
  "anya-e0102n0:49_0": "376. Pakkhīādīnaṁ pana vehāsagamanādikā kammavipākajā iddhi nāma. Yathāha – “katamā",
  "anya-e0102n0:49_1": "kammavipākajā iddhi? Sabbesaṁ pakkhīnaṁ sabbesaṁ devānaṁ ekaccānaṁ manussānaṁ ekaccānañca",
  "anya-e0102n0:49_2": "vinipātikānaṁ ayaṁ kammavipākajā iddhī”ti. Ettha hi sabbesaṁ pakkhīnaṁ jhānaṁ vā",
  "anya-e0102n0:49_3": "vipassanaṁ vā vināyeva ākāsena gamanaṁ. Tathā sabbesaṁ devānaṁ paṭhamakappikānañca",
  "anya-e0102n0:49_4": "ekaccānaṁ manussānaṁ. Tathā piyaṅkaramātā yakkhinī uttaramātā phussamittā dhammaguttāti",
  "anya-e0102n0:49_5": "evamādīnaṁ ekaccānaṁ vinipātikānaṁ ākāsena gamanaṁ kammavipākajā iddhīti.",
  "anya-e0102n0:50_0": "377. Cakkavattiādīnaṁ vehāsagamanādikā pana puññavato iddhi nāma. Yathāha “katamā",
  "anya-e0102n0:50_1": "puññavato iddhi? Rājā cakkavattī vehāsaṁ gacchati saddhiṁ caturaṅginiyā senāya antamaso",
  "anya-e0102n0:50_2": "assabandhagobandhapurise upādāya. Jotikassa gahapatissa puññavato iddhi. Jaṭilakassa",
  "anya-e0102n0:50_3": "gahapatissa puññavato iddhi. Ghositassa gahapatissa puññavato iddhi. Meṇḍakassa gahapatissa",
  "anya-e0102n0:50_4": "puññavato iddhi. Pañcannaṁ mahāpuññānaṁ puññavato iddhī”ti. Saṅkhepato pana paripākaṁ",
  "anya-e0102n0:50_5": "gate puññasambhāre ijjhanakaviseso puññavato iddhi.",
  "anya-e0102n0:51_0": "Ettha ca jotikassa gahapatissa pathaviṁ bhinditvā maṇipāsādo uṭṭhahi. Catusaṭṭhi",
  "anya-e0102n0:51_1": "ca kapparukkhāti ayamassa puññavato iddhi. Jaṭilakassa asītihattho suvaṇṇapabbato",
  "anya-e0102n0:51_2": "nibbatti. Ghositassa sattasu ṭhānesu māraṇatthāya upakkame katepi arogabhāvo puññavato",
  "anya-e0102n0:51_3": "iddhi. Meṇḍakassa ekakarīsamatte padese sattaratanamayānaṁ meṇḍakānaṁ pātubhāvo puññavato",
  "anya-e0102n0:51_4": "iddhi. Pañca mahāpuññā nāma meṇḍakaseṭṭhi, tassa bhariyā candapadumasirī, putto dhanañcayaseṭṭhi,",
  "anya-e0102n0:51_5": "suṇisā sumanadevī, dāso puṇṇo nāmāti. Tesu seṭṭhissa sīsaṁ nhātassa ākāsaṁ ullokanakāle",
  "anya-e0102n0:51_6": "aḍḍhateḷasakoṭṭhasahassāni ākāsato rattasālīnaṁ pūrenti. Bhariyāya nāḷikodanamattampi",
  "anya-e0102n0:51_7": "gahetvā sakalajambudīpavāsike parivisamānāya bhattaṁ na khīyati. Puttassa sahassatthavikaṁ",
  "anya-e0102n0:51_8": "gahetvā sakalajambudīpavāsikānampi dentassa kahāpaṇā na khīyanti. Suṇisāya ekaṁ vīhitumbaṁ",
  "anya-e0102n0:51_9": "gahetvā sakalajambudīpavāsikānampi bhājayamānāya dhaññaṁ na khīyati. Dāsassa ekena",
  "anya-e0102n0:51_10": "naṅgalena kasato ito satta ito sattāti cuddasa maggā honti. Ayaṁ nesaṁ puññavato iddhi.",
  "anya-e0102n0:52_0": "378. Vijjādharādīnaṁ vehāsagamanādikā pana vijjāmayā iddhi. Yathāha “katamā vijjāmayā",
  "anya-e0102n0:52_1": "iddhi? Vijjādharā vijjaṁ parijapitvā vehāsaṁ gacchanti. Ākāse antalikkhe hatthimpi",
  "anya-e0102n0:52_2": "dassenti…pe… vividhampi senābyūhaṁ dassentī”ti.",
  "anya-e0102n0:53_0": "379. Tena tena pana sammāpayogena tassa tassa kammassa ijjhanaṁ tattha tattha sammāpayogapaccayā",
  "anya-e0102n0:53_1": "ijjhanaṭṭhena iddhi. Yathāha – “nekkhammena kāmacchandassa pahānaṭṭho ijjhatīti tattha",
  "anya-e0102n0:53_2": "tattha sammāpayogapaccayā ijjhanaṭṭhena iddhi…pe… arahattamaggena sabbakilesānaṁ",
  "anya-e0102n0:53_3": "pahānaṭṭho ijjhatīti tattha tattha sammāpayogapaccayā ijjhanaṭṭhena iddhī”ti. Ettha",
  "anya-e0102n0:53_4": "ca paṭipattisaṅkhātasseva sammāpayogassa dīpanavasena purimapāḷisadisāva pāḷi āgatā.",
  "anya-e0102n0:53_5": "Aṭṭhakathāyaṁ pana sakaṭabyūhādikaraṇavasena yaṁkiñci sippakammaṁ yaṁkiñci vejjakammaṁ",
  "anya-e0102n0:53_6": "tiṇṇaṁ bedānaṁ uggahaṇaṁ tiṇṇaṁ piṭakānaṁ uggahaṇaṁ antamaso kasanavapanādīni upādāya",
  "anya-e0102n0:53_7": "taṁ taṁ kammaṁ katvā nibbattaviseso tattha tattha sammāpayogapaccayā ijjhanaṭṭhena iddhīti āgatā. (10)",
  "anya-e0102n0:54": "Iti imāsu dasasu iddhīsu iddhividhāyāti imasmiṁ pade adhiṭṭhānā iddhiyeva āgatā. Imasmiṁ panatthe vikubbanāmanomayāiddhiyopi icchitabbā eva.",
  "anya-e0102n0:55_0": "380.Iddhividhāyāti iddhikoṭṭhāsāya, iddhivikappāya vā. Cittaṁ abhinīharati abhininnāmetīti",
  "anya-e0102n0:55_1": "so bhikkhu vuttappakāravasena tasmiṁ citte abhiññāpādake jāte iddhividhādhigamatthāya",
  "anya-e0102n0:55_2": "parikammacittaṁ abhinīharati kasiṇārammaṇato apanetvā iddhividhābhimukhaṁ peseti.",
  "anya-e0102n0:55_3": "Abhininnāmetīti adhigantabbaiddhipoṇaṁ iddhipabbhāraṁ karoti. Soti so evaṁ katacittābhinīhāro",
  "anya-e0102n0:55_4": "bhikkhu. Anekavihitanti anekavidhaṁ nānappakārakaṁ. Iddhividhanti iddhikoṭṭhāsaṁ.",
  "anya-e0102n0:55_5": "Paccanubhotīti paccanubhavati, phusati sacchikaroti pāpuṇātīti attho. Idānissa anekavihitabhāvaṁ",
  "anya-e0102n0:55_6": "dassento “ekopi hutvā”tiādimāha. Tattha ekopi hutvāti iddhikaraṇato pubbe pakatiyā",
  "anya-e0102n0:55_7": "ekopi hutvā. Bahudhā hotīti bahūnaṁ santike caṅkamitukāmo vā sajjhāyaṁ vā kattukāmo",
  "anya-e0102n0:55_8": "pañhaṁ vā pucchitukāmo hutvā satampi sahassampi hoti. Kathaṁ panāyamevaṁ hoti? Iddhiyā",
  "anya-e0102n0:55_9": "catasso bhūmiyo cattāro pādā aṭṭha padāni soḷasa ca mūlāni sampādetvā ñāṇena adhiṭṭhahanto.",
  "anya-e0102n0:56_0": "381. Tattha catasso bhūmiyoti cattāri jhānāni veditabbāni. Vuttañhetaṁ dhammasenāpatinā",
  "anya-e0102n0:56_1": "“iddhiyā katamā catasso bhūmiyo? Vivekajabhūmi paṭhamaṁ jhānaṁ, pītisukhabhūmi dutiyaṁ",
  "anya-e0102n0:56_2": "jhānaṁ, upekkhāsukhabhūmi tatiyaṁ jhānaṁ, adukkhamasukhabhūmi catutthaṁ jhānaṁ. Iddhiyā",
  "anya-e0102n0:56_3": "imā catasso bhūmiyo iddhilābhāya iddhipaṭilābhāya iddhivikubbanatāya iddhivisavitāya",
  "anya-e0102n0:56_4": "iddhivasitāya iddhivesārajjāya saṁvattantī”ti. Ettha ca purimāni tīṇi jhānāni yasmā",
  "anya-e0102n0:56_5": "pītipharaṇena ca sukhapharaṇena ca sukhasaññañca lahusaññañca okkamitvā lahumudukammaññakāyo",
  "anya-e0102n0:56_6": "iddhiṁ pāpuṇāti, tasmā iminā pariyāyena iddhilābhāya saṁvattanato sambhārabhūmiyoti",
  "anya-e0102n0:56_7": "veditabbāni. Catutthajjhānaṁ pana iddhilābhāya pakatibhūmiyeva.",
  "anya-e0102n0:57_0": "382.Cattāro pādāti cattāro iddhipādā veditabbā. Vuttañhetaṁ “iddhiyā katame cattāro",
  "anya-e0102n0:57_1": "pādā? Idha bhikkhu chandasamādhipadhānasaṅkhārasamannāgataṁ iddhipādaṁ bhāveti. Vīriya…",
  "anya-e0102n0:57_2": "citta… vīmaṁsāsamādhipadhānasaṅkhārasamannāgataṁ iddhipādaṁ bhāveti. Iddhiyā ime",
  "anya-e0102n0:57_3": "cattāro pādā iddhilābhāya…pe… iddhivesārajjāya saṁvattantī”ti. Ettha ca chandahetuko",
  "anya-e0102n0:57_4": "chandādhiko vā samādhi chandasamādhi. Kattukamyatāchandaṁ adhipatiṁ karitvā paṭiladdhasamādhissetaṁ",
  "anya-e0102n0:57_5": "adhivacanaṁ. Padhānabhūtā saṅkhārā padhānasaṅkhārā. Catukiccasādhakassa sammappadhānavīriyassetaṁ",
  "anya-e0102n0:57_6": "adhivacanaṁ. Samannāgatanti chandasamādhinā ca padhānasaṅkhārehi ca upetaṁ. Iddhipādanti",
  "anya-e0102n0:57_7": "nipphattipariyāyena vā ijjhanaṭṭhena, ijjhanti etāya sattā iddhā vuddhā ukkaṁsagatā",
  "anya-e0102n0:57_8": "hontīti iminā vā pariyāyena iddhīti saṅkhaṁ gatānaṁ abhiññācittasampayuttānaṁ chandasamādhipadhānasaṅkhārānaṁ",
  "anya-e0102n0:57_9": "adhiṭṭhānaṭṭhena pādabhūtaṁ sesacittacetasikarāsinti attho. Vuttañhetaṁ “iddhipādoti",
  "anya-e0102n0:57_10": "tathābhūtassa vedanākkhandho…pe… viññāṇakkhandho”ti.",
  "anya-e0102n0:58_0": "Atha vā pajjate anenāti pādo. Pāpuṇīyatīti attho. Iddhiyā pādo iddhipādo. Chandādīnametaṁ",
  "anya-e0102n0:58_1": "adhivacanaṁ. Yathāha – “chandañce, bhikkhave, bhikkhu nissāya labhati samādhiṁ, labhati",
  "anya-e0102n0:58_2": "cittassekaggataṁ, ayaṁ vuccati chandasamādhi. So anuppannānaṁ pāpakānaṁ…pe… padahati,",
  "anya-e0102n0:58_3": "ime vuccanti padhānasaṅkhārā. Iti ayañca chando ayañca chandasamādhi ime ca padhānasaṅkhārā,",
  "anya-e0102n0:58_4": "ayaṁ vuccati, bhikkhave, chandasamādhipadhānasaṅkhārasamannāgato iddhipādo”ti. Evaṁ",
  "anya-e0102n0:58_5": "sesiddhipādesupi attho veditabbo.",
  "anya-e0102n0:59_0": "383.Aṭṭha padānīti chandādīni aṭṭha veditabbāni. Vuttañhetaṁ “iddhiyā katamāni aṭṭha",
  "anya-e0102n0:59_1": "padāni? Chandañce bhikkhu nissāya labhati samādhiṁ, labhati cittassekaggataṁ. Chando",
  "anya-e0102n0:59_2": "na samādhi, samādhi na chando. Añño chando, añño samādhi. Vīriyañce bhikkhu… cittañce",
  "anya-e0102n0:59_3": "bhikkhu… vīmaṁsañce bhikkhu nissāya labhati samādhiṁ, labhati cittassekaggataṁ. Vīmaṁsā",
  "anya-e0102n0:59_4": "na samādhi, samādhi na vīmaṁsā. Aññā vīmaṁsā, añño samādhi. Iddhiyā imāni aṭṭha padāni",
  "anya-e0102n0:59_5": "iddhilābhāya…pe… iddhivesārajjāya saṁvattantī”ti. Ettha hi iddhimuppādetukāmatāchando",
  "anya-e0102n0:59_6": "samādhinā ekato niyuttova iddhilābhāya saṁvattati; tathā vīriyādayo. Tasmā imāni",
  "anya-e0102n0:59_7": "aṭṭha padāni vuttānīti veditabbāni.",
  "anya-e0102n0:60_0": "384.Soḷasa mūlānīti soḷasahi ākārehi āneñjatā cittassa veditabbā. Vuttañhetaṁ – “iddhiyā",
  "anya-e0102n0:60_1": "kati mūlāni? Soḷasa mūlāni – anonataṁ cittaṁ kosajje na iñjatīti āneñjaṁ, anunnataṁ",
  "anya-e0102n0:60_2": "cittaṁ uddhacce na iñjatīti āneñjaṁ, anabhinataṁ cittaṁ rāge na iñjatīti āneñjaṁ,",
  "anya-e0102n0:60_3": "anapanataṁ cittaṁ byāpāde na iñjatīti āneñjaṁ, anissitaṁ cittaṁ diṭṭhiyā na iñjatīti",
  "anya-e0102n0:60_4": "āneñjaṁ, appaṭibaddhaṁ cittaṁ chandarāge na iñjatīti āneñjaṁ, vippamuttaṁ cittaṁ",
  "anya-e0102n0:60_5": "kāmarāge na iñjatīti āneñjaṁ, visaṁyuttaṁ cittaṁ kilese na iñjatīti āneñjaṁ, vimariyādikataṁ",
  "anya-e0102n0:60_6": "cittaṁ kilesamariyāde na iñjatīti āneñjaṁ, ekattagataṁ cittaṁ nānattakilese na iñjatīti",
  "anya-e0102n0:60_7": "āneñjaṁ, saddhāya pariggahitaṁ cittaṁ assaddhiye na iñjatīti āneñjaṁ, vīriyena pariggahitaṁ",
  "anya-e0102n0:60_8": "cittaṁ kosajje na iñjatīti āneñjaṁ, satiyā pariggahitaṁ cittaṁ pamāde na iñjatīti",
  "anya-e0102n0:60_9": "āneñjaṁ, samādhinā pariggahitaṁ cittaṁ uddhacce na iñjatīti āneñjaṁ, paññāya pariggahitaṁ",
  "anya-e0102n0:60_10": "cittaṁ avijjāya na iñjatīti āneñjaṁ, obhāsagataṁ cittaṁ avijjandhakāre na iñjatīti",
  "anya-e0102n0:60_11": "āneñjaṁ. Iddhiyā imāni soḷasa mūlāni iddhilābhāya…pe… iddhivesārajjāya saṁvattantī”ti.",
  "anya-e0102n0:61_0": "Kāmañca esa attho evaṁ samāhite cittetiādināpi siddhoyeva, paṭhamajjhānādīnaṁ pana",
  "anya-e0102n0:61_1": "iddhiyā bhūmipādapadamūlabhāvadassanatthaṁ puna vutto. Purimo ca suttesu āgatanayo.",
  "anya-e0102n0:61_2": "Ayaṁ paṭisambhidāyaṁ. Iti ubhayattha asammohatthampi puna vutto.",
  "anya-e0102n0:62_0": "385.Ñāṇena adhiṭṭhahantoti svāyamete iddhiyā bhūmipādapadabhūte dhamme sampādetvā",
  "anya-e0102n0:62_1": "abhiññāpādakaṁ jhānaṁ samāpajjitvā vuṭṭhāya sace sataṁ icchati “sataṁ homi sataṁ",
  "anya-e0102n0:62_2": "homī”ti parikammaṁ katvā puna abhiññāpādakaṁ jhānaṁ samāpajjitvā vuṭṭhāya adhiṭṭhāti,",
  "anya-e0102n0:62_3": "adhiṭṭhānacittena saheva sataṁ hoti. Sahassādīsupi eseva nayo. Sace evaṁ na ijjhati",
  "anya-e0102n0:62_4": "puna parikammaṁ katvā dutiyampi samāpajjitvā vuṭṭhāya adhiṭṭhātabbaṁ. Saṁyuttaṭṭhakathāyaṁ",
  "anya-e0102n0:62_5": "hi ekavāraṁ dvevāraṁ samāpajjituṁ vaṭṭatīti vuttaṁ. Tattha pādakajjhānacittaṁ nimittārammaṇaṁ.",
  "anya-e0102n0:62_6": "Parikammacittāni satārammaṇāni vā sahassārammaṇāni vā, tāni ca kho vaṇṇavasena, no",
  "anya-e0102n0:62_7": "paṇṇattivasena. Adhiṭṭhānacittampi tatheva satārammaṇaṁ vā sahassārammaṇaṁ vā. Taṁ",
  "anya-e0102n0:62_8": "pubbe vuttaṁ appanācittamiva gotrabhuanantaraṁ ekameva uppajjati rūpāvacaracatutthajjhānikaṁ.",
  "anya-e0102n0:63_0": "386. Yampi paṭisambhidāyaṁ vuttaṁ “pakatiyā eko bahukaṁ āvajjati sataṁ vā sahassaṁ",
  "anya-e0102n0:63_1": "vā satasahassaṁ vā, āvajjitvā ñāṇena adhiṭṭhāti ‘bahuko homī’ti, bahuko hoti, yathā",
  "anya-e0102n0:63_2": "āyasmā cūḷapanthako”ti. Tatrāpi āvajjatīti parikammavaseneva vuttaṁ. Āvajjitvā ñāṇena",
  "anya-e0102n0:63_3": "adhiṭṭhātīti abhiññāñāṇavasena vuttaṁ. Tasmā bahukaṁ āvajjati, tato tesampi parikammacittānaṁ",
  "anya-e0102n0:63_4": "avasāne samāpajjati, samāpattito vuṭṭhahitvā puna bahuko homīti āvajjitvā tato paraṁ",
  "anya-e0102n0:63_5": "pavattānaṁ tiṇṇaṁ catunnaṁ vā pubbabhāgacittānaṁ anantarā uppannena sanniṭṭhāpanavasena",
  "anya-e0102n0:63_6": "adhiṭṭhānanti laddhanāmena ekeneva abhiññāñāṇena adhiṭṭhātīti evamettha attho daṭṭhabbo.",
  "anya-e0102n0:64_0": "Yaṁ pana vuttaṁ “yathā āyasmā cūḷapanthako”ti, taṁ bahudhābhāvassa kāyasakkhidassanatthaṁ",
  "anya-e0102n0:64_1": "vuttaṁ. Taṁ pana vatthunā dīpetabbaṁ. Te kira dvebhātaro panthe jātattā panthakāti",
  "anya-e0102n0:64_2": "nāmaṁ labhiṁsu. Tesaṁ jeṭṭho mahāpanthako, so pabbajitvā saha paṭisambhidāhi arahattaṁ",
  "anya-e0102n0:64_3": "pāpuṇi. Arahā hutvā cūḷapanthakaṁ pabbājetvā –",
  "anya-e0102n0:65": "Padumaṁ yathā kokanadaṁ sugandhaṁ, pāto siyā phullamavītagandhaṁ;",
  "anya-e0102n0:66": "Aṅgīrasaṁ passa virocamānaṁ, tapantamādiccamivantalikkheti. –",
  "anya-e0102n0:67_0": "Imaṁ gāthaṁ adāsi. So taṁ catūhi māsehi paguṇaṁ kātuṁ nāsakkhi. Atha naṁ thero abhabbo",
  "anya-e0102n0:67_1": "tvaṁ sāsaneti vihārato nīhari. Tasmiñca kāle thero bhattuddesako hoti. Jīvako theraṁ",
  "anya-e0102n0:67_2": "upasaṅkamitvā “sve, bhante, bhagavatā saddhiṁ pañcabhikkhusatāni gahetvā amhākaṁ",
  "anya-e0102n0:67_3": "gehe bhikkhaṁ gaṇhathā”ti āha. Theropi ṭhapetvā cūḷapanthakaṁ sesānaṁ adhivāsemīti adhivāsesi.",
  "anya-e0102n0:68_0": "Cūḷapanthako dvārakoṭṭhake ṭhatvā rodati. Bhagavā dibbacakkhunā disvā taṁ upasaṅkamitvā",
  "anya-e0102n0:68_1": "kasmā rodasīti āha. So taṁ pavattimācikkhi. Bhagavā na sajjhāyaṁ kātuṁ asakkonto",
  "anya-e0102n0:68_2": "mama sāsane abhabbo nāma hoti, mā soci bhikkhūti taṁ bāhāyaṁ gahetvā vihāraṁ pavisitvā",
  "anya-e0102n0:68_3": "iddhiyā pilotikakhaṇḍaṁ abhinimminitvā adāsi, handa bhikkhu imaṁ parimajjanto rajoharaṇaṁ",
  "anya-e0102n0:68_4": "rajoharaṇanti punappunaṁ sajjhāyaṁ karohīti. Tassa tathā karoto taṁ kāḷavaṇṇaṁ ahosi.",
  "anya-e0102n0:68_5": "So parisuddhaṁ vatthaṁ, natthettha doso, attabhāvassa panāyaṁ dosoti saññaṁ paṭilabhitvā",
  "anya-e0102n0:68_6": "pañcasu khandhesu ñāṇaṁ otāretvā vipassanaṁ vaḍḍhetvā anulomato gotrabhusamīpaṁ pāpesi.",
  "anya-e0102n0:68_7": "Athassa bhagavā obhāsagāthā abhāsi –",
  "anya-e0102n0:69": "“Rāgo rajo na ca pana reṇu vuccati,",
  "anya-e0102n0:70": "Rāgassetaṁ adhivacanaṁ rajoti;",
  "anya-e0102n0:71": "Etaṁ rajaṁ vippajahitvā paṇḍitā,",
  "anya-e0102n0:72": "Viharanti te vigatarajassa sāsane.",
  "anya-e0102n0:73": "“Doso …pe….",
  "anya-e0102n0:74": "“Moho rajo na ca pana reṇu vuccati,",
  "anya-e0102n0:75": "Mohassetaṁ adhivacanaṁ rajoti;",
  "anya-e0102n0:76": "Etaṁ rajaṁ vippajahitvā paṇḍitā,",
  "anya-e0102n0:77": "Viharanti te vigatarajassa sāsane”ti. ;",
  "anya-e0102n0:78": "Tassa gāthāpariyosāne catupaṭisambhidāchaḷabhiññāparivārā nava lokuttaradhammā hatthagatāva ahesuṁ.",
  "anya-e0102n0:79_0": "Satthā dutiyadivase jīvakassa gehaṁ agamāsi saddhiṁ bhikkhusaṅghena. Atha dakkhiṇodakāvasāne",
  "anya-e0102n0:79_1": "yāguyā diyyamānāya hatthena pattaṁ pidahi. Jīvako kiṁ bhanteti pucchi. Vihāre eko",
  "anya-e0102n0:79_2": "bhikkhu atthīti. So purisaṁ pesesi “gaccha, ayyaṁ gahetvā sīghaṁ ehī”ti. Vihārato",
  "anya-e0102n0:79_3": "nikkhante pana bhagavati,",
  "anya-e0102n0:80": "Sahassakkhattumattānaṁ, nimminitvāna panthako;",
  "anya-e0102n0:81": "Nisīdambavane ramme, yāva kālappavedanāti. ;",
  "anya-e0102n0:82_0": "Atha so puriso gantvā kāsāvehi ekapajjotaṁ ārāmaṁ disvā āgantvā bhikkhūhi bharito",
  "anya-e0102n0:82_1": "bhante ārāmo, nāhaṁ jānāmi katamo so ayyoti āha. Tato naṁ bhagavā āha “gaccha yaṁ",
  "anya-e0102n0:82_2": "paṭhamaṁ passasi, taṁ cīvarakaṇṇe gahetvā ‘satthā taṁ āmantetī’ti vatvā ānehī”ti.",
  "anya-e0102n0:82_3": "So taṁ gantvā therasseva cīvarakaṇṇe aggahesi. Tāvadeva sabbepi nimmitā antaradhāyiṁsu.",
  "anya-e0102n0:82_4": "Thero “gaccha tva”nti taṁ uyyojetvā mukhadhovanādisarīrakiccaṁ niṭṭhapetvā paṭhamataraṁ",
  "anya-e0102n0:82_5": "gantvā pattāsane nisīdi. Idaṁ sandhāya vuttaṁ “yathā āyasmā cūḷapanthako”ti.",
  "anya-e0102n0:83_0": "Tatra ye te bahū nimmitā te aniyametvā nimmitattā iddhimatā sadisāva honti. Ṭhānanisajjādīsu",
  "anya-e0102n0:83_1": "vā bhāsitatuṇhībhāvādīsu vā yaṁ yaṁ iddhimā karoti, taṁ tadeva karonti. Sace pana",
  "anya-e0102n0:83_2": "nānāvaṇṇe kātukāmo hoti, keci paṭhamavaye, keci majjhimavaye, keci pacchimavaye,",
  "anya-e0102n0:83_3": "tathā dīghakese, upaḍḍhamuṇḍe, muṇḍe, missakese, upaḍḍharattacīvare, paṇḍukacīvare,",
  "anya-e0102n0:83_4": "padabhāṇadhammakathāsarabhaññapañhapucchanapañhavissajjanarajanapacanacīvarasibbanadhovanādīni",
  "anya-e0102n0:83_5": "karonte aparepi vā nānappakārake kātukāmo hoti, tena pādakajjhānato vuṭṭhāya ettakā",
  "anya-e0102n0:83_6": "bhikkhū paṭhamavayā hontūtiādinā nayena parikammaṁ katvā puna samāpajjitvā vuṭṭhāya",
  "anya-e0102n0:83_7": "adhiṭṭhātabbaṁ. Adhiṭṭhānacittena saddhiṁ icchiticchitappakārāyeva hontīti. Esa nayo",
  "anya-e0102n0:83_8": "bahudhāpi hutvā eko hotītiādīsu.",
  "anya-e0102n0:84_0": "Ayaṁ pana viseso, iminā bhikkhunā evaṁ bahubhāvaṁ nimminitvā puna “ekova hutvā caṅkamissāmi,",
  "anya-e0102n0:84_1": "sajjhāyaṁ karissāmi, pañhaṁ pucchissāmī”ti cintetvā vā, “ayaṁ vihāro appabhikkhuko,",
  "anya-e0102n0:84_2": "sace keci āgamissanti ‘kuto ime ettakā ekasadisā bhikkhū, addhā therassa esa ānubhāvo’ti",
  "anya-e0102n0:84_3": "maṁ jānissantī”ti appicchatāya vā antarāva “eko homī”ti icchantena pādakajjhānaṁ",
  "anya-e0102n0:84_4": "samāpajjitvā vuṭṭhāya “eko homī”ti parikammaṁ katvā puna samāpajjitvā vuṭṭhāya “eko",
  "anya-e0102n0:84_5": "homī”ti adhiṭṭhātabbaṁ. Adhiṭṭhānacittena saddhiṁyeva eko hoti. Evaṁ akaronto pana",
  "anya-e0102n0:84_6": "yathā paricchinnakālavasena sayameva eko hoti.",
  "anya-e0102n0:85_0": "387.Āvibhāvaṁ tirobhāvanti ettha āvibhāvaṁ karoti tirobhāvaṁ karotīti ayamattho.",
  "anya-e0102n0:85_1": "Idameva hi sandhāya paṭisambhidāyaṁ vuttaṁ “āvibhāvanti kenaci anāvaṭaṁ hoti appaṭicchannaṁ",
  "anya-e0102n0:85_2": "vivaṭaṁ pākaṭaṁ. Tirobhāvanti kenaci āvaṭaṁ hoti paṭicchannaṁ pihitaṁ paṭikujjita”nti.",
  "anya-e0102n0:85_3": "Tatrāyaṁ iddhimā āvibhāvaṁ kātukāmo andhakāraṁ vā ālokaṁ karoti, paṭicchannaṁ vā",
  "anya-e0102n0:85_4": "vivaṭaṁ, anāpāthaṁ vā āpāthaṁ karoti. Kathaṁ? Ayañhi yathā paṭicchannopi dūre ṭhitopi",
  "anya-e0102n0:85_5": "vā dissati, evaṁ attānaṁ vā paraṁ vā kātukāmo pādakajjhānato vuṭṭhāya idaṁ andhakāraṭṭhānaṁ",
  "anya-e0102n0:85_6": "ālokajātaṁ hotūti vā, idaṁ paṭicchannaṁ vivaṭaṁ hotūti vā, idaṁ anāpāthaṁ āpāthaṁ",
  "anya-e0102n0:85_7": "hotūti vā āvajjitvā parikammaṁ katvā vuttanayeneva adhiṭṭhāti, saha adhiṭṭhānacittena",
  "anya-e0102n0:85_8": "yathādhiṭṭhitameva hoti. Pare dūre ṭhitāpi passanti. Sayampi passitukāmo passati.",
  "anya-e0102n0:86_0": "388. Etaṁ pana pāṭihāriyaṁ kena katapubbanti? Bhagavatā. Bhagavā hi cūḷasubhaddāya",
  "anya-e0102n0:86_1": "nimantito vissakammunā nimmitehi pañcahi kūṭāgārasatehi sāvatthito sattayojanabbhantaraṁ",
  "anya-e0102n0:86_2": "sāketaṁ gacchanto yathā sāketanagaravāsino sāvatthivāsike, sāvatthivāsino ca sāketavāsike",
  "anya-e0102n0:86_3": "passanti, evaṁ adhiṭṭhāsi. Nagaramajjhe ca otaritvā pathaviṁ dvidhā bhinditvā yāva",
  "anya-e0102n0:86_4": "avīciṁ ākāsañca dvidhā viyūhitvā yāva brahmalokaṁ dassesi.",
  "anya-e0102n0:87_0": "Devorohaṇenapi ca ayamattho vibhāvetabbo. Bhagavā kira yamakapāṭihāriyaṁ katvā caturāsītipāṇasahassāni",
  "anya-e0102n0:87_1": "bandhanā pamocetvā atītā buddhā yamakapāṭihāriyāvasāne kuhiṁ gatāti āvajjitvā tāvatiṁsabhavanaṁ",
  "anya-e0102n0:87_2": "gatāti addasa. Athekena pādena pathavītalaṁ akkamitvā dutiyaṁ yugandharapabbate patiṭṭhapetvā",
  "anya-e0102n0:87_3": "puna purimapādaṁ uddharitvā sinerumatthakaṁ akkamitvā tattha paṇḍukambalasilātale",
  "anya-e0102n0:87_4": "vassaṁ upagantvā sannipatitānaṁ dasasahassacakkavāḷadevatānaṁ ādito paṭṭhāya abhidhammakathaṁ",
  "anya-e0102n0:87_5": "ārabhi. Bhikkhācāravelāya nimmitabuddhaṁ māpesi. So dhammaṁ deseti. Bhagavā nāgalatādantakaṭṭhaṁ",
  "anya-e0102n0:87_6": "khāditvā anotattadahe mukhaṁ dhovitvā uttarakurūsu piṇḍapātaṁ gahetvā anotattadahatīre",
  "anya-e0102n0:87_7": "paribhuñjati. Sāriputtatthero tattha gantvā bhagavantaṁ vandati. Bhagavā ajja ettakaṁ",
  "anya-e0102n0:87_8": "dhammaṁ desesinti therassa nayaṁ deti. Evaṁ tayo māse abbocchinnaṁ abhidhammakathaṁ",
  "anya-e0102n0:87_9": "kathesi. Taṁ sutvā asītikoṭidevatānaṁ dhammābhisamayo ahosi.",
  "anya-e0102n0:88_0": "Yamakapāṭihāriye sannipatitāpi dvādasayojanā parisā bhagavantaṁ passitvāva gamissāmāti",
  "anya-e0102n0:88_1": "khandhāvāraṁ bandhitvā aṭṭhāsi. Taṁ cūḷaanāthapiṇḍikaseṭṭhiyeva sabbapaccayehi upaṭṭhāsi.",
  "anya-e0102n0:88_2": "Manussā kuhiṁ bhagavāti jānanatthāya anuruddhattheraṁ yāciṁsu. Thero ālokaṁ vaḍḍhetvā",
  "anya-e0102n0:88_3": "addasa dibbena cakkhunā tattha vassūpagataṁ bhagavantaṁ disvā ārocesi.",
  "anya-e0102n0:89_0": "Te bhagavato vandanatthāya mahāmoggallānattheraṁ yāciṁsu. Thero parisamajjheyeva",
  "anya-e0102n0:89_1": "mahāpathaviyaṁ nimujjitvā sinerupabbataṁ nibbijjhitvā tathāgatapādamūle bhagavato",
  "anya-e0102n0:89_2": "pāde vandamānova ummujjitvā bhagavantaṁ etadavoca “jambudīpavāsino, bhante, bhagavato",
  "anya-e0102n0:89_3": "pāde vanditvā passitvāva gamissāmāti vadantī”ti. Bhagavā āha “kuhiṁ pana te, moggallāna,",
  "anya-e0102n0:89_4": "etarahi jeṭṭhabhātā dhammasenāpatī”ti? “Saṅkassanagare bhante”ti. “Moggallāna, maṁ",
  "anya-e0102n0:89_5": "daṭṭhukāmā sve saṅkassanagaraṁ āgacchantu, ahaṁ sve mahāpavāraṇapuṇṇamāsīuposathadivase",
  "anya-e0102n0:89_6": "saṅkassanagare otarissāmī”ti. “Sādhu, bhante”ti thero dasabalaṁ vanditvā āgatamaggeneva",
  "anya-e0102n0:89_7": "oruyha manussānaṁ santikaṁ sampāpuṇi. Gamanāgamanakāle ca yathā naṁ manussā passanti,",
  "anya-e0102n0:89_8": "evaṁ adhiṭṭhāsi. Idaṁ tāvettha mahāmoggallānatthero āvibhāvapāṭihāriyaṁ akāsi.",
  "anya-e0102n0:90_0": "So evaṁ āgato taṁ pavattiṁ ārocetvā “dūranti saññaṁ akatvā katapātarāsāva nikkhamathā”ti",
  "anya-e0102n0:90_1": "āha. Bhagavā sakkassa devarañño ārocesi “mahārāja, sve manussalokaṁ gacchāmī”ti.",
  "anya-e0102n0:90_2": "Devarājā vissakammaṁ āṇāpesi “tāta, sve bhagavā manussalokaṁ gantukāmo, tisso sopānapantiyo",
  "anya-e0102n0:90_3": "māpehi ekaṁ kanakamayaṁ, ekaṁ rajatamayaṁ, ekaṁ maṇimaya”nti. So tathā akāsi. Bhagavā",
  "anya-e0102n0:90_4": "dutiyadivase sinerumuddhani ṭhatvā puratthimalokadhātuṁ olokesi, anekāni cakkavāḷasahassāni",
  "anya-e0102n0:90_5": "vivaṭāni hutvā ekaṅgaṇaṁ viya pakāsiṁsu. Yathā ca puratthimena, evaṁ pacchimenapi",
  "anya-e0102n0:90_6": "uttarenapi dakkhiṇenapi sabbaṁ vivaṭamaddasa. Heṭṭhāpi yāva avīci, upari yāva akaniṭṭhabhavanaṁ, tāva addasa.",
  "anya-e0102n0:91_0": "Taṁ divasaṁ kira lokavivaraṇaṁ nāma ahosi. Manussāpi deve passanti, devāpi manusse.",
  "anya-e0102n0:91_1": "Tattha neva manussā uddhaṁ ullokenti, na devā adho olokenti, sabbe sammukhāva aññamaññaṁ",
  "anya-e0102n0:91_2": "passanti. Bhagavā majjhe maṇimayena sopānena otarati, chakāmāvacaradevā vāmapasse",
  "anya-e0102n0:91_3": "kanakamayena, suddhāvāsā ca mahābrahmā ca dakkhiṇapasse rajatamayena. Devarājā pattacīvaraṁ",
  "anya-e0102n0:91_4": "aggahesi, mahābrahmā tiyojanikaṁ setacchattaṁ, suyāmo vāḷabījaniṁ, pañcasikho gandhabbaputto",
  "anya-e0102n0:91_5": "tigāvutamattaṁ beḷuvapaṇḍuvīṇaṁ gahetvā tathāgatassa pūjaṁ karonto otarati. Taṁdivasaṁ",
  "anya-e0102n0:91_6": "bhagavantaṁ disvā buddhabhāvāya pihaṁ anuppādetvā ṭhitasatto nāma natthi. Idamettha",
  "anya-e0102n0:91_7": "bhagavā āvibhāvapāṭihāriyaṁ akāsi.",
  "anya-e0102n0:92_0": "Apica tambapaṇṇidīpe talaṅgaravāsī dhammadinnattheropi tissamahāvihāre cetiyaṅgaṇasmiṁ",
  "anya-e0102n0:92_1": "nisīditvā “tīhi, bhikkhave, dhammehi samannāgato bhikkhu apaṇṇakapaṭipadaṁ paṭipanno",
  "anya-e0102n0:92_2": "hotī”ti apaṇṇakasuttaṁ kathento heṭṭhāmukhaṁ bījaniṁ akāsi, yāva avīcito ekaṅgaṇaṁ",
  "anya-e0102n0:92_3": "ahosi. Tato uparimukhaṁ akāsi, yāva brahmalokā ekaṅgaṇaṁ ahosi. Thero nirayabhayena",
  "anya-e0102n0:92_4": "tajjetvā saggasukhena ca palobhetvā dhammaṁ desesi. Keci sotāpannā ahesuṁ, keci sakadāgāmī anāgāmī arahantoti.",
  "anya-e0102n0:93_0": "389. Tirobhāvaṁ kātukāmo pana ālokaṁ vā andhakāraṁ karoti, appaṭicchannaṁ vā paṭicchannaṁ,",
  "anya-e0102n0:93_1": "āpāthaṁ vā anāpāthaṁ karoti. Kathaṁ? Ayañhi yathā appaṭicchannopi samīpe ṭhitopi",
  "anya-e0102n0:93_2": "vā na dissati, evaṁ attānaṁ vā paraṁ vā kātukāmo pādakajjhānato vuṭṭhāya “idaṁ ālokaṭṭhānaṁ",
  "anya-e0102n0:93_3": "andhakāraṁ hotū”ti vā, “idaṁ appaṭicchannaṁ paṭicchannaṁ hotū”ti vā, “idaṁ āpāthaṁ",
  "anya-e0102n0:93_4": "anāpāthaṁ hotū”ti vā āvajjitvā parikammaṁ katvā vuttanayeneva adhiṭṭhāti. Saha adhiṭṭhānacittena",
  "anya-e0102n0:93_5": "yathādhiṭṭhitameva hoti. Pare samīpe ṭhitāpi na passanti. Sayampi apassitukāmo na passati.",
  "anya-e0102n0:94_0": "390. Etaṁ pana pāṭihāriyaṁ kena katapubbanti? Bhagavatā. Bhagavā hi yasaṁ kulaputtaṁ",
  "anya-e0102n0:94_1": "samīpe nisinnaṁyeva yathā naṁ pitā na passati, evamakāsi. Tathā vīsayojanasataṁ mahākappinassa",
  "anya-e0102n0:94_2": "paccuggamanaṁ katvā taṁ anāgāmiphale, amaccasahassañcassa sotāpattiphale patiṭṭhāpetvā,",
  "anya-e0102n0:94_3": "tassa anumaggaṁ āgatā sahassitthiparivārā anojādevī āgantvā samīpe nisinnāpi yathā",
  "anya-e0102n0:94_4": "saparisaṁ rājānaṁ na passati, tathā katvā “api, bhante, rājānaṁ passathā”ti vutte",
  "anya-e0102n0:94_5": "“kiṁ pana te rājānaṁ gavesituṁ varaṁ, udāhu attāna”nti? “Attānaṁ, bhante”ti vatvā",
  "anya-e0102n0:94_6": "nisinnāya tassā tathā dhammaṁ desesi, yathā sā saddhiṁ itthisahassena sotāpattiphale",
  "anya-e0102n0:94_7": "patiṭṭhāsi, amaccā anāgāmiphale, rājā arahatteti. Apica tambapaṇṇidīpaṁ āgatadivase",
  "anya-e0102n0:94_8": "yathā attanā saddhiṁ āgate avasese rājā na passati, evaṁ karontena mahindattherenāpi idaṁ katameva.",
  "anya-e0102n0:95_0": "391. Apica sabbampi pākaṭaṁ pāṭihāriyaṁ āvibhāvaṁ nāma. Apākaṭapāṭihāriyaṁ tirobhāvaṁ",
  "anya-e0102n0:95_1": "nāma. Tattha pākaṭapāṭihāriye iddhipi paññāyati iddhimāpi. Taṁ yamakapāṭihāriyena",
  "anya-e0102n0:95_2": "dīpetabbaṁ. Tatra hi “idha tathāgato yamakapāṭihāriyaṁ karoti asādhāraṇaṁ sāvakehi.",
  "anya-e0102n0:95_3": "Uparimakāyato aggikkhandho pavattati, heṭṭhimakāyato udakadhārā pavattatī”ti evaṁ",
  "anya-e0102n0:95_4": "ubhayaṁ paññāyittha. Apākaṭapāṭihāriye iddhiyeva paññāyati, na iddhimā. Taṁ mahakasuttena",
  "anya-e0102n0:95_5": "ca brahmanimantanikasuttena ca dīpetabbaṁ. Tatra hi āyasmato ca mahakassa, bhagavato",
  "anya-e0102n0:95_6": "ca iddhiyeva paññāyittha, na iddhimā.",
  "anya-e0102n0:96": "Yathāha –",
  "anya-e0102n0:97_0": "“Ekamantaṁ nisinno kho citto gahapati āyasmantaṁ mahakaṁ etadavoca ‘sādhu me, bhante,",
  "anya-e0102n0:97_1": "ayyo mahako uttarimanussadhammā iddhipāṭihāriyaṁ dassetū’ti. Tena hi tvaṁ gahapati",
  "anya-e0102n0:97_2": "āḷinde uttarāsaṅgaṁ paññāpetvā tiṇakalāpaṁ okāsehīti. ‘Evaṁ, bhante’ti kho citto",
  "anya-e0102n0:97_3": "gahapati āyasmato mahakassa paṭissutvā āḷinde uttarāsaṅgaṁ paññāpetvā tiṇakalāpaṁ",
  "anya-e0102n0:97_4": "okāsesi. Atha kho āyasmā mahako vihāraṁ pavisitvā tathārūpaṁ iddhābhisaṅkhāraṁ abhisaṅkhāsi,",
  "anya-e0102n0:97_5": "yathā tālacchiggaḷena ca aggaḷantarikāya ca acci nikkhamitvā tiṇāni jhāpesi, uttarāsaṅgaṁ na jhāpesī”ti.",
  "anya-e0102n0:98": "Yathā cāha –",
  "anya-e0102n0:99_0": "“Atha khvāhaṁ, bhikkhave, tathārūpaṁ iddhābhisaṅkhāraṁ abhisaṅkhāsiṁ ‘ettāvatā brahmā",
  "anya-e0102n0:99_1": "ca brahmaparisā ca brahmapārisajjā ca saddañca me sossanti, na ca maṁ dakkhissantī’ti",
  "anya-e0102n0:99_2": "antarahito imaṁ gāthaṁ abhāsiṁ –",
  "anya-e0102n0:100": "‘Bhave vāhaṁ bhayaṁ disvā, bhavañca vibhavesinaṁ;",
  "anya-e0102n0:101": "Bhavaṁ nābhivadiṁ kiñci, nandiñca na upādiyi”’nti. ;",
  "anya-e0102n0:102_0": "392. Tirokuṭṭaṁ tiropākāraṁ tiropabbataṁ asajjamāno gacchati seyyathāpi ākāseti ettha",
  "anya-e0102n0:102_1": "tirokuṭṭanti parakuṭṭaṁ, kuṭṭassa parabhāganti vuttaṁ hoti. Esa nayo itaresu. Kuṭṭoti",
  "anya-e0102n0:102_2": "ca gehabhittiyā etamadhivacanaṁ. Pākāroti gehavihāragāmādīnaṁ parikkhepapākāro. Pabbatoti",
  "anya-e0102n0:102_3": "paṁsupabbato vā pāsāṇapabbato vā. Asajjamānoti alaggamāno. Seyyathāpi ākāseti ākāse",
  "anya-e0102n0:102_4": "viya. Evaṁ gantukāmena pana ākāsakasiṇaṁ samāpajjitvā vuṭṭhāya kuṭṭaṁ vā pākāraṁ",
  "anya-e0102n0:102_5": "vā sinerucakkavāḷesupi aññataraṁ pabbataṁ vā āvajjitvā kataparikammena ākāso hotūti",
  "anya-e0102n0:102_6": "adhiṭṭhātabbo. Ākāsoyeva hoti. Adho otaritukāmassa, uddhaṁ vā ārohitukāmassa susiro",
  "anya-e0102n0:102_7": "hoti, vinivijjhitvā gantukāmassa chiddo. So tattha asajjamāno gacchati.",
  "anya-e0102n0:103_0": "Tipiṭakacūḷābhayatthero panetthāha – “ākāsakasiṇasamāpajjanaṁ, āvuso, kimatthiyaṁ,",
  "anya-e0102n0:103_1": "kiṁ hatthiassādīni abhinimminitukāmo hatthiassādi kasiṇāni samāpajjati, nanu yattha",
  "anya-e0102n0:103_2": "katthaci kasiṇe parikammaṁ katvā aṭṭhasamāpattivasībhāvoyeva pamāṇaṁ. Yaṁ yaṁ icchati,",
  "anya-e0102n0:103_3": "taṁ tadeva hotī”ti. Bhikkhū āhaṁsu – “pāḷiyā, bhante, ākāsakasiṇaṁyeva āgataṁ, tasmā",
  "anya-e0102n0:103_4": "avassametaṁ vattabba”nti. Tatrāyaṁ pāḷi –",
  "anya-e0102n0:104_0": "“Pakatiyā ākāsakasiṇasamāpattiyā lābhī hoti. Tirokuṭṭaṁ tiropākāraṁ tiropabbataṁ",
  "anya-e0102n0:104_1": "āvajjati. Āvajjitvā ñāṇena adhiṭṭhāti – ‘ākāso hotū’ti. Ākāso hoti. Tirokuṭṭaṁ tiropākāraṁ",
  "anya-e0102n0:104_2": "tiropabbataṁ asajjamāno gacchati. Yathā manussā pakatiyā aniddhimanto kenaci anāvaṭe",
  "anya-e0102n0:104_3": "aparikkhitte asajjamānā gacchanti, evameva so iddhimā cetovasippatto tirokuṭṭaṁ tiropākāraṁ",
  "anya-e0102n0:104_4": "tiropabbataṁ asajjamāno gacchati, seyyathāpi ākāse”ti.",
  "anya-e0102n0:105_0": "Sace panassa bhikkhuno adhiṭṭhahitvā gacchantassa antarā pabbato vā rukkho vā uṭṭheti,",
  "anya-e0102n0:105_1": "kiṁ puna samāpajjitvā adhiṭṭhātabbanti? Doso natthi. Puna samāpajjitvā adhiṭṭhānaṁ",
  "anya-e0102n0:105_2": "hi upajjhāyassa santike nissayaggahaṇasadisaṁ hoti. Iminā ca pana bhikkhunā ākāso",
  "anya-e0102n0:105_3": "hotūti adhiṭṭhitattā ākāso hotiyeva. Purimādhiṭṭhānabaleneva cassa antarā añño pabbato",
  "anya-e0102n0:105_4": "vā rukkho vā utumayo uṭṭhahissatīti aṭṭhānamevetaṁ. Aññena iddhimatā nimmite pana",
  "anya-e0102n0:105_5": "paṭhamanimmānaṁ balavaṁ hoti. Itarena tassa uddhaṁ vā adho vā gantabbaṁ.",
  "anya-e0102n0:106_0": "393.Pathaviyāpi ummujjanimujjanti ettha ummujjanti uṭṭhānaṁ vuccati. Nimujjanti saṁsīdanaṁ.",
  "anya-e0102n0:106_1": "Ummujjañca nimujjañca ummujjanimujjaṁ. Evaṁ kātukāmena āpokasiṇaṁ samāpajjitvā uṭṭhāya",
  "anya-e0102n0:106_2": "ettake ṭhāne pathavī udakaṁ hotūti paricchinditvā parikammaṁ katvā vuttanayeneva",
  "anya-e0102n0:106_3": "adhiṭṭhātabbaṁ. Saha adhiṭṭhānena yathā paricchinne ṭhāne pathavī udakameva hoti.",
  "anya-e0102n0:106_4": "So tattha ummujjanimujjaṁ karoti. Tatrāyaṁ pāḷi –",
  "anya-e0102n0:107_0": "“Pakatiyā āpokasiṇasamāpattiyā lābhī hoti. Pathaviṁ āvajjati. Āvajjitvā ñāṇena adhiṭṭhāti",
  "anya-e0102n0:107_1": "– ‘udakaṁ hotū’ti. Udakaṁ hoti. So pathaviyā ummujjanimujjaṁ karoti. Yathā manussā",
  "anya-e0102n0:107_2": "pakatiyā aniddhimanto udake ummujjanimujjaṁ karonti, evameva so iddhimā cetovasippatto",
  "anya-e0102n0:107_3": "pathaviyā ummujjanimujjaṁ karoti, seyyathāpi udake”ti.",
  "anya-e0102n0:108_0": "Na kevalañca ummujjanimujjameva, nhānapānamukhadhovanabhaṇḍakadhovanādīsu yaṁ yaṁ",
  "anya-e0102n0:108_1": "icchati, taṁ taṁ karoti. Na kevalañca udakameva, sappitelamadhuphāṇitādīsupi yaṁ",
  "anya-e0102n0:108_2": "yaṁ icchati, taṁ taṁ idañcidañca ettakaṁ hotūti āvajjitvā parikammaṁ katvā adhiṭṭhahantassa",
  "anya-e0102n0:108_3": "yathādhiṭṭhitameva hoti. Uddharitvā bhājanagataṁ karontassa sappi sappimeva hoti.",
  "anya-e0102n0:108_4": "Telādīni telādīniyeva. Udakaṁ udakameva. So tattha temitukāmova temeti, na temitukāmo",
  "anya-e0102n0:108_5": "na temeti. Tasseva ca sā pathavī udakaṁ hoti sesajanassa pathavīyeva. Tattha manussā",
  "anya-e0102n0:108_6": "pattikāpi gacchanti, yānādīhipi gacchanti, kasikammādīnipi karontiyeva. Sace panāyaṁ",
  "anya-e0102n0:108_7": "tesampi udakaṁ hotūti icchati, hotiyeva. Paricchinnakālaṁ pana atikkamitvā yaṁ pakatiyā",
  "anya-e0102n0:108_8": "ghaṭataḷākādīsu udakaṁ, taṁ ṭhapetvā avasesaṁ paricchinnaṭṭhānaṁ pathavīyeva hoti.",
  "anya-e0102n0:109_0": "394.Udakepi abhijjamāneti ettha yaṁ udakaṁ akkamitvā saṁsīdati, taṁ bhijjamānanti",
  "anya-e0102n0:109_1": "vuccati. Viparītaṁ abhijjamānaṁ. Evaṁ gantukāmena pana pathavīkasiṇaṁ samāpajjitvā",
  "anya-e0102n0:109_2": "vuṭṭhāya ettake ṭhāne udakaṁ pathavī hotūti paricchinditvā parikammaṁ katvā vuttanayeneva",
  "anya-e0102n0:109_3": "adhiṭṭhātabbaṁ. Saha adhiṭṭhānena yathā paricchinnaṭṭhāne udakaṁ pathavīyeva hoti.",
  "anya-e0102n0:109_4": "So tattha gacchati, tatrāyaṁ pāḷi –",
  "anya-e0102n0:110_0": "“Pakatiyā pathavīkasiṇasamāpattiyā lābhī hoti. Udakaṁ āvajjati. Āvajjitvā ñāṇena",
  "anya-e0102n0:110_1": "adhiṭṭhāti – ‘pathavī hotū’ti. Pathavī hoti. So abhijjamāne udake gacchati. Yathā",
  "anya-e0102n0:110_2": "manussā pakatiyā aniddhimanto abhijjamānāya pathaviyā gacchanti, evameva so iddhimā",
  "anya-e0102n0:110_3": "cetovasippatto abhijjamāne udake gacchati, seyyathāpi pathaviya”nti.",
  "anya-e0102n0:111_0": "Na kevalañca gacchati, yaṁ yaṁ iriyāpathaṁ icchati, taṁ taṁ karoti. Na kevalañca",
  "anya-e0102n0:111_1": "pathavimeva karoti, maṇisuvaṇṇapabbatarukkhādīsupi yaṁ yaṁ icchati, taṁ taṁ vuttanayeneva",
  "anya-e0102n0:111_2": "āvajjitvā adhiṭṭhāti, yathādhiṭṭhitameva hoti. Tasseva ca taṁ udakaṁ pathavī hoti,",
  "anya-e0102n0:111_3": "sesajanassa udakameva, macchakacchapā ca udakakākādayo ca yathāruci vicaranti. Sace",
  "anya-e0102n0:111_4": "panāyaṁ aññesampi manussānaṁ taṁ pathaviṁ kātuṁ icchati, karotiyeva. Paricchinnakālātikkamena",
  "anya-e0102n0:111_5": "pana udakameva hoti.",
  "anya-e0102n0:112_0": "395.Pallaṅkena kamatīti pallaṅkena gacchati. Pakkhī sakuṇoti pakkhehi yuttasakuṇo.",
  "anya-e0102n0:112_1": "Evaṁ kātukāmena pana pathavīkasiṇaṁ samāpajjitvā vuṭṭhāya sace nisinno gantumicchati,",
  "anya-e0102n0:112_2": "pallaṅkappamāṇaṁ ṭhānaṁ paricchinditvā parikammaṁ katvā vuttanayeneva adhiṭṭhātabbaṁ.",
  "anya-e0102n0:112_3": "Sace nipanno gantukāmo hoti mañcappamāṇaṁ, sace padasā gantukāmo hoti maggappamāṇanti",
  "anya-e0102n0:112_4": "evaṁ yathānurūpaṁ ṭhānaṁ paricchinditvā vuttanayeneva pathavī hotūti adhiṭṭhātabbaṁ,",
  "anya-e0102n0:112_5": "saha adhiṭṭhānena pathavīyeva hoti. Tatrāyaṁ pāḷi –",
  "anya-e0102n0:113_0": "“Ākāsepi pallaṅkena kamati, seyyathāpi pakkhī sakuṇoti. Pakatiyā pathavīkasiṇasamāpattiyā",
  "anya-e0102n0:113_1": "lābhī hoti, ākāsaṁ āvajjati. Āvajjitvā ñāṇena adhiṭṭhāti – ‘pathavī hotū’ti. Pathavī",
  "anya-e0102n0:113_2": "hoti. So ākāse antalikkhe caṅkamatipi tiṭṭhatipi nisīdatipi seyyampi kappeti. Yathā",
  "anya-e0102n0:113_3": "manussā pakatiyā aniddhimanto pathaviyaṁ caṅkamantipi…pe… seyyampi kappenti, evameva",
  "anya-e0102n0:113_4": "so iddhimā cetovasippatto ākāse antalikkhe caṅkamatipi…pe… seyyampi kappetī”ti.",
  "anya-e0102n0:114_0": "Ākāse gantukāmena ca bhikkhunā dibbacakkhulābhināpi bhavitabbaṁ. Kasmā? Antare utusamuṭṭhānā",
  "anya-e0102n0:114_1": "vā pabbatarukkhādayo honti, nāgasupaṇṇādayo vā usūyantā māpenti, nesaṁ dassanatthaṁ.",
  "anya-e0102n0:114_2": "Te pana disvā kiṁ kātabbanti? Pādakajjhānaṁ samāpajjitvā vuṭṭhāya ākāso hotūti parikammaṁ",
  "anya-e0102n0:114_3": "katvā adhiṭṭhātabbaṁ. Thero panāha “samāpattisamāpajjanaṁ, āvuso, kimatthiyaṁ, nanu",
  "anya-e0102n0:114_4": "samāhitamevassa cittaṁ, tena yaṁ yaṁ ṭhānaṁ ākāso hotūti adhiṭṭhāti, ākāsoyeva hotī”ti.",
  "anya-e0102n0:114_5": "Kiñcāpi evamāha, atha kho tirokuṭṭapārihāriye vuttanayeneva paṭipajjitabbaṁ.",
  "anya-e0102n0:115_0": "Apica okāse orohaṇatthampi iminā dibbacakkhulābhinā bhavitabbaṁ, ayañhi sace anokāse",
  "anya-e0102n0:115_1": "nhānatitthe vā gāmadvāre vā orohati. Mahājanassa pākaṭo hoti. Tasmā dibbacakkhunā",
  "anya-e0102n0:115_2": "passitvā anokāsaṁ vajjetvā okāse otaratīti.",
  "anya-e0102n0:116_0": "396. Imepi candimasūriye evaṁmahiddhike evaṁmahānubhāve pāṇinā parāmasati parimajjatīti",
  "anya-e0102n0:116_1": "ettha candimasūriyānaṁ dvācattālīsayojanasahassassa upari caraṇena mahiddhikatā,",
  "anya-e0102n0:116_2": "tīsu dīpesu ekakkhaṇe ālokakaraṇena mahānubhāvatā veditabbā. Evaṁ upari caraṇaālokakaraṇehi",
  "anya-e0102n0:116_3": "vā mahiddhike teneva mahānubhāve. Parāmasatīti pariggaṇhati ekadese vā chupati. Parimajjatīti",
  "anya-e0102n0:116_4": "samantato ādāsatalaṁ viya parimajjati. Ayaṁ panassa iddhi abhiññāpādakajjhānavaseneva",
  "anya-e0102n0:116_5": "ijjhati, natthettha kasiṇasamāpattiniyamo. Vuttañhetaṁ paṭisambhidāyaṁ –",
  "anya-e0102n0:117_0": "“Imepi candimasūriye…pe… parimajjatīti idha so iddhimā cetovasippatto candimasūriye",
  "anya-e0102n0:117_1": "āvajjati, āvajjitvā ñāṇena adhiṭṭhāti – ‘hatthapāse hotū’ti. Hatthapāse hoti. So",
  "anya-e0102n0:117_2": "nisinnako vā nipannako vā candimasūriye pāṇinā āmasati parāmasati parimajjati. Yathā",
  "anya-e0102n0:117_3": "manussā pakatiyā aniddhimanto kiñcideva rūpagataṁ hatthapāse āmasanti parāmasanti",
  "anya-e0102n0:117_4": "parimajjanti, evameva so iddhimā…pe… parimajjatī”ti.",
  "anya-e0102n0:118_0": "Svāyaṁ yadi icchati gantvā parāmasituṁ, gantvā parāmasati, yadi pana idheva nisinnako",
  "anya-e0102n0:118_1": "vā nipannako vā parāmasitukāmo hoti, hatthapāse hotūti adhiṭṭhāti, adhiṭṭhānabalena",
  "anya-e0102n0:118_2": "vaṇṭā muttatālaphalaṁ viya āgantvā hatthapāse ṭhite vā parāmasati, hatthaṁ vā vaḍḍhetvā.",
  "anya-e0102n0:118_3": "Vaḍḍhentassa pana kiṁ upādiṇṇakaṁ vaḍḍhati, anupādiṇṇakanti? Upādiṇṇakaṁ nissāya",
  "anya-e0102n0:118_4": "anupādiṇṇakaṁ vaḍḍhati.",
  "anya-e0102n0:119_0": "Tattha tipiṭakacūḷanāgatthero āha “kiṁ panāvuso, upādiṇṇakaṁ khuddakampi mahantampi",
  "anya-e0102n0:119_1": "na hoti, nanu yadā bhikkhu tālacchiddādīhi nikkhamati, tadā upādiṇṇakaṁ khuddakaṁ",
  "anya-e0102n0:119_2": "hoti. Yadā mahantaṁ attabhāvaṁ karoti, tadā mahantaṁ hoti mahāmoggallānattherassa viyā”ti.",
  "anya-e0102n0:120": "Nandopanandanāgadamanakathā",
  "anya-e0102n0:121_0": "Ekasmiṁ kira samaye anāthapiṇḍiko gahapati bhagavato dhammadesanaṁ sutvā “sve, bhante,",
  "anya-e0102n0:121_1": "pañcahi bhikkhusatehi saddhiṁ amhākaṁ gehe bhikkhaṁ gaṇhathā”ti nimantetvā pakkami.",
  "anya-e0102n0:121_2": "Bhagavā adhivāsetvā taṁdivasāvasesaṁ rattibhāgañca vītināmetvā paccūsasamaye dasasahassilokadhātuṁ",
  "anya-e0102n0:121_3": "olokesi. Athassa nandopanando nāma nāgarājā ñāṇamukhe āpāthamāgacchi. Bhagavā “ayaṁ",
  "anya-e0102n0:121_4": "nāgarājā mayhaṁ ñāṇamukhe āpāthamāgacchi, atthi nu kho assa upanissayo”ti āvajjento",
  "anya-e0102n0:121_5": "“ayaṁ micchādiṭṭhiko tīsu ratanesu appasannoti disvā ko nu kho imaṁ micchādiṭṭhito",
  "anya-e0102n0:121_6": "viveceyyā”ti āvajjento mahāmoggallānattheraṁ addasa.",
  "anya-e0102n0:122_0": "Tato pabhātāya rattiyā sarīrapaṭijagganaṁ katvā āyasmantaṁ ānandaṁ āmantesi – “ānanda,",
  "anya-e0102n0:122_1": "pañcannaṁ bhikkhusatānaṁ ārocehi tathāgato devacārikaṁ gacchatī”ti. Taṁ divasañca",
  "anya-e0102n0:122_2": "nandopanandassa āpānabhūmiṁ sajjayiṁsu. So dibbaratanapallaṅke dibbena setacchattena",
  "anya-e0102n0:122_3": "dhāriyamānena tividhanāṭakehi ceva nāgaparisāya ca parivuto dibbabhājanesu upaṭṭhāpitaṁ",
  "anya-e0102n0:122_4": "annapānavidhiṁ olokayamāno nisinno hoti. Atha bhagavā yathā nāgarājā passati, tathā",
  "anya-e0102n0:122_5": "katvā tassa vitānamatthakeneva pañcahi bhikkhusatehi saddhiṁ tāvatiṁsadevalokābhimukho pāyāsi.",
  "anya-e0102n0:123_0": "Tena kho pana samayena nandopanandassa nāgarājassa evarūpaṁ pāpakaṁ diṭṭhigataṁ uppannaṁ",
  "anya-e0102n0:123_1": "hoti – “ime hi nāma muṇḍakā samaṇakā amhākaṁ uparūparibhavanena devānaṁ tāvatiṁsānaṁ",
  "anya-e0102n0:123_2": "bhavanaṁ pavisantipi nikkhamantipi, na dāni ito paṭṭhāya imesaṁ amhākaṁ matthake",
  "anya-e0102n0:123_3": "pādapaṁsuṁ okirantānaṁ gantuṁ dassāmī”ti uṭṭhāya sinerupādaṁ gantvā taṁ attabhāvaṁ",
  "anya-e0102n0:123_4": "vijahitvā sineruṁ sattakkhattuṁ bhogehi parikkhipitvā upari phaṇaṁ katvā tāvatiṁsabhavanaṁ",
  "anya-e0102n0:123_5": "avakujjena phaṇena gahetvā adassanaṁ gamesi.",
  "anya-e0102n0:124_0": "Atha kho āyasmā raṭṭhapālo bhagavantaṁ etadavoca “pubbe, bhante, imasmiṁ padese ṭhito",
  "anya-e0102n0:124_1": "sineruṁ passāmi, sineruparibhaṇḍaṁ passāmi, tāvatiṁsaṁ passāmi, vejayantaṁ passāmi,",
  "anya-e0102n0:124_2": "vejayantassa pāsādassa upari dhajaṁ passāmi. Ko nu kho, bhante, hetu ko paccayo,",
  "anya-e0102n0:124_3": "yaṁ etarahi neva sineruṁ passāmi…pe… na vejayantassa pāsādassa upari dhajaṁ passāmī”ti.",
  "anya-e0102n0:124_4": "“Ayaṁ, raṭṭhapāla, nandopanando nāma nāgarājā tumhākaṁ kupito sineruṁ sattakkhattuṁ",
  "anya-e0102n0:124_5": "bhogehi parikkhipitvā upari phaṇena paṭicchādetvā andhakāraṁ katvā ṭhito”ti. “Damemi",
  "anya-e0102n0:124_6": "naṁ, bhante”ti. Na bhagavā anujāni. Atha kho āyasmā bhaddiyo āyasmā rāhuloti anukkamena",
  "anya-e0102n0:124_7": "sabbepi bhikkhū uṭṭhahiṁsu. Na bhagavā anujāni.",
  "anya-e0102n0:125_0": "Avasāne mahāmoggallānatthero “ahaṁ, bhante, damemi na”nti āha. “Damehi moggallānā”ti",
  "anya-e0102n0:125_1": "bhagavā anujāni. Thero attabhāvaṁ vijahitvā mahantaṁ nāgarājavaṇṇaṁ abhinimminitvā",
  "anya-e0102n0:125_2": "nandopanandaṁ cuddasakkhattuṁ bhogehi parikkhipitvā tassa phaṇamatthake attano phaṇaṁ",
  "anya-e0102n0:125_3": "ṭhapetvā sinerunā saddhiṁ abhinippīḷesi. Nāgarājā padhūmāyi. Theropi na tuyhaṁyeva",
  "anya-e0102n0:125_4": "sarīre dhūmo atthi, mayhampi atthīti padhūmāyi. Nāgarājassa dhūmo theraṁ na bādhati.",
  "anya-e0102n0:125_5": "Therassa pana dhūmo nāgarājānaṁ bādhati. Tato nāgarājā pajjali. Theropi na tuyhaṁyeva",
  "anya-e0102n0:125_6": "sarīre aggi atthi, mayhampi atthīti pajjali. Nāgarājassa tejo theraṁ na bādhati.",
  "anya-e0102n0:125_7": "Therassa pana tejo nāgarājānaṁ bādhati. Nāgarājā ayaṁ maṁ sinerunā abhinippīḷetvā",
  "anya-e0102n0:125_8": "dhūmāyati ceva pajjalati cāti cintetvā “bho tvaṁ kosī”ti paṭipucchi. “Ahaṁ kho, nanda,",
  "anya-e0102n0:125_9": "moggallāno”ti. “Bhante, attano bhikkhubhāvena tiṭṭhāhī”ti.",
  "anya-e0102n0:126_0": "Thero taṁ attabhāvaṁ vijahitvā tassa dakkhiṇakaṇṇasotena pavisitvā vāmakaṇṇasotena",
  "anya-e0102n0:126_1": "nikkhami, vāmakaṇṇasotena pavisitvā dakkhiṇakaṇṇasotena nikkhami, tathā dakkhiṇanāsasotena",
  "anya-e0102n0:126_2": "pavisitvā vāmanāsasotena nikkhami, vāmanāsasotena pavisitvā dakkhiṇanāsasotena nikkhami.",
  "anya-e0102n0:126_3": "Tato nāgarājā mukhaṁ vivari. Thero mukhena pavisitvā antokucchiyaṁ pācīnena ca pacchimena",
  "anya-e0102n0:126_4": "ca caṅkamati. Bhagavā “moggallāna, manasikarohi mahiddhiko esa nāgo”ti āha. Thero",
  "anya-e0102n0:126_5": "“mayhaṁ kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā",
  "anya-e0102n0:126_6": "paricitā susamāraddhā, tiṭṭhatu, bhante, nandopanando, ahaṁ nandopanandasadisānaṁ",
  "anya-e0102n0:126_7": "nāgarājānaṁ satampi sahassampi satasahassampi dameyya”nti āha.",
  "anya-e0102n0:127_0": "Nāgarājā cintesi “pavisanto tāva me na diṭṭho, nikkhamanakāle dāni naṁ dāṭhantare",
  "anya-e0102n0:127_1": "pakkhipitvā saṅkhādissāmī”ti cintetvā nikkhama bhante, mā maṁ antokucchiyaṁ aparāparaṁ",
  "anya-e0102n0:127_2": "caṅkamanto bādhayitthāti āha. Thero nikkhamitvā bahi aṭṭhāsi. Nāgarājā ayaṁ soti",
  "anya-e0102n0:127_3": "disvā nāsavātaṁ vissajji. Thero catutthaṁ jhānaṁ samāpajji. Lomakūpampissa vāto cāletuṁ",
  "anya-e0102n0:127_4": "nāsakkhi. Avasesā bhikkhū kira ādito paṭṭhāya sabbapāṭihāriyāni kātuṁ sakkuṇeyyuṁ,",
  "anya-e0102n0:127_5": "imaṁ pana ṭhānaṁ patvā evaṁ khippanisantino hutvā samāpajjituṁ na sakkhissantīti",
  "anya-e0102n0:127_6": "tesaṁ bhagavā nāgarājadamanaṁ nānujāni.",
  "anya-e0102n0:128_0": "Nāgarājā “ahaṁ imassa samaṇassa nāsavātena lomakūpampi cāletuṁ nāsakkhiṁ, mahiddhiko",
  "anya-e0102n0:128_1": "samaṇo”ti cintesi. Thero attabhāvaṁ vijahitvā supaṇṇarūpaṁ abhinimminitvā supaṇṇavātaṁ",
  "anya-e0102n0:128_2": "dassento nāgarājānaṁ anubandhi. Nāgarājā taṁ attabhāvaṁ vijahitvā māṇavakavaṇṇaṁ",
  "anya-e0102n0:128_3": "abhinimminitvā “bhante, tumhākaṁ saraṇaṁ gacchāmī”ti vadanto therassa pāde vandi.",
  "anya-e0102n0:128_4": "Thero “satthā, nanda, āgato, ehi gamissāmā”ti nāgarājānaṁ damayitvā nibbisaṁ katvā",
  "anya-e0102n0:128_5": "gahetvā bhagavato santikaṁ agamāsi. Nāgarājā bhagavantaṁ vanditvā “bhante, tumhākaṁ",
  "anya-e0102n0:128_6": "saraṇaṁ gacchāmī”ti āha. Bhagavā “sukhī hohi, nāgarājā”ti vatvā bhikkhusaṅghaparivuto",
  "anya-e0102n0:128_7": "anāthapiṇḍikassa nivesanaṁ agamāsi.",
  "anya-e0102n0:129_0": "Anāthapiṇḍiko “kiṁ, bhante, atidivā āgatatthā”ti āha. Moggallānassa ca nandopanandassa",
  "anya-e0102n0:129_1": "ca saṅgāmo ahosīti. Kassa, bhante, jayo, kassa parājayoti. Moggallānassa jayo, nandassa",
  "anya-e0102n0:129_2": "parājayoti. Anāthapiṇḍiko “adhivāsetu me, bhante, bhagavā sattāhaṁ ekapaṭipāṭiyā",
  "anya-e0102n0:129_3": "bhattaṁ, sattāhaṁ therassa sakkāraṁ karissāmī”ti vatvā sattāhaṁ buddhapamukhānaṁ",
  "anya-e0102n0:129_4": "pañcannaṁ bhikkhusatānaṁ mahāsakkāraṁ akāsi. Iti imaṁ imasmiṁ nandopanandadamane",
  "anya-e0102n0:129_5": "kataṁ mahantaṁ attabhāvaṁ sandhāyetaṁ vuttaṁ “yadā mahantaṁ attabhāvaṁ karoti, tadā",
  "anya-e0102n0:129_6": "mahantaṁ hoti mahāmoggallānattherassa viyā”ti. Evaṁ vuttepi bhikkhū upādiṇṇakaṁ nissāya",
  "anya-e0102n0:129_7": "anupādiṇṇakameva vaḍḍhatīti āhaṁsu. Ayameva cettha yutti.",
  "anya-e0102n0:130_0": "So evaṁ katvā na kevalaṁ candimasūriye parāmasati. Sace icchati pādakathalikaṁ katvā",
  "anya-e0102n0:130_1": "pāde ṭhapeti, pīṭhaṁ katvā nisīdati, mañcaṁ katvā nipajjati, apassenaphalakaṁ katvā",
  "anya-e0102n0:130_2": "apassayati. Yathā ca eko, evaṁ aparopi. Anekesupi hi bhikkhusatasahassesu evaṁ karontesu",
  "anya-e0102n0:130_3": "tesañca ekamekassa tatheva ijjhati. Candimasūriyānañca gamanampi ālokakaraṇampi tatheva",
  "anya-e0102n0:130_4": "hoti. Yathā hi pātisahassesu udakapūresu sabbapātīsu ca candamaṇḍalāni dissanti.",
  "anya-e0102n0:130_5": "Pākatikameva ca candassa gamanaṁ ālokakaraṇañca hoti. Tathūpamametaṁ pāṭihāriyaṁ.",
  "anya-e0102n0:131_0": "397.Yāva brahmalokāpīti brahmalokampi paricchedaṁ katvā. Kāyena vasaṁ vattetīti tattha",
  "anya-e0102n0:131_1": "brahmaloke kāyena attano vasaṁ vatteti. Tassattho pāḷiṁ anugantvā veditabbo. Ayañhettha pāḷi –",
  "anya-e0102n0:132_0": "“Yāva brahmalokāpi kāyena vasaṁ vattetīti. Sace so iddhimā cetovasippatto brahmalokaṁ",
  "anya-e0102n0:132_1": "gantukāmo hoti, dūrepi santike adhiṭṭhāti santike hotūti, santike hoti. Santikepi",
  "anya-e0102n0:132_2": "dūre adhiṭṭhāti dūre hotūti, dūre hoti. Bahukampi thokanti adhiṭṭhāti thokaṁ hotūti,",
  "anya-e0102n0:132_3": "thokaṁ hoti. Thokampi bahukanti adhiṭṭhāti bahukaṁ hotūti, bahukaṁ hoti. Dibbena",
  "anya-e0102n0:132_4": "cakkhunā tassa brahmuno rūpaṁ passati. Dibbāya sotadhātuyā tassa brahmuno saddaṁ",
  "anya-e0102n0:132_5": "suṇāti. Cetopariyañāṇena tassa brahmuno cittaṁ pajānāti. Sace so iddhimā cetovasippatto",
  "anya-e0102n0:132_6": "dissamānena kāyena brahmalokaṁ gantukāmo hoti, kāyavasena cittaṁ pariṇāmeti, kāyavasena",
  "anya-e0102n0:132_7": "cittaṁ adhiṭṭhāti, kāyavasena cittaṁ pariṇāmetvā kāyavasena cittaṁ adhiṭṭhahitvā",
  "anya-e0102n0:132_8": "sukhasaññañca lahusaññañca okkamitvā dissamānena kāyena brahmalokaṁ gacchati. Sace",
  "anya-e0102n0:132_9": "so iddhimā cetovasippatto adissamānena kāyena brahmalokaṁ gantukāmo hoti, cittavasena",
  "anya-e0102n0:132_10": "kāyaṁ pariṇāmeti, cittavasena kāyaṁ adhiṭṭhāti. Cittavasena kāyaṁ pariṇāmetvā cittavasena",
  "anya-e0102n0:132_11": "kāyaṁ adhiṭṭhahitvā sukhasaññañca lahusaññañca okkamitvā adissamānena kāyena brahmalokaṁ",
  "anya-e0102n0:132_12": "gacchati. So tassa brahmuno purato rūpaṁ abhinimmināti manomayaṁ sabbaṅgapañcaṅgiṁ",
  "anya-e0102n0:132_13": "ahīnindriyaṁ. Sace so iddhimā caṅkamati, nimmitopi tattha caṅkamati. Sace so iddhimā",
  "anya-e0102n0:132_14": "tiṭṭhati, nisīdati, seyyaṁ kappeti, nimmitopi tattha seyyaṁ kappeti. Sace so iddhimā",
  "anya-e0102n0:132_15": "dhūmāyati, pajjalati, dhammaṁ bhāsati, pañhaṁ pucchati, pañhaṁ puṭṭho vissajjeti,",
  "anya-e0102n0:132_16": "nimmitopi tattha pañhaṁ puṭṭho vissajjeti. Sace so iddhimā tena brahmunā saddhiṁ",
  "anya-e0102n0:132_17": "santiṭṭhati, sallapati, sākacchaṁ samāpajjati, nimmitopi tattha tena brahmunā saddhiṁ",
  "anya-e0102n0:132_18": "santiṭṭhati, sallapati, sākacchaṁ samāpajjati. Yaṁ yadeva hi so iddhimā karoti, taṁ",
  "anya-e0102n0:132_19": "tadeva nimmito karotī”ti.",
  "anya-e0102n0:133_0": "Tattha dūrepi santike adhiṭṭhātīti pādakajjhānato vuṭṭhāya dūre devalokaṁ vā brahmalokaṁ",
  "anya-e0102n0:133_1": "vā āvajjati santike hotūti. Āvajjitvā parikammaṁ katvā puna samāpajjitvā ñāṇena adhiṭṭhāti",
  "anya-e0102n0:133_2": "santike hotūti, santike hoti. Esa nayo sesapadesupi.",
  "anya-e0102n0:134_0": "Tattha ko dūraṁ gahetvā santikaṁ akāsīti? Bhagavā. Bhagavā hi yamakapāṭihāriyāvasāne",
  "anya-e0102n0:134_1": "devalokaṁ gacchanto yugandharañca sineruñca santike katvā pathavītalato ekapādaṁ",
  "anya-e0102n0:134_2": "yugandhare patiṭṭhapetvā dutiyaṁ sinerumatthake ṭhapesi. Añño ko akāsi? Mahāmoggallānatthero.",
  "anya-e0102n0:134_3": "Thero hi sāvatthito bhattakiccaṁ katvā nikkhantaṁ dvādasayojanikaṁ parisaṁ tiṁsayojanaṁ",
  "anya-e0102n0:134_4": "saṅkassanagaramaggaṁ saṅkhipitvā taṅkhaṇaññeva sampāpesi.",
  "anya-e0102n0:135_0": "Apica tambapaṇṇidīpe cūḷasamuddattheropi akāsi. Dubbhikkhasamaye kira therassa santikaṁ",
  "anya-e0102n0:135_1": "pātova satta bhikkhusatāni āgamaṁsu. Thero “mahā bhikkhusaṅgho kuhiṁ bhikkhācāro",
  "anya-e0102n0:135_2": "bhavissatī”ti cintento sakalatambapaṇṇidīpe adisvā “paratīre pāṭaliputte bhavissatī”ti",
  "anya-e0102n0:135_3": "disvā bhikkhū pattacīvaraṁ gāhāpetvā “ethāvuso, bhikkhācāraṁ gamissāmā”ti pathaviṁ",
  "anya-e0102n0:135_4": "saṅkhipitvā pāṭaliputtaṁ gato. Bhikkhū “kataraṁ, bhante, imaṁ nagara”nti pucchiṁsu.",
  "anya-e0102n0:135_5": "Pāṭaliputtaṁ, āvusoti. Pāṭaliputtaṁ nāma dūre bhanteti. Āvuso, mahallakattherā nāma",
  "anya-e0102n0:135_6": "dūrepi gahetvā santike karontīti. Mahāsamuddo kuhiṁ, bhanteti? Nanu, āvuso, antarā",
  "anya-e0102n0:135_7": "ekaṁ nīlamātikaṁ atikkamitvā āgatatthāti? Āma, bhante. Mahāsamuddo pana mahantoti.",
  "anya-e0102n0:135_8": "Āvuso, mahallakattherā nāma mahantampi khuddakaṁ karontīti.",
  "anya-e0102n0:136": "Yathā cāyaṁ, evaṁ tissadattattheropi sāyanhasamaye nhāyitvā katuttarāsaṅgo mahābodhiṁ vandissāmīti citte uppanne santike akāsi.",
  "anya-e0102n0:137": "Santikaṁ pana gahetvā ko dūramakāsīti? Bhagavā. Bhagavā hi attano ca aṅgulimālassa ca antaraṁ santikampi dūramakāsīti.",
  "anya-e0102n0:138_0": "Atha ko bahukaṁ thokaṁ akāsīti? Mahākassapatthero. Rājagahe kira nakkhattadivase",
  "anya-e0102n0:138_1": "pañcasatā kumāriyo candapūve gahetvā nakkhattakīḷanatthāya gacchantiyo bhagavantaṁ",
  "anya-e0102n0:138_2": "disvā kiñci nādaṁsu. Pacchato āgacchantaṁ pana theraṁ disvā amhākaṁ thero eti pūvaṁ",
  "anya-e0102n0:138_3": "dassāmāti sabbā pūve gahetvā theraṁ upasaṅkamiṁsu. Thero pattaṁ nīharitvā sabbaṁ",
  "anya-e0102n0:138_4": "ekapattapūramattamakāsi. Bhagavā theraṁ āgamayamāno purato nisīdi. Thero āharitvā bhagavato adāsi.",
  "anya-e0102n0:139_0": "Illisaseṭṭhivatthusmiṁ pana mahāmoggallānatthero thokaṁ bahukamakāsi, kākavaliyavatthusmiñca",
  "anya-e0102n0:139_1": "bhagavā. Mahākassapatthero kira sattāhaṁ samāpattiyā vītināmetvā daliddasaṅgahaṁ",
  "anya-e0102n0:139_2": "karonto kākavaliyassa nāma duggatamanussassa gharadvāre aṭṭhāsi. Tassa jāyā theraṁ",
  "anya-e0102n0:139_3": "disvā patino pakkaṁ aloṇambilayāguṁ patte ākiri. Thero taṁ gahetvā bhagavato hatthe",
  "anya-e0102n0:139_4": "ṭhapesi. Bhagavā mahābhikkhusaṅghassa pahonakaṁ katvā adhiṭṭhāsi. Ekapattena ābhatā",
  "anya-e0102n0:139_5": "sabbesaṁ pahosi. Kākavaliyopi sattame divase seṭṭhiṭṭhānaṁ alatthāti.",
  "anya-e0102n0:140_0": "Na kevalañca thokassa bahukaraṇaṁ, madhuraṁ amadhuraṁ, amadhuraṁ madhurantiādīsupi",
  "anya-e0102n0:140_1": "yaṁ yaṁ icchati, sabbaṁ iddhimato ijjhati. Tathā hi mahāanuḷatthero nāma sambahule",
  "anya-e0102n0:140_2": "bhikkhū piṇḍāya caritvā sukkhabhattameva labhitvā gaṅgātīre nisīditvā paribhuñjamāne",
  "anya-e0102n0:140_3": "disvā gaṅgāya udakaṁ sappimaṇḍanti adhiṭṭhahitvā sāmaṇerānaṁ saññaṁ adāsi. Te thālakehi",
  "anya-e0102n0:140_4": "āharitvā bhikkhusaṅghassa adaṁsu. Sabbe madhurena sappimaṇḍena bhuñjiṁsūti.",
  "anya-e0102n0:141_0": "Dibbenacakkhunāti idheva ṭhito ālokaṁ vaḍḍhetvā tassa brahmuno rūpaṁ passati. Idheva",
  "anya-e0102n0:141_1": "ca ṭhito sabbaṁ tassa bhāsato saddaṁ suṇāti. Cittaṁ pajānāti. Kāyavasena cittaṁ pariṇāmetīti",
  "anya-e0102n0:141_2": "karajakāyassa vasena cittaṁ pariṇāmeti. Pādakajjhānacittaṁ gahetvā kāye āropeti.",
  "anya-e0102n0:141_3": "Kāyānugatikaṁ karoti dandhagamanaṁ. Kāyagamanaṁ hi dandhaṁ hoti. Sukhasaññañca lahusaññañca",
  "anya-e0102n0:141_4": "okkamatīti pādakajjhānārammaṇena iddhicittena sahajātaṁ sukhasaññañca lahusaññañca",
  "anya-e0102n0:141_5": "okkamati pavisati phasseti sampāpuṇāti. Sukhasaññā nāma upekkhāsampayuttasaññā. Upekkhā",
  "anya-e0102n0:141_6": "hi santaṁ sukhanti vuttā. Sāyeva ca saññā nīvaraṇehi ceva vitakkādīhi paccanīkehi",
  "anya-e0102n0:141_7": "ca vimuttattā lahusaññātipi veditabbā. Taṁ okkantassa panassa karajakāyopi tūlapicu",
  "anya-e0102n0:141_8": "viya sallahuko hoti. So evaṁ vāyukkhittatūlapicunā viya sallahukena dissamānena kāyena",
  "anya-e0102n0:141_9": "brahmalokaṁ gacchati. Evaṁ gacchanto ca sace icchati pathavīkasiṇavasena ākāse maggaṁ",
  "anya-e0102n0:141_10": "nimminitvā padasā gacchati. Sace icchati vāyokasiṇavasena vāyuṁ adhiṭṭhahitvā tūlapicu",
  "anya-e0102n0:141_11": "viya vāyunā gacchati. Apica gantukāmatā eva ettha pamāṇaṁ. “Sati hi gantukāmatāya”",
  "anya-e0102n0:141_12": "evaṁ katacittādhiṭṭhāno adhiṭṭhānavegukkhittova so issāsakhittasaro viya dissamāno gacchati.",
  "anya-e0102n0:142_0": "Cittavasena kāyaṁ pariṇāmetīti kāyaṁ gahetvā citte āropeti. Cittānugatikaṁ karoti",
  "anya-e0102n0:142_1": "sīghagamanaṁ. Cittagamanaṁ hi sīghaṁ hoti. Sukhasaññañca lahusaññañca okkamatīti",
  "anya-e0102n0:142_2": "rūpakāyārammaṇena iddhicittena sahajātaṁ sukhasaññañca lahusaññañca okkamatīti. Sesaṁ",
  "anya-e0102n0:142_3": "vuttanayeneva veditabbaṁ. Idaṁ pana cittagamanameva hoti. Evaṁ adissamānena kāyena",
  "anya-e0102n0:142_4": "gacchanto panāyaṁ kiṁ tassa adhiṭṭhānacittassa uppādakkhaṇe gacchati, udāhu ṭhitikkhaṇe",
  "anya-e0102n0:142_5": "bhaṅgakkhaṇe vāti vutte tīsupi khaṇesu gacchatīti thero āha. Kiṁ pana so sayaṁ gacchati",
  "anya-e0102n0:142_6": "nimmitaṁ pesetīti. Yathāruci karoti. Idha panassa sayaṁ gamanameva āgataṁ.",
  "anya-e0102n0:143_0": "Manomayanti adhiṭṭhānamanena nimmitattā manomayaṁ. Ahīnindriyanti idaṁ cakkhusotādīnaṁ",
  "anya-e0102n0:143_1": "saṇṭhānavasena vuttaṁ. Nimmitarūpe pana pasādo nāma natthi. Sace iddhimā caṅkamati",
  "anya-e0102n0:143_2": "nimmitopi tattha caṅkamatītiādi sabbaṁ sāvakanimmitaṁ sandhāya vuttaṁ. Buddhanimmito",
  "anya-e0102n0:143_3": "pana yaṁ yaṁ bhagavā karoti, taṁ tampi karoti. Bhagavato rucivasena aññampi karotīti.",
  "anya-e0102n0:143_4": "Ettha ca yaṁ so iddhimā idheva ṭhito dibbena cakkhunā rūpaṁ passati, dibbāya sotadhātuyā",
  "anya-e0102n0:143_5": "saddaṁ suṇāti, cetopariyañāṇena cittaṁ pajānāti, na ettāvatā kāyena vasaṁ vatteti.",
  "anya-e0102n0:143_6": "Yampi so idheva ṭhito tena brahmunā saddhiṁ santiṭṭhati sallapati sākacchaṁ samāpajjati,",
  "anya-e0102n0:143_7": "ettāvatāpi na kāyena vasaṁ vatteti. Yampissa dūrepi santike adhiṭṭhātītiādikaṁ adhiṭṭhānaṁ,",
  "anya-e0102n0:143_8": "ettāvatāpi na kāyena vasaṁ vatteti. Yampi so dissamānena vā adissamānena vā kāyena",
  "anya-e0102n0:143_9": "brahmalokaṁ gacchati, ettāvatāpi na kāyena vasaṁ vatteti. Yañca kho so tassa brahmuno",
  "anya-e0102n0:143_10": "purato rūpaṁ abhinimminātītiādinā nayena vuttavidhānaṁ āpajjati, ettāvatā kāyena",
  "anya-e0102n0:143_11": "vasaṁ vatteti nāmaṁ. Sesaṁ panettha kāyena vasaṁ vattanāya pubbabhāgadassanatthaṁ",
  "anya-e0102n0:143_12": "vuttanti ayaṁ tāva adhiṭṭhānā iddhi.",
  "anya-e0102n0:144_0": "398.Vikubbanāya pana manomayāya ca idaṁ nānākaraṇaṁ. Vikubbanaṁ tāva karontena “so",
  "anya-e0102n0:144_1": "pakativaṇṇaṁ vijahitvā kumārakavaṇṇaṁ vā dasseti, nāgavaṇṇaṁ vā dasseti, supaṇṇavaṇṇaṁ",
  "anya-e0102n0:144_2": "vā dasseti, asuravaṇṇaṁ vā dasseti, indavaṇṇaṁ vā dasseti, devavaṇṇaṁ vā dasseti,",
  "anya-e0102n0:144_3": "brahmavaṇṇaṁ vā dasseti, samuddavaṇṇaṁ vā dasseti, pabbatavaṇṇaṁ vā dasseti, sīhavaṇṇaṁ",
  "anya-e0102n0:144_4": "vā dasseti, byagghavaṇṇaṁ vā dasseti, dīpivaṇṇaṁ vā dasseti, hatthimpi dasseti, assampi",
  "anya-e0102n0:144_5": "dasseti, rathampi dasseti, pattimpi dasseti, vividhampi senābyūhaṁ dassetī”ti evaṁ",
  "anya-e0102n0:144_6": "vuttesu kumārakavaṇṇādīsu yaṁ yaṁ ākaṅkhati, taṁ taṁ adhiṭṭhātabbaṁ. Adhiṭṭhahantena",
  "anya-e0102n0:144_7": "ca pathavīkasiṇādīsu aññatarārammaṇato abhiññāpādakajjhānato vuṭṭhāya attano kumārakavaṇṇo",
  "anya-e0102n0:144_8": "āvajjitabbo. Āvajjitvā parikammāvasāne puna samāpajjitvā vuṭṭhāya evarūpo nāma kumārako",
  "anya-e0102n0:144_9": "homīti adhiṭṭhātabbaṁ. Saha adhiṭṭhānacittena kumārako hoti devadatto viya. Esa nayo sabbattha.",
  "anya-e0102n0:145_0": "Hatthimpi dassetītiādi panettha bahiddhāpi hatthiādidassanavasena vuttaṁ. Tattha",
  "anya-e0102n0:145_1": "hatthī homīti anadhiṭṭhahitvā hatthī hotūti adhiṭṭhātabbaṁ, assādīsupi eseva nayoti.",
  "anya-e0102n0:145_2": "Ayaṁ vikubbanā iddhi.",
  "anya-e0102n0:146_0": "399.Manomayaṁ kātukāmo pana pādakajjhānato vuṭṭhāya kāyaṁ tāva āvajjitvā vuttanayeneva",
  "anya-e0102n0:146_1": "susiro hotūti adhiṭṭhāti, susiro hoti. Athassa abbhantare aññaṁ kāyaṁ āvajjitvā parikammaṁ",
  "anya-e0102n0:146_2": "katvā vuttanayeneva adhiṭṭhāti, tassa abbhantare añño kāyo hotūti. So taṁ muñjamhā",
  "anya-e0102n0:146_3": "īsikaṁ viya kosiyā asiṁ viya karaṇḍāya ahiṁ viya ca abbāhati. Tena vuttaṁ “idha bhikkhu",
  "anya-e0102n0:146_4": "imamhā kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ ahīnindriyaṁ.",
  "anya-e0102n0:146_5": "Seyyathāpi puriso muñjamhā īsikaṁ pavāheyya, tassa evamassa ayaṁ muñjo ayaṁ īsikā,",
  "anya-e0102n0:146_6": "añño muñjo aññā īsikā, muñjamhātveva īsikā pavāḷhā”tiādi. Ettha ca yathā īsikādayo",
  "anya-e0102n0:146_7": "muñjādīhi sadisā honti, evaṁ manomayarūpaṁ iddhimatāsadisameva hotīti dassanatthaṁ",
  "anya-e0102n0:146_8": "etā upamā vuttāti. Ayaṁ manomayā iddhi.",
  "anya-e0102n0:147": "Iti sādhujanapāmojjatthāya kate visuddhimagge",
  "anya-e0102n0:148": "Iddhividhaniddeso nāma",
  "anya-e0102n0:149": "Dvādasamo paricchedo."
}