{
  "atk-s0511a12:0": "12. Padumuttarabuddhavaṁsavaṇṇanā",
  "atk-s0511a12:1_0": "Nāradabuddhassa sāsanaṁ navutivassasahassāni pavattitvā antaradhāyi. So ca kappo",
  "atk-s0511a12:1_1": "vinassittha. Tato paraṁ kappānaṁ asaṅkhyeyyaṁ buddhā loke na uppajjiṁsu. Buddhasuñño",
  "atk-s0511a12:1_2": "vigatabuddhāloko ahosi. Tato kappesu ca asaṅkhyeyyesu vītivattesu ito kappasatasahassamatthake",
  "atk-s0511a12:1_3": "ekasmiṁ kappe eko vijitamāro ohitabhāro merusāro asaṁsāro sattasāro sabbalokuttaro",
  "atk-s0511a12:1_4": "padumuttaro nāma buddho loke udapādi. Sopi pāramiyo pūretvā tusitapure nibbattitvā",
  "atk-s0511a12:1_5": "tato cavitvā haṁsavatīnagare sabbajanānandakarassānandassa nāma rañño aggamahesiyā",
  "atk-s0511a12:1_6": "uditoditakule jātāya sujātāya deviyā kucchismiṁ paṭisandhiṁ aggahesi. Sā devatāhi",
  "atk-s0511a12:1_7": "katārakkhā dasannaṁ māsānaṁ accayena haṁsavatuyyāne padumuttarakumāraṁ vijāyi. Paṭisandhiyañcassa",
  "atk-s0511a12:1_8": "jātiyañca heṭṭhā vuttappakārāni pāṭihāriyāni ahesuṁ.",
  "atk-s0511a12:2_0": "Tassa kira jātiyaṁ padumavassaṁ vassi. Tenassa nāmaggahaṇadivase ñātakā ‘‘padumuttarakumāro’’tveva",
  "atk-s0511a12:2_1": "nāmaṁ akaṁsu. So dasavassasahassāni agāraṁ ajjhāvasi. Naravāhana-yasavāhana-vasavattināmakā",
  "atk-s0511a12:2_2": "tiṇṇaṁ utūnaṁ anucchavikā tayo cassa pāsādā ahesuṁ. Vasudattādevippamukhānaṁ itthīnaṁ",
  "atk-s0511a12:2_3": "satasahassāni vīsatisahassāni ca paccupaṭṭhitāni ahesuṁ. So vasudattāya deviyā putte",
  "atk-s0511a12:2_4": "sabbaguṇānuttare uttarakumāre nāma uppanne cattāri nimittāni disvā – ‘‘mahābhinikkhamanaṁ",
  "atk-s0511a12:2_5": "nikkhamissāmī’’ti cintesi. Tassa cintitamatteva vasavattināmako pāsādo kumbhakāracakkaṁ",
  "atk-s0511a12:2_6": "viya ākāsaṁ abbhuggantvā devavimānamiva puṇṇacando viya ca gaganatalena gantvā bodhirukkhaṁ",
  "atk-s0511a12:2_7": "majjhekaronto sobhitabuddhavaṁsavaṇṇanāya āgatapāsādo viya bhūmiyaṁ otari.",
  "atk-s0511a12:3_0": "Mahāpuriso kira tato pāsādato otaritvā arahattaddhajabhūtāni kāsāyāni vatthāni devadattiyāni",
  "atk-s0511a12:3_1": "pārupitvā tattheva pabbaji. Pāsādo panāgantvā sakaṭṭhāneyeva aṭṭhāsi. Mahāsattena",
  "atk-s0511a12:3_2": "sahagatāya parisāya ṭhapetvā itthiyo sabbe pabbajiṁsu. Mahāpuriso tehi saha sattāhaṁ",
  "atk-s0511a12:3_3": "padhānacariyaṁ caritvā visākhapuṇṇamāya ujjeninigame rucānandaseṭṭhidhītāya dinnaṁ",
  "atk-s0511a12:3_4": "madhupāyāsaṁ paribhuñjitvā sālavane divāvihāraṁ katvā sāyanhasamaye sumittājīvakena",
  "atk-s0511a12:3_5": "dinnā aṭṭha tiṇamuṭṭhiyo gahetvā salalabodhiṁ upagantvā taṁ padakkhiṇaṁ katvā aṭṭhattiṁsahatthavitthataṁ",
  "atk-s0511a12:3_6": "tiṇasantharaṁ santharitvā pallaṅkaṁ ābhujitvā caturaṅgavīriyaṁ adhiṭṭhāya samāraṁ",
  "atk-s0511a12:3_7": "mārabalaṁ vidhamitvā paṭhame yāme pubbenivāsaṁ anussaritvā dutiye yāme dibbacakkhuṁ",
  "atk-s0511a12:3_8": "visodhetvā tatiye yāme paccayākāraṁ sammasitvā ānāpānacatutthajjhānato vuṭṭhāya pañcasu",
  "atk-s0511a12:3_9": "khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṁ",
  "atk-s0511a12:3_10": "vipassanaṁ vaḍḍhetvā ariyamaggena sakalabuddhaguṇe paṭivijjhitvā sabbabuddhāciṇṇaṁ",
  "atk-s0511a12:3_11": "‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānesi. Tadā kira dasasahassacakkavāḷabbhantaraṁ",
  "atk-s0511a12:3_12": "sakalampi alaṅkarontaṁ viya padumavassaṁ vassi. Tena vuttaṁ –",
  "atk-s0511a12:4": "1.",
  "atk-s0511a12:5": " ‘‘Nāradassa aparena, sambuddho dvipaduttamo;",
  "atk-s0511a12:6": "Padumuttaro nāma jino, akkhobho sāgarūpamo.",
  "atk-s0511a12:7": "2.",
  "atk-s0511a12:8": " ‘‘Maṇḍakappo vā so āsi, yamhi buddho ajāyatha;",
  "atk-s0511a12:9": "Ussannakusalā janatā, tamhi kappe ajāyathā’’ti.",
  "atk-s0511a12:10_0": "Tattha sāgarūpamoti sāgarasadisagambhīrabhāvo. Maṇḍakappo vā so āsīti ettha yasmiṁ",
  "atk-s0511a12:10_1": "kappe dve sammāsambuddhā uppajjanti, ayaṁ maṇḍakappo nāma. Duvidho hi kappo suññakappo",
  "atk-s0511a12:10_2": "asuññakappo cāti. Tattha suññakappe buddhapaccekabuddhacakkavattino na uppajjanti.",
  "atk-s0511a12:10_3": "Tasmā guṇavantapuggalasuññattā ‘‘suññakappo’’ti vuccati.",
  "atk-s0511a12:11_0": "Asuññakappo pañcavidho – sārakappo maṇḍakappo varakappo sāramaṇḍakappo bhaddakappoti.",
  "atk-s0511a12:11_1": "Tattha guṇasārarahite kappe guṇasāruppādakassa guṇasārajananassa ekassa sammāsambuddhassa",
  "atk-s0511a12:11_2": "pātubhāvena ‘‘sārakappo’’ti vuccati. Yasmiṁ pana kappe dve lokanāyakā uppajjanti,",
  "atk-s0511a12:11_3": "so ‘‘maṇḍakappo’’ti vuccati. Yasmiṁ kappe tayo buddhā uppajjanti, tesu paṭhamo dutiyaṁ",
  "atk-s0511a12:11_4": "byākaroti, dutiyo tatiyanti, tattha manussā pamuditahadayā attanā patthitapaṇidhānavasena",
  "atk-s0511a12:11_5": "varayanti. Tasmā ‘‘varakappo’’ti vuccati. Yattha pana kappe cattāro buddhā uppajjanti,",
  "atk-s0511a12:11_6": "so purimakappato visiṭṭhatarattā sāratarattā ‘‘sāramaṇḍakappo’’ti vuccati. Yasmiṁ",
  "atk-s0511a12:11_7": "kappe pañca buddhā uppajjanti, so ‘‘bhaddakappo’’ti vuccati. So pana atidullabho.",
  "atk-s0511a12:11_8": "Tasmiṁ pana kappe yebhuyyena sattā kalyāṇasukhabahulā honti. Yebhuyyena tihetukā",
  "atk-s0511a12:11_9": "kilesakkhayaṁ karonti, duhetukā sugatigāmino honti, ahetukā hetuṁ paṭilabhanti. Tasmā",
  "atk-s0511a12:11_10": "so kappo ‘‘bhaddakappo’’ti vuccati. Tena vuttaṁ – ‘‘asuññakappo pañcavidho’’tiādi.",
  "atk-s0511a12:11_11": "Vuttañhetaṁ porāṇehi –",
  "atk-s0511a12:12": "‘‘Eko buddho sārakappe, maṇḍakappe jinā duve;",
  "atk-s0511a12:13": "Varakappe tayo buddhā, sāramaṇḍe caturo buddhā;",
  "atk-s0511a12:14": "Pañca buddhā bhaddakappe, tato natthādhikā jinā’’ti.",
  "atk-s0511a12:15_0": "Yasmiṁ pana kappe padumuttaradasabalo uppajji, so sārakappopi samāno guṇasampattiyā",
  "atk-s0511a12:15_1": "maṇḍakappasadisattā ‘‘maṇḍakappo’’ti vutto. Opammatthe vā-saddo daṭṭhabbo. Ussannakusalāti",
  "atk-s0511a12:15_2": "upacitapuññā. Janatāti janasamūho.",
  "atk-s0511a12:16_0": "Padumuttaro pana parisuttaro bhagavā sattāhaṁ bodhipallaṅke vītināmetvā – ‘‘pathaviyaṁ",
  "atk-s0511a12:16_1": "pādaṁ nikkhipissāmī’’ti dakkhiṇaṁ pādaṁ abhinīhari. Atha pathaviṁ bhinditvā vimalakomalakesarakaṇṇikāni",
  "atk-s0511a12:16_2": "jalajāmalāvikalavipulapalāsāni thalajāni jalajāni uṭṭhahiṁsu. Tesaṁ kira dhurapattāni",
  "atk-s0511a12:16_3": "navutihatthāni kesarāni tiṁsahatthāni kaṇṇikā dvādasahatthā ekekassa navaghaṭappamāṇā",
  "atk-s0511a12:16_4": "reṇavo ahesuṁ. Satthā pana ubbedhato aṭṭhapaṇṇāsahattho ahosi. Tassa ubhinnaṁ bāhānamantaraṁ",
  "atk-s0511a12:16_5": "aṭṭhārasahatthaṁ nalāṭaṁ pañcahatthaṁ hatthapādā ekādasahatthā ahesuṁ. Tassa ekādasahatthena",
  "atk-s0511a12:16_6": "pādena dvādasahatthāya kaṇṇikāya akkantamattāya navaghaṭappamāṇā reṇavo uṭṭhahitvā",
  "atk-s0511a12:16_7": "aṭṭhapaṇṇāsahatthaṁ sarīrappadesaṁ uggantvā manosilācuṇṇavicuṇṇitaṁ viya katvā paccottharanti.",
  "atk-s0511a12:16_8": "Tadupādāya satthā padumuttarotveva loke paññāyitthāti saṁyuttabhāṇakā vadanti.",
  "atk-s0511a12:17_0": "Atha sabbalokuttaro padumuttaro bhagavā brahmāyācanaṁ sampaṭicchitvā dhammadesanāya",
  "atk-s0511a12:17_1": "bhājanabhūte satte olokento mithilanagare devalaṁ sujātañcāti dve rājaputte upanissayasampanne",
  "atk-s0511a12:17_2": "disvā taṅkhaṇaññeva anilapathena gantvā mithiluyyāne otaritvā uyyānapālena dvepi",
  "atk-s0511a12:17_3": "rājakumāre pakkosāpesi. Tepi ca ‘‘amhākaṁ pitucchāputto padumuttarakumāro pabbajitvā",
  "atk-s0511a12:17_4": "sammāsambodhiṁ pāpuṇitvā amhākaṁ nagaraṁ sampatto, handa naṁ mayaṁ dassanāya upasaṅkamissāmā’’ti",
  "atk-s0511a12:17_5": "saparivārā padumuttaraṁ bhagavantaṁ upasaṅkamitvā parivāretvā nisīdiṁsu. Tadā dasabalo",
  "atk-s0511a12:17_6": "tehi parivuto tārāgaṇaparivuto puṇṇacando viya virocamāno tattha dhammacakkaṁ pavattesi,",
  "atk-s0511a12:17_7": "tadā koṭisatasahassānaṁ paṭhamo dhammābhisamayo ahosi. Tena vuttaṁ –",
  "atk-s0511a12:18": "3.",
  "atk-s0511a12:19": " ‘‘Padumuttarassa bhagavato, paṭhame dhammadesane;",
  "atk-s0511a12:20": "Koṭisatasahassānaṁ, dhammābhisamayo ahū’’ti.",
  "atk-s0511a12:21_0": "Athāparena samayena saradatāpasasamāgame mahājanaṁ nirayasantāpena santāpetvā dhammaṁ",
  "atk-s0511a12:21_1": "desento sattatiṁsasatasahassasaṅkhe sattakāye dhammāmataṁ pāyesi, so dutiyo dhammābhisamayo",
  "atk-s0511a12:21_2": "ahosi. Tena vuttaṁ –",
  "atk-s0511a12:22": "4.",
  "atk-s0511a12:23": " ‘‘Tato parampi vassante, tappayante ca pāṇino;",
  "atk-s0511a12:24": "Sattattiṁsasatasahassānaṁ, dutiyābhisamayo ahū’’ti.",
  "atk-s0511a12:25_0": "Yadā pana ānandamahārājā vīsatiyā purisasahassehi vīsatiyā amaccehi ca saddhiṁ padumuttarassa",
  "atk-s0511a12:25_1": "sammāsambuddhassa santike mithilanagare pāturahosi. Padumuttaro ca bhagavā te sabbe",
  "atk-s0511a12:25_2": "ehibhikkhupabbajjāya pabbājetvā tehi parivuto gantvā pitusaṅgahaṁ kurumāno haṁsavatiyā",
  "atk-s0511a12:25_3": "rājadhāniyā vasati. Tattha so amhākaṁ bhagavā viya kapilapure gaganatale ratanacaṅkame",
  "atk-s0511a12:25_4": "caṅkamanto buddhavaṁsaṁ kathesi, tadā paññāsasatasahassānaṁ tatiyo dhammābhisamayo",
  "atk-s0511a12:25_5": "ahosi. Tena vuttaṁ –",
  "atk-s0511a12:26": "5.",
  "atk-s0511a12:27": " ‘‘Yamhi kāle mahāvīro, ānandaṁ upasaṅkami;",
  "atk-s0511a12:28": "Pitusantikaṁ upagantvā, āhanī amatadundubhiṁ.",
  "atk-s0511a12:29": "6.",
  "atk-s0511a12:30": " ‘‘Āhate amatabherimhi, vassante dhammavuṭṭhiyā;",
  "atk-s0511a12:31": "Paññāsasatasahassānaṁ, tatiyābhisamayo ahū’’ti.",
  "atk-s0511a12:32_0": "Tattha ānandaṁ upasaṅkamīti pitaraṁ ānandarājānaṁ sandhāya vuttaṁ. Āhanīti abhihani.",
  "atk-s0511a12:32_1": "Āhateti āhatāya. Amatabherimhīti amatabheriyā, liṅgavipallāso daṭṭhabbo. ‘‘Āsevite’’tipi",
  "atk-s0511a12:32_2": "pāṭho, tassa āsevitāyāti attho. Vassante dhammavuṭṭhiyāti dhammavassaṁ vassanteti",
  "atk-s0511a12:32_3": "attho. Idāni abhisamayakaraṇūpāyaṁ dassento –",
  "atk-s0511a12:33": "7.",
  "atk-s0511a12:34": " ‘‘Ovādako viññāpako, tārako sabbapāṇinaṁ;",
  "atk-s0511a12:35": "Desanākusalo buddho, tāresi janataṁ bahu’’nti. – āha;",
  "atk-s0511a12:36": "Tattha ovādakoti saraṇasīladhutaṅgasamādānaguṇānisaṁsavaṇṇanāya ovadatīti ovādako. Viññāpakoti catusaccaṁ viññāpetīti viññāpako, bodhako. Tārakoti caturoghatārako.",
  "atk-s0511a12:37": "Yadā pana satthā mithilanagare mithiluyyāne koṭisatasahassabhikkhugaṇamajjhe māghapuṇṇamāya puṇṇacandasadisavadano pātimokkhaṁ uddisi, so paṭhamo sannipāto ahosi. Tena vuttaṁ –",
  "atk-s0511a12:38": "8.",
  "atk-s0511a12:39": " ‘‘Sannipātā tayo āsuṁ, padumuttarassa satthuno;",
  "atk-s0511a12:40": "Koṭisatasahassānaṁ, paṭhamo āsi samāgamo’’ti.",
  "atk-s0511a12:41_0": "Yadā pana bhagavā vebhārapabbatakūṭe vassāvāsaṁ vasitvā pabbatasandassanatthaṁ āgatassa",
  "atk-s0511a12:41_1": "mahājanassa dhammaṁ desetvā navutikoṭisahassāni ehibhikkhubhāvena pabbājetvā tehi",
  "atk-s0511a12:41_2": "parivuto pātimokkhaṁ uddisi, so dutiyo sannipāto ahosi. Tena vuttaṁ –",
  "atk-s0511a12:42": "9.",
  "atk-s0511a12:43": " ‘‘Yadā buddho asamasamo, vasi vebhārapabbate;",
  "atk-s0511a12:44": "Navutikoṭisahassānaṁ, dutiyo āsi samāgamo’’ti.",
  "atk-s0511a12:45": "Puna bhagavati guṇavati tilokanāthe mahājanassa bandhanamokkhaṁ kurumāne janapadacārikaṁ caramāne asītikoṭisahassānaṁ bhikkhūnaṁ sannipāto ahosi. Tena vuttaṁ –",
  "atk-s0511a12:46": "10.",
  "atk-s0511a12:47": " ‘‘Puna cārikaṁ pakkante, gāmanigamaraṭṭhato;",
  "atk-s0511a12:48": "Asītikoṭisahassānaṁ, tatiyo āsi samāgamo’’ti.",
  "atk-s0511a12:49": "Tattha gāmanigamaraṭṭhatoti gāmanigamaraṭṭhehi. Ayameva vā pāṭho, tassa gāmanigamaraṭṭhehi nikkhamitvā pabbajitānanti attho.",
  "atk-s0511a12:50_0": "Tadā amhākaṁ bodhisatto anekadhanakoṭiko jaṭilo nāma mahāraṭṭhiko hutvā buddhappamukhassa",
  "atk-s0511a12:50_1": "saṅghassa sacīvaraṁ varadānamadāsi. Sopi taṁ bhattānumodanāvasāne ‘‘anāgate kappasatasahassamatthake",
  "atk-s0511a12:50_2": "gotamo nāma buddho bhavissatī’’ti byākāsi. Tena vuttaṁ –",
  "atk-s0511a12:51": "11.",
  "atk-s0511a12:52": " ‘‘Ahaṁ tena samayena, jaṭilo nāma raṭṭhiko;",
  "atk-s0511a12:53": "Sambuddhappamukhaṁ saṅghaṁ, sabhattaṁ dussamadāsahaṁ.",
  "atk-s0511a12:54": "12.",
  "atk-s0511a12:55": " ‘‘Sopi maṁ buddho byākāsi, saṅghamajjhe nisīdiya;",
  "atk-s0511a12:56": "Satasahasse ito kappe, ayaṁ buddho bhavissati.",
  "atk-s0511a12:57": "13.",
  "atk-s0511a12:58": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a12:59": "14.",
  "atk-s0511a12:60": " ‘‘Tassāpi vacanaṁ sutvā, uttariṁ vatamadhiṭṭhahiṁ;",
  "atk-s0511a12:61": "Akāsiṁ uggadaḷhaṁ dhitiṁ, dasapāramipūriyā’’ti.",
  "atk-s0511a12:62_0": "Tattha sambuddhappamukhaṁ saṅghanti buddhappamukhassa saṅghassa, sāmiatthe upayogavacanaṁ.",
  "atk-s0511a12:62_1": "Sabhattaṁ dussamadāsahanti sacīvaraṁ bhattaṁ adāsiṁ ahanti attho. Uggadaḷahanti atidaḷhaṁ.",
  "atk-s0511a12:62_2": "Dhitinti vīriyaṁ akāsinti attho.",
  "atk-s0511a12:63": "Padumuttarassa pana bhagavato kāle titthiyā nāma nāhesuṁ. Sabbe devamanussā buddhameva saraṇamagamaṁsu. Tena vuttaṁ –",
  "atk-s0511a12:64": "15.",
  "atk-s0511a12:65": " ‘‘Byāhatā titthiyā sabbe, vimanā dummanā tadā;",
  "atk-s0511a12:66": "Na tesaṁ keci paricaranti, raṭṭhato nicchubhanti te.",
  "atk-s0511a12:67": "16.",
  "atk-s0511a12:68": " ‘‘Sabbe tattha samāgantvā, upagañchuṁ buddhasantike;",
  "atk-s0511a12:69": "Tuvaṁ nātho mahāvīra, saraṇaṁ hohi cakkhuma.",
  "atk-s0511a12:70": "17.",
  "atk-s0511a12:71": " ‘‘Anukampako kāruṇiko, hitesī sabbapāṇinaṁ;",
  "atk-s0511a12:72": "Sampatte titthiye sabbe, pañcasīle patiṭṭhahi.",
  "atk-s0511a12:73": "18.",
  "atk-s0511a12:74": " ‘‘Evaṁ nirākulaṁ āsi, suññakaṁ titthiyehi taṁ;",
  "atk-s0511a12:75": "Vicittaṁ arahantehi, vasībhūtehi tādihī’’ti.",
  "atk-s0511a12:76_0": "Tattha byāhatāti vihatamānadappā. Titthiyāti ettha titthaṁ veditabbaṁ, titthakaro",
  "atk-s0511a12:76_1": "veditabbo, titthiyā veditabbā. Tattha sassatādidiṭṭhivasena taranti etthāti titthaṁ,",
  "atk-s0511a12:76_2": "laddhi. Tassā laddhiyā uppādako titthakaro, titthe bhavā titthiyāti. Padumuttarassa",
  "atk-s0511a12:76_3": "kira bhagavato kāle titthiyā nāhesuṁ. Ye pana santi, tepi īdisā ahesunti dassanatthaṁ",
  "atk-s0511a12:76_4": "‘‘byāhatā titthiyā’’tiādi vuttanti veditabbaṁ. Vimanāti virūpamānasā. Dummanāti tasseva",
  "atk-s0511a12:76_5": "vevacanaṁ. Na tesaṁ keci paricarantīti tesaṁ aññatitthiyānaṁ kecipi purisā parikammaṁ",
  "atk-s0511a12:76_6": "na karonti, na bhikkhaṁ denti, na sakkaronti, na garuṁ karonti, na mānenti, na pūjenti,",
  "atk-s0511a12:76_7": "na āsanā vuṭṭhahanti, na añjalikammaṁ karontīti attho. Raṭṭhatoti sakalaraṭṭhatopi.",
  "atk-s0511a12:76_8": "Nicchubhantīti nīharanti, ussādenti tesaṁ nivāsaṁ na dentīti attho. Teti titthiyā.",
  "atk-s0511a12:77_0": "Upagañchuṁ buddhasantiketi evaṁ tehi raṭṭhavāsīhi manussehi ussādiyamānā sabbepi",
  "atk-s0511a12:77_1": "aññatitthiyā samāgantvā padumuttaradasabalameva saraṇamagamaṁsu. ‘‘Tvaṁ amhākaṁ satthā",
  "atk-s0511a12:77_2": "nātho gati parāyanaṁ saraṇa’’nti evaṁ vatvā saraṇamagamaṁsūti attho. Anukampatīti",
  "atk-s0511a12:77_3": "anukampako. Karuṇāya caratīti kāruṇiko. Sampatteti samāgate saraṇamupagate titthiye.",
  "atk-s0511a12:77_4": "Pañcasīle patiṭṭhahīti pañcasu sīlesu patiṭṭhāpesīti attho. Nirākulanti anākulaṁ,",
  "atk-s0511a12:77_5": "aññehi laddhikehi asammissanti attho. Suññakanti suññaṁ rittaṁ tehi titthiyehi. Tanti",
  "atk-s0511a12:77_6": "taṁ bhagavato sāsananti vacanaseso daṭṭhabbo. Vicittanti vicittavicittaṁ. Vasībhūtehīti vasībhāvappattehi.",
  "atk-s0511a12:78_0": "Tassa pana padumuttarassa bhagavato haṁsavatī nāma nagaraṁ ahosi. Pitā panassa ānando",
  "atk-s0511a12:78_1": "nāma khattiyo, mātā sujātā nāma devī, devalo ca sujāto ca dve aggasāvakā, sumano",
  "atk-s0511a12:78_2": "nāmupaṭṭhāko, amitā ca asamā ca dve aggasāvikā, salalarukkho bodhi, sarīraṁ aṭṭhapaṇṇāsahatthubbedhaṁ",
  "atk-s0511a12:78_3": "ahosi, sarīrappabhā cassa samantā dvādasa yojanāni gaṇhi, vassasatasahassaṁ āyu ahosi,",
  "atk-s0511a12:78_4": "vasudattā nāma aggamahesī, uttaro nāma putto ahosi. Padumuttaro pana bhagavā paramābhirāme",
  "atk-s0511a12:78_5": "nandārāme kira parinibbuto. Dhātuyo panassa na vikiriṁsu. Sakalajambudīpavāsino manussā",
  "atk-s0511a12:78_6": "samāgamma dvādasayojanubbedhaṁ sattaratanamayaṁ cetiyamakaṁsu. Tena vuttaṁ –",
  "atk-s0511a12:79": "19.",
  "atk-s0511a12:80": " ‘‘Nagaraṁ haṁsavatī nāma, ānando nāma khattiyo;",
  "atk-s0511a12:81": "Sujātā nāma janikā, padumuttarassa satthuno.",
  "atk-s0511a12:82": "24.",
  "atk-s0511a12:83": " ‘‘Devalo ca sujāto ca, ahesuṁ aggasāvakā;",
  "atk-s0511a12:84": "Sumano nāmupaṭṭhāko, padumuttarassa mahesino.",
  "atk-s0511a12:85": "25.",
  "atk-s0511a12:86": " ‘‘Amitā ca asamā ca, ahesuṁ aggasāvikā;",
  "atk-s0511a12:87": "Bodhi tassa bhagavato, salaloti pavuccati.",
  "atk-s0511a12:88": "27.",
  "atk-s0511a12:89": " ‘‘Aṭṭhapaṇṇāsaratanaṁ, accuggato mahāmuni;",
  "atk-s0511a12:90": "Kañcanagghiyasaṅkāso, dvattiṁsavaralakkhaṇo.",
  "atk-s0511a12:91": "28.",
  "atk-s0511a12:92": " ‘‘Kuṭṭā kavāṭā bhittī ca, rukkhā nagasiluccayā;",
  "atk-s0511a12:93": "Na tassāvaraṇaṁ atthi, samantā dvādasayojane.",
  "atk-s0511a12:94": "29.",
  "atk-s0511a12:95": " ‘‘Vassasatasahassāni, āyu vijjati tāvade;",
  "atk-s0511a12:96": "Tāvatā tiṭṭhamāno so, tāresi janataṁ bahuṁ.",
  "atk-s0511a12:97": "30.",
  "atk-s0511a12:98": " ‘‘Santāretvā bahujanaṁ, chinditvā sabbasaṁsayaṁ;",
  "atk-s0511a12:99": "Jalitvā aggikkhandhova, nibbuto so sasāvako’’ti.",
  "atk-s0511a12:100_0": "Tattha nagasiluccayāti nagasaṅkhātā siluccayā. Āvaraṇanti paṭicchādanaṁ tirokaraṇaṁ.",
  "atk-s0511a12:100_1": "Dvādasayojaneti samantato dvādasayojane ṭhāne bhagavato sarīrappabhā pharitvā rattindivaṁ",
  "atk-s0511a12:100_2": "tiṭṭhatīti attho. Sesagāthāsu sabbattha pākaṭamevāti.",
  "atk-s0511a12:101": "Ito paṭṭhāya pāramipūraṇādipunappunāgatamatthaṁ saṅkhipitvā visesatthameva vatvā gamissāma. Yadi pana vuttameva punappunaṁ vakkhāma, kadā antaṁ gamissati ayaṁ saṁvaṇṇanāti.",
  "atk-s0511a12:102": "Padumuttarabuddhavaṁsavaṇṇanā niṭṭhitā.",
  "atk-s0511a12:103": "Niṭṭhito dasamo buddhavaṁso."
}