{
  "tika-abh04t5:0": "2. Rūpakaṇḍaṁ",
  "tika-abh04t5:1": "Uddesavaṇṇanā",
  "tika-abh04t5:2_0": "Kenacīti rūpena vā arūpena vā. Cittuppādena tāva rūpassa samayavavatthānaṁ na sakkā",
  "tika-abh04t5:2_1": "kātuṁ abyāpitāya anekantikatāya cāti imamatthaṁ dassento “acittasamuṭṭhānasabbhāvato”tiādimāha.",
  "tika-abh04t5:2_2": "Tattha acittasamuṭṭhānaṁ rūpaṁ cittassa tīsu khaṇesu uppajjatīti imasmiṁ tāva vāde",
  "tika-abh04t5:2_3": "cittuppattisamayena rūpūpapattisamayassa vavatthānaṁ mā hotu, cittassa uppādakkhaṇeyeva",
  "tika-abh04t5:2_4": "sabbampi rūpaṁ uppajjatīti imasmiṁ pana vāde kathanti? Etthāpi acittasamuṭṭhānaṁ",
  "tika-abh04t5:2_5": "rūpaṁ cittena sahuppādepi anindriyabaddharūpaṁ viya acittapaṭi bandhuppādatāya na",
  "tika-abh04t5:2_6": "cittena vavatthāpetabbasamayanti vuttaṁ “acittasamuṭṭhānasabbhāvato”ti. Tena cittuppādena",
  "tika-abh04t5:2_7": "rūpassa samayavavatthānaṁ na byāpīti dasseti. Anekacittasamuṭṭhānatāya vavatthānābhāvatoti",
  "tika-abh04t5:2_8": "sambandho. Niyate hi samuṭṭhāpakacitte cittasamuṭṭhānarūpassa siyā vavatthānanti.",
  "tika-abh04t5:3_0": "Kesañcīti kāmāvacarakusalādīnaṁ. Katthacīti āruppe. Kesañcīti vā kesañci pañcavokāravipākānaṁ.",
  "tika-abh04t5:3_1": "Katthacīti paṭisandhikkhaṇe carimakkhaṇe ca. “Tasmiṁ samaye phasso hotī”tiādinā cittasahabhāvinaṁ",
  "tika-abh04t5:3_2": "eva cittena samayavavatthānaṁ katanti vuttaṁ “acittasahabhubhāvato”ti. Tesanti upādārūpānaṁ.",
  "tika-abh04t5:3_3": "Yo yassa sahabhāvena upakārako, so eva tassa samayavavatthāpakabhāvena vuttoti āha",
  "tika-abh04t5:3_4": "“sahajāta…pe… ttanato”ti. Nāpi mahābhūtehītiādinā vavatthānābhāvameva dasseti. Kesañcīti",
  "tika-abh04t5:3_5": "akammajādīnaṁ. Kehicīti kammajādīhi. Pavattitoti pavattanato. Sahāti ekasmiṁ kāle.",
  "tika-abh04t5:3_6": "Abhāvāti niyogato abhāvā.",
  "tika-abh04t5:4_0": "Viññatti…pe… na sakkā vattuṁ mahābhūtehi samayavavatthāne kariyamāne tehi ayāvabhāvitatāyāti",
  "tika-abh04t5:4_1": "adhippāyo. Ekasmiṁ kāletiādināpi mahābhūtehi samayaniyamane vavatthānābhāvameva vibhāveti.",
  "tika-abh04t5:4_2": "“Tathā vibhajanattha”nti, “avibhattaṁ abyākataṁ atthīti dassetu”nti ca imesaṁ padānaṁ",
  "tika-abh04t5:4_3": "“vibhattaṁ avibhattañca sabbaṁ saṅgaṇhanto āhā”ti iminā sambandho. Samayavavatthānaṁ",
  "tika-abh04t5:4_4": "katvā niddisiyamānassa nippadesatāya asambhavato ekadesaṁ niddisitvā sāmaññena nigamanaṁ",
  "tika-abh04t5:4_5": "yuttaṁ, akatvā pana samayavavatthānaṁ sarūpato niddisanena tathāti imamatthaṁ āha",
  "tika-abh04t5:4_6": "“samayavavatthānenā”tiādinā. Avibhatteti vipākakiriyābyākataṁ viya na pubbe vibhatte.",
  "tika-abh04t5:4_7": "Vibhajitabbeti bhedavantatāya vibhajanārahe. Dassiteti uddisanavasena dassite. Vuttamevatthaṁ",
  "tika-abh04t5:4_8": "vitthāratarena dassetuṁ “ettha panā”tiādimāha.",
  "tika-abh04t5:5_0": "Vipākādidhammānaṁ nayanaṁ nayo, sova dassananti nayadassanaṁ. “Desanā”ti vuttaṁ heṭṭhā",
  "tika-abh04t5:5_1": "gahaṇameva nayadassananti. Dutiyavikappe pana kāmāvacarādibhāvena nīyatīti nayo,",
  "tika-abh04t5:5_2": "kiriyābyākataṁ. Tassa dassanaṁ nayadassananti yojetabbaṁ. Dukādīsu niddesavāre ca",
  "tika-abh04t5:5_3": "hadayavatthuno anāgatattā taṁ aggahetvā paṭhamavikappo vutto, ekake pana vatthupi",
  "tika-abh04t5:5_4": "gahitanti “hadayavatthuñcā”ti dutiyavikappe vuttaṁ. Kiṁ pana kāraṇaṁ dukādīsu niddesavāre",
  "tika-abh04t5:5_5": "ca hadayavatthu na gahitanti? Itaravatthūhi asamānagatikattā desanābhedato ca. Yathā",
  "tika-abh04t5:5_6": "hi cakkhuviññāṇādīni ekantato cakkhādinissayāni, na evaṁ manoviññāṇaṁ ekantato hadayavatthunissayaṁ,",
  "tika-abh04t5:5_7": "nissitamukhena ca vatthudukādidesanā pavattā. Yampi ekantato hadayavatthunissayaṁ,",
  "tika-abh04t5:5_8": "tassa vasena “atthi rūpaṁ manoviññāṇassa vatthū”tiādinā dukādīsu vuccamānesupi tadanukūlaārammaṇadukādayo",
  "tika-abh04t5:5_9": "na sambhavanti. Na hi “atthi rūpaṁ manoviññāṇassa ārammaṇaṁ, atthi rūpaṁ na manoviññāṇassa",
  "tika-abh04t5:5_10": "ārammaṇa”ntiādinā sakkā vattunti vatthārammaṇadukadesanā bhinnagatikā siyuṁ, samānagatikā",
  "tika-abh04t5:5_11": "ca tā desetuṁ bhagavato ajjhāsayo. Esā hi bhagavato desanā pakati. Teneva hi nikkhepakaṇḍe",
  "tika-abh04t5:5_12": "cittuppādavibhāgena avuccamānattā avitakkāvicārapadavissajjane vicāroti vattuṁ na",
  "tika-abh04t5:5_13": "sakkāti avitakkavicāramattapadavissajjane labbhamānopi vitakko na uddhaṭo, aññathā",
  "tika-abh04t5:5_14": "vitakko cāti vattabbaṁ siyāti. Evaṁ itaravatthūhi asamānagatikattā desanābhedato",
  "tika-abh04t5:5_15": "ca dukādīsu uddese na gahitaṁ. Uddiṭṭhasseva hi niddisanato niddesepi na gahitaṁ",
  "tika-abh04t5:5_16": "hadayavatthūti vadanti.",
  "tika-abh04t5:6_0": "Cakkhādidasakāsattāti cakkhusotaghānajivhākāyaitthibhāvapurisabhāvadasakā satta,",
  "tika-abh04t5:6_1": "ekasantānavasena vā cakkhusotaghānajivhākāyabhāvavatthudasakā satta. Nibbānassa asatipi",
  "tika-abh04t5:6_2": "paramatthato bhede parikappitabhedopi bhedoyeva vohāravisayeti katvā sopādisesādibhedo vutto.",
  "tika-abh04t5:7_0": "584. Kiñcāpi aññattha kukkuṭaṇḍasaṇṭhāne parimaṇḍala-saddo dissati, cakkasaṇṭhānatā",
  "tika-abh04t5:7_1": "pana vaṭṭasaṇṭhāne cakkavāḷe vuccamāno parimaṇḍala-saddo vaṭṭapariyāyo siyā. Anekatthā",
  "tika-abh04t5:7_2": "hi saddāti adhippāyenāha “vaṭṭaṁ parimaṇḍala”nti. Ettha ca sineruyugandharādīnaṁ",
  "tika-abh04t5:7_3": "samuddato upariadhobhāgānaṁ vasena ubbedho vutto, āyāmavitthārehipi sineru caturāsītiyojanasahassaparimāṇova.",
  "tika-abh04t5:7_4": "Yathāha “sineru, bhikkhave, pabbatarājā caturāsīti yojanasahassāni āyāmena, caturāsīti",
  "tika-abh04t5:7_5": "yojanasahassāni vitthārenā”ti. Sineruṁ pākāraparikkhepavasena parikkhipitvā ṭhitā",
  "tika-abh04t5:7_6": "yugandharādayo, sineruyugandharādīnaṁ antarepi sītasamuddā nāma. “Te visālato yathākkamaṁ",
  "tika-abh04t5:7_7": "sineruādīnaṁ accuggamanasamānaparimāṇā”ti vadanti.",
  "tika-abh04t5:8_0": "Koṭisatasahassacakkavāḷasseva āṇākhettabhāvo dasasahassacakkavāḷassa jātikhettabhāvo",
  "tika-abh04t5:8_1": "viya dhammatāvaseneva veditabbo. Vikappasamānasamuccayavibhāvanesu viya avadhāraṇe",
  "tika-abh04t5:8_2": "aniyame ca vā-saddo vattatīti tathā yojanā katā. Anekatthā hi nipātāti. Tattha anekantikattho aniyamattho.",
  "tika-abh04t5:9_0": "Sīlādivisuddhisampādanena, catudhātuvavatthānavaseneva vā mahākiccatāya mahantena",
  "tika-abh04t5:9_1": "vāyāmena. Satipi lakkhaṇādibhede ekasmiṁ eva kāle ekasmiṁ santāne anekasatasahassakalāpavuttito",
  "tika-abh04t5:9_2": "mahantāni bahūni bhūtāni paramatthato vijjamānānīti vā mahābhūtāni yathā “mahājano”ti.",
  "tika-abh04t5:9_3": "Evanti “upādāya pavatta”nti atthe sati paṭiccasamuppannatā vuttā hoti paccayasambhūtatādīpanato.",
  "tika-abh04t5:9_4": "Upādāyatīti upādāyati evāti adhippāyo. Tenevāha “ekantanissitassā”ti. “Bhavati hi",
  "tika-abh04t5:9_5": "nissayarūpānaṁ sāmibhāvo”ti ādhārādheyyasambandhavacanicchāya abhāve ādhārabhūtopi",
  "tika-abh04t5:9_6": "attho saṁsāmisambandhavacanicchāya sāmibhāvena vuccati yathā “rukkhassa sākhā”ti adhippāyo.",
  "tika-abh04t5:10": "Tividharūpasaṅgahavaṇṇanā",
  "tika-abh04t5:11_0": "585.Viññattidukocāti ca-saddena cittasahabhucittānuparivattidukāpi saṅgahitāti veditabbā.",
  "tika-abh04t5:11_1": "Sakkā hi etena nayena…pe… viññātunti ettha pañcavīsāya tāva vatthudukesu paṭhamadukapañcakādayo",
  "tika-abh04t5:11_2": "cuddasahipi pakiṇṇakadukehi avasiṭṭhehi vatthudukehi pañcavīsāya ārammaṇadukehi pañcahi",
  "tika-abh04t5:11_3": "bāhirāyatanadukehi rūpadhātudukādīhi pañcahi dhātudukehi pacchimakehi tīhi indriyadukehi",
  "tika-abh04t5:11_4": "dvādasahipi sukhumarūpadukehi paṭhamādivajjehi avasiṭṭhehi āyatanadhātuindriyadukehi",
  "tika-abh04t5:11_5": "ca yojanaṁ gacchanti. Pañcavīsāya pana ārammaṇadukesu purimako dukapañcako upādinnaupādinnupādāniyasanidassanacittasamuṭṭhānacittasahabhucittānuparivattidukavajjehi",
  "tika-abh04t5:11_6": "pakiṇṇakadukehi sabbehipi vatthudukehi rūpāyatanarūpadhātudukavajjehi āyatanadhātudukehi",
  "tika-abh04t5:11_7": "sabbehipi indriyadukasukhumarūpadukehi yojanaṁ gacchati. Dutiyadukapañcakādīsu yathākkamaṁ",
  "tika-abh04t5:11_8": "saddāyatanasaddadhātudukādayo yojanaṁ na gacchanti, rūpāyatanarūpadhātudukādayo gacchanti.",
  "tika-abh04t5:11_9": "Pakiṇṇakadukesu sanidassanadukañcāti ayameva viseso. Yathā ca vatthudukesu, evaṁ",
  "tika-abh04t5:11_10": "cakkhāyatanacakkhudhātucakkhundriyādidukapañcakesu. Yathā ca ārammaṇadukesu, evaṁ",
  "tika-abh04t5:11_11": "rūpāyatanarūpadhātuādidukapañcakesu tikayojanā. Itthindriyapurisindriyajīvitindriyadukā",
  "tika-abh04t5:11_12": "sukhumarūpadukā ca sabbehipi dukehi yojanaṁ gacchantīti evaṁ tāva tikayojanā veditabbā.",
  "tika-abh04t5:11_13": "Nanu cāyampi yojanā bhagavatā na desitāti na kātabbāti? Nayidaṁ ekantikaṁ. Kasmā?",
  "tika-abh04t5:11_14": "Bhagavatā dinnanayena yojanāpi bhagavatoyeva desanā. Tathā hi vuttaṁ mātikāvaṇṇanāyaṁ",
  "tika-abh04t5:11_15": "“hetū ceva dhammā ahetukā cāti idampi sambhavatī”tiādi. Sambhavo hi gahaṇassa kāraṇanti ca.",
  "tika-abh04t5:12": "Tividharūpasaṅgahavaṇṇanā niṭṭhitā.",
  "tika-abh04t5:13": "Catubbidhādirūpasaṅgahavaṇṇanā",
  "tika-abh04t5:14_0": "586. Cittato eva samuṭṭhātīti cittasamuṭṭhānanti imameva atthaṁ gahetvā “viññattidukādīhi",
  "tika-abh04t5:14_1": "samānagatiko cittasamuṭṭhānaduko”ti vuttaṁ. Vinivattite hi sāmaññe yaṁ rūpaṁ janakapaccayesu",
  "tika-abh04t5:14_2": "cittato samuṭṭhāti, taṁ cittato eva samuṭṭhātīti. Viññattidukādīhīti ādi-saddena",
  "tika-abh04t5:14_3": "cittasahabhucittānuparivattiduke saṅgaṇhāti. Labbhamānoti yaṁ taṁ rūpaṁ upādā, taṁ",
  "tika-abh04t5:14_4": "atthi cittasamuṭṭhānaṁ, atthi na cittasamuṭṭhānaṁ. Yaṁ taṁ rūpaṁ nupādā, taṁ atthi",
  "tika-abh04t5:14_5": "cittasamuṭṭhānaṁ, atthi na cittasamuṭṭhānanti evaṁ labbhamāno. Sanidassanadukādīnanti",
  "tika-abh04t5:14_6": "ādi-saddena sappaṭighamahābhūtadukādayo saṅgaṇhāti. Tenāti cittasamuṭṭhānadukena.",
  "tika-abh04t5:14_7": "Tassāti cittasamuṭṭhānadukasseva. Aññe panāti viññatticittasamuṭṭhānacittasahabhucittānuparivattidukehi",
  "tika-abh04t5:14_8": "aññepi pakiṇṇakadukā.",
  "tika-abh04t5:15_0": "Saddāyatanassa ekantato anupādinnattā “sotasamphassārammaṇadukādayo vajjetvā”ti vuttaṁ.",
  "tika-abh04t5:15_1": "Catukkā labbhantīti yaṁ taṁ rūpaṁ upādinnaṁ, taṁ atthi cakkhusamphassassa ārammaṇaṁ,",
  "tika-abh04t5:15_2": "atthi cakkhusamphassassa nārammaṇaṁ. Yaṁ taṁ rūpaṁ anupādinnaṁ, taṁ atthi cakkhusamphassassa",
  "tika-abh04t5:15_3": "ārammaṇaṁ, atthi cakkhusamphassassa nārammaṇanti evamādayo sabbārammaṇabāhirāyatanādilabbhamānadukehi",
  "tika-abh04t5:15_4": "yojanāyaṁ catukkā labbhantīti sambandho. Avasesehīti ārammaṇabāhirāyatanarūpadhātudukādito",
  "tika-abh04t5:15_5": "labbhamānadukehīti vuttadukarāsito avasesehi. Tesanti upādinnaupādinnupādāniyacittasamuṭṭhānadukānaṁ.",
  "tika-abh04t5:15_6": "Aññesanti upādinnadukādito aññesaṁ upādādukādīnaṁ. Vatthudukādīhīti ādi-saddena cakkhāyatanadukādayo",
  "tika-abh04t5:15_7": "saṅgaṇhāti. Etthāpi avasesehi tesaṁ aññesañca yojanāya catukkā na labbhantīti sambandho.",
  "tika-abh04t5:16": "Catubbidhādirūpasaṅgahavaṇṇanā niṭṭhitā.",
  "tika-abh04t5:17": "Uddesavaṇṇanā niṭṭhitā.",
  "tika-abh04t5:18": "Rūpavibhatti",
  "tika-abh04t5:19": "Ekakaniddesavaṇṇanā",
  "tika-abh04t5:20_0": "594. Pathavīādīnaṁ dhammānaṁ ruppanasabhāvo viya na hetuādibhāvopi sādhāraṇoti na",
  "tika-abh04t5:20_1": "hetūsu vibhajitabboti vuttaṁ “avijjamānavibhāgassā”ti. Tassa pana vibhāgābhāvadassanasarūpadassanameva",
  "tika-abh04t5:20_2": "niddeso. Evañca katvā nibbānassapi vibhāgarahitattā “asaṅkhatā dhātū”ti ettakameva",
  "tika-abh04t5:20_3": "niddesavasena vuttaṁ.",
  "tika-abh04t5:21_0": "Yadipi hinoti etena patiṭṭhāti kusalādiko dhammoti alobhādayo kevalaṁ hetupadavacanīyā,",
  "tika-abh04t5:21_1": "kāraṇabhāvasāmaññato pana mahābhūtādayopi hetu-saddābhidheyyāti mūlaṭṭhavācinā dutiyena",
  "tika-abh04t5:21_2": "hetu-saddena visesetvā āha “hetuhetū”ti. Suppatiṭṭhitabhāvasādhanato kusalādidhammānaṁ",
  "tika-abh04t5:21_3": "mūlatthena upakārakadhammā “tayo kusalahetū”tiādinā paṭṭhāne ca teyeva “hetupaccayo”ti",
  "tika-abh04t5:21_4": "vuttāti āha “mūlahetu paccayahetūti vā ayamattho”ti. Hinoti etena, etasmā vā phalaṁ",
  "tika-abh04t5:21_5": "pavattatīti hetu, paṭicca etasmā eti pavattatīti paccayoti evaṁ hetupaccaya-saddānaṁ",
  "tika-abh04t5:21_6": "anānatthataṁ sandhāya hetusaddapariyāyabhāvena paccaya-saddo vuttoti āha “hetupaccayasaddānaṁ",
  "tika-abh04t5:21_7": "samānatthattā”ti. Bhūtattayanissitāni ca mahābhūtāni catumahābhūtanissitaṁ upādārūpanti",
  "tika-abh04t5:21_8": "sabbampi rūpaṁ sabbadā sabbattha sabbākāraṁ catumahābhūtahetukaṁ mahābhūtāni ca anāmaṭṭhabhedāni",
  "tika-abh04t5:21_9": "sāmaññato gahitānīti vuttaṁ “rūpakkhandhassa hetū”ti.",
  "tika-abh04t5:22": "Kammasamādānānanti samādānānaṁ kammānaṁ, samādiyitvā katakammānaṁ vā. Aññesu paccayesu vipākassa taṇhāvijjādīsu.",
  "tika-abh04t5:23_0": "“Aṭṭhānametaṁ, bhikkhave, anavakāso, yaṁ kāyaduccaritassa iṭṭho kanto manāpo vipāko",
  "tika-abh04t5:23_1": "nibbatteyya, netaṁ ṭhānaṁ vijjati. Ṭhānañca kho etaṁ, bhikkhave, vijjati, yaṁ kāyaduccaritassa",
  "tika-abh04t5:23_2": "aniṭṭho akanto amanāpo vipāko nibbatteyya. Ṭhānametaṁ vijjati. Vacī…pe… mano…pe…",
  "tika-abh04t5:23_3": "vijjati…pe… aṭṭhānametaṁ, bhikkhave, anavakāso, yaṁ kāyasucaritassa aniṭṭho akanto",
  "tika-abh04t5:23_4": "amanāpo vipāko nibbatteyyā”ti,",
  "tika-abh04t5:24_0": "“Kammaṁ satte vibhajati, yadidaṁ hīnapaṇītatāyā”ti – evamādivacanato kammaṁ vipākassa",
  "tika-abh04t5:24_1": "iṭṭhāniṭṭhataṁ niyametīti āha “iṭṭhāniṭṭhavipākaniyāmakattā”ti. Gatiupadhikālapayogasampattivipattiyoyeva",
  "tika-abh04t5:24_2": "ṭhānaṁ vipākassa okāsabhāvato. Na hi tehi vinā koci vipāko nibbattatīti. Yathāvuttaṭṭhāne",
  "tika-abh04t5:24_3": "sati adhigantabbaṁ iṭṭhāniṭṭhārammaṇaṁ “gati…pe… nipphādita”nti vuttaṁ. Vipākassa",
  "tika-abh04t5:24_4": "ārammaṇena vinā abhāvato ārammaṇampi tassa padhānaṁ kāraṇaṁ. Anaññasabhāvatoti hetuādisabhāvābhāvato.",
  "tika-abh04t5:25_0": "Ruppanaṁ rūpaṁ. Taṁ assa atthīti ettha “assā”ti vuccamāno pathavīādiatthoyeva ruppatītipi",
  "tika-abh04t5:25_1": "vuccatīti āha “ruppanalakkhaṇayuttasseva rūpīrūpabhāvato”ti. Etaṁ sabhāvanti etaṁ",
  "tika-abh04t5:25_2": "uppannabhāve sati chahi viññāṇehi viññeyyasabhāvaṁ rūpe niyameti rūpasseva taṁsabhāvattā.",
  "tika-abh04t5:25_3": "Na rūpaṁ etasminti kālabhedavasena ataṁsabhāvassapi rūpassa atthitāya na rūpaṁ tattha",
  "tika-abh04t5:25_4": "niyantabbanti dasseti. Atthi hītiādinā tattha rūpasseva niyantabbatābhāvaṁyeva vivarati.",
  "tika-abh04t5:25_5": "Etamevātiādinā uddesena niddesaṁ saṁsandeti. Ettha etameva rūpe yathāvuttasabhāvaṁ",
  "tika-abh04t5:25_6": "niyametabbaṁ niddese eva-saddena niyameti avadhāretīti attho. Yathāvutto niyamoti",
  "tika-abh04t5:25_7": "uppannabhāve sati chahi viññāṇehi viññeyyabhāvo niyantabbatāya “niyamo”ti vutto,",
  "tika-abh04t5:25_8": "so rūpe atthi eva rūpasseva taṁsabhāvattā. Visiṭṭhakālassa vuttappakāraṁ avadhāraṇaṁyeva",
  "tika-abh04t5:25_9": "vā yathāvutto niyamo, so rūpe atthiyeva sambhavatiyeva, na arūpe viya na sambhavatīti",
  "tika-abh04t5:25_10": "attho daṭṭhabbo. Kālabhedanti kālavisesaṁ. Anāmasitvāti aggahetvā. Taṁ sabbanti anāmaṭṭhakālabhedaṁ",
  "tika-abh04t5:25_11": "tatoyeva arūpehi samānaviññeyyasabhāvaṁ sabbaṁ rūpaṁ. Uppannanti etena kālabhedāmasanena",
  "tika-abh04t5:25_12": "viseseti “uppannaṁ…pe… mevā”ti.",
  "tika-abh04t5:26_0": "Vattamānakālikaṁ sabbaṁ rūpaṁ diṭṭhasutamutaviññātasabhāvaṁ, taṁ yathāsakaṁ chahi",
  "tika-abh04t5:26_1": "viññāṇehi viññeyyasabhāvameva, na tehi aviññeyyaṁ. Nāpi uppannameva chahi viññāṇehi",
  "tika-abh04t5:26_2": "viññeyyasabhāvaṁ ekantalakkhaṇaniyamābhāvāpattitoti evaṁ aviparīte atthe vibhāvitepi",
  "tika-abh04t5:26_3": "codako adhippāyaṁ ajānanto “nanu eva”ntiādinā sabbassa sabbārammaṇatāpattiṁ codeti.",
  "tika-abh04t5:26_4": "Itaro “rūpaṁ sabbaṁ sampiṇḍetvā”tiādinā attano adhippāyaṁ vibhāveti. Ettha ekībhāvena",
  "tika-abh04t5:26_5": "gahetvāti idaṁ “sampiṇḍetvā”ti etassa atthavacanaṁ. Ekantalakkhaṇaṁ chahi viññāṇehi",
  "tika-abh04t5:26_6": "viññeyyasabhāvoyeva. Idaṁ vuttaṁ hoti – kiñcāpi pañcannaṁ viññāṇānaṁ visayantare",
  "tika-abh04t5:26_7": "appavattanato na sabbassa sabbārammaṇatā, sabbassapi pana rūpassa chaviññāṇārammaṇabhāvato",
  "tika-abh04t5:26_8": "yathāsakaṁ chahi viññāṇehi viññeyyatāya chahi viññāṇehi viññeyyatāva atthi, taṁ ekato",
  "tika-abh04t5:26_9": "saṅgahaṇavasena gahetvā “uppannaṁ sabbaṁ rūpaṁ chahi viññāṇehi viññeyya”nti vuttaṁ",
  "tika-abh04t5:26_10": "yathā “abhiññāppattaṁ pañcamajjhānaṁ chaḷārammaṇaṁ hotī”ti. Yathā hi dibbacakkhudibbasotādiabhiññāppattassa",
  "tika-abh04t5:26_11": "pañcamajjhānassa visuṁ asabbārammaṇattepi ekantalakkhaṇavasena ekībhāvena gahetvā",
  "tika-abh04t5:26_12": "ārammaṇavasena paṭhamajjhānādito visesaṁ dassetuṁ “abhiññāppattaṁ pañcamajjhānaṁ",
  "tika-abh04t5:26_13": "chaḷārammaṇaṁ hotī”ti vuccati, evaṁ arūpato rūpassa visayavasena visesaṁ dassetuṁ",
  "tika-abh04t5:26_14": "“uppa…pe… viññeyya”nti vuttanti. Chahi viññāṇehi viññeyyabhāvo rūpe niyametabbo,",
  "tika-abh04t5:26_15": "na pana rūpaṁ tasmiṁ niyametabbaṁ, aniyatadeso ca eva-saddoti aṭṭhakathāyaṁ “paccuppannarūpameva",
  "tika-abh04t5:26_16": "cakkhuviññāṇādīhi chahi veditabba”nti vuttaṁ. “Paccuppannarūpamevā”tiādinā tattha",
  "tika-abh04t5:26_17": "dosamāha. Tasmāti yasmā pāḷiyaṁ viññeyyamevāti eva-saddo vutto, na ca tassa aṭṭhānayojanena",
  "tika-abh04t5:26_18": "kāci iṭṭhasiddhi, atha kho aniṭṭhasiddhiyeva sabbarūpassa ekantalakkhaṇaniyamādassanato,",
  "tika-abh04t5:26_19": "tasmā. Yathārutavaseneva niyame gayhamāne uppa…pe… patti natthi, tato ca sotapatitatāyapi",
  "tika-abh04t5:26_20": "payojanaṁ natthīti. Vuttanayenāti “arūpato vidhura”ntiādinā vuttanayena.",
  "tika-abh04t5:27_0": "Ñāṇassa vā uttarassa purimañāṇaṁ vatthukāraṇanti ñāṇavatthu. “Sajātī”ti ettha sa-kāro",
  "tika-abh04t5:27_1": "samānasaddatthoti dassetuṁ “samānajātikāna”nti vuttaṁ. Samānajātitā ca sammāvācādīnaṁ",
  "tika-abh04t5:27_2": "sīlanattho eva. Etena samānasabhāvatā sajātisaṅgahoti veditabbo. Ārammaṇe cetaso",
  "tika-abh04t5:27_3": "avikkhepappavattiyā upaṭṭhānussāhanāni viya tesaṁ avikkhepopi atisayena upakārakoti",
  "tika-abh04t5:27_4": "“aññamaññopakāravasenā”ti vuttaṁ. Teneva vijjamānesupi aññesu sahajātadhammesu etesaṁyeva",
  "tika-abh04t5:27_5": "samādhikkhandhasaṅgaho dassito. Yaṁ pana saccavibhaṅgavaṇṇanāyaṁ visuddhimaggādīsu",
  "tika-abh04t5:27_6": "ca “vāyāmasatiyo kiriyato saṅgahitā”ti vuttaṁ, taṁ asamādhisabhāvataṁ tesaṁ samādhissa",
  "tika-abh04t5:27_7": "upakārakattañca sandhāya vuttaṁ. Teneva ca tattha “samādhiyevettha sajātito samādhikkhandhena",
  "tika-abh04t5:27_8": "saṅgahito”ti vuttaṁ. Idha pana sajātisaṅgahoti samādhitadupakārakadhammānaṁ uppattidesavasena",
  "tika-abh04t5:27_9": "saṅgaho vuttoti. Avirādhetvā visayasabhāvāvaggahaṇaṁ paṭivedho, appanā ca ārammaṇe",
  "tika-abh04t5:27_10": "daḷhanipāto tadavagāhoyevāti “paṭivedhasadisaṁ kicca”nti vuttaṁ. Atha vā ārammaṇapaṭivedhassa",
  "tika-abh04t5:27_11": "tadāhananapariyāhananamanuguṇatāya samānanti paññāvitakkānaṁ kiccasarikkhatā vuttā.",
  "tika-abh04t5:28": "Ekakaniddesavaṇṇanā niṭṭhitā.",
  "tika-abh04t5:29": "Dukaniddeso",
  "tika-abh04t5:30": "Upādābhājanīyavaṇṇanā",
  "tika-abh04t5:31_0": "596. Samantato sabbaso dassanaṭṭhena cakkhu samantacakkhūti imamatthaṁ dassetuṁ “sabbasaṅkhatāsaṅkhatadassana”nti",
  "tika-abh04t5:31_1": "vuttaṁ. Evamādināti ettha ādi-saddo “dukkhaṁ pariññeyyaṁ pariññāta”nti tīsupi padesu",
  "tika-abh04t5:31_2": "paccekaṁ yojetabbo. “Idaṁ dukkhanti me, bhikkhave, pubbe ananussutesu dhammesu cakkhuṁ",
  "tika-abh04t5:31_3": "udapādi, ñāṇaṁ udapādī”tiādinā hi pāḷi pavattāti. Ākārenāti dvādasavidhena ākārena.",
  "tika-abh04t5:31_4": "Tampi kāmāvacaraṁ vipassanāpaccavekkhaṇañāṇabhāvato. “Ñāṇacakkhu sahaariyamaggaṁ",
  "tika-abh04t5:31_5": "vipassanāñāṇantipi yujjatī”ti vadanti. Aggamaggena pana saha vipassanā paccavekkhaṇañāṇanti",
  "tika-abh04t5:31_6": "yuttaṁ viya dissati.",
  "tika-abh04t5:32_0": "Yathāvutte maṁsapiṇḍe sasambhāre cakkhuvohāro santānavasena pavattamāne catusamuṭṭhānikarūpadhamme",
  "tika-abh04t5:32_1": "upādāya pavattoti “catu…pe… sambhārā”ti vuttaṁ. Saṇṭhānanti vaṇṇāyatanamevāti tena",
  "tika-abh04t5:32_2": "tena ākārena sanniviṭṭhesu mahābhūtesu taṁtaṁsaṇṭhānavasena vaṇṇāyatanassa viññāyamānattā",
  "tika-abh04t5:32_3": "vuttaṁ, na vaṇṇāyatanasseva saṇṭhānapaññattiyā upādānattā. Tathā hi andhakāre phusitvāpi",
  "tika-abh04t5:32_4": "saṇṭhānaṁ viññāyatīti. Tathā ca vakkhati “dīghādīni phusitvāpi sakkā jānitu”nti,",
  "tika-abh04t5:32_5": "“dīghādisannivesaṁ bhūtasamudāyaṁ nissāyā”ti ca. Tesaṁ sambhavasaṇṭhānānaṁ āpodhātuvaṇṇāyatanehi",
  "tika-abh04t5:32_6": "anatthantarabhāvepi tehi visuṁ vacanaṁ tathābhūtānaṁ sambhavabhūtānaṁ saṇṭhānabhūtānañca.",
  "tika-abh04t5:32_7": "Etena āpodhātuvaṇṇāyatanānaṁ vasena vattamānaavatthāviseso sambhavo saṇṭhānañcāti",
  "tika-abh04t5:32_8": "ayamattho dassito hoti. Tattha sambhavo catusamuṭṭhāniko soḷasavassakāle uppajjati.",
  "tika-abh04t5:32_9": "Tassa rāgavasena ṭhānā vacanaṁ hotīti vadanti. Atathābhūtānaṁ tato aññathābhūtānaṁ.",
  "tika-abh04t5:32_10": "Yathāvutte sambhāravatthusaṅkhāte. Vijjamānattāti bhiyyovuttivasena vuttaṁ. Tathā",
  "tika-abh04t5:32_11": "hi khīṇāsavānaṁ brahmānañca sambhavo natthīti. Āpodhātuvisesattā sambhavo āpodhātusambandhī",
  "tika-abh04t5:32_12": "āpodhātutannissayanissitopi hotīti tassa catudhātunissitatāya avirodho vutto.",
  "tika-abh04t5:33_0": "Utucittāhārehi upatthambhiyamānanti ettha “kalāpantaragatā utuāhārā adhippetā”ti",
  "tika-abh04t5:33_1": "vadanti. Anekakalāpagatabhāvaṁ cakkhussa dasseti yato upaddutapaṭale nirākaraṇepi",
  "tika-abh04t5:33_2": "cakkhu vijjatīti. Paṭighaṭṭanaṁ visayābhimukhabhāvo nighaṁsapaccayattā. Nighaṁso",
  "tika-abh04t5:33_3": "nissayabhāvāpatti. Yato cakkhādinissitā saññā “paṭighasaññā”ti vuccati.",
  "tika-abh04t5:34_0": "Anekattāti idaṁ avacanassa kāraṇaṁ, na hetukiriyāya viññāyamānabhāvassa. So pana",
  "tika-abh04t5:34_1": "apekkhāsiddhito eva veditabbo. Hetukiriyāpekkhā hi phalakiriyāti. Cakkhuṁ saṅgaṇhātīti",
  "tika-abh04t5:34_2": "cakkhuviññāṇassa nissayabhāvānupagamanepi taṁsabhāvānativattanato tassā samaññāya",
  "tika-abh04t5:34_3": "tattha niruḷhabhāvaṁ dasseti. Dassanapariṇāyakaṭṭho cakkhussa indaṭṭhoyevāti “yathā",
  "tika-abh04t5:34_4": "hi issaro”tiādinā issaropamā vuttā. Cakkhuviññāṇaṁ dassanakicce pariṇāyantaṁ cakkhu",
  "tika-abh04t5:34_5": "taṁsahajāte cakkhusamphassādayopi tattha pariṇāyatīti vuccatīti “te dhamme…pe… pariṇāyatī”ti",
  "tika-abh04t5:34_6": "vuttaṁ, na pana cakkhusamphassādīnaṁ dassanakiccattā. Atha vā cakkhusamphassādīnaṁ",
  "tika-abh04t5:34_7": "indriyapaccayabhāvena upakārakaṁ cakkhuviññāṇaṁ dassanakicce pariṇāyantaṁ cakkhu",
  "tika-abh04t5:34_8": "tattha cakkhusamphassādayopi tadanuvattake pariṇāyatīti atthāyaṁ pariyāyoti dassento",
  "tika-abh04t5:34_9": "āha “te dhamme…pe… ṇāyatī”ti. Anekatthattā dhātūnaṁ cakkhatīti imassa “pariṇāyati",
  "tika-abh04t5:34_10": "pakāsetī”ti ca atthā vuttā. Saṇṭhānampi rūpāyatanamevāti “samavisamāni rūpāni cakkhatīti",
  "tika-abh04t5:34_11": "cakkhū”ti vuttaṁ. Taṁdvārikānaṁ phassādīnaṁ upanissayapaccayabhāvo eva vaḷañjanattho.",
  "tika-abh04t5:35_0": "599.Taṁdvārikā…pe… uppatti vuttāti cakkhuviññāṇe uppanne sampaṭicchanādīni balavārammaṇe",
  "tika-abh04t5:35_1": "javanaṁ ekantena uppajjatīti katvā vuttaṁ. Tathā ceva hi antarā cakkhuviññāṇe vā",
  "tika-abh04t5:35_2": "sampaṭicchane vā santīraṇe vā ṭhatvā nivattissatīti netaṁ ṭhānaṁ vijjatīti nicchitaṁ.",
  "tika-abh04t5:35_3": "Tena paccayenāti taṁpakārena paccayena. Taṁsadisānanti garuṁ katvā assādanādippavattivisesarahitatāya",
  "tika-abh04t5:35_4": "dassanasadisānaṁ manodhātusantīraṇavoṭṭhabbanānaṁ. Pañcadvārikajavanānaṁ assādanādito",
  "tika-abh04t5:35_5": "aññathā garuṁ katvā pavatti natthi rūpadhammavisayattāti “assādanābhinandanabhūtānī”ti",
  "tika-abh04t5:35_6": "ettakameva vuttaṁ. Manodvārikajavanapiṭṭhivaṭṭakānampi hi pañcadvārikajavanānaṁ assādanābhinandanabhāvena",
  "tika-abh04t5:35_7": "rūpaṁ garuṁ katvā pavatti natthīti na sakkā vattunti. Rūpaṁ ārammaṇādhipati akusalasseva",
  "tika-abh04t5:35_8": "hoti. Tathā hi paṭṭhāne “abyākato dhammo akusalassa dhammassa adhipatipaccayena paccayo.",
  "tika-abh04t5:35_9": "Ārammaṇādhipati cakkhuṁ garuṁ katvā assādeti abhinandatī”tiādinā rūpadhammopi ārammaṇādhipati",
  "tika-abh04t5:35_10": "vibhatto. “Abyākato dhammo abyākatassa dhammassa abyākato dhammo kusalassā”ti ettha",
  "tika-abh04t5:35_11": "pana phalanibbānāneva ārammaṇādhipatibhāvena vibhattānīti. Gaṇanāya ca “ārammaṇaārammaṇādhipatiupanissayapurejātaatthiavigatanti",
  "tika-abh04t5:35_12": "eka”nti vuttaṁ. Yadi kusalassapi siyā, dveti vattabbaṁ siyāti. Tānīti yathāvuttajavanāni",
  "tika-abh04t5:35_13": "paṭiniddiṭṭhāni. Taṁsampayuttāni cāti javanasampayuttāni. Aññāni cakkhusamphassādīni.",
  "tika-abh04t5:35_14": "Yadi rūpassa ārammaṇapaccayabhāvamattaṁ adhippetaṁ, “taṁ rūpārammaṇeti eteneva sijjheyyā”ti",
  "tika-abh04t5:35_15": "ettakameva vadeyya. Yasmā pana rūpaṁ taṁdvārikajavanānaṁ paccayavisesopi hoti, tasmā",
  "tika-abh04t5:35_16": "tassa visesassa dīpanatthaṁ “ārabbhā”ti vacanaṁ vuttaṁ siyāti āha “ārammaṇapaccayato",
  "tika-abh04t5:35_17": "aññapaccayabhāvassapi dīpaka”nti.",
  "tika-abh04t5:36_0": "600. Sotaviññāṇappavattiyaṁ savanakiriyāvohāroti sotassa savanakiriyāya kattubhāvo",
  "tika-abh04t5:36_1": "sotaviññāṇassa paccayabhāvenāti vuttaṁ “sotaviññāṇassa nissayabhāvena suṇātī”ti.",
  "tika-abh04t5:36_2": "Jīvitanimittamāhāraraso jīvitaṁ, tasmiṁ ninnatāya taṁ avhāyatīti jivhāti evaṁ siddhena",
  "tika-abh04t5:36_3": "jivhā-saddena pakāsiyamānā rasāvhāyanasaṅkhātā sāyanakiriyā labbhatīti katvā vuttaṁ",
  "tika-abh04t5:36_4": "“jivhāsaddena viññāyamānā kiriyāsāyana”nti. Tathā ca vakkhati “jīvitamavhāyatīti",
  "tika-abh04t5:36_5": "jivhā”ti. Āyoti uppattideso. Pasādakāyassa kāyikānaṁ dukkhasukhānaṁ nissayabhāvato",
  "tika-abh04t5:36_6": "itaresaṁ upanissayabhāvato “dukkhadukkhavipariṇāmadukkhānaṁ āyo”ti vuttaṁ. Byāpitāyāti",
  "tika-abh04t5:36_7": "byāpibhāve, byāpibhāvena vā. Kāyappasādabhāvoti kāyappasādasabbhāvo. Anuviddhattāti",
  "tika-abh04t5:36_8": "anuyuttabhāvato, saṁsaṭṭhabhāvatoti attho. Tasmāti yasmā yāvatā imasmiṁ kāye upādinnakapavattaṁ",
  "tika-abh04t5:36_9": "nāma atthi, sabbattha kāyāyatanaṁ kappāsapaṭale sneho viyāti vuttaṁ, tasmā. Paṇḍarasabhāvā",
  "tika-abh04t5:36_10": "pasādā āpāthagataṁ visayaṁ viññāṇuppattihetubhāvena pakāsentā viya hontīti tesaṁ",
  "tika-abh04t5:36_11": "visayāvabhāsanakiccatā vuttā. Samānanissayānanti ekanissayānaṁ. Avinibbhuttesu hi",
  "tika-abh04t5:36_12": "rūparasādīsu yaṁnissayaṁ rūpaṁ, taṁnissayo eva rasādīti. Aññamaññasabhāvānupagamenāti",
  "tika-abh04t5:36_13": "lakkhaṇasaṅkarābhāvamāha.",
  "tika-abh04t5:37_0": "Yasmā paccayantarasahitoyeva cakkhuppasādo rūpābhihananavasena pavattati, na paccayantararahito,",
  "tika-abh04t5:37_1": "tasmā rūpābhighāto hotu vā mā vā hotu, evaṁsabhāvo so rūpadhammoti dassetuṁ “rūpābhighātāraho”ti",
  "tika-abh04t5:37_2": "vuttaṁ yathā “vipākārahasabhāvā kusalākusalā”ti. Visayavisayīnaṁ aññamaññaṁ abhimukhabhāvo",
  "tika-abh04t5:37_3": "abhighāto viyāti abhighāto, so rūpe cakkhussa, cakkhumhi vā rūpassa hotīti vuttaṁ",
  "tika-abh04t5:37_4": "“rūpe, rūpassa vā abhighāto”ti. Tenevāha “yamhi cakkhumhi anidassanamhi sappaṭighamhi",
  "tika-abh04t5:37_5": "rūpaṁ sanidassanaṁ sappaṭighaṁ paṭihaññi vā”ti, “cakkhu anidassanaṁ sappaṭighaṁ rūpamhi",
  "tika-abh04t5:37_6": "sanidassanamhi sappaṭighamhi paṭihaññi vā”ti ca ādi. Ettha ca taṁtaṁbhavapatthanāvasena",
  "tika-abh04t5:37_7": "cakkhādīsu avigatarāgassa attabhāvanipphādakasādhāraṇakammavasena purimaṁ cakkhulakkhaṇaṁ",
  "tika-abh04t5:37_8": "vuttaṁ, sudūrasukhumādibhedassapi rūpassa gahaṇasamatthameva cakkhu hotūti evaṁ nibbattitaāveṇikakammavasena",
  "tika-abh04t5:37_9": "dutiyaṁ. Esa nayo sesesupi. Atha vā satipi pañcannaṁ pasādabhāvasāmaññe savisayāvabhāsanasaṅkhātassa",
  "tika-abh04t5:37_10": "pasādabyāpārassa dassanavasena purimaṁ vuttaṁ, pasādakāraṇassa satipi kammabhāvasāmaññe",
  "tika-abh04t5:37_11": "attano kāraṇabhedena bhedadassanavasena dutiyaṁ.",
  "tika-abh04t5:38_0": "Kāmataṇhāti kāmabhave taṇhā. Tathā rūpataṇhā daṭṭhabbā. Tassa tassa bhavassa mūlakāraṇabhūtā",
  "tika-abh04t5:38_1": "taṇhā tasmiṁ tasmiṁ bhave uppajjanārahāyatanavisayāpi nāma hotīti kāmataṇhādīnaṁ",
  "tika-abh04t5:38_2": "daṭṭhukāmatādivohārārahatā vuttā. Daṭṭhukāmatāti hi daṭṭhumicchā rūpataṇhāti attho.",
  "tika-abh04t5:38_3": "Tathā sesāsupīti. Ettha ca daṭṭhukāmatādīnaṁ taṁtaṁattabhāvanibbattakakammāyūhanakkhaṇato",
  "tika-abh04t5:38_4": "sati purimanibbattiyaṁ vattabbaṁ natthi. Asatipi tassa maggena asamugghātitabhāveneva",
  "tika-abh04t5:38_5": "kāraṇanti daṭṭhabbaṁ. Yato maggena asamucchinnaṁ kāraṇalābhe sati uppajjitvā attano",
  "tika-abh04t5:38_6": "phalassa kāraṇabhāvūpagamanato vijjamānamevāti uppannaatthitāpariyāyehi vuccati “ariyaṁ",
  "tika-abh04t5:38_7": "aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto uppannuppanne",
  "tika-abh04t5:38_8": "pāpake akusale dhamme antarāyeva antaradhāpeti”, “santaṁ vā ajjhattaṁ kāmacchandaṁ",
  "tika-abh04t5:38_9": "atthi me ajjhattaṁ kāmacchandoti pajānātī”ti ca evamādīsu.",
  "tika-abh04t5:39_0": "Etthāha – cakkhādīnaṁ indriyānaṁ kiṁ ekakammunā uppatti, udāhu nānākammunāti? Ubhayathāpīti",
  "tika-abh04t5:39_1": "porāṇā. Tattha nānākammunā tāva uppattiyaṁ cakkhādīnaṁ visese vattabbaṁ natthi kāraṇassa",
  "tika-abh04t5:39_2": "bhinnattā. Ekakammunā pana uppattiyaṁ tesaṁ kathaṁ visesoti? Kāraṇassa bhinnattāyeva.",
  "tika-abh04t5:39_3": "Taṁtaṁbhavapatthanābhūtā hi taṇhā taṁtaṁbhavapariyāpannāyatanābhilāsatāya sayaṁ vicittarūpā",
  "tika-abh04t5:39_4": "upanissayabhāvena taṁtaṁbhavanibbattakakammassa vicittabhedataṁ vidahati. Yato tadāhitavisesaṁ",
  "tika-abh04t5:39_5": "taṁ tathārūpasamatthatāyogena anekarūpāpannaṁ viya anekaṁ visiṭṭhasabhāvaṁ phalaṁ",
  "tika-abh04t5:39_6": "nibbatteti. Tathā ca vakkhati “kammameva nesaṁ visesakāraṇa”nti. Na cettha samatthatābhāvato",
  "tika-abh04t5:39_7": "aññaṁ veditabbaṁ kāraṇavisesenāhitavisesassa visiṭṭhaphalanipphādanayogyatābhāvato.",
  "tika-abh04t5:39_8": "Tathā hi sati ekassapi kammassa anekindriyahetutāvisesayogaṁ ekampi kammantiādinā",
  "tika-abh04t5:39_9": "yuttito āgamatopi parato sayameva vakkhati. Tathā ca ekasseva kusalacittassa soḷasādivipākacittanibbattihetubhāvo",
  "tika-abh04t5:39_10": "vuccati. Lokepi ekasseva sālibījassa paripuṇṇāparipuṇṇataṇḍulaphalanibbattihetutā",
  "tika-abh04t5:39_11": "dissati. Kiṁ vā etāya yutticintāya, na cintitabbamevetaṁ. Yato kammavipāko cakkhādīni",
  "tika-abh04t5:39_12": "kammavipāko ca sabbākārato buddhānaṁyeva kammavipākañāṇaphalayuttānaṁ visayo, na",
  "tika-abh04t5:39_13": "aññesaṁ atakkāvacaratāya. Teneva ca bhagavatā “kammavipāko acinteyyo na cintetabbo,",
  "tika-abh04t5:39_14": "yo cinteyya ummādassa vighātassa bhāgī assā”ti ādīnavaṁ dassetvā paṭikkhittaṁ. Āviñchanaṁ",
  "tika-abh04t5:39_15": "puggalassa viññāṇassa vā taṁninnabhāvappattiyā hetubhāvo.",
  "tika-abh04t5:40_0": "Sabbesanti padassa pakaraṇato pārisesato vā labbhamānaṁ atthavisesaṁ ajānanto yathārutavaseneva",
  "tika-abh04t5:40_1": "atthaṁ gahetvā “ko ettha viseso”tiādinā codeti. Itaro tejādīnaṁ paccekaṁ adhikabhāve",
  "tika-abh04t5:40_2": "viya dvinnaṁ tiṇṇaṁ vā adhikabhāvepi yathāvuttādhikabhāveneva ekakādivasena labbhamānāya",
  "tika-abh04t5:40_3": "omattatāyapi kāyappasādo na hotīti viññāyamānattā pakaraṇato pārisesato vā catunnampi",
  "tika-abh04t5:40_4": "bhūtānaṁ samabhāvena kāyo hotīti ayamattho siddhoti sabba-saddo idha samabhāvadīpakoti",
  "tika-abh04t5:40_5": "dassetuṁ “idaṁ panā”tiādimāha. Imamatthaṁ dīpetīti ca yathāvuttena ñāyena “sabbesa”nti",
  "tika-abh04t5:40_6": "vacanato ayamattho labbhati, na tassa vācakattāti dasseti. Tenevāha “anuvatta…pe…",
  "tika-abh04t5:40_7": "vasena vuttattā”ti. Ekadesādhikabhāvanivāraṇeneva hi ekadesomattatānivāraṇampi viññāyatīti.",
  "tika-abh04t5:40_8": "Ekadeso avayavo. Catudhātusamudāyanissayassa hi pasādassa tadekadhātuadhikatā avayavādhikatā hotīti.",
  "tika-abh04t5:41_0": "“Purimā cettha dvepi vādino nikāyantariyā”ti vadanti. Ālokādisahakārīkāraṇasahitānaṁyeva",
  "tika-abh04t5:41_1": "cakkhādīnaṁ rūpādiavabhāsanasamatthatā vivarassa ca sotaviññāṇupanissayabhāvo guṇoti",
  "tika-abh04t5:41_2": "tesaṁ laddhīti adhippāyena “taṁtaṁbhūtaguṇehī”tiādi vuttaṁ. Tejādīnaṁ viya vivarassa",
  "tika-abh04t5:41_3": "bhūtabhāvābhāvato “yathāyoga”nti vuttaṁ. Atha vā rūpādayo viya vivarampi bhūtaguṇoti",
  "tika-abh04t5:41_4": "parādhippāyaṁ dassento “taṁtaṁbhūtaguṇehī”ti āha. Tejassa pana ālokarūpena, ākāsasaṅkhātassa",
  "tika-abh04t5:41_5": "vivarassa saddena, vāyussa gandhena, udakassa rasena, pathaviyā phoṭṭhabbenāti imamatthaṁ",
  "tika-abh04t5:41_6": "sandhāya “yathāyogaṁ taṁtaṁbhūtaguṇehī”ti vuttaṁ siyā. Rūpādiggahaṇeti rūpādivisaye",
  "tika-abh04t5:41_7": "cakkhuviññāṇādike nipphādetabbeti attho. Upakaritabbatoti sahakārīkāraṇabhūtehi yathāvuttabhūtaguṇehi",
  "tika-abh04t5:41_8": "cakkhādīnaṁ sakiccakaraṇe upakaritabbato. Sabhāvena suyyamānassāti kenaci anuccāriyamānasseva",
  "tika-abh04t5:41_9": "labbhamānattā vuttaṁ. Ghaṭṭanaṁ pana vinā vāyusaddopi natthīti. Atha vā vāyumhi saddo",
  "tika-abh04t5:41_10": "sabhāvena suyyatīti āpe raso madhuroti ca tassa laddhiyevāti daṭṭhabbaṁ. Dutiyavādissapi",
  "tika-abh04t5:41_11": "niggaho hoti tassapi tejādiguṇā rūpādayoti evaṁladdhikattā.",
  "tika-abh04t5:42_0": "Rūpādivisesaguṇehīti rūpādivisesaguṇayuttehi. Teja…pe… vāyūhīti sahākāsehi tejādiparamāṇūhi.",
  "tika-abh04t5:42_1": "Kappāsato visadisāyāti kappāsapathavito visesayuttāya tato adhikasāmatthiyayuttāyāti",
  "tika-abh04t5:42_2": "adhippāyo. Tassāyevāti kappāsapathaviyāyeva. Yasmā sā vijjamānānipi avisesabhūtāni",
  "tika-abh04t5:42_3": "atthīti gahetuṁ asakkuṇeyyabhāvena abhibhavitvā ṭhitā, tasmā tassāyeva gandho adhikataro",
  "tika-abh04t5:42_4": "bhaveyyāti attho. Ayañca sabbo uttaro “tassa tassa bhūtassa adhikatāyā”tiādinā aṭṭhakathāyaṁ",
  "tika-abh04t5:42_5": "vuttattā tathāgatānaṁ vādaṁ sampaṭicchitvā vadantassa kaṇādassa vasena vutto. “Attano",
  "tika-abh04t5:42_6": "pana matena kaṇādakapilādayo kevalaṁ pathavādidrabyamevātiādi laddhi. Kaṇādasāsanāya",
  "tika-abh04t5:42_7": "adhimuttānaṁ sāsane anavagāḷhānaṁ kesañci ayaṁ vādo”ti ca vadanti. Etassubhayassāti",
  "tika-abh04t5:42_8": "āsavagandhato kappāsagandho adhiko sītudakavaṇṇato uṇhodakavaṇṇo ca adhikoti etassa",
  "tika-abh04t5:42_9": "ubhayassa. Tejādiadhikesu ca sambhāresu rūpādīnaṁ visesassa adassanato na rūpādayo",
  "tika-abh04t5:42_10": "tejādīnaṁ visesaguṇoti siddhanti āha “tadabhā…pe… ttitā”ti. Tena na rūpaṁ tejassa",
  "tika-abh04t5:42_11": "visesaguṇo ekantato tejādike sambhāre visesena adassanato, yo yassa visesaguṇo, na",
  "tika-abh04t5:42_12": "so tadadhike sambhāre ekantato visesena dissati yathā pathavīadhike sambhāre āpodhātūti",
  "tika-abh04t5:42_13": "dasseti. Evaṁ sesesupi yathāyogaṁ yojetabbaṁ. Ko pana vādo nānākalāpeti sabhāvato",
  "tika-abh04t5:42_14": "nānattābhāvepi mūlakāraṇanānattavasena atthi koci viseso asaṅghāteti dasseti, yato",
  "tika-abh04t5:42_15": "paramaraṇādikiriyāsamatthatā nesaṁ kesañciyeva dissatīti.",
  "tika-abh04t5:43_0": "Ekampīti pi-saddena anekasmiṁ vattabbameva natthīti dasseti. Pañcāyatanikattabhāve",
  "tika-abh04t5:43_1": "patthanā yā daṭṭhukāmatādibhāvena vuttā, tāya nipphannaṁ. Etena kāraṇavisesena phalavisesamāha.",
  "tika-abh04t5:43_2": "Na hītiādinā vuttamevatthaṁ samatthayati. Tanti kammaṁ. Visesenāti attano kāraṇena",
  "tika-abh04t5:43_3": "āhitātisayena. Teneva sotassa na hoti paccayo, tato aññeneva pana hotīti adhippāyo.",
  "tika-abh04t5:43_4": "Tena anekasabhāvena kāraṇena āhitavisesaṁ ekampi kammaṁ anekasabhāvaṁ phalaṁ nipphādetuṁ",
  "tika-abh04t5:43_5": "samatthaṁ hotīti dasseti. Idāni kammassa vuttappakāravisesābhāve dosamāha “indriyantarābhāvappattito”ti.",
  "tika-abh04t5:43_6": "Tassattho – kāraṇavisesābhāve phalavisesassa asambhavato yaṁ visesayuttaṁ kammaṁ",
  "tika-abh04t5:43_7": "cakkhussa kāraṇaṁ, tassa tato aññavisesābhāve tadaññindriyuppādakatāpi na siyāti",
  "tika-abh04t5:43_8": "sotindriyādīnaṁ tato anuppatti eva siyā. Evamitaratthāpi. Visesoti cettha kammassa",
  "tika-abh04t5:43_9": "taṁtaṁindriyuppādanasamatthatā adhippetā, sā ca pubbe dassitasabhāvova.",
  "tika-abh04t5:44_0": "Anekāhi mahaggatacetanāhi ekāya vā parittacetanāsahitāya paṭisandhikkhaṇe kaṭattārūpānaṁ",
  "tika-abh04t5:44_1": "nibbattīti na sakkā viññātunti “sabbesaṁ…pe… viññāyatī”ti vuttaṁ. Idāni tameva asakkuṇeyyataṁ",
  "tika-abh04t5:44_2": "vitthārato dassetuṁ “nānācetanāyā”tiādi vuttaṁ. Tassāyaṁ saṅkhepattho – “paṭisa…pe…",
  "tika-abh04t5:44_3": "paccayo”ti ettha yadi nānākammavasena indriyānaṁ uppatti adhippetā, evaṁ sati mahaggatakammena",
  "tika-abh04t5:44_4": "ca kāmāvacarakammena ca taṁtaṁpaṭisandhikkhaṇe kaṭattārūpaṁ uppannaṁ siyā, na cetaṁ",
  "tika-abh04t5:44_5": "yuttaṁ “mahaggatacetanā kammapaccayo”ti vuttattā. Nāpi taṁtaṁbhavaniyatarūpindriyehi",
  "tika-abh04t5:44_6": "vikalindriyatā gatisampattiyā opapātikayoniyaṁ paṭisandhikkhaṇe yuttā. Atha mahaggatāhi",
  "tika-abh04t5:44_7": "eva nānācetanāhi nibbattaṁ, na cekā paṭisandhi anekakammanibbattā hoti. Nicchitañhetaṁ",
  "tika-abh04t5:44_8": "sāketapañhenāti. Evaṁ ekena mahaggatakammunā cakkhundriyasotindriyahadayavatthūnaṁ",
  "tika-abh04t5:44_9": "uppattiñāpakena iminā vacanena parittakammunāpi ekena yathārahaṁ anekesaṁ indriyānaṁ",
  "tika-abh04t5:44_10": "uppatti siddhāvāti vuttaṁ “siddhamekena kammena anekindriyuppatti hotī”ti.",
  "tika-abh04t5:45_0": "Sampattoyeva nāma sampattikiccakaraṇatoti imamatthaṁ dassetuṁ “paṭi…pe… nakato”ti",
  "tika-abh04t5:45_1": "vuttaṁ. Atisukhumabhāvato maṁsacakkhuagocarena rūpāyatanena samannāgatasaṅghātavuttitāya",
  "tika-abh04t5:45_2": "ca “vāyu viyā”ti vuttaṁ. Cittasamuṭṭhānaṁ saddāyatanaṁ sotaviññāṇassa kadācipi ārammaṇapaccayo",
  "tika-abh04t5:45_3": "na siyā dhātuparamparāya ghaṭṭentassa utusamuṭṭhānattā. Tenāha “na hi…pe… pajjatī”ti.",
  "tika-abh04t5:45_4": "Paṭṭhāne ca “saddāyatanaṁ sotaviññāṇassa ārammaṇapaccayena paccayo”ti avisesena vuttaṁ.",
  "tika-abh04t5:46_0": "Nanu cirena suyyantīti dūre ṭhitānaṁ lahukaṁ savanaṁ natthi, tesampi vā lahukaṁ savanena",
  "tika-abh04t5:46_1": "dūrāsannabhāvānaṁ viseso na siyāti adhippāyo. Na, dū…pe… toti na dūre ṭhitehi rajakādisaddā",
  "tika-abh04t5:46_2": "cirena sotaviññāṇena suyyanti, sace savanūpacāre so saddo dūre āsanne ca ṭhitānaṁ",
  "tika-abh04t5:46_3": "yathābhūte āpāthagate sadde manoviññāṇasaṅkhātato gahaṇavisesato cirena suto sīghaṁ",
  "tika-abh04t5:46_4": "sutoti abhimānoti attho. Etamevatthaṁ vitthārato dassento “yathā hī”tiādimāha. Nicchaya…pe…",
  "tika-abh04t5:46_5": "abhimāno hoti, sotaviññāṇappavatti pana ubhayatthāpi samānā, yasmā so pana saddo…pe…",
  "tika-abh04t5:46_6": "āgacchatīti. Yadi dhātuparamparāya saddo nappavattati, kathaṁ paṭighosādīnaṁ uppattīti",
  "tika-abh04t5:46_7": "āha “dūre…pe… paccayo hotī”ti. Uppattivasena āgatānīti etena rūpadhammāpi yattha",
  "tika-abh04t5:46_8": "uppajjanti, tattheva bhijjanti, na desantaraṁ saṅkamantīti dasseti. Ghaṭṭanasabhāvānevāti",
  "tika-abh04t5:46_9": "tesaṁ bhūtānaṁ saddasamuppattihetubhāvamāha. Sotapadesassāti sotadesassa, sotadese ṭhitassāti attho.",
  "tika-abh04t5:47_0": "Cakkhumato puggalassa ajjhāsayavasenāti citravicitrarūpāyatane yebhuyyena sattānaṁ",
  "tika-abh04t5:47_1": "cakkhudvārikajavanassa anukaḍḍhanavasena pavattiṁ sandhāya vuttaṁ. Kaṇṇakūpacchiddeyeva",
  "tika-abh04t5:47_2": "pavattanatoti etena adhiṭṭhānato bahiddhā indriyaṁ pavattīti vādaṁ paṭisedheti. Adhiṭṭhānadese",
  "tika-abh04t5:47_3": "eva hi indriyaṁ vattati tattha kiccādippayogadassanato. Satipi panassa bahiddhā vuttiyaṁ",
  "tika-abh04t5:47_4": "na visayaggahaṇe samatthatā, aññathā adhiṭṭhānapidahanepi visayaggahaṇaṁ bhaveyyāti.",
  "tika-abh04t5:47_5": "Ārammaṇaggahaṇahetuto cāti kaṇṇakūpacchiddeyeva ṭhatvā ārammaṇakaraṇassa viññāṇassa vā hetubhāvato.",
  "tika-abh04t5:48_0": "Tabbohārenāti gandhagandhaggahaṇassa sahacaritāya gandhopi tathā vuttoti adhippāyo.",
  "tika-abh04t5:48_1": "Gandho paccayoti gandho sahakārīpaccayoti attho. Kheḷādiko paccayoti yojetabbaṁ.",
  "tika-abh04t5:48_2": "Tathā pathavīti sahakārīpaccayantarabhūtā ajjhattikabāhirā pathavī ārammaṇaggahaṇe",
  "tika-abh04t5:48_3": "paccayoti attho. Ādhārabhūtāti tejovāyodhātūnaṁ ādhārabhūtā. Nissayabhūtānanti nissayamahābhūtānaṁ",
  "tika-abh04t5:48_4": "āpotejovāyodhātūnaṁ. Sabbadāti uppīḷanakāle ca anuppīḷanakāle ca. Tatthāti caturāsītipabhede",
  "tika-abh04t5:48_5": "uparimakāyasaṅkhāte rūpasamūhe. Vinibbhujjituṁ asakkuṇeyyānanti idaṁ cakkhudasakaṁ",
  "tika-abh04t5:48_6": "idaṁ kāyadasakaṁ idaṁ bhāvadasakanti evaṁ kalāpatopi vinibbhujjituṁ asakkuṇeyyānaṁ.",
  "tika-abh04t5:49_0": "616.Dīghādīnaṁphusitvā jānitabbatoti idaṁ dīghādīnaṁ na kāyaviññāṇagocarattā vuttaṁ,",
  "tika-abh04t5:49_1": "dīghādivohārarūpādīnaṁ pana phoṭṭhabbaṁ phusitvā kāyaviññāṇavīthiyā parato pavattena",
  "tika-abh04t5:49_2": "manoviññāṇenapi jānitabbattā vuttaṁ. Dīghādisannivesanti dīghādisannivesavantaṁ.",
  "tika-abh04t5:49_3": "Ekasmiṁ itarassa abhāvāti chāyātapānaṁ ālokandhakārānañca asahaṭṭhāyitaṁ āha. Kathaṁ",
  "tika-abh04t5:49_4": "pana āloko andhakāraṁ vidhamatīti? “Ālokappavattisamānakālaṁ andhakārasabhāvena pavattamānaṁ",
  "tika-abh04t5:49_5": "vaṇṇāyatanaṁ bhijjati. Andhakārassa nissayo hutvā pavattamānāni bhūtāni kamena tathārūpassa",
  "tika-abh04t5:49_6": "vaṇṇāyatanassa nissayabhāvaṁ gacchantī”ti keci. Saha andhakārena tannissayabhūtānaṁ",
  "tika-abh04t5:49_7": "nirodhasamanantaraṁ taṁsantatiyaṁ tādise paccayasannipāte ālokanissayabhūtānaṁ uppattīti",
  "tika-abh04t5:49_8": "veditabbaṁ. Na hi nissayamahābhūtehi vinā ālokappavatti atthi, nāpi andhakārasaṅkhātaṁ",
  "tika-abh04t5:49_9": "vaṇṇāyatanameva nirujjhati taṁnissayehi payujjamānakaekakalāpabhūtopādārūpānaṁ saheva",
  "tika-abh04t5:49_10": "nirujjhanato. Padīpasikhāmaṇiraṁsiyo viya pathavīpākārarukkhādīni muñcitvāpi andhakāro",
  "tika-abh04t5:49_11": "pavattatīti vadanti. Mandaṁ pana pākārādiādhārarahitaṁ na suṭṭhu paññāyati, bahalaṁ",
  "tika-abh04t5:49_12": "ādhāraṁ nissāya pavattatīti yuttanti ca vadanti.",
  "tika-abh04t5:50_0": "620.“Amanussasaddo”ti ettha a-kāro na manussatāmattanivattiattho sadisabhāvadīpanatāya",
  "tika-abh04t5:50_1": "anadhippetattā, manussato pana anaññatānivattiatthoti dassetuṁ “amanussa…pe… ṭṭhādayopī”ti",
  "tika-abh04t5:50_2": "āha. Tathā kittetabboti “vaṁsaphālanasaddo”tiādinā vatthuvasena kittetabbo.",
  "tika-abh04t5:51_0": "632.Kammacittādināti ādi-saddena utuāhāre saṅgaṇhāti. Taṁtadākārānīti itthiliṅgādiākārāni.",
  "tika-abh04t5:51_1": "Itthindriyaṁ paṭicca samuṭṭhahantīti aññamaññapaccayānipi itthiliṅgādīni yebhuyyena",
  "tika-abh04t5:51_2": "itthindriyasahite eva santāne sabbhāvā itarattha ca abhāvā indriyahetukāni vuttāni.",
  "tika-abh04t5:51_3": "Aññathāti itthiliṅgādiākārato aññathā, itthindriyābhāve vā. Itthiggahaṇassa cāti",
  "tika-abh04t5:51_4": "itthīti cittappavattiyā. Tesaṁ rūpānanti itthiliṅgādiākārarūpānaṁ. Yadi itthindriyaṁ",
  "tika-abh04t5:51_5": "itthiliṅgādiākārarūpānaṁ sahakārīkāraṇaṁ, atha kasmā tassa indriyādipaccayabhāvo",
  "tika-abh04t5:51_6": "tesaṁ na vuttoti? Neva taṁ sahakārīkāraṇaṁ, atha kho tesaṁ tabbhāvabhāvitāmattena",
  "tika-abh04t5:51_7": "taṁ kāraṇanti vuccatīti dassetuṁ āha “yasmā panā”tiādi.",
  "tika-abh04t5:52_0": "633. Liṅgaṁ parivattamānaṁ purimaliṅgādhārajātianurūpameva hutvā parivattatīti katvā",
  "tika-abh04t5:52_1": "vuttaṁ “paṭisandhiyaṁ viya pavattepī”ti. Yassa…pe… noti ādivacanatoti ādi-saddena",
  "tika-abh04t5:52_2": "“yassa vā pana purisindriyaṁ uppajjati, tassa itthindriyaṁ uppajjatīti no”ti saṅgaṇhāti.",
  "tika-abh04t5:53_0": "635. Dvārabhāvena kucchitānaṁ āsavadhammānaṁ pavattiṭṭhānatāya pasādavisese viya",
  "tika-abh04t5:53_1": "viññattivisesepi kāyavohārappavatti daṭṭhabbā. Vitthambhanasabhāvatāya vāyodhātuyā",
  "tika-abh04t5:53_2": "thambhanaṁ “vāyodhātukicca”nti vuttaṁ. Kiccampi hi dhammānaṁ sabhāvoyevāti. Pathavīdhātuyā",
  "tika-abh04t5:53_3": "ākāro vacīviññattīti vattuṁ vaṭṭatīti yojanā.",
  "tika-abh04t5:54_0": "636.Vitakka…pe… gahitāti yathādhippetatthābhibyañjikāya vācāya samuṭṭhāpanādhippāyappavattiṁ",
  "tika-abh04t5:54_1": "sandhāya vuttaṁ. Tadā hi sā tehi pariggahitā nāma hotīti. Ekassapi akkharassa anekehi",
  "tika-abh04t5:54_2": "javanehi nibbattetabbattā tathā nibbattiyamānatāya asamatthasabhāvattā na viññātavisesā",
  "tika-abh04t5:54_3": "na bhinnā evāti āha “sava…pe… bhinnā”ti. Abbokiṇṇeti antarantarā uppajjamānehi asaṁsaṭṭhe.",
  "tika-abh04t5:54_4": "“Pacchimacitta”nti avisesena cuticittaṁ vuttanti adhippāyena “aññesampi cuticittaṁ…pe… ñāyatī”ti vuttaṁ.",
  "tika-abh04t5:55_0": "Atha vā “ye ca rūpāvacaraṁ arūpāvacaraṁ upapajjitvā parinibbāyissanti, tesaṁ cavantānaṁ",
  "tika-abh04t5:55_1": "tesaṁ vacīsaṅkhāro nirujjhissati, no ca tesaṁ kāyasaṅkhāro nirujjhissatī”ti rūpārūpabhavūpapajjanakānaṁ",
  "tika-abh04t5:55_2": "kāmāvacaracuticittassapi kāyasaṅkhārāsamuṭṭhāpanavacanena khīṇāsavehi aññesampi…pe…",
  "tika-abh04t5:55_3": "ñāyatī”ti vuttaṁ. Yasmā ca –",
  "tika-abh04t5:56": "“Yassa kāyasaṅkhāro nirujjhati, tassa vacīsaṅkhāro nirujjhissatīti āmantā”ti,",
  "tika-abh04t5:57": "“Yassa kāyasaṅkhāro nirujjhati, tassa cittasaṅkhāro nirujjhissatīti āmantā”ti ca,",
  "tika-abh04t5:58": "“Pacchimacittassa bhaṅgakkhaṇe tesaṁ kāyasaṅkhāro ca na nirujjhati cittasaṅkhāro ca na nirujjhissatī”ti –",
  "tika-abh04t5:59_0": "Ādivacanato ca pacchimacittassa purato soḷasamena cittena tato orimena vā saddhiṁ",
  "tika-abh04t5:59_1": "assāsapassāsā na uppajjantīti siddhaṁ. Yadi uppajjeyyuṁ, “pacchimacittassa bhaṅgakkhaṇe",
  "tika-abh04t5:59_2": "tesaṁ kāyasaṅkhāro na nirujjhatī”ti na vadeyya, vuttañcetaṁ, tasmā heṭṭhimakoṭiyā",
  "tika-abh04t5:59_3": "cutito purimena sattarasamena uppannā assāsapassāsā cutiyā heṭṭhā dutiyena cittena",
  "tika-abh04t5:59_4": "saddhiṁ nirujjhanti. Tena “yassa cittassa anantarā kāmāvacarānaṁ pacchimacittaṁ uppajjissatī”ti",
  "tika-abh04t5:59_5": "cuticittassānantarapaccayabhūtassapi cittassa kāyasaṅkhārāsamuṭṭhāpanatā vuttā.",
  "tika-abh04t5:60_0": "Atha vā yassa cittassāti yena cittena sabbapacchimo kāyasaṅkhāro uppajjati. Taṁ cittaṁ",
  "tika-abh04t5:60_1": "vuttanti gahetabbaṁ, na pacchimacittassa anantarapaccayabhūtaṁ. Anantarāti hi kāyasaṅkhāruppādanaṁ",
  "tika-abh04t5:60_2": "antaraṁ vinā, yato pacchā kāyasaṅkhāruppādanena anantaritaṁ hutvā pacchimacittaṁ",
  "tika-abh04t5:60_3": "uppajjissatīti attho. Kasmā? “Itaresaṁ vacīsaṅkhāro ca nirujjhissati kāyasaṅkhāro",
  "tika-abh04t5:60_4": "ca nirujjhissatī”ti vuttattā. Aññathāpacchimacittato purimatatiyacittasamaṅgīnaṁ",
  "tika-abh04t5:60_5": "kāyasaṅkhāro uppajjatīti āpajjatīti. Evaṁ sabbesampi cuticittassa rūpajanakatābhāve",
  "tika-abh04t5:60_6": "āgamaṁ dassetvā idāni yuttiṁ dassetuṁ “na hī”tiādimāha. Tattha gabbhagamanādīti ādi-saddena",
  "tika-abh04t5:60_7": "udakanimuggaasaññībhūtakālakatacatutthajjhānasamāpannarūpārūpabhavasamaṅgīnirodhasamāpannabhāve saṅgaṇhāti.",
  "tika-abh04t5:61_0": "637. Anekesaṁ kalāpānaṁ ekato hutvā ekaghanapiṇḍabhāvena pavattanato kalāpantarabhūtānaṁ",
  "tika-abh04t5:61_1": "kalāpantarabhūtehi samphuṭṭhabhāvo vutto. Yato tesaṁ duviññeyyanānattaṁ, na pana",
  "tika-abh04t5:61_2": "avinibbhuttabhāvato. Taṁtaṁbhūtavivittatāti tesaṁ tesaṁ bhūtānaṁ vibhattabhāvo kalāpantarabhūtehi",
  "tika-abh04t5:61_3": "vibhattasabhāvatā asaṁkiṇṇatāti attho. Yasmā pana yathāvuttā vivittatā rūpānaṁ osānaṁ",
  "tika-abh04t5:61_4": "hoti, tasmā “rūpapariyanto”ti vuttaṁ. Atha vā taṁtaṁbhūtasuññatā. Yesañhi paricchedo",
  "tika-abh04t5:61_5": "ākāso, tesaṁ pariyantatāya tehi suññabhāvoti lakkhitabbo. Tatoyeva ca so bhūtantarehi",
  "tika-abh04t5:61_6": "viya tehi asamphuṭṭhoti vuccatīti. Aññathāti paricchinditabbehi asamphuṭṭhabhāvābhāve.",
  "tika-abh04t5:62_0": "638.Taṁtaṁvikārādhikarūpehīti ettha kathaṁ cammasuvaṇṇesu mudutākammaññatā labbhanti,",
  "tika-abh04t5:62_1": "nanu lahutādivikārā ekantato indriyabaddharūpe eva pavattanato anindriyabaddhe na",
  "tika-abh04t5:62_2": "labbhantīti? Saccametaṁ, idha pana taṁsadisesu tabbohāravasena vuttaṁ. Tathā hi tūlapicuādīsu",
  "tika-abh04t5:62_3": "garubhāvādihetūnaṁ bhūtānaṁ adhikabhāvābhāvato lahuādivohāro. Niddisitabbadhammanissayarūpe",
  "tika-abh04t5:62_4": "eva vā sandhāya “taṁtaṁvikārādhikarūpehī”ti vuttanti daṭṭhabbaṁ. Sabbe sabbesaṁ paccayā",
  "tika-abh04t5:62_5": "lahutādīnaṁ aññamaññāvijahanatoti adhippāyo.",
  "tika-abh04t5:63_0": "641.Ācayasaddenevāti niddese vuttaācayasaddeneva. Yo āyatanānaṁ ādicayattā ācayo",
  "tika-abh04t5:63_1": "punappunaṁ nibbattamānānaṁ, sova rūpassa uparicayattā upacayoti adhippetaṁ atthaṁ",
  "tika-abh04t5:63_2": "pāḷiyaṁ yojetvā dassetuṁ “pāḷiyaṁ panā”tiādi vuttaṁ. Upa-saddo paṭhamattho “dānaṁ,",
  "tika-abh04t5:63_3": "bhikkhave, paṇḍitupaññatta”ntiādīsu viya. Upariatthoca “sammaṭṭhe upasitte ca, te",
  "tika-abh04t5:63_4": "nisīdiṁsu maṇḍape”tiādīsu viya. Aññathāti upa-saddassa upariatthasseva gahaṇe.",
  "tika-abh04t5:64_0": "643.Phalavipaccanapakatiyāti phalavipaccanasabhāvena. Phalameva vā pakatīti āyusaṁhānādinā",
  "tika-abh04t5:64_1": "phalasabhāvena jarāniddesoti attho. Tathā hi “phalūpacārena vuttā”ti vuttaṁ. Supariṇatarūpaparipākakāle hānidasakādīsu.",
  "tika-abh04t5:65_0": "645.Kattabbasabhāvatoti mūlaphalādīnaṁ idhādhippetaāhāravatthūnaṁ mukhena asanādikattabbasabhāvato.",
  "tika-abh04t5:65_1": "Visabhūte saṅghāte ojā mandā hotīti savisattābhāvato sukhumatā vuttā. Aṅgamaṅgānusārino",
  "tika-abh04t5:65_2": "rasassa sāroti rasaharaṇīdhamanijālānusārena sarīrāvayave anuppaviṭṭhassa āhārarasassa",
  "tika-abh04t5:65_3": "abbhantarāhārapaccayo sneho, yo loke rasadhātūti vuccati.",
  "tika-abh04t5:66": "Upādābhājanīyakathāvaṇṇanā niṭṭhitā.",
  "tika-abh04t5:67": "Noupādābhājanīyakathāvaṇṇanā",
  "tika-abh04t5:68_0": "646. “Ekaṁ mahābhūtaṁ paṭicca tayo mahābhūtā tayo mahābhūte paṭicca ekaṁ mahābhūta”ntiādivacanato",
  "tika-abh04t5:68_1": "ekaṁ mahābhūtaṁ avasesamahābhūte nissayati, tehi upādārūpena ca nissīyatīti āha “nissayati ca nissīyati cā”ti.",
  "tika-abh04t5:69_0": "647. Mahābhūtānaṁ aññamaññāvijahanato ekasmimpi kalāpe anekaṁ phoṭṭhabbaṁ atthīti",
  "tika-abh04t5:69_1": "phoṭṭhabbasabhāvesuyeva anekesupi ārammaṇesu āpāthagatesu ābhogādivasena ekaṁyeva",
  "tika-abh04t5:69_2": "viññāṇuppattihetu hotīti ayaṁ vicāro dassito. Itaresupi pana yathāyogaṁ dassetabbo.",
  "tika-abh04t5:69_3": "Tattha rasārammaṇaṁ tāva indriyanissayaṁ allīyitvā viññāṇuppattihetubhāvato satipi",
  "tika-abh04t5:69_4": "anekesaṁ rasānaṁ āpāthagamane ekasmiṁ khaṇe ekappakāraṁyeva yathāvuttanayena jivhāviññāṇuppattihetu",
  "tika-abh04t5:69_5": "hoti, tathā gandhārammaṇaṁ. Rūpasaddārammaṇāni pana indriyanissayaṁ asampatvāva viññāṇuppattihetubhāvato",
  "tika-abh04t5:69_6": "yogyadese avaṭṭhitāni yattakāni sahakārīpaccayantaragataṁ upakāraṁ labhanti, tattakāni",
  "tika-abh04t5:69_7": "ekasmiṁ khaṇe ekajjhaṁ ārammaṇaṁ na hontīti na vattabbāni. Tathā hi saddo nigghosādiko",
  "tika-abh04t5:69_8": "anekakalāpagato tathā vaṇṇopi sivikubbahananiyāmena ekajjhaṁ ārammaṇaṁ hotīti. Etthāpi",
  "tika-abh04t5:69_9": "ca ābhujitavasena ārammaṇādhimattatāvasena anekakalāpasannipātepi katthaci viññāṇuppatti",
  "tika-abh04t5:69_10": "hotiyeva. Pasādādhimattatā pittādivibandhābhāvena pasādassa tikkhatā. Kathaṁ pana",
  "tika-abh04t5:69_11": "cittassāti cittasāmaññato ekattanayavasena pucchati.",
  "tika-abh04t5:70_0": "651.Tādisāyāti yā pacurajanassa atthītipi na gahitā. Santī samānā. Evanti yathāsasambhārudakaṁ",
  "tika-abh04t5:70_1": "sasambhārapathaviyā ābandhakaṁ, evaṁ paramatthudakaṁ paramatthapathaviyāti dasseti.",
  "tika-abh04t5:70_2": "Tadanurūpapaccayehīti attano ābandhanānuguṇehi ābandhiyamānehi sandhāraṇādikiccehi",
  "tika-abh04t5:70_3": "purimehi ca pathavīādīhi. Aphusitvā patiṭṭhā hoti, aphusitvā ābandhatīti iminā phusitabbaphusanakabhāvo",
  "tika-abh04t5:70_4": "āpodhātuyaṁ natthīti phoṭṭhabbavasena ubhayadhammataṁ āha. Aññamaññaṁ nissayatā aññamaññanissayatā.",
  "tika-abh04t5:70_5": "Atha vā aññamaññatā ca nissayatā ca aññamaññanissayatā. Yadi phoṭṭhabbāphoṭṭhabbadhātūnaṁ",
  "tika-abh04t5:70_6": "phoṭṭhabbabhāvena vinā aññamaññanissayatā, pathavīādīnaṁ kakkhaḷādisabhāvo eva phoṭṭhabbabhāvoti",
  "tika-abh04t5:70_7": "tabbirahena kathaṁ tesaṁ āpodhātuyā nissayādibhāvoti āha “avinibbhogavuttīsū”tiādi.",
  "tika-abh04t5:70_8": "Aññamaññapaccayabhūtesūti etena upādārūpaṁ nivatteti. Atha vā pubbe aṭṭhakathādhippāye",
  "tika-abh04t5:70_9": "ṭhatvā phoṭṭhabbāphoṭṭhabbadhātūnaṁ visiṭṭhaṁ aññamaññanissayataṁ vatvā idāni attano",
  "tika-abh04t5:70_10": "adhippāye ṭhatvā avisesena taṁ dassento āha “avinibbhogavuttīsū”tiādi. Taṁyeva avisiṭṭhaṁ",
  "tika-abh04t5:70_11": "aññamaññanissayataṁ daḷhaṁ katvā dassento “nāpi sahajātesū”tiādimāha. Tattha aphusanaṁ",
  "tika-abh04t5:70_12": "tāva ekakalāpagatattā na vicāretabbaṁ, phusanaṁ pana kathanti? Ekakalāpagatattā eva.",
  "tika-abh04t5:70_13": "Visuṁ siddhānaṁyeva hi visayamahābhūtānaṁ kāyappasādanissayabhūtesu phusanaṁ dissati.",
  "tika-abh04t5:71_0": "Jhāyatīti paripaccati. Na uṇhā hutvāti etassa uṇhasabhāvā hutvāti ayamatthoti katvā",
  "tika-abh04t5:71_1": "“tejosabhāvataṁyeva paṭikkhipatī”ti vuttaṁ. Uṇhapaṭipakkhattā sītassa uṇhatāya paṭikkhepe",
  "tika-abh04t5:71_2": "sītatāsaṅkā siyāti āha “na sītattaṁ anujānātī”ti. Tejosabhāgataṁyeva vā sītatāyapi",
  "tika-abh04t5:71_3": "dassetuṁ “na sītattaṁ anujānātī”ti vuttaṁ. Tenevāha “tejo eva hi sīta”nti. Mande",
  "tika-abh04t5:71_4": "hi uṇhabhāve sītabuddhīti tejo eva hi sītaṁ. Kathaṁ panetaṁ viññāyatīti? Sītabuddhiyā",
  "tika-abh04t5:71_5": "avavatthitabhāvato pārāpāraṁ viya. Tathā hi ātape ṭhatvā chāyaṁ paviṭṭhānaṁ sītabuddhi",
  "tika-abh04t5:71_6": "hoti, tattheva pathavīgabbhato niggatānaṁ uṇhabuddhīti. Yadi tejoyeva sītaṁ, uṇhabhāvena",
  "tika-abh04t5:71_7": "saddhiṁ sītabhāvopi ekasmiṁ kalāpe upalabbheyyāti āha “sītuṇhānañcā”tiādi. Uṇhasītakalāpesu",
  "tika-abh04t5:71_8": "sītuṇhānaṁ appavatti. Dvinnaṁ…pe… yujjati, na āpodhātuvāyodhātūnaṁ sītabhāveti adhippāyo.",
  "tika-abh04t5:71_9": "Āpodhātuyā hi vāyodhātuyā sītabhāve uṇhabhāvena saddhiṁ ekasmiṁ kalāpe sītabhāvo",
  "tika-abh04t5:71_10": "labbheyya, na pana labbhati. Na cettha āpodhātuadhike vāyodhātuadhike vā kalāpe sītabhāvoti",
  "tika-abh04t5:71_11": "sakkā viññātuṁ tādisepi katthaci kalāpe alabbhamānattā sītabhāvassāti. Kharatādisabhāvādhikassa",
  "tika-abh04t5:71_12": "bhūtasaṅghātassa davatādisabhāvādhikatāpatti bhāvaññathattaṁ. Taṁ pana yathā hoti,",
  "tika-abh04t5:71_13": "taṁ dassetuṁ “pacca…pe… ppattī”ti āha.",
  "tika-abh04t5:72_0": "652.Ekantanacittasamuṭṭhānādīti ādi-saddena ekantaanupādinnupādāniyādiṁ saṅgaṇhāti.",
  "tika-abh04t5:72_1": "Purimānampīti “yaṁ vā panaññampī”ti etasmā vacanato purimānaṁ anupādinnānaṁ saddāyatanakāyaviññattiādīnaṁ",
  "tika-abh04t5:72_2": "nacittasamuṭṭhānānañca cakkhāyatanasotāyatanādīnaṁ. Nakammassakatattābhāvādikanti",
  "tika-abh04t5:72_3": "nakammassakatattābhāvaṁ nacittasamuṭṭhānabhāvanti evamādikaṁ. Ekantākammajādīsūti",
  "tika-abh04t5:72_4": "ādi-saddena ekantācittajaṁ gayhati. Tā jaratāaniccatā. Anekantesu na gahitāti ekantato",
  "tika-abh04t5:72_5": "akammajesu saddāyatanādīsu acittajesu ca cakkhāyatanādīsu gahetvā catusamuṭṭhānikattā",
  "tika-abh04t5:72_6": "anekantesu rūpāyatanādīsu na gahitāti attho.",
  "tika-abh04t5:73": "666.Anipphannattāti aññaṁ anapekkhitvā sabhāvato asiddhattaṁ. Tassāti viññattidvayassa.",
  "tika-abh04t5:74": "Noupādābhājanīyakathāvaṇṇanā niṭṭhitā.",
  "tika-abh04t5:75": "Dukaniddesavaṇṇanā niṭṭhitā.",
  "tika-abh04t5:76": "Catukkaniddesavaṇṇanā",
  "tika-abh04t5:77_0": "966. “Sabbaṁ rūpaṁ manasā viññāta”nti vacanato yadi viññātato aññaṁ diṭṭhādi na hotīti",
  "tika-abh04t5:77_1": "“katamaṁ taṁ rūpaṁ diṭṭha”ntiādinā pucchā na katā, evaṁ sante catukkabhāvo kathanti",
  "tika-abh04t5:77_2": "anuyogaṁ manasi katvā āha “dassanādiggahaṇavisesato”ti. Dassanaṁ savanaṁ minitvā",
  "tika-abh04t5:77_3": "jānanaṁ vijānanañcāti etasmā dassanādiggahaṇavisesato. Etena gāhakabhedena gahetabbabhedoti",
  "tika-abh04t5:77_4": "dasseti. Idāni samukhenapi gahetabbabhedo labbhatīti dassetuṁ “diṭṭhā…pe… bhāvato”ti vuttaṁ.",
  "tika-abh04t5:78": "Pañcakaniddesavaṇṇanā",
  "tika-abh04t5:79": "969.Tadidaṁ nayakaraṇaṁ chabbidhādīsu tīsu saṅgahesu yojitaṁ.",
  "tika-abh04t5:80": "Pakiṇṇakakathāvaṇṇanā",
  "tika-abh04t5:81_0": "975. Ekantato nīvaraṇattā middhassa “natthi nīvaraṇā”ti vacanena gahaṇanti dassetuṁ",
  "tika-abh04t5:81_1": "“middhassapi nīvaraṇassā”ti vuttaṁ. Na ca rūpaṁ pahātabbaṁ nippariyāyappahānassa",
  "tika-abh04t5:81_2": "idha adhippetattā. Ettha keci “nāmakāyarūpakāyagelaññasabhāvato duvidhaṁ middhaṁ.",
  "tika-abh04t5:81_3": "Tattha purimaṁ ‘nīvaraṇā’ti vacanena vuttaṁ, itaraṁ rūpasabhāva”nti vadanti. Tattha",
  "tika-abh04t5:81_4": "yaṁ taṁ arūpato aññaṁ middhaṁ parikappitaṁ, tampi nīvaraṇaṁ middhasabhāvato itaraṁ",
  "tika-abh04t5:81_5": "middhaṁ viyāti parikappitamiddhassapi na sakkā nīvaraṇabhāvaṁ nivattetunti tesaṁ",
  "tika-abh04t5:81_6": "vacanassa nīvaraṇappahānavacanena virodhaṁ dassento “na ca rūpakāya”ntiādimāha. Atha",
  "tika-abh04t5:81_7": "vā khīṇāsavānaṁ soppanasabhāvato soppassa ca middhahetukattā atthi middharūpanti",
  "tika-abh04t5:81_8": "vādaṁ sandhāya uttaramāha “na ca rūpakāyagelañña”ntiādinā. Tattha middhameva soppahetūti",
  "tika-abh04t5:81_9": "nāyaṁ avadhāraṇā icchitā, soppahetu eva middhanti pana icchitāti middhato aññopi",
  "tika-abh04t5:81_10": "soppahetu atthi, ko pana so? Rūpakāyagelaññaṁ. Na ca rūpa…pe… vacanatoti yojanā daṭṭhabbā.",
  "tika-abh04t5:82_0": "Vacīghosādīti ādi-saddena huṁkārādisaddo saṅgayhati. Aṅguliphoṭādisaddo utusamuṭṭhānoyeva,",
  "tika-abh04t5:82_1": "cittapaccayo pana hoti. Rūpabhāvamattānīti jarāmaraṇasabhāvānaṁ rūpānaṁ taṁdhammamattāni,",
  "tika-abh04t5:82_2": "tato eva na jātiādidhammavantānīti āha “na sayaṁ sabhāvavantānī”ti. Yathā jarā aniccatā",
  "tika-abh04t5:82_3": "ca rūpabhāvamattaṁ, evaṁ jātipīti jātiyā rūpabhāvamattatāya upasaṁharaṇattho tathā-saddo.",
  "tika-abh04t5:83_0": "Tesaṁ rūpadhammānaṁ. Saṅkhātādi-saddo viya abhinibbattita-saddopi vattamānakālikopi",
  "tika-abh04t5:83_1": "hotīti “abhinibbattiyamānadhammakkhaṇasmi”nti vuttaṁ. Evamapīti yadipi jiraṇabhijjanabhāvā",
  "tika-abh04t5:83_2": "jiraṇādisabhāvānaṁ dhammānaṁ janakapaccayakiccānubhāvakkhaṇe abhāvato tappaccayabhāvavohāraṁ",
  "tika-abh04t5:83_3": "abhinibbattivohārañca na labhanti, evamapi tesaṁ upādinnatā vattabbāti sambandho.",
  "tika-abh04t5:83_4": "“Jarāmaraṇaṁ paṭiccasamuppanna”nti vacanato tassa pariyāyataṁ vivarati “tesaṁ uppāde satī”tiādinā.",
  "tika-abh04t5:84_0": "Yadi evanti yadi nissayapaṭibaddhavuttikā jātiādayo, evaṁ sati. “Mahābhūtānaṁ upādāyarūpa”nti",
  "tika-abh04t5:84_1": "vacanato bhūtanissitesu kevalo upādāyavohāroti upādāye nissitāpi aparena upādāya-saddena",
  "tika-abh04t5:84_2": "visesetvā vattabbāti adhippāyena “upādāyupādāyabhāvo āpajjatī”ti āha. Kāraṇakāraṇepi",
  "tika-abh04t5:84_3": "kāraṇe viya vohāro hoti “corehi gāmo daḍḍho”ti yathāti dassento “bhūta…pe… ttanato”ti",
  "tika-abh04t5:84_4": "āha. Idāni paramparā vinā nippariyāyato uppādādīnaṁ bhūtapaṭibaddhabhāvaṁ saha nidassanena",
  "tika-abh04t5:84_5": "dassetuṁ “api cā”tiādimavoca. Vikāraparicchedāpi upādāyarūpavikārādibhāve bhūtapaṭibaddhabhāvāvinivattito",
  "tika-abh04t5:84_6": "ekasmiṁ kalāpe ekekāva vikārādayoti jīvitindriyaṁ viya kalāpānupālakaṁ kalāpavikārādibhāvato",
  "tika-abh04t5:84_7": "ca “upādāyarūpāni”icceva vuccantīti āha “evaṁ vikā…pe… yojetabbānī”ti.",
  "tika-abh04t5:85_0": "Asaṅkhatabhāvanivāraṇatthaṁ parinipphannatā vuttāti idaṁ aparinipphannasabhāvavato",
  "tika-abh04t5:85_1": "anupalabbhamānatāya sasavisāṇaṁ viya kenaci na saṅkhatanti asaṅkhataṁ nāma siyāti",
  "tika-abh04t5:85_2": "imissā āsaṅkāya nivattanavasena vuttaṁ. Atha vā rūpavikārādibhāvato rūpabhāvo viya",
  "tika-abh04t5:85_3": "rūpe sati santi, asati na santīti siddhāya paṭiccasamuppannatāya sādhitā parinipphannatā",
  "tika-abh04t5:85_4": "tesaṁ saṅkhatabhāvaṁ sādhentī asaṅkhatabhāvaṁ nivāraṇatthaṁ jāyatīti vuttaṁ “asaṅkhatabhāvanivāraṇatthaṁ",
  "tika-abh04t5:85_5": "parinipphannatā vuttā”ti.",
  "tika-abh04t5:86": "Pakiṇṇakakathāvaṇṇanā niṭṭhitā.",
  "tika-abh04t5:87": "Rūpakaṇḍavaṇṇanā niṭṭhitā."
}