{
  "atk-s0301a2:0": "2. Devaputtasaṁyuttaṁ",
  "atk-s0301a2:1": "1. Paṭhamavaggo",
  "atk-s0301a2:2": "1. Paṭhamakassapasuttavaṇṇanā",
  "atk-s0301a2:3_0": "82. Devaputtasaṁyuttassa paṭhame devaputtoti devānañhi aṅke nibbattā purisā devaputtā",
  "atk-s0301a2:3_1": "nāma, itthiyo devadhītaro nāma honti. Nāmavasena apākaṭāva “aññatarā devatā”ti vuccati,",
  "atk-s0301a2:3_2": "pākaṭo “itthannāmo devaputto”ti. Tasmā heṭṭhā “aññatarā devatā”ti vatvā idha “devaputto”ti",
  "atk-s0301a2:3_3": "vuttaṁ. Anusāsanti anusiṭṭhiṁ. Ayaṁ kira devaputto bhagavatā sambodhito sattame vasse",
  "atk-s0301a2:3_4": "yamakapāṭihāriyaṁ katvā tidasapure vassaṁ upagamma abhidhammaṁ desentena jhānavibhaṅge",
  "atk-s0301a2:3_5": "– “bhikkhūti samaññāya bhikkhu, paṭiññāya bhikkhū”ti. Evaṁ bhikkhuniddesaṁ kathiyamānaṁ",
  "atk-s0301a2:3_6": "assosi. “Evaṁ vitakketha, mā evaṁ vitakkayittha, evaṁ manasikarotha, mā evaṁ manasākattha.",
  "atk-s0301a2:3_7": "Idaṁ pajahatha, idaṁ upasampajja viharathā”ti. Evarūpaṁ pana bhikkhuovādaṁ bhikkhuanusāsanaṁ",
  "atk-s0301a2:3_8": "na assosi. So taṁ sandhāya – “bhikkhuṁ bhagavā pakāsesi, no ca bhikkhuno anusāsa”nti āha.",
  "atk-s0301a2:4_0": "Tena hīti yasmā mayā bhikkhuno anusiṭṭhi na pakāsitāti vadasi, tasmā. Taññevettha",
  "atk-s0301a2:4_1": "paṭibhātūti tuyhevesā anusiṭṭhipakāsanā upaṭṭhātūti. Yo hi pañhaṁ kathetukāmo hoti,",
  "atk-s0301a2:4_2": "na ca sakkoti sabbaññutaññāṇena saddhiṁ saṁsanditvā kathetuṁ. Yo vā na kathetukāmo",
  "atk-s0301a2:4_3": "hoti, sakkoti pana kathetuṁ. Yo vā neva kathetukāmo hoti, kathetuṁ na ca sakkoti.",
  "atk-s0301a2:4_4": "Sabbesampi tesaṁ bhagavā pañhaṁ bhāraṁ na karoti. Ayaṁ pana devaputto kathetukāmo",
  "atk-s0301a2:4_5": "ceva, sakkoti ca kathetuṁ. Tasmā tasseva bhāraṁ karonto bhagavā evamāha. Sopi pañhaṁ kathesi.",
  "atk-s0301a2:5_0": "Tattha subhāsitassa sikkhethāti subhāsitaṁ sikkheyya, catusaccanissitaṁ dasakathāvatthunissitaṁ",
  "atk-s0301a2:5_1": "sattatiṁsabodhipakkhiyanissitaṁ catubbidhaṁ vacīsucaritameva sikkheyya. Samaṇūpāsanassa",
  "atk-s0301a2:5_2": "cāti samaṇehi upāsitabbaṁ samaṇūpāsanaṁ nāma aṭṭhatiṁsabhedaṁ kammaṭṭhānaṁ, tampi",
  "atk-s0301a2:5_3": "sikkheyya bhāveyyāti attho. Bahussutānaṁ vā bhikkhūnaṁ upāsanampi samaṇūpāsanaṁ.",
  "atk-s0301a2:5_4": "Tampi ‘kiṁ, bhante, kusala”ntiādinā pañhapucchanena paññāvuddhatthaṁ sikkheyya. Cittavūpasamassa",
  "atk-s0301a2:5_5": "cāti aṭṭhasamāpattivasena cittavūpasamaṁ sikkheyya. Iti devaputtena tisso sikkhā",
  "atk-s0301a2:5_6": "kathitā honti. Purimapadena hi adhisīlasikkhā kathitā, dutiyapadena adhipaññāsikkhā,",
  "atk-s0301a2:5_7": "cittavūpasamena adhicittasikkhāti evaṁ imāya gāthāya sakalampi sāsanaṁ pakāsitameva hoti. Paṭhamaṁ.",
  "atk-s0301a2:6": "2. Dutiyakassapasuttavaṇṇanā",
  "atk-s0301a2:7_0": "83. Dutiye jhāyīti dvīhi jhānehi jhāyī. Vimuttacittoti kammaṭṭhānavimuttiyā vimuttacitto.",
  "atk-s0301a2:7_1": "Hadayassānupattinti arahattaṁ. Lokassāti saṅkhāralokassa. Anissitoti taṇhādiṭṭhīhi",
  "atk-s0301a2:7_2": "anissito, taṇhādiṭṭhiyo vā anissito. Tadānisaṁsoti arahattānisaṁso. Idaṁ vuttaṁ hoti",
  "atk-s0301a2:7_3": "– arahattānisaṁso bhikkhu arahattaṁ patthento jhāyī bhaveyya, suvimuttacitto bhaveyya,",
  "atk-s0301a2:7_4": "lokassa udayabbayaṁ ñatvā anissito bhaveyya. Tantidhammo pana imasmiṁ sāsane pubbabhāgoti. Dutiyaṁ.",
  "atk-s0301a2:8": "3-4. Māghasuttādivaṇṇanā",
  "atk-s0301a2:9": "84. Tatiye māghoti sakkassetaṁ nāmaṁ. Sveva vattena aññe abhibhavitvā devissariyaṁ pattoti vatrabhū, vatranāmakaṁ vā asuraṁ abhibhavatīti vatrabhū. Tatiyaṁ.",
  "atk-s0301a2:10": "85. Catutthaṁ vuttatthameva. Catutthaṁ.",
  "atk-s0301a2:11": "5. Dāmalisuttavaṇṇanā",
  "atk-s0301a2:12_0": "86. Pañcame na tenāsīsate bhavanti tena kāraṇena yaṁ kiñci bhavaṁ na pattheti. Āyatapaggaho",
  "atk-s0301a2:12_1": "nāmesa devaputto, khīṇāsavassa kiccavosānaṁ natthi. Khīṇāsavena hi ādito arahattappattiyā",
  "atk-s0301a2:12_2": "vīriyaṁ kataṁ, aparabhāge mayā arahattaṁ pattanti mā tuṇhī bhavatu, tatheva vīriyaṁ",
  "atk-s0301a2:12_3": "daḷhaṁ karotu parakkamatūti cintetvā evamāha.",
  "atk-s0301a2:13_0": "Atha bhagavā “ayaṁ devaputto khīṇāsavassa kiccavosānaṁ akathento mama sāsanaṁ aniyyānikaṁ",
  "atk-s0301a2:13_1": "katheti, kiccavosānamassa kathessāmī”ti cintetvā natthi kiccantiādimāha. Tīsu kira",
  "atk-s0301a2:13_2": "piṭakesu ayaṁ gāthā asaṁkiṇṇā. Bhagavatā hi aññattha vīriyassa doso nāma dassito",
  "atk-s0301a2:13_3": "natthi. Idha pana imaṁ devaputtaṁ paṭibāhitvā “khīṇāsavena pubbabhāge āsavakkhayatthāya",
  "atk-s0301a2:13_4": "araññe vasantena kammaṭṭhānaṁ ādāya vīriyaṁ kataṁ, aparabhāge sace icchati, karotu,",
  "atk-s0301a2:13_5": "no ce icchati, yathāsukhaṁ viharatū”ti khīṇāsavassa kiccavosānadassanatthaṁ evamāha.",
  "atk-s0301a2:13_6": "Tattha gādhanti patiṭṭhaṁ. Pañcamaṁ.",
  "atk-s0301a2:14": "6. Kāmadasuttavaṇṇanā",
  "atk-s0301a2:15_0": "87. Chaṭṭhe dukkaranti ayaṁ kira devaputto pubbayogāvacaro bahalakilesatāya sappayogena",
  "atk-s0301a2:15_1": "kilese vikkhambhento samaṇadhammaṁ katvā pubbūpanissayamandatāya ariyabhūmiṁ appatvāva",
  "atk-s0301a2:15_2": "kālaṁ katvā devaloke nibbatto. So “tathāgatassa santikaṁ gantvā dukkarabhāvaṁ ārocessāmī”ti",
  "atk-s0301a2:15_3": "āgantvā evamāha. Tattha dukkaranti dasapi vassāni…pe… saṭṭhipi yadetaṁ ekantaparisuddhassa",
  "atk-s0301a2:15_4": "samaṇadhammassa karaṇaṁ nāma, taṁ dukkaraṁ. Sekhāti satta sekhā. Sīlasamāhitāti sīlena",
  "atk-s0301a2:15_5": "samāhitā samupetā. Ṭhitattāti patiṭṭhitasabhāvā. Evaṁ pucchitapañhaṁ vissajjetvā",
  "atk-s0301a2:15_6": "idāni uparipañhasamuṭṭhāpanatthaṁ anagāriyupetassātiādimāha. Tattha anagāriyupetassāti",
  "atk-s0301a2:15_7": "anagāriyaṁ niggehabhāvaṁ upetassa. Sattabhūmikepi hi pāsāde vasanto bhikkhu vuḍḍhatarena",
  "atk-s0301a2:15_8": "āgantvā “mayhaṁ idaṁ pāpuṇātī”ti vutte pattacīvaraṁ ādāya nikkhamateva. Tasmā “anagāriyupeto”ti",
  "atk-s0301a2:15_9": "vuccati. Tuṭṭhīti catupaccayasantoso. Bhāvanāyāti cittavūpasamabhāvanāya.",
  "atk-s0301a2:16_0": "Te chetvā maccuno jālanti ye rattindivaṁ indriyūpasame ratā, te dussamādahaṁ cittaṁ",
  "atk-s0301a2:16_1": "samādahanti. Ye ca samāhitacittā, te catupaccayasantosaṁ pūrentā na kilamanti. Ye",
  "atk-s0301a2:16_2": "santuṭṭhā, te sīlaṁ pūrentā na kilamanti. Ye sīle patiṭṭhitā satta sekhā, te ariyā",
  "atk-s0301a2:16_3": "maccuno jālasaṅkhātaṁ kilesajālaṁ chinditvā gacchanti. Duggamoti “saccametaṁ, bhante,",
  "atk-s0301a2:16_4": "ye indriyūpasame ratā, te dussamādahaṁ samādahanti…pe… ye sīle patiṭṭhitā, te maccuno",
  "atk-s0301a2:16_5": "jālaṁ chinditvā gacchanti”. Kiṁ na gacchissanti? Ayaṁ pana duggamo bhagavā visamo",
  "atk-s0301a2:16_6": "maggoti āha. Tattha kiñcāpi ariyamaggo neva duggamo na visamo, pubbabhāgapaṭipadāya",
  "atk-s0301a2:16_7": "panassa bahū parissayā honti. Tasmā evaṁ vutto. Avaṁsirāti ñāṇasirena adhosirā hutvā",
  "atk-s0301a2:16_8": "papatanti. Ariyamaggaṁ ārohituṁ asamatthatāyeva ca te anariyamagge papatantīti ca",
  "atk-s0301a2:16_9": "vuccanti. Ariyānaṁ samo maggoti sveva maggo ariyānaṁ samo hoti. Visame samāti visamepi",
  "atk-s0301a2:16_10": "sattakāye samāyeva. Chaṭṭhaṁ.",
  "atk-s0301a2:17": "7. Pañcālacaṇḍasuttavaṇṇanā",
  "atk-s0301a2:18_0": "88. Sattame sambādheti nīvaraṇasambādhaṁ kāmaguṇasambādhanti dve sambādhā. Tesu idha",
  "atk-s0301a2:18_1": "nīvaraṇasambādhaṁ adhippetaṁ. Okāsanti jhānassetaṁ nāmaṁ. Paṭilīnanisabhoti paṭilīnaseṭṭho.",
  "atk-s0301a2:18_2": "Paṭilīno nāma pahīnamāno vuccati. Yathāha – “kathañca, bhikkhave, bhikkhu paṭilīno",
  "atk-s0301a2:18_3": "hoti. Idha, bhikkhave, bhikkhuno asmimāno pahīno hoti ucchinnamūlo tālāvatthukato",
  "atk-s0301a2:18_4": "anabhāvaṁkato āyatiṁ anuppādadhammo”ti. Paccalatthaṁsūti paṭilabhiṁsu. Sammā teti",
  "atk-s0301a2:18_5": "ye nibbānapattiyā satiṁ paṭilabhiṁsu, te lokuttarasamādhināpi susamāhitāti missakajjhānaṁ kathitaṁ. Sattamaṁ.",
  "atk-s0301a2:19": "8. Tāyanasuttavaṇṇanā",
  "atk-s0301a2:20_0": "89. Aṭṭhame purāṇatitthakaroti pubbe titthakaro. Ettha ca titthaṁ nāma dvāsaṭṭhi",
  "atk-s0301a2:20_1": "diṭṭhiyo, titthakaro nāma tāsaṁ uppādako satthā. Seyyathidaṁ nando, vaccho, kiso,",
  "atk-s0301a2:20_2": "saṁkicco. Purāṇādayo pana titthiyā nāma. Ayaṁ pana diṭṭhiṁ uppādetvā kathaṁ sagge",
  "atk-s0301a2:20_3": "nibbattoti? Kammavāditāya. Esa kira uposathabhattādīni adāsi, anāthānaṁ vattaṁ paṭṭhapesi,",
  "atk-s0301a2:20_4": "patissaye akāsi, pokkharaṇiyo khaṇāpesi, aññampi bahuṁ kalyāṇaṁ akāsi. So tassa nissandena",
  "atk-s0301a2:20_5": "sagge nibbatto, sāsanassa pana niyyānikabhāvaṁ jānāti. So tathāgatassa santikaṁ gantvā",
  "atk-s0301a2:20_6": "sāsanānucchavikā vīriyappaṭisaṁyuttā gāthā vakkhāmīti āgantvā chinda sotantiādimāha.",
  "atk-s0301a2:21_0": "Tattha chindāti aniyamitaāṇatti. Sotanti taṇhāsotaṁ. Parakkammāti parakkamitvā vīriyaṁ",
  "atk-s0301a2:21_1": "katvā. Kāmeti kilesakāmepi vatthukāmepi. Panudāti nīhara. Ekattanti jhānaṁ. Idaṁ",
  "atk-s0301a2:21_2": "vuttaṁ hoti – kāme ajahitvā muni jhānaṁ na upapajjati, na paṭilabhatīti attho. Kayirā",
  "atk-s0301a2:21_3": "ce kayirāthenanti yadi vīriyaṁ kareyya, kareyyātha, taṁ vīriyaṁ na osakkeyya. Daḷhamenaṁ",
  "atk-s0301a2:21_4": "parakkameti daḷhaṁ enaṁ kareyya. Sithilo hi paribbājoti sithilagahitā pabbajjā. Bhiyyo",
  "atk-s0301a2:21_5": "ākirate rajanti atirekaṁ upari kilesarajaṁ ākirati. Akataṁ dukkaṭaṁ seyyoti dukkaṭaṁ",
  "atk-s0301a2:21_6": "akatameva seyyo. Yaṁ kiñcīti na kevalaṁ dukkaṭaṁ katvā katasāmaññameva, aññampi yaṁ",
  "atk-s0301a2:21_7": "kiñci sithilaṁ kataṁ evarūpameva hoti. Saṁkiliṭṭhanti dukkarakārikavataṁ. Imasmiṁ",
  "atk-s0301a2:21_8": "hi sāsane paccayahetu samādinnadhutaṅgavataṁ saṁkiliṭṭhameva. Saṅkassaranti saṅkāya",
  "atk-s0301a2:21_9": "saritaṁ, “idampi iminā kataṁ bhavissati, idampi iminā”ti evaṁ āsaṅkitaparisaṅkitaṁ.",
  "atk-s0301a2:21_10": "Ādibrahmacariyikāti maggabrahmacariyassa ādibhūtā pubbapadhānabhūtā. Aṭṭhamaṁ.",
  "atk-s0301a2:22": "9. Candimasuttavaṇṇanā",
  "atk-s0301a2:23_0": "90. Navame candimāti candavimānavāsī devaputto. Sabbadhīti sabbesu khandhaāyatanādīsu.",
  "atk-s0301a2:23_1": "Lokānukampakāti tuyhampi etassapi tādisā eva. Santaramānovāti turito viya. Pamuñcasīti",
  "atk-s0301a2:23_2": "atītatthe vattamānavacanaṁ. Navamaṁ.",
  "atk-s0301a2:24": "10. Sūriyasuttavaṇṇanā",
  "atk-s0301a2:25_0": "91. Dasame sūriyoti sūriyavimānavāsī devaputto. Andhakāreti cakkhuviññāṇuppattinivāraṇena",
  "atk-s0301a2:25_1": "andhabhāvakaraṇe. Virocatīti verocano. Maṇḍalīti maṇḍalasaṇṭhāno. Mā, rāhu, gilī",
  "atk-s0301a2:25_2": "caramantalikkheti antalikkhe caraṁ sūriyaṁ, rāhu, mā gilīti vadati. Kiṁ panesa taṁ",
  "atk-s0301a2:25_3": "gilatīti ? Āma, gilati. Rāhussa hi attabhāvo mahā, uccattanena aṭṭhayojanasatādhikāni",
  "atk-s0301a2:25_4": "cattāri yojanasahassāni, bāhantaramassa dvādasayojanasatāni, bahalattena cha yojanasatāni,",
  "atk-s0301a2:25_5": "sīsaṁ nava yojanasataṁ, nalāṭaṁ tiyojanasataṁ, bhamukantaraṁ paṇṇāsayojanaṁ, mukhaṁ",
  "atk-s0301a2:25_6": "dviyojanasataṁ, ghānaṁ tiyojanasataṁ, mukhādhānaṁ tiyojanasatagambhīraṁ hatthatalapādatalāni",
  "atk-s0301a2:25_7": "puthulato dviyojanasatāni. Aṅgulipabbāni paṇṇāsa yojanāni. So candimasūriye virocamāne",
  "atk-s0301a2:25_8": "disvā issāpakato tesaṁ gamanavīthiṁ otaritvā mukhaṁ vivaritvā tiṭṭhati. Candavimānaṁ",
  "atk-s0301a2:25_9": "sūriyavimānaṁ vā tiyojanasatike mahānarake pakkhittaṁ viya hoti. Vimāne adhivatthā",
  "atk-s0301a2:25_10": "devatā maraṇabhayatajjitā ekappahāreneva viravanti. So pana vimānaṁ kadāci hatthena",
  "atk-s0301a2:25_11": "chādeti, kadāci hanukassa heṭṭhā pakkhipati, kadāci jivhāya parimajjati, kadāci avagaṇḍakārakaṁ",
  "atk-s0301a2:25_12": "bhuñjanto viya kapolantare ṭhapeti. Vegaṁ pana vāretuṁ na sakkoti. Sace vāressāmīti",
  "atk-s0301a2:25_13": "gaṇḍakaṁ katvā tiṭṭheyya, matthakaṁ tassa bhinditvā nikkhameyya, ākaḍḍhitvā vā naṁ",
  "atk-s0301a2:25_14": "onameyya. Tasmā vimānena saheva gacchati. Pajaṁ mamanti candimasūriyā kira dvepi",
  "atk-s0301a2:25_15": "devaputtā mahāsamayasuttakathanadivase sotāpattiphalaṁ pattā. Tena bhagavā “pajaṁ",
  "atk-s0301a2:25_16": "mama”nti āha, putto mama esoti attho. Dasamaṁ.",
  "atk-s0301a2:26": "Paṭhamo vaggo.",
  "atk-s0301a2:27": "2. Anāthapiṇḍikavaggo",
  "atk-s0301a2:28": "1. Candimasasuttavaṇṇanā",
  "atk-s0301a2:29_0": "92. Dutiyavaggassa paṭhame kacchevāti kacche viya. Kaccheti pabbatakacchepi nadīkacchepi.",
  "atk-s0301a2:29_1": "Ekodi nipakāti ekaggacittā ceva paññānepakkena ca samannāgatā. Satāti satimanto.",
  "atk-s0301a2:29_2": "Idaṁ vuttaṁ hoti – ye jhānāni labhitvā ekodī nipakā satā viharanti, te amakase pabbatakacche",
  "atk-s0301a2:29_3": "vā nadīkacche vā magā viya sotthiṁ gamissantīti. Pāranti nibbānaṁ. Ambujoti maccho.",
  "atk-s0301a2:29_4": "Raṇañjahāti kilesañjahā. Yepi jhānāni labhitvā appamattā kilese jahanti, te suttajālaṁ",
  "atk-s0301a2:29_5": "bhinditvā macchā viya nibbānaṁ gamissantīti vuttaṁ hoti. Paṭhamaṁ.",
  "atk-s0301a2:30": "2. Veṇḍusuttavaṇṇanā",
  "atk-s0301a2:31_0": "93. Dutiye veṇḍūti tassa devaputtassa nāmaṁ. Payirupāsiyāti parirupāsitvā. Anusikkhareti",
  "atk-s0301a2:31_1": "sikkhanti. Siṭṭhipadeti anusiṭṭhipade. Kāle te appamajjantāti kāle te appamādaṁ karontā. Dutiyaṁ.",
  "atk-s0301a2:32": "3. Dīghalaṭṭhisuttavaṇṇanā",
  "atk-s0301a2:33_0": "94. Tatiye dīghalaṭṭhīti devaloke sabbe samappamāṇā tigāvutikāva honti, manussaloke",
  "atk-s0301a2:33_1": "panassa dīghattabhāvatāya evaṁnāmaṁ ahosi. So puññāni katvā devaloke nibbattopi tatheva paññāyi. Tatiyaṁ.",
  "atk-s0301a2:34": "4. Nandanasuttavaṇṇanā",
  "atk-s0301a2:35_0": "95. Catutthe gotamāti bhagavantaṁ gottena ālapati. Anāvaṭanti tathāgatassa hi sabbaññutaññāṇaṁ",
  "atk-s0301a2:35_1": "pesentassa rukkho vā pabbato vā āvarituṁ samattho nāma natthi. Tenāha “anāvaṭa”nti.",
  "atk-s0301a2:35_2": "Iti tathāgataṁ thometvā devaloke abhisaṅkhatapañhaṁ pucchanto kathaṁvidhantiādimāha.",
  "atk-s0301a2:35_3": "Tattha dukkhamaticca iriyatīti dukkhaṁ atikkamitvā viharati. Sīlavāti lokiyalokuttarena",
  "atk-s0301a2:35_4": "sīlena samannāgato khīṇāsavo. Paññādayopi missakāyeva veditabbā. Pūjayantīti gandhapupphādīhi pūjenti. Catutthaṁ.",
  "atk-s0301a2:36": "5-6. Candanasuttādivaṇṇanā",
  "atk-s0301a2:37_0": "96. Pañcame appatiṭṭhe anālambeti heṭṭhā apatiṭṭhe upari anālambane. Susamāhitoti",
  "atk-s0301a2:37_1": "appanāyapi upacārenapi suṭṭhu samāhito. Pahitattoti pesitatto. Nandīrāgaparikkhīṇoti",
  "atk-s0301a2:37_2": "parikkhīṇanandīrāgo. Nandīrāgo nāma tayo kammābhisaṅkhārā. Iti imāya gāthāya kāmasaññāgahaṇena",
  "atk-s0301a2:37_3": "pañcorambhāgiyasaṁyojanāni, rūpasaṁyojanagahaṇena pañca uddhambhāgiyasaṁyojanāni,",
  "atk-s0301a2:37_4": "nandīrāgena tayo kammābhisaṅkhārā gahitā. Evaṁ yassa dasa saṁyojanāni tayo ca kammābhisaṅkhārā",
  "atk-s0301a2:37_5": "pahīnā, so gambhīre mahoghe na sīdatīti. Kāmasaññāya vā kāmabhavo, rūpasaṁyojanena",
  "atk-s0301a2:37_6": "rūpabhavo gahito, tesaṁ gahaṇena arūpabhavo gahitova, nandīrāgena tayo kammābhisaṅkhārā",
  "atk-s0301a2:37_7": "gahitāti evaṁ yassa tīsu bhavesu tayo saṅkhārā natthi, so gambhīre na sīdatītipi dasseti. Pañcamaṁ.",
  "atk-s0301a2:38": "97. Chaṭṭhaṁ vuttatthameva. Chaṭṭhaṁ.",
  "atk-s0301a2:39": "7. Subrahmasuttavaṇṇanā",
  "atk-s0301a2:40_0": "98. Sattame subrahmāti so kira devaputto accharāsaṅghaparivuto nandanakīḷikaṁ gantvā",
  "atk-s0301a2:40_1": "pāricchattakamūle paññattāsane nisīdi. Taṁ pañcasatā devadhītaro parivāretvā nisinnā,",
  "atk-s0301a2:40_2": "pañcasatā rukkhaṁ abhiruḷhā. Nanu ca devatānaṁ cittavasena yojanasatikopi rukkho",
  "atk-s0301a2:40_3": "onamitvā hatthaṁ āgacchati, kasmā tā abhiruḷhāti. Khiḍḍāpasutatāya. Abhiruyha pana",
  "atk-s0301a2:40_4": "madhurassarena gāyitvā gāyitvā pupphāni pātenti, tāni gahetvā itarā ekatovaṇṭikamālādivasena",
  "atk-s0301a2:40_5": "ganthenti. Atha rukkhaṁ abhiruḷhā upacchedakakammavasena ekappahāreneva kālaṁ katvā",
  "atk-s0301a2:40_6": "avīcimhi nibbattā mahādukkhaṁ anubhavanti.",
  "atk-s0301a2:41_0": "Atha kāle gacchante devaputto “imāsaṁ neva saddo suyyati, na pupphāni pātenti. Kahaṁ",
  "atk-s0301a2:41_1": "nu kho gatā”ti? Āvajjento niraye nibbattabhāvaṁ disvā piyavatthukasokena ruppamāno",
  "atk-s0301a2:41_2": "cintesi – “etā tāva yathākammena gatā, mayhaṁ āyusaṅkhāro kittako”ti. So – “sattame",
  "atk-s0301a2:41_3": "divase mayāpi avasesāhi pañcasatāhi saddhiṁ kālaṁ katvā tattheva nibbattitabba”nti",
  "atk-s0301a2:41_4": "disvā balavatarena sokena ruppi. So – “imaṁ mayhaṁ sokaṁ sadevake loke aññatra tathāgatā",
  "atk-s0301a2:41_5": "niddhamituṁ samattho nāma natthī”ti cintetvā satthu santikaṁ gantvā niccaṁ utrastanti gāthamāha.",
  "atk-s0301a2:42_0": "Tattha idanti attano cittaṁ dasseti. Dutiyapadaṁ purimasseva vevacanaṁ. Niccanti",
  "atk-s0301a2:42_1": "ca padassa devaloke nibbattakālato paṭṭhāyāti attho na gahetabbo, sokuppattikālato",
  "atk-s0301a2:42_2": "pana paṭṭhāya niccanti veditabbaṁ. Anuppannesu kicchesūti ito sattāhaccayena yāni",
  "atk-s0301a2:42_3": "dukkhāni uppajjissanti, tesu. Atho uppatitesu cāti yāni pañcasatānaṁ accharānaṁ niraye",
  "atk-s0301a2:42_4": "nibbattānaṁ diṭṭhāni, tesu cāti evaṁ imesu uppannānuppannesu dukkhesu niccaṁ mama",
  "atk-s0301a2:42_5": "utrastaṁ cittaṁ, abbhantare ḍayhamāno viya homi bhagavāti dasseti.",
  "atk-s0301a2:43_0": "Nāññatrabojjhā tapasāti bojjhaṅgabhāvanañca tapoguṇañca aññatra muñcitvā sotthiṁ",
  "atk-s0301a2:43_1": "na passāmīti attho. Sabbanissaggāti nibbānato. Ettha kiñcāpi bojjhaṅgabhāvanā paṭhamaṁ",
  "atk-s0301a2:43_2": "gahitā, indriyasaṁvaro pacchā, atthato pana indriyasaṁvarova paṭhamaṁ veditabbo.",
  "atk-s0301a2:43_3": "Indiyasaṁvare hi gahite catupārisuddhisīlaṁ gahitaṁ hoti. Tasmiṁ patiṭṭhito bhikkhu",
  "atk-s0301a2:43_4": "nissayamuttako dhutaṅgasaṅkhātaṁ tapoguṇaṁ samādāya araññaṁ pavisitvā kammaṭṭhānaṁ",
  "atk-s0301a2:43_5": "bhāvento saha vipassanāya bojjhaṅge bhāveti. Tassa ariyamaggo yaṁ nibbānaṁ ārammaṇaṁ",
  "atk-s0301a2:43_6": "katvā uppajjati, so “sabbanissaggo”ti bhagavā catusaccavasena desanaṁ vinivattesi.",
  "atk-s0301a2:43_7": "Devaputto desanāpariyosāne sotāpattiphale patiṭṭhahīti. Sattamaṁ.",
  "atk-s0301a2:44": "8-10. Kakudhasuttādivaṇṇanā",
  "atk-s0301a2:45_0": "99. Aṭṭhame kakudho devaputtoti ayaṁ kira kolanagare mahāmoggallānattherassa upaṭṭhākaputto",
  "atk-s0301a2:45_1": "daharakāleyeva therassa santike vasanto jhānaṁ nibbattetvā kālaṅkato, brahmaloke",
  "atk-s0301a2:45_2": "uppajji. Tatrāpi naṁ kakudho brahmātveva sañjānanti. Nandasīti tussasi. Kiṁ laddhāti",
  "atk-s0301a2:45_3": "tuṭṭhi nāma kiñci manāpaṁ labhitvā hoti, tasmā evamāha. Kiṁ jīyitthāti yassa hi kiñci",
  "atk-s0301a2:45_4": "manāpaṁ cīvarādivatthu jiṇṇaṁ hoti, so socati, tasmā evamāha. Aratī nābhikīratīti",
  "atk-s0301a2:45_5": "ukkaṇṭhitā nābhibhavati. Aghajātassāti dukkhajātassa, vaṭṭadukkhe ṭhitassāti attho.",
  "atk-s0301a2:45_6": "Nandījātassāti jātataṇhassa. Aghanti evarūpassa hi vaṭṭadukkhaṁ āgatameva hoti. “Dukkhī",
  "atk-s0301a2:45_7": "sukhaṁ patthayatī”ti hi vuttaṁ. Iti aghajātassa nandī hoti, sukhavipariṇāmena dukkhaṁ",
  "atk-s0301a2:45_8": "āgatamevāti nandījātassa aghaṁ hoti. Aṭṭhamaṁ.",
  "atk-s0301a2:46": "100. Navamaṁ vuttatthameva. Navamaṁ.",
  "atk-s0301a2:47": "101. Dasame ānandattherassa anumānabuddhiyā ānubhāvappakāsanatthaṁ aññataroti āha. Dasamaṁ.",
  "atk-s0301a2:48": "Dutiyo vaggo.",
  "atk-s0301a2:49": "3. Nānātitthiyavaggo",
  "atk-s0301a2:50": "1-2. Sivasuttādivaṇṇanā",
  "atk-s0301a2:51": "102. Tatiyavaggassa paṭhamaṁ vuttatthameva. Paṭhamaṁ.",
  "atk-s0301a2:52": "103. Dutiye paṭikaccevāti paṭhamaṁyeva. Akkhacchinnovajhāyatīti akkhacchinno avajhāyati, balavacintanaṁ cinteti. Dutiyagāthāya akkhacchinnovāti akkhacchinno viya. Dutiyaṁ.",
  "atk-s0301a2:53": "3-4. Serīsuttādivaṇṇanā",
  "atk-s0301a2:54_0": "104. Tatiye dāyakoti dānasīlo. Dānapatīti yaṁ dānaṁ demi, tassa pati hutvā demi,",
  "atk-s0301a2:54_1": "na dāso na sahāyo. Yo hi attanā madhuraṁ bhuñjati, paresaṁ amadhuraṁ deti, so dānasaṅkhātassa",
  "atk-s0301a2:54_2": "deyyadhammassa dāso hutvā deti. Yo yaṁ attanā bhuñjati, tadeva deti, so sahāyo hutvā",
  "atk-s0301a2:54_3": "deti. Yo pana attanā yena tena yāpeti, paresaṁ madhuraṁ deti, so pati jeṭṭhako sāmi",
  "atk-s0301a2:54_4": "hutvā deti. Ahaṁ “tādiso ahosi”nti vadati.",
  "atk-s0301a2:55_0": "Catūsu dvāresuti tassa kira rañño sindhavaraṭṭhaṁ sodhivākaraṭṭhanti dve raṭṭhāni",
  "atk-s0301a2:55_1": "ahesuṁ, nagaraṁ roruvaṁ nāma. Tassa ekekasmiṁ dvāre devasikaṁ satasahassaṁ uppajjati,",
  "atk-s0301a2:55_2": "antonagare vinicchayaṭṭhāne satasahassaṁ. So bahuhiraññasuvaṇṇaṁ rāsibhūtaṁ disvā",
  "atk-s0301a2:55_3": "kammassakatañāṇaṁ uppādetvā catūsu dvāresu dānasālāyo kāretvā tasmiṁ tasmiṁ dvāre",
  "atk-s0301a2:55_4": "uṭṭhitaāyena dānaṁ dethāti amacce ṭhapesi. Tenāha – “catūsu dvāresu dānaṁ dīyitthā”ti.",
  "atk-s0301a2:56_0": "Samaṇabrāhmaṇakapaṇaddhikavanibbakayācakānanti ettha samaṇāti pabbajjūpagatā. Brāhmaṇāti",
  "atk-s0301a2:56_1": "bhovādino. Samitapāpabāhitapāpe pana samaṇabrāhmaṇe esa nālattha. Kapaṇāti duggatā",
  "atk-s0301a2:56_2": "daliddamanussā kāṇakuṇiādayo. Addhikāti pathāvino. Vanibbakāti ye “iṭṭhaṁ, dinnaṁ,",
  "atk-s0301a2:56_3": "kantaṁ, manāpaṁ, kālena, anavajjaṁ dinnaṁ, dadaṁ cittaṁ pasādeyya, gacchatu bhavaṁ",
  "atk-s0301a2:56_4": "brahmaloka”ntiādinā nayena dānassa vaṇṇaṁ thomayamānā vicaranti. Yācakāti ye “pasatamattaṁ",
  "atk-s0301a2:56_5": "detha, sarāvamattaṁ dethā”tiādīni ca vatvā yācamānā vicaranti. Itthāgārassa dānaṁ",
  "atk-s0301a2:56_6": "dīyitthāti paṭhamadvārassa laddhattā tattha uppajjanakasatasahasse aññampi dhanaṁ",
  "atk-s0301a2:56_7": "pakkhipitvā rañño amacce hāretvā attano amacce ṭhapetvā raññā dinnadānato rājitthiyo",
  "atk-s0301a2:56_8": "mahantataraṁ dānaṁ adaṁsu. Taṁ sandhāyevamāha. Mama dānaṁ paṭikkamīti yaṁ mama dānaṁ",
  "atk-s0301a2:56_9": "tattha dīyittha, taṁ paṭinivatti. Sesadvāresupi eseva nayo. Kocīti katthaci. Dīgharattanti",
  "atk-s0301a2:56_10": "asītivassasahassāni. Ettakaṁ kira kālaṁ tassa rañño dānaṁ dīyittha. Tatiyaṁ.",
  "atk-s0301a2:57": "105. Catutthaṁ vuttatthameva. Catutthaṁ.",
  "atk-s0301a2:58": "5. Jantusuttavaṇṇanā",
  "atk-s0301a2:59_0": "106. Pañcame kosalesu viharantīti bhagavato santike kammaṭṭhānaṁ gahetvā tattha gantvā",
  "atk-s0301a2:59_1": "viharanti. Uddhatāti akappiye kappiyasaññitāya ca kappiye akappiyasaññitāya ca anavajje",
  "atk-s0301a2:59_2": "sāvajjasaññitāya ca sāvajje anavajjasaññitāya ca uddhaccapakatikā hutvā. Unnaḷāti",
  "atk-s0301a2:59_3": "uggatanaḷā, uṭṭhitatucchamānāti vuttaṁ hoti. Capalāti pattacīvaramaṇḍanādinā cāpallena",
  "atk-s0301a2:59_4": "yuttā. Mukharāti mukhakharā, kharavacanāti vuttaṁ hoti. Vikiṇṇavācāti asaṁyatavacanā,",
  "atk-s0301a2:59_5": "divasampi niratthakavacanapalāpino. Muṭṭhassatinoti naṭṭhassatino sativirahitā, idha",
  "atk-s0301a2:59_6": "kataṁ ettha pamussanti. Asampajānāti nippaññā. Asamāhitāti appanāupacārasamādhirahitā,",
  "atk-s0301a2:59_7": "caṇḍasote baddhanāvāsadisā. Vibbhantacittāti anavaṭṭhitacittā, panthāruḷhabālamigasadisā.",
  "atk-s0301a2:59_8": "Pākatindriyāti saṁvarābhāvena gihikāle viya vivaṭaindriyā.",
  "atk-s0301a2:60_0": "Jantūti evaṁnāmako devaputto. Tadahuposatheti tasmiṁ ahu uposathe, uposathadivaseti",
  "atk-s0301a2:60_1": "attho. Pannaraseti cātuddasikādipaṭikkhepo. Upasaṅkamīti codanatthāya upagato. So",
  "atk-s0301a2:60_2": "kira cintesi – “ime bhikkhū satthu santike kammaṭṭhānaṁ gahetvā nikkhantā, idāni",
  "atk-s0301a2:60_3": "pamattā viharanti, na kho panete pāṭiyekkaṁ nisinnaṭṭhāne codiyamānā kathaṁ gaṇhissanti,",
  "atk-s0301a2:60_4": "samāgamanakāle codissāmī”ti uposathadivase tesaṁ sannipatitabhāvaṁ ñatvā upasaṅkami.",
  "atk-s0301a2:60_5": "Gāthāhi ajjhabhāsīti sabbesaṁ majjhe ṭhatvā gāthā abhāsi.",
  "atk-s0301a2:61_0": "Tattha yasmā guṇakathāya saddhiṁ nigguṇassa aguṇo pākaṭo hoti, tasmā guṇaṁ tāva kathento",
  "atk-s0301a2:61_1": "sukhajīvino pure āsuntiādimāha. Tattha sukhajīvino pure āsunti pubbe bhikkhū supposā",
  "atk-s0301a2:61_2": "subharā ahesuṁ, uccanīcakulesu sapadānaṁ caritvā laddhena missakapiṇḍena yāpesunti",
  "atk-s0301a2:61_3": "adhippāyena evamāha. Anicchāti nittaṇhā hutvā.",
  "atk-s0301a2:62_0": "Evaṁ porāṇakabhikkhūnaṁ vaṇṇaṁ kathetvā idāni tesaṁ avaṇṇaṁ kathento dupposantiādimāha.",
  "atk-s0301a2:62_1": "Tattha gāme gāmaṇikā viyāti yathā gāme gāmakuṭā nānappakārena janaṁ pīḷetvā khīradadhitaṇḍulādīni",
  "atk-s0301a2:62_2": "āharāpetvā bhuñjanti, evaṁ tumhepi anesanāya ṭhitā tumhākaṁ jīvikaṁ kappethāti adhippāyena",
  "atk-s0301a2:62_3": "vadati. Nipajjantīti uddesaparipucchāmanasikārehi anatthikā hutvā sayanamhi hatthapāde",
  "atk-s0301a2:62_4": "vissajjetvā nipajjanti. Parāgāresūti paragehesu, kulasuṇhādīsūti attho. Mucchitāti",
  "atk-s0301a2:62_5": "kilesamucchāya mucchitā.",
  "atk-s0301a2:63_0": "Ekacceti vattabbayuttakeyeva. Apaviddhāti chaḍḍitakā. Anāthāti apatiṭṭhā. Petāti",
  "atk-s0301a2:63_1": "susāne chaḍḍitā kālaṅkatamanussā. Yathā hi susāne chaḍḍitā nānāsakuṇādīhi khajjanti,",
  "atk-s0301a2:63_2": "ñātakāpi nesaṁ nāthakiccaṁ na karonti, na rakkhanti, na gopayanti, evamevaṁ evarūpāpi",
  "atk-s0301a2:63_3": "ācariyupajjhāyādīnaṁ santikā ovādānusāsaniṁ na labhantīti apaviddhā anāthā, yathā",
  "atk-s0301a2:63_4": "petā, tatheva honti. Pañcamaṁ.",
  "atk-s0301a2:64": "6. Rohitassasuttavaṇṇanā",
  "atk-s0301a2:65_0": "107. Chaṭṭhe yatthāti cakkavāḷalokassa ekokāse bhummaṁ. Na cavati na upapajjatīti",
  "atk-s0301a2:65_1": "idaṁ aparāparaṁ cutipaṭisandhivasena gahitaṁ. Gamanenāti padagamanena. Nāhaṁ taṁ",
  "atk-s0301a2:65_2": "lokassa antanti satthā saṅkhāralokassa antaṁ sandhāya vadati. Ñāteyyantiādīsu ñātabbaṁ,",
  "atk-s0301a2:65_3": "daṭṭhabbaṁ, pattabbanti attho.",
  "atk-s0301a2:66": "Iti devaputtena cakkavāḷalokassa anto pucchito, satthārā saṅkhāralokassa kathito. So pana attano pañhena saddhiṁ satthu byākaraṇaṁ sametīti saññāya pasaṁsanto acchariyantiādimāha.",
  "atk-s0301a2:67_0": "Daḷhadhammoti daḷhadhanu, uttamappamāṇena dhanunā samannāgato. Dhanuggahoti dhanuācariyo.",
  "atk-s0301a2:67_1": "Susikkhitoti dasa dvādasa vassāni dhanusippaṁ sikkhito. Katahatthoti usabhappamāṇepi",
  "atk-s0301a2:67_2": "vālaggaṁ vijjhituṁ samatthabhāvena katahattho. Katūpāsanoti katasarakkhepo dassitasippo.",
  "atk-s0301a2:67_3": "Asanenāti kaṇḍena. Atipāteyyāti atikkameyya. Yāvatā so tālacchāyaṁ atikkameyya, tāvatā",
  "atk-s0301a2:67_4": "kālena ekacakkavāḷaṁ atikkamāmīti attano javasampattiṁ dasseti.",
  "atk-s0301a2:68_0": "Puratthimā samuddā pacchimoti yathā puratthimasamuddā pacchimasamuddo dūre, evaṁ",
  "atk-s0301a2:68_1": "me dūre padavītihāro ahosīti vadati. So kira pācīnacakkavāḷamukhavaṭṭiyaṁ ṭhito pādaṁ",
  "atk-s0301a2:68_2": "pasāretvā pacchimacakkavāḷamukhavaṭṭiyaṁ akkamati, puna dutiyaṁ pādaṁ pasāretvā paracakkavāḷamukhavaṭṭiyaṁ",
  "atk-s0301a2:68_3": "akkamati. Icchāgatanti icchā eva. Aññatrevāti nippapañcataṁ dasseti. Bhikkhācārakāle",
  "atk-s0301a2:68_4": "kiresa nāgalatādantakaṭṭhaṁ khāditvā anotatte mukhaṁ dhovitvā kāle sampatte uttarakurumhi",
  "atk-s0301a2:68_5": "piṇḍāya caritvā cakkavāḷamukhavaṭṭiyaṁ nisinno bhattakiccaṁ karoti, tattha muhuttaṁ",
  "atk-s0301a2:68_6": "vissamitvā puna javati. Vassasatāyukoti tadā dīghāyukakālo hoti, ayaṁ pana vassasatāvasiṭṭhe",
  "atk-s0301a2:68_7": "āyumhi gamanaṁ ārabhi. Vassasatajīvīti taṁ vassasataṁ anantarāyena jīvanto. Antarāva",
  "atk-s0301a2:68_8": "kālaṅkatoti cakkavāḷalokassa antaṁ appatvā antarāva mato. So pana tattha kālaṁ katvāpi",
  "atk-s0301a2:68_9": "āgantvā imasmiṁyeva cakkavāḷe nibbatti. Appatvāti saṅkhāralokassa antaṁ appatvā.",
  "atk-s0301a2:68_10": "Dukkhassāti vaṭṭadukkhassa. Antakiriyanti pariyantakaraṇaṁ. Kaḷevareti attabhāve.",
  "atk-s0301a2:68_11": "Sasaññimhi samanaketi sasaññe sacitte. Lokanti dukkhasaccaṁ. Lokasamudayanti samudayasaccaṁ.",
  "atk-s0301a2:68_12": "Lokanirodhanti nirodhasaccaṁ. Paṭipadanti maggasaccaṁ. Iti – “nāhaṁ, āvuso, imāni",
  "atk-s0301a2:68_13": "cattāri saccāni tiṇakaṭṭhādīsu paññapemi, imasmiṁ pana cātumahābhūtike kāyasmiṁ yeva",
  "atk-s0301a2:68_14": "paññapemī”ti dasseti. Samitāvīti samitapāpo. Nāsīsatīti na pattheti. Chaṭṭhaṁ.",
  "atk-s0301a2:69": "108-109. Sattamaṭṭhamāni vuttatthāneva. Sattamaṁ, aṭṭhamaṁ.",
  "atk-s0301a2:70": "9. Susimasuttavaṇṇanā",
  "atk-s0301a2:71_0": "110. Navame tuyhampi no, ānanda, sāriputto ruccatīti satthā therassa vaṇṇaṁ kathetukāmo,",
  "atk-s0301a2:71_1": "vaṇṇo ca nāmesa visabhāgapuggalassa santike kathetuṁ na vaṭṭati. Tassa santike kathito",
  "atk-s0301a2:71_2": "hi matthakaṁ na pāpuṇāti. So hi “asuko nāma bhikkhu sīlavā”ti vutte. “Kiṁ tassa sīlaṁ?",
  "atk-s0301a2:71_3": "Gorūpasīlo so. Kiṁ tayā añño sīlavā na diṭṭhapubbo”ti vā? “Paññavā”ti vutte, “kiṁ",
  "atk-s0301a2:71_4": "pañño so? Kiṁ tayā añño paññavā na diṭṭhapubbo”ti? Vā, ādīni vatvā vaṇṇakathāya antarāyaṁ",
  "atk-s0301a2:71_5": "karoti. Ānandatthero pana sāriputtattherassa sabhāgo, paṇītāni labhitvā therassa",
  "atk-s0301a2:71_6": "deti, attano upaṭṭhākadārake pabbājetvā therassa santike upajjhaṁ gaṇhāpeti, upasampādeti.",
  "atk-s0301a2:71_7": "Sāriputtattheropi ānandattherassa tatheva karoti. Kiṁ kāraṇā? Aññamaññassa guṇesu",
  "atk-s0301a2:71_8": "pasīditvā. Ānandatthero hi – “amhākaṁ jeṭṭhabhātiko ekaṁ asaṅkhyeyyaṁ satasahassañca",
  "atk-s0301a2:71_9": "kappe pāramiyo pūretvā soḷasavidhaṁ paññaṁ paṭivijjhitvā dhammasenāpatiṭṭhāne ṭhito”ti",
  "atk-s0301a2:71_10": "therassa guṇesu pasīditvāva theraṁ mamāyati. Sāriputtattheropi – “sammāsambuddhassa",
  "atk-s0301a2:71_11": "mayā kattabbaṁ mukhodakadānādikiccaṁ sabbaṁ ānando karoti. Ānandaṁ nissāya ahaṁ icchiticchitaṁ",
  "atk-s0301a2:71_12": "samāpattiṁ samāpajjituṁ labhāmī”ti āyasmato ānandassa guṇesu pasīditvāva taṁ mamāyati.",
  "atk-s0301a2:71_13": "Tasmā bhagavā sāriputtattherassa vaṇṇaṁ kathetukāmo ānandattherassa santike kathetuṁ āraddho.",
  "atk-s0301a2:72_0": "Tattha tuyhampīti sampiṇḍanattho pi-kāro. Idaṁ vuttaṁ hoti – “ānanda, sāriputtassa",
  "atk-s0301a2:72_1": "ācāro gocaro vihāro abhikkamo paṭikkamo ālokitavilokitaṁ samiñjitapasāraṇaṁ mayhaṁ",
  "atk-s0301a2:72_2": "ruccati, asītimahātherānaṁ ruccati, sadevakassa lokassa ruccati. Tuyhampi ruccatī”ti?",
  "atk-s0301a2:73_0": "Tato thero sāṭakantare laddhokāso balavamallo viya tuṭṭhamānaso hutvā – “satthā mayhaṁ",
  "atk-s0301a2:73_1": "piyasahāyassa vaṇṇaṁ kathāpetukāmo. Labhissāmi no ajja, dīpadhajabhūtaṁ mahājambuṁ",
  "atk-s0301a2:73_2": "vidhunanto viya valāhakantarato candaṁ nīharitvā dassento viya sāriputtattherassa",
  "atk-s0301a2:73_3": "vaṇṇaṁ kathetu”nti cintetvā paṭhamataraṁ tāva catūhi padehi puggalapalāpe haranto",
  "atk-s0301a2:73_4": "kassa hi nāma, bhante, abālassātiādimāha. Bālo hi bālatāya, duṭṭho dosatāya, mūḷho",
  "atk-s0301a2:73_5": "mohena, vipallatthacitto ummattako cittavipallāsena vaṇṇaṁ “vaṇṇo”ti vā avaṇṇaṁ “avaṇṇe”ti",
  "atk-s0301a2:73_6": "vā, “ayaṁ buddho, ayaṁ sāvako”ti vā na jānāti. Abālādayo pana jānanti, tasmā abālassātiādimāha.",
  "atk-s0301a2:73_7": "Na rucceyyāti bālādīnaṁyeva hi so na rucceyya, na aññassa kassaci na rucceyya.",
  "atk-s0301a2:74_0": "Evaṁ puggalapalāpe haritvā idāni soḷasahi padehi yathābhūtaṁ vaṇṇaṁ kathento paṇḍito,",
  "atk-s0301a2:74_1": "bhantetiādimāha. Tattha paṇḍitoti paṇḍiccena samannāgato, catūsu kosallesu ṭhitassetaṁ",
  "atk-s0301a2:74_2": "nāmaṁ. Vuttañhetaṁ – “yato kho, ānanda, bhikkhu dhātukusalo ca hoti āyatanakusalo",
  "atk-s0301a2:74_3": "ca paṭiccasamuppādakusalo ca ṭhānāṭṭhānakusalo ca, ettāvatā kho, ānanda, ‘paṇḍito",
  "atk-s0301a2:74_4": "bhikkhū’ti alaṁ vacanāyā”ti. Mahāpaññotiādīsu mahāpaññādīhi samannāgatoti attho.",
  "atk-s0301a2:74_5": "Tatridaṁ mahāpaññādīnaṁ nānattaṁ – katamā mahāpaññā? Mahante sīlakkhandhe pariggaṇhātīti",
  "atk-s0301a2:74_6": "mahāpaññā, mahante samādhikkhandhe, paññākkhandhe, vimuttikkhandhe, vimuttiñāṇadassanakkhandhe",
  "atk-s0301a2:74_7": "pariggaṇhātīti mahāpaññā. Mahantāni ṭhānāṭṭhānāni, mahāvihārasamāpattiyo, mahantāni",
  "atk-s0301a2:74_8": "ariyasaccāni, mahante satipaṭṭhāne, sammappadhāne, iddhipāde, mahantāni indriyāni,",
  "atk-s0301a2:74_9": "balāni, bojjhaṅgāni, mahante ariyamagge, mahantāni sāmaññaphalāni, mahāabhiññāyo,",
  "atk-s0301a2:74_10": "mahantaṁ paramatthaṁ nibbānaṁ pariggaṇhātīti mahāpaññā.",
  "atk-s0301a2:75": "Sā pana therassa devorohanaṁ katvā saṅkassanagaradvāre ṭhitena satthārā puthujjanapañcake pañhe pucchite taṁ vissajjentassa pākaṭā jātā.",
  "atk-s0301a2:76_0": "Katamā puthupaññā? Puthu nānākhandhesu, (ñāṇaṁ pavattatīti puthupaññā.) Puthu nānādhātūsu,",
  "atk-s0301a2:76_1": "puthu nānāāyatanesu, puthu nānāpaṭiccasamuppādesu, puthu nānāsuññatamanupalabbhesu,",
  "atk-s0301a2:76_2": "puthu nānāatthesu, dhammesu niruttīsu paṭibhānesu, puthu nānāsīlakkhandhesu, puthu",
  "atk-s0301a2:76_3": "nānāsamādhi-paññāvimutti-vimuttiñāṇadassanakkhandhesu, puthu nānāṭhānāṭṭhānesu, puthu",
  "atk-s0301a2:76_4": "nānāvihārasamāpattīsu, puthu nānāariyasaccesu, puthu nānāsatipaṭṭhānesu, sammappadhānesu,",
  "atk-s0301a2:76_5": "iddhipādesu, indriyesu, balesu, bojjhaṅgesu, puthu nānāariyamaggesu, sāmaññaphalesu,",
  "atk-s0301a2:76_6": "abhiññāsu, puthu nānājanasādhāraṇe dhamme samatikkamma paramatthe nibbāne ñāṇaṁ pavattatīti puthupaññā.",
  "atk-s0301a2:77_0": "Katamā hāsapaññā? Idhekacco hāsabahulo vedabahulo tuṭṭhibahulo pāmojjabahulo sīlaṁ",
  "atk-s0301a2:77_1": "paripūreti, indriyasaṁvaraṁ paripūreti, bhojane mattaññutaṁ, jāgariyānuyogaṁ, sīlakkhandhaṁ,",
  "atk-s0301a2:77_2": "samādhikkhandhaṁ, paññākkhandhaṁ, vimuttikkhandhaṁ, vimuttiñāṇadassanakkhandhaṁ paripūretīti,",
  "atk-s0301a2:77_3": "hāsapaññā. Hāsabahulo pāmojjabahulo ṭhānāṭṭhānaṁ paṭivijjhatīti hāsapaññā. Hāsabahulo",
  "atk-s0301a2:77_4": "vihārasamāpattiyo paripūretīti hāsapaññā. Hāsabahulo ariyasaccāni paṭivijjhati. Satipaṭṭhāne,",
  "atk-s0301a2:77_5": "sammappadhāne, iddhipāde, indriyāni, balāni, bojjhaṅgāni, ariyamaggaṁ bhāvetīti hāsapaññā.",
  "atk-s0301a2:77_6": "Hāsabahulo sāmaññaphalāni sacchikaroti, abhiññāyo paṭivijjhatīti hāsapaññā, hāsabahulo",
  "atk-s0301a2:77_7": "vedatuṭṭhipāmojjabahulo paramatthaṁ nibbānaṁ sacchikarotīti hāsapaññā.",
  "atk-s0301a2:78": "Thero ca sarado nāma tāpaso hutvā anomadassissa bhagavato pādamūle aggasāvakapatthanaṁ paṭṭhapesi. Taṁkālato paṭṭhāya hāsabahulo sīlaparipūraṇādīni akāsīti hāsapañño.",
  "atk-s0301a2:79_0": "Katamā javanapaññā? Yaṁkiñci rūpaṁ atītānāgatapaccuppannaṁ…pe… yaṁ dūre santike vā,",
  "atk-s0301a2:79_1": "sabbaṁ rūpaṁ aniccato khippaṁ javatīti javanapaññā. Dukkhato khippaṁ, anattato khippaṁ",
  "atk-s0301a2:79_2": "javatīti javanapaññā. Yā kāci vedanā…pe… yā kāci saññā… ye keci saṅkhārā… yaṁkiñci",
  "atk-s0301a2:79_3": "viññāṇaṁ atītānāgatapaccuppannaṁ…pe… sabbaṁ viññāṇaṁ aniccato, dukkhato, anattato",
  "atk-s0301a2:79_4": "khippaṁ javatīti javanapaññā. Cakkhu…pe… jarāmaraṇaṁ atītānāgatapaccuppannaṁ aniccato,",
  "atk-s0301a2:79_5": "dukkhato, anattato khippaṁ javatīti javanapaññā. Rūpaṁ atītānāgatapaccuppannaṁ aniccaṁ",
  "atk-s0301a2:79_6": "khayaṭṭhena, dukkhaṁ bhayaṭṭhena, anattā asārakaṭṭhenāti tulayitvā tīrayitvā vibhāvayitvā",
  "atk-s0301a2:79_7": "vibhūtaṁ katvā rūpanirodhe nibbāne khippaṁ javatīti javanapaññā. Vedanā… saññā… saṅkhārā…",
  "atk-s0301a2:79_8": "viññāṇaṁ… cakkhu…pe… jarāmaraṇaṁ atītānāgatapaccuppannaṁ aniccaṁ khayaṭṭhena…pe…",
  "atk-s0301a2:79_9": "vibhūtaṁ katvā jarāmaraṇanirodhe nibbāne khippaṁ javatīti javanapaññā. Rūpaṁ atītānāgatapaccuppannaṁ…pe…",
  "atk-s0301a2:79_10": "viññāṇaṁ. Cakkhu…pe… jarāmaraṇaṁ aniccaṁ saṅkhataṁ paṭiccasamuppannaṁ khayadhammaṁ",
  "atk-s0301a2:79_11": "vayadhammaṁ virāgadhammaṁ nirodhadhammanti tulayitvā tīrayitvā vibhāvayitvā vibhūtaṁ",
  "atk-s0301a2:79_12": "katvā jarāmaraṇanirodhe nibbāne khippaṁ javatīti javanapaññā.",
  "atk-s0301a2:80_0": "Katamā tikkhapaññā? Khippaṁ kilese chindatīti tikkhapaññā. Uppannaṁ kāmavitakkaṁ",
  "atk-s0301a2:80_1": "nādhivāseti, uppannaṁ byāpādavitakkaṁ… uppannaṁ vihiṁsāvitakkaṁ… uppannuppanne pāpake",
  "atk-s0301a2:80_2": "akusale dhamme… uppannaṁ rāgaṁ… dosaṁ… mohaṁ… kodhaṁ… upanāhaṁ… makkhaṁ… paḷāsaṁ…",
  "atk-s0301a2:80_3": "issaṁ… macchariyaṁ… māyaṁ… sāṭheyyaṁ… thambhaṁ… sārambhaṁ… mānaṁ… atimānaṁ… madaṁ…",
  "atk-s0301a2:80_4": "pamādaṁ… sabbe kilese… sabbe duccarite… sabbe abhisaṅkhāre… sabbe bhavagāmikamme",
  "atk-s0301a2:80_5": "nādhivāseti pajahati vinodeti, byantīkaroti, anabhāvaṁ gametīti tikkhapaññā. Ekasmiṁ",
  "atk-s0301a2:80_6": "āsane cattāro ca ariyamaggā, cattāri ca sāmaññaphalāni, catasso ca paṭisambhidāyo,",
  "atk-s0301a2:80_7": "cha ca abhiññāyo adhigatā honti sacchikatā phassitā paññāyāti tikkhapaññā.",
  "atk-s0301a2:81_0": "Thero ca bhāgineyyassa dīghanakhaparibbājakassa vedanāpariggahasutte desiyamāne ṭhitakova",
  "atk-s0301a2:81_1": "sabbakilese chinditvā sāvakapāramiñāṇaṁ paṭividdhakālato paṭṭhāya tikkhapañño nāma",
  "atk-s0301a2:81_2": "jāto. Tenāha – “tikkhapañño, bhante, āyasmā sāriputto”ti.",
  "atk-s0301a2:82_0": "Katamā nibbedhikapaññā? Idhekacco sabbasaṅkhāresu ubbegabahulo hoti uttāsabahulo",
  "atk-s0301a2:82_1": "ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu,",
  "atk-s0301a2:82_2": "anibbiddhapubbaṁ appadālitapubbaṁ lobhakkhandhaṁ nibbijjhati padāletīti nibbedhikapaññā.",
  "atk-s0301a2:82_3": "Anibbiddhapubbaṁ appadālitapubbaṁ dosakkhandhaṁ… mohakkhandhaṁ… kodhaṁ… upanāhaṁ…pe…",
  "atk-s0301a2:82_4": "sabbe bhavagāmikamme nibbijjhati padāletīti nibbedhikapaññā.",
  "atk-s0301a2:83_0": "Appicchoti santaguṇaniguhanatā, paccayapaṭiggahaṇe ca mattaññutā, etaṁ appicchalakkhaṇanti",
  "atk-s0301a2:83_1": "iminā lakkhaṇena samannāgato. Santuṭṭhoti catūsu paccayesu yathālābhasantoso yathābalasantoso",
  "atk-s0301a2:83_2": "yathāsāruppasantosoti, imehi tīhi santosehi samannāgato. Pavivittoti kāyaviveko ca",
  "atk-s0301a2:83_3": "vivekaṭṭhakāyānaṁ nekkhammābhiratānaṁ, cittaviveko ca parisuddhacittānaṁ paramavodānappattānaṁ,",
  "atk-s0301a2:83_4": "upadhiviveko ca nirupadhīnaṁ puggalānaṁ visaṅkhāragatānanti, imesaṁ tiṇṇaṁ vivekānaṁ",
  "atk-s0301a2:83_5": "lābhī. Asaṁsaṭṭhoti dassanasaṁsaggo savanasaṁsaggo samullapanasaṁsaggo paribhogasaṁsaggo",
  "atk-s0301a2:83_6": "kāyasaṁsaggoti, imehi pañcahi saṁsaggehi virahito. Ayañca pañcavidho saṁsaggo rājūhi",
  "atk-s0301a2:83_7": "rājamahāmattehi titthiyehi titthiyasāvakehi upāsakehi upasikāhi bhikkhūhi bhikkhunīhīti",
  "atk-s0301a2:83_8": "aṭṭhahi puggalehi saddhiṁ jāyati, so sabbopi therassa natthīti asaṁsaṭṭho.",
  "atk-s0301a2:84_0": "Āraddhavīriyoti paggahitavīriyo paripuṇṇavīriyo. Tattha āraddhavīriyo bhikkhu gamane",
  "atk-s0301a2:84_1": "uppannakilesassa ṭhānaṁ pāpuṇituṁ na deti, ṭhāne uppannassa nisajjaṁ, nisajjāya uppannassa",
  "atk-s0301a2:84_2": "seyyaṁ pāpuṇituṁ na deti, tasmiṁ tasmiṁ iriyāpathe uppannaṁ tattha tattheva niggaṇhāti.",
  "atk-s0301a2:84_3": "Thero pana catucattālīsa vassāni mañce piṭṭhiṁ na pasāreti. Taṁ sandhāya “āraddhavīriyo”ti",
  "atk-s0301a2:84_4": "āha. Vattāti odhunanavattā. Bhikkhūnaṁ ajjhācāraṁ disvā “ajja kathessāmi, sve kathessāmī”ti",
  "atk-s0301a2:84_5": "kathāvavatthānaṁ na karoti, tasmiṁ tasmiṁ yeva ṭhāne ovadati anusāsatīti attho.",
  "atk-s0301a2:85_0": "Vacanakkhamoti vacanaṁ khamati. Eko hi parassa ovādaṁ deti, sayaṁ pana aññena ovadiyamāno",
  "atk-s0301a2:85_1": "kujjhati. Thero pana parassapi ovādaṁ deti, sayaṁ ovadiyamānopi sirasā sampaṭicchati.",
  "atk-s0301a2:85_2": "Ekadivasaṁ kira sāriputtattheraṁ sattavassiko sāmaṇero – “bhante, sāriputta, tumhākaṁ",
  "atk-s0301a2:85_3": "nivāsanakaṇṇo olambatī”ti āha. Thero kiñci avatvāva ekamantaṁ gantvā parimaṇḍalaṁ",
  "atk-s0301a2:85_4": "nivāsetvā āgamma “ettakaṁ vaṭṭati ācariyā”ti añjaliṁ paggayha aṭṭhāsi.",
  "atk-s0301a2:86": "“Tadahu pabbajito santo, jātiyā sattavassiko;",
  "atk-s0301a2:87": "Sopi maṁ anusāseyya, sampaṭicchāmi matthake”ti. –",
  "atk-s0301a2:88": "Āha.",
  "atk-s0301a2:89_0": "Codakoti vatthusmiṁ otiṇṇe vā anotiṇṇe vā vītikkamaṁ disvā – “āvuso, bhikkhunā nāma",
  "atk-s0301a2:89_1": "evaṁ nivāsetabbaṁ, evaṁ pārupitabbaṁ, evaṁ gantabbaṁ, evaṁ ṭhātabbaṁ, evaṁ nisīditabbaṁ,",
  "atk-s0301a2:89_2": "evaṁ khāditabbaṁ, evaṁ bhuñjitabba”nti tantivasena anusiṭṭhiṁ deti.",
  "atk-s0301a2:90": "Pāpagarahīti pāpapuggale na passe, na tesaṁ vacanaṁ suṇe, tehi saddhiṁ ekacakkavāḷepi na vaseyyaṁ.",
  "atk-s0301a2:91": "“Mā me kadāci pāpiccho, kusīto hīnavīriyo;",
  "atk-s0301a2:92": "Appassuto anādaro, sameto ahu katthacī”ti. –",
  "atk-s0301a2:93_0": "Evaṁ pāpapuggalepi garahati, “samaṇena nāma rāgavasikena dosamohavasikena na hotabbaṁ,",
  "atk-s0301a2:93_1": "uppanno rāgo doso moho pahātabbo”ti evaṁ pāpadhammepi garahatīti dvīhi kāraṇehi “pāpagarahī,",
  "atk-s0301a2:93_2": "bhante, āyasmā sāriputto”ti vadati.",
  "atk-s0301a2:94_0": "Evaṁ āyasmatā ānandena soḷasahi padehi therassa yathābhūtavaṇṇappakāsane kate – “kiṁ",
  "atk-s0301a2:94_1": "ānando attano piyasahāyassa vaṇṇaṁ kathetuṁ na labhati, kathetu kiṁ pana tena kathitaṁ",
  "atk-s0301a2:94_2": "tatheva hoti, kiṁ so sabbaññū”ti? Koci pāpapuggalo vattuṁ mā labhatūti satthā taṁ",
  "atk-s0301a2:94_3": "vaṇṇabhaṇanaṁ akuppaṁ sabbaññubhāsitaṁ karonto jinamuddikāya lañchanto evametantiādimāha.",
  "atk-s0301a2:95_0": "Evaṁ tathāgatena ca ānandattherena ca mahātherassa vaṇṇe kathiyamāne bhumaṭṭhakā",
  "atk-s0301a2:95_1": "devatā uṭṭhahitvā eteheva soḷasahi padehi vaṇṇaṁ kathayiṁsu. Tato ākāsaṭṭhakadevatā",
  "atk-s0301a2:95_2": "sītavalāhakā uṇhavalāhakā cātumahārājikāti yāva akaniṭṭhabrahmalokā devatā uṭṭhahitvā",
  "atk-s0301a2:95_3": "eteheva soḷasahi padehi vaṇṇaṁ kathayiṁsu. Etenupāyena ekacakkavāḷaṁ ādiṁ katvā dasasu",
  "atk-s0301a2:95_4": "cakkavāḷasahassesu devatā uṭṭhahitvā kathayiṁsu. Athāyasmato sāriputtassa saddhivihāriko",
  "atk-s0301a2:95_5": "susīmo devaputto cintesi – “imā devatā attano attano nakkhattakīḷaṁ pahāya tattha",
  "atk-s0301a2:95_6": "tattha gantvā mayhaṁ upajjhāyasseva vaṇṇaṁ kathenti, gacchāmi tathāgatassa santikaṁ,",
  "atk-s0301a2:95_7": "gantvā etadeva vaṇṇabhaṇanaṁ devatābhāsitaṁ karomī”ti, so tathā akāsi. Taṁ dassetuṁ",
  "atk-s0301a2:95_8": "atha kho susīmotiādi vuttaṁ.",
  "atk-s0301a2:96_0": "Uccāvacāti aññesu ṭhānesu paṇītaṁ uccaṁ vuccati, hīnaṁ avacaṁ. Idha pana uccāvacāti",
  "atk-s0301a2:96_1": "nānāvidhā vaṇṇanibhā. Tassā kira devaparisāya nīlaṭṭhānaṁ atinīlaṁ, pītakaṭṭhānaṁ",
  "atk-s0301a2:96_2": "atipītakaṁ, lohitaṭṭhānaṁ atilohitaṁ, odātaṭṭhānaṁ accodātanti, catubbidhā vaṇṇanibhā",
  "atk-s0301a2:96_3": "pātubhavi. Teneva seyyathāpi nāmāti catasso upamā āgatā. Tattha subhoti sundaro.",
  "atk-s0301a2:96_4": "Jātimāti jātisampanno. Suparikammakatoti dhovanādiparikammena suṭṭhu parikammakato.",
  "atk-s0301a2:96_5": "Paṇḍukambale nikkhittoti rattakambale ṭhapito. Evamevanti rattakambale nikkhittamaṇi",
  "atk-s0301a2:96_6": "viya sabbā ekappahāreneva virocituṁ āraddhā. Nikkhanti atirekapañcasuvaṇṇena katapiḷandhanaṁ.",
  "atk-s0301a2:96_7": "Tañhi ghaṭṭanamajjanakkhamaṁ hoti. Jambonadanti mahājambusākhāya pavattanadiyaṁ nibbattaṁ,",
  "atk-s0301a2:96_8": "mahājambuphalarase vā pathaviyaṁ paviṭṭhe suvaṇṇaṅkurā uṭṭhahanti, tena suvaṇṇena",
  "atk-s0301a2:96_9": "katapiḷandhanantipi attho. Dakkhakammāraputtaukkāmukhasukusalasampahaṭṭhanti sukusalena",
  "atk-s0301a2:96_10": "kammāraputtena ukkāmukhe pacitvā sampahaṭṭhaṁ. Dhātuvibhaṅge akatabhaṇḍaṁ gahitaṁ,",
  "atk-s0301a2:96_11": "idha pana katabhaṇḍaṁ.",
  "atk-s0301a2:97_0": "Viddheti dūrībhūte. Deveti ākāse. Nabhaṁ abbhussakkamānoti ākāsaṁ abhilaṅghanto.",
  "atk-s0301a2:97_1": "Iminā taruṇasūriyabhāvo dassito. Soratoti soraccena samannāgato. Dantoti nibbisevano.",
  "atk-s0301a2:97_2": "Satthuvaṇṇābhatoti satthārā ābhatavaṇṇo. Satthā hi aṭṭhaparisamajjhe nisīditvā “sevatha,",
  "atk-s0301a2:97_3": "bhikkhave, sāriputtamoggallāne”tiādinā nayena therassa vaṇṇaṁ āharīti thero ābhatavaṇṇo",
  "atk-s0301a2:97_4": "nāma hoti. Kālaṁ kaṅkhatīti parinibbānakālaṁ pattheti. Khīṇāsavo hi neva maraṇaṁ",
  "atk-s0301a2:97_5": "abhinandati, na jīvitaṁ pattheti, divasasaṅkhepaṁ vetanaṁ gahetvā ṭhitapuriso viya",
  "atk-s0301a2:97_6": "kālaṁ pana pattheti, olokento tiṭṭhatīti attho. Tenevāha –",
  "atk-s0301a2:98": "“Nābhinandāmi maraṇaṁ, nābhinandāmi jīvitaṁ;",
  "atk-s0301a2:99": "Kālañca paṭikaṅkhāmi, nibbisaṁ bhatako yathā”ti. ; Navamaṁ;",
  "atk-s0301a2:100": "10. Nānātitthiyasāvakasuttavaṇṇanā",
  "atk-s0301a2:101_0": "111. Dasame nānātitthiyasāvakāti te kira kammavādino ahesuṁ, tasmā dānādīni puññāni",
  "atk-s0301a2:101_1": "katvā sagge nibbattā, te “attano attano satthari pasādena nibbattamhā”ti saññino",
  "atk-s0301a2:101_2": "hutvā “gacchāma dasabalassa santike ṭhatvā amhākaṁ satthārānaṁ vaṇṇaṁ kathessāmā”ti",
  "atk-s0301a2:101_3": "āgantvā paccekagāthāhi kathayiṁsu. Tattha chinditamāriteti chindite ca mārite ca.",
  "atk-s0301a2:101_4": "Hatajānīsūti pothane ca dhanajānīsu ca. Puññaṁ vā panāti attano puññampi na samanupassati,",
  "atk-s0301a2:101_5": "saṅkhepato puññāpuññānaṁ vipāko natthīti vadati. Sa ve vissāsamācikkhīti so – “evaṁ",
  "atk-s0301a2:101_6": "katapāpānampi katapuññānampi vipāko natthī”ti vadanto sattānaṁ vissāsaṁ avassayaṁ",
  "atk-s0301a2:101_7": "patiṭṭhaṁ ācikkhati, tasmā mānanaṁ vandanaṁ pūjanaṁ arahatīti vadati.",
  "atk-s0301a2:102_0": "Tapojigucchāyāti kāyakilamathatapena pāpajigucchanena. Susaṁvutattoti samannāgato",
  "atk-s0301a2:102_1": "pihito vā. Jegucchīti tapena pāpajigucchako. Nipakoti paṇḍito. Cātuyāmasusaṁvutoti",
  "atk-s0301a2:102_2": "cātuyāmena susaṁvuto. Cātuyāmo nāma sabbavārivārito ca hoti sabbavāriyutto ca sabbavāridhuto",
  "atk-s0301a2:102_3": "ca sabbavāriphuṭo cāti ime cattāro koṭṭhāsā. Tattha sabbavārivāritoti vāritasabbaudako,",
  "atk-s0301a2:102_4": "paṭikkhittasabbasītodakoti attho. So kira sītodake sattasaññī hoti, tasmā taṁ na",
  "atk-s0301a2:102_5": "valañjeti. Sabbavāriyuttoti sabbena pāpavāraṇena yuto. Sabbavāridhutoti sabbena pāpavāraṇena",
  "atk-s0301a2:102_6": "dhutapāpo. Sabbavāriphuṭoti sabbena pāpavāraṇena phuṭṭho. Diṭṭhaṁ sutañca ācikkhanti",
  "atk-s0301a2:102_7": "diṭṭhaṁ “diṭṭhaṁ me”ti sutaṁ “sutaṁ me”ti ācikkhanto, na niguhanto. Na hi nūna kibbisīti",
  "atk-s0301a2:102_8": "evarūpo satthā kibbisakārako nāma na hoti.",
  "atk-s0301a2:103_0": "Nānātitthiyeti so kira nānātitthiyānaṁyeva upaṭṭhāko, tasmā te ārabbha vadati. Pakudhako",
  "atk-s0301a2:103_1": "kātiyānoti pakudho kaccāyano. Nigaṇṭhoti nāṭaputto. Makkhalipūraṇāseti makkhali ca",
  "atk-s0301a2:103_2": "pūraṇo ca. Sāmaññappattāti samaṇadhamme koṭippattā. Na hi nūna teti sappurisehi na",
  "atk-s0301a2:103_3": "dūre, teyeva loke sappurisāti vadati. Paccabhāsīti “ayaṁ ākoṭako imesaṁ nagganissirikānaṁ",
  "atk-s0301a2:103_4": "dasabalassa santike ṭhatvā vaṇṇaṁ kathetīti tesaṁ avaṇṇaṁ kathessāmī”ti patiabhāsīti.",
  "atk-s0301a2:104_0": "Tattha sahācaritenāti saha caritamattena. Chavo sigāloti lāmako kālasigālo. Kotthukoti",
  "atk-s0301a2:104_1": "tasseva vevacanaṁ. Saṅkassarācāroti āsaṅkitasamācāro. Na sataṁ sarikkhoti paṇḍitānaṁ",
  "atk-s0301a2:104_2": "sappurisānaṁ sadiso na hoti, kiṁ tvaṁ kālasigālasadise titthiye sīhe karosīti?",
  "atk-s0301a2:105_0": "Anvāvisitvāti “ayaṁ evarūpānaṁ satthārānaṁ avaṇṇaṁ katheti, teneva naṁ mukhena vaṇṇaṁ",
  "atk-s0301a2:105_1": "kathāpessāmī”ti cintetvā tassa sarīre anuāvisi adhimucci, evaṁ anvāvisitvā. Āyuttāti",
  "atk-s0301a2:105_2": "tapojigucchane yuttapayuttā. Pālayaṁ pavivekiyanti pavivekaṁ pālayantā. Te kira “nhāpitapavivekaṁ",
  "atk-s0301a2:105_3": "pālessāmā”ti sayaṁ kese luñcanti. “Cīvarapavivekaṁ pātessāmā”ti naggā vicaranti.",
  "atk-s0301a2:105_4": "“Piṇḍapātapavivekaṁ pālessāmā”ti sunakhā viya bhūmiyaṁ vā bhuñjanti hatthesu vā.",
  "atk-s0301a2:105_5": "“Senāsanapavivekaṁ pālessāmā”ti kaṇṭakaseyyādīni kappenti. Rūpe niviṭṭhāti taṇhādiṭṭhīhi",
  "atk-s0301a2:105_6": "rūpe patiṭṭhitā. Devalokābhinandinoti devalokapatthanakāmā. Mātiyāti maccā, te ve",
  "atk-s0301a2:105_7": "maccā paralokatthāya sammā anusāsantīti vadati.",
  "atk-s0301a2:106_0": "Itividitvāti “ayaṁ paṭhamaṁ etesaṁ avaṇṇaṁ kathetvā idāni vaṇṇaṁ katheti, ko nu kho",
  "atk-s0301a2:106_1": "eso”ti āvajjento jānitvāva. Ye cantalikkhasmiṁ pabhāsavaṇṇāti ye antalikkhe candobhāsasūriyobhāsasañjhārāgaindadhanutārakarūpānaṁ",
  "atk-s0301a2:106_2": "pabhāsavaṇṇā. Sabbeva te teti sabbeva te tayā. Namucīti māraṁ ālapati. Āmisaṁva macchānaṁ",
  "atk-s0301a2:106_3": "vadhāya khittāti yathā macchānaṁ vadhatthāya baḷisalaggaṁ āmisaṁ khipati, evaṁ tayā",
  "atk-s0301a2:106_4": "pasaṁsamānena ete rūpā sattānaṁ vadhāya khittāti vadati.",
  "atk-s0301a2:107_0": "Māṇavagāmiyoti ayaṁ kira devaputto buddhupaṭṭhāko. Rājagahīyānanti rājagahapabbatānaṁ.",
  "atk-s0301a2:107_1": "Setoti kelāso. Aghagāminanti ākāsagāmīnaṁ. Udadhinanti udakanidhānānaṁ. Idaṁ vuttaṁ",
  "atk-s0301a2:107_2": "hoti – yathā rājagahīyānaṁ pabbatānaṁ vipulo seṭṭho, himavantapabbatānaṁ kelāso,",
  "atk-s0301a2:107_3": "ākāsagāmīnaṁ ādicco, udakanidhānānaṁ samuddo, nakkhattānaṁ cando, evaṁ sadevakassa",
  "atk-s0301a2:107_4": "lokassa buddho seṭṭhoti. Dasamaṁ.",
  "atk-s0301a2:108": "Nānātitthiyavaggo tatiyo.",
  "atk-s0301a2:109": "Iti sāratthappakāsiniyā",
  "atk-s0301a2:110": "Saṁyuttanikāya-aṭṭhakathāya",
  "atk-s0301a2:111": "Devaputtasaṁyuttavaṇṇanā niṭṭhitā."
}