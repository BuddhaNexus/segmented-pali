{
  "mil6.2.4:0.1": "Milindapañha",
  "mil6.2.4:0.2": "Anumānapañha",
  "mil6.2.4:0.3": "Nippapañcavagga",
  "mil6.2.4:0.4": "4. Lokenatthibhāvapañha",
  "mil6.2.4:1.1_0": "“Bhante nāgasena, dissanti loke buddhā, dissanti paccekabuddhā, dissanti tathāgatassa",
  "mil6.2.4:1.1_1": "sāvakā, dissanti cakkavattirājāno, dissanti padesarājāno, dissanti devamanussā, dissanti",
  "mil6.2.4:1.1_2": "sadhanā, dissanti adhanā, dissanti sugatā, dissanti duggatā, dissati purisassa itthiliṅgaṁ",
  "mil6.2.4:1.1_3": "pātubhūtaṁ, dissati itthiyā purisaliṅgaṁ pātubhūtaṁ, dissati sukataṁ dukkataṁ kammaṁ,",
  "mil6.2.4:1.1_4": "dissanti kalyāṇapāpakānaṁ kammānaṁ vipākūpabhogino sattā, atthi loke sattā aṇḍajā",
  "mil6.2.4:1.1_5": "jalābujā saṁsedajā opapātikā, atthi sattā apadā dvipadā catuppadā bahuppadā, atthi",
  "mil6.2.4:1.1_6": "loke yakkhā rakkhasā kumbhaṇḍā asurā dānavā gandhabbā petā pisācā, atthi kinnarā",
  "mil6.2.4:1.1_7": "mahoragā nāgā supaṇṇā siddhā vijjādharā, atthi hatthī assā gāvo mahiṁsā oṭṭhā gadrabhā",
  "mil6.2.4:1.1_8": "ajā eḷakā migā sūkarā sīhā byagghā dīpī acchā kokā taracchā soṇā siṅgālā, atthi bahuvidhā",
  "mil6.2.4:1.1_9": "sakuṇā, atthi suvaṇṇaṁ rajataṁ muttā maṇi saṅkho silā pavāḷaṁ lohitaṅko masāragallaṁ",
  "mil6.2.4:1.1_10": "veḷuriyo vajiraṁ phalikaṁ kāḷalohaṁ tambalohaṁ vaṭṭalohaṁ kaṁsalohaṁ, atthi khomaṁ",
  "mil6.2.4:1.1_11": "koseyyaṁ kappāsikaṁ sāṇaṁ bhaṅgaṁ kambalaṁ, atthi sāli vīhi yavo kaṅgu kudrūso varako",
  "mil6.2.4:1.1_12": "godhūmo muggo, māso tilaṁ kulatthaṁ, atthi mūlagandho sāragandho pheggugandho tacagandho",
  "mil6.2.4:1.1_13": "pattagandho pupphagandho phalagandho sabbagandho, atthi tiṇalatāgaccharukkhaosadhivanappatinadīpabbatasamuddamacchakacchapā sabbaṁ loke atthi.",
  "mil6.2.4:1.2": "Yaṁ, bhante, loke natthi, taṁ me kathehī”ti.",
  "mil6.2.4:2.1": "“Tīṇimāni, mahārāja, loke natthi.",
  "mil6.2.4:2.2": "Katamāni tīṇi?",
  "mil6.2.4:2.3": "Sacetanā vā acetanā vā ajarāmarā loke natthi, saṅkhārānaṁ niccatā natthi, paramatthena sattūpaladdhi natthi, imāni kho, mahārāja, tīṇi loke natthī”ti.",
  "mil6.2.4:2.4": "“Sādhu, bhante nāgasena, evametaṁ tathā sampaṭicchāmī”ti.",
  "mil6.2.4:3.1": "Loke natthibhāvapañho catuttho."
}