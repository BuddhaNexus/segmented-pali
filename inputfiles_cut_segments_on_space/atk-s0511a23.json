{
  "atk-s0511a23:0": "23. Vessabhūbuddhavaṁsavaṇṇanā",
  "atk-s0511a23:1_0": "Sikhissa pana sammāsambuddhassa aparabhāge antarahite tassa sāsane sattativassasahassāyukā",
  "atk-s0511a23:1_1": "manussā anukkamena parihāyitvā dasavassāyukā ahesuṁ. Puna vaḍḍhitvā aparimitāyukā",
  "atk-s0511a23:1_2": "hutvā anukkamena parihāyitvā saṭṭhivassasahassāyukā ahesuṁ. Tadā vijitamanobhū sabbalokābhibhū",
  "atk-s0511a23:1_3": "sayambhū vessabhū nāma satthā loke udapādi. So pāramiyo pūretvā tusitapure nibbattitvā",
  "atk-s0511a23:1_4": "tato cavitvā anomanagare suppatītassa suppatītassa nāma rañño aggamahesiyā sīlavatiyā",
  "atk-s0511a23:1_5": "yasavatiyā nāma kucchismiṁ paṭisandhiṁ aggahesi. So dasannaṁ māsānaṁ accayena anupamuyyāne",
  "atk-s0511a23:1_6": "mātukucchito nikkhami. Jāyamānova janaṁ tosento vasabhanādaṁ nadi. Tasmā vasabhanādahetuttā",
  "atk-s0511a23:1_7": "tassa nāmaggahaṇadivase ‘‘vessabhū’’ti nāmamakaṁsu . So chabbassasahassāni agāraṁ",
  "atk-s0511a23:1_8": "ajjhāvasi. Ruci-suruci-rativaḍḍhananāmakā tayo pāsādā tassa ahesuṁ. Sucittādevippamukhāni",
  "atk-s0511a23:1_9": "tiṁsa itthisahassāni paccupaṭṭhitāni ahesuṁ.",
  "atk-s0511a23:2_0": "So cattāri nimittāni disvā sucittāya nāma deviyā suppabuddhe nāma kumāre uppanne",
  "atk-s0511a23:2_1": "suvaṇṇasivikāya uyyānadassanatthāya gantvā devadattāni kāsāyāni gahetvā pabbaji.",
  "atk-s0511a23:2_2": "Taṁ sattattiṁsasahassāni anupabbajiṁsu. Atha so tehi parivuto cha māse padhānacariyaṁ",
  "atk-s0511a23:2_3": "caritvā visākhapuṇṇamāya sucittanigame sandissamānasarīrāya sirivaḍḍhanāya nāma dinnaṁ",
  "atk-s0511a23:2_4": "madhupāyāsaṁ paribhuñjitvā sālavane divāvihāraṁ vītināmetvā sāyanhasamaye narindanāgarājena",
  "atk-s0511a23:2_5": "dinnā aṭṭha tiṇamuṭṭhiyo gahetvā sālabodhiṁ padakkhiṇato upāgami. Tassāpi sālassa",
  "atk-s0511a23:2_6": "tadeva pāṭaliyā pamāṇameva pamāṇaṁ ahosi. Tatheva pupphaphalasirivibhavo veditabbo.",
  "atk-s0511a23:2_7": "So sālamūlamupagantvā cattālīsahatthavitthataṁ tiṇasantharaṁ santharitvā pallaṅkaṁ",
  "atk-s0511a23:2_8": "ābhujitvā vigatanīvaraṇaṁ sabbakāmamadāvaraṇaṁ anāvaraṇañāṇaṁ paṭilabhitvā – ‘‘anekajātisaṁsāraṁ…pe…",
  "atk-s0511a23:2_9": "taṇhānaṁ khayamajjhagā’’ti udānaṁ udānetvā sattasattāhaṁ tattheva vītināmetvā attano",
  "atk-s0511a23:2_10": "kaniṭṭhabhātikassa soṇakumārassa uttarakumārassa ca upanissayasampattiṁ disvā devapathena",
  "atk-s0511a23:2_11": "gantvā anomanagarasamīpe aruṇuyyāne otaritvā uyyānapālena kumāre pakkosāpetvā tesaṁ",
  "atk-s0511a23:2_12": "saparivārānaṁ majjhe dhammacakkaṁ pavattesi. Tadā asītiyā koṭisahassānaṁ paṭhamo abhisamayo ahosi.",
  "atk-s0511a23:3_0": "Puna janapadacārikaṁ caranto bhagavā tattha tattha dhammaṁ desento sattatiyā koṭisahassānaṁ",
  "atk-s0511a23:3_1": "dhammābhisamayo ahosi, so dutiyo abhisamayo ahosi. Anomanagareyeva diṭṭhijālaṁ bhindanto",
  "atk-s0511a23:3_2": "titthiyamānaddhajaṁ pātento mānamadaṁ viddhaṁsento dhammaddhajaṁ samussayanto navutiyojanavitthatāya",
  "atk-s0511a23:3_3": "manussaparisāya parimāṇarahitāya devaparisāya yamakapāṭihāriyaṁ katvā devamanusse",
  "atk-s0511a23:3_4": "pasādetvā saṭṭhikoṭiyo dhammāmatena tappesi, so tatiyo abhisamayo ahosi. Tena vuttaṁ –",
  "atk-s0511a23:4": "1.",
  "atk-s0511a23:5": " ‘‘Tattheva maṇḍakappamhi, asamo appaṭipuggalo;",
  "atk-s0511a23:6": "Vessabhū nāma nāmena, loke uppajji nāyako.",
  "atk-s0511a23:7": "2.",
  "atk-s0511a23:8": " ‘‘Ādittaṁ vata rāgaggi, taṇhānaṁ vijitaṁ tadā;",
  "atk-s0511a23:9": "Nāgova bandhanaṁ chetvā, patto sambodhimuttamaṁ.",
  "atk-s0511a23:10": "3.",
  "atk-s0511a23:11": " ‘‘Dhammacakkaṁ pavattente, vessabhūlokanāyake;",
  "atk-s0511a23:12": "Asītikoṭisahassānaṁ, paṭhamābhisamayo ahu.",
  "atk-s0511a23:13": "4.",
  "atk-s0511a23:14": " ‘‘Pakkante cārikaṁ raṭṭhe, lokajeṭṭhe narāsabhe;",
  "atk-s0511a23:15": "Sattatikoṭisahassānaṁ, dutiyābhisamayo ahu.",
  "atk-s0511a23:16": "5.",
  "atk-s0511a23:17": " ‘‘Mahādiṭṭhiṁ vinodento, pāṭiheraṁ karoti so;",
  "atk-s0511a23:18": "Samāgatā naramarū, dasasahassī sadevake.",
  "atk-s0511a23:19": "6.",
  "atk-s0511a23:20": " ‘‘Mahāacchariyaṁ disvā, abbhutaṁ lomahaṁsanaṁ;",
  "atk-s0511a23:21": "Devā ceva manussā ca, bujjhare saṭṭhikoṭiyo’’ti.",
  "atk-s0511a23:22_0": "Tattha ādittanti sakalamidaṁ lokattayaṁ sampadittaṁ. Rāgaggīti rāgena. Taṇhānaṁ vijitanti",
  "atk-s0511a23:22_1": "taṇhānaṁ vijitaṁ raṭṭhaṁ vasavattiṭṭhānanti evaṁ ñatvāti attho. Nāgova bandhanaṁ",
  "atk-s0511a23:22_2": "chetvāti hatthī viya pūtilatābandhanaṁ chinditvā sambodhiṁ patto adhigato. Dasasahassīti",
  "atk-s0511a23:22_3": "dasasahassiyaṁ. Sadevaketi sadevake loke. Bujjhareti bujjhiṁsu.",
  "atk-s0511a23:23_0": "Soṇuttarānaṁ pana dvinnaṁ aggasāvakānaṁ samāgame pabbajitānaṁ asītiyā arahantasahassānaṁ",
  "atk-s0511a23:23_1": "majjhe māghapuṇṇamāyaṁ pātimokkhaṁ uddisi, so paṭhamo sannipāto ahosi. Yadā pana",
  "atk-s0511a23:23_2": "vessabhunā sabbalokābhibhunā saha pabbajitā sattattiṁsasahassasaṅkhā bhikkhū gaṇato",
  "atk-s0511a23:23_3": "ohīnasamaye pakkantā, te vessabhussa sammāsambuddhassa dhammacakkappavattiṁ sutvā",
  "atk-s0511a23:23_4": "soreyyaṁ nāma nagaraṁ āgantvā bhagavantaṁ addasaṁsu. Tesaṁ bhagavā dhammaṁ desetvā",
  "atk-s0511a23:23_5": "sabbeva te ehibhikkhupabbajjāya pabbājetvā caturaṅgasamannāgatāya parisāya pātimokkhaṁ",
  "atk-s0511a23:23_6": "uddisi, so dutiyo sannipāto ahosi.",
  "atk-s0511a23:24_0": "Yadā pana nārivāhananagare upasanto nāma rājaputto rajjaṁ kāresi, tassānukampāya",
  "atk-s0511a23:24_1": "bhagavā tattha agamāsi, sopi bhagavato āgamanaṁ sutvā saparivāro bhagavato paccuggamanaṁ",
  "atk-s0511a23:24_2": "katvā nimantetvā mahādānaṁ datvā tassa dhammaṁ sutvā pasannahadayo pabbaji. Taṁ saṭṭhisahassasaṅkhā",
  "atk-s0511a23:24_3": "purisā anupabbajiṁsu. Te tena saddhiṁ arahattaṁ pāpuṇiṁsu. So tehi parivuto vessabhū",
  "atk-s0511a23:24_4": "bhagavā pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a23:25": "7.",
  "atk-s0511a23:26": " ‘‘Sannipātā tayo āsuṁ, vessabhussa mahesino;",
  "atk-s0511a23:27": "Khīṇāsavānaṁ vimalānaṁ, santacittāna tādinaṁ.",
  "atk-s0511a23:28": "8.",
  "atk-s0511a23:29": " ‘‘Asītibhikkhusahassānaṁ, paṭhamo āsi samāgamo;",
  "atk-s0511a23:30": "Sattatibhikkhusahassānaṁ, dutiyo āsi samāgamo.",
  "atk-s0511a23:31": "9.",
  "atk-s0511a23:32": " ‘‘Saṭṭhibhikkhusahassānaṁ , tatiyo āsi samāgamo;",
  "atk-s0511a23:33": "Jarādibhayatītānaṁ, orasānaṁ mahesino’’ti.",
  "atk-s0511a23:34_0": "Tadā amhākaṁ bodhisatto sarabhavatīnagare paramapiyadassano sudassano nāma rājā hutvā",
  "atk-s0511a23:34_1": "vessabhumhi lokanāyake sarabhanagaramupagate tassa dhammaṁ sutvā pasannahadayo dasanakhasamodhānasamujjalaṁ",
  "atk-s0511a23:34_2": "jalajāmalāvikalakamalamakulasadisamañjaliṁ sirasi katvā buddhappamukhassa saṅghassa",
  "atk-s0511a23:34_3": "sacīvaraṁ mahādānaṁ datvā tattheva bhagavato nivāsatthāya gandhakuṭiṁ katvā taṁ parikkhipitvā",
  "atk-s0511a23:34_4": "vihārasahassaṁ kāretvā sabbañca vibhavajātaṁ bhagavato sāsane pariccajitvā tassa",
  "atk-s0511a23:34_5": "santike pabbajitvā ācāraguṇasampanno terasadhutaguṇesu nirato bodhisambhārapariyesanāya",
  "atk-s0511a23:34_6": "rato buddhasāsanābhirato vihāsi. Sopi taṁ bhagavā byākāsi – ‘‘anāgate ito ekattiṁsakappe",
  "atk-s0511a23:34_7": "ayaṁ gotamo nāma buddho bhavissatī’’ti. Tena vuttaṁ –",
  "atk-s0511a23:35": "10.",
  "atk-s0511a23:36": " ‘‘Ahaṁ tena samayena, sudassano nāma khattiyo;",
  "atk-s0511a23:37": "Nimantetvā mahāvīraṁ, dānaṁ datvā mahārahaṁ;",
  "atk-s0511a23:38": "Annapānena vatthena, sasaṅghaṁ jinapūjayiṁ.",
  "atk-s0511a23:39": "11.",
  "atk-s0511a23:40": " ‘‘Tassa buddhassa asamassa, cakkaṁ vattitamuttamaṁ;",
  "atk-s0511a23:41": "Sutvāna paṇitaṁ dhammaṁ, pabbajjamabhirocayiṁ.",
  "atk-s0511a23:42": "12.",
  "atk-s0511a23:43": " ‘‘Mahādānaṁ pavattetvā, rattindivamatandito;",
  "atk-s0511a23:44": "Pabbajjaṁ guṇasampannaṁ, pabbajiṁ jinasantike.",
  "atk-s0511a23:45": "13.",
  "atk-s0511a23:46": " ‘‘Ācāraguṇasampanno, vattasīlasamāhito;",
  "atk-s0511a23:47": "Sabbaññutaṁ gavesanto, ramāmi jinasāsane.",
  "atk-s0511a23:48": "14.",
  "atk-s0511a23:49": " ‘‘Saddhāpītiṁ upagantvā, buddhaṁ vandāmi sattharaṁ;",
  "atk-s0511a23:50": "Pīti uppajjati mayhaṁ, bodhiyāyeva kāraṇā.",
  "atk-s0511a23:51": "15.",
  "atk-s0511a23:52": " ‘‘Anivattamānasaṁ ñatvā, sambuddho etadabravi;",
  "atk-s0511a23:53": "Ekattiṁse ito kappe, ayaṁ buddho bhavissati.",
  "atk-s0511a23:54": "16.",
  "atk-s0511a23:55": " ‘‘Ahu kapilavhayā rammā…pe… hessāma sammukhaṁ imaṁ.",
  "atk-s0511a23:56": "17.",
  "atk-s0511a23:57": " ‘‘Tassāhaṁ vacanaṁ sutvā, bhiyyo cittaṁ pasādayiṁ;",
  "atk-s0511a23:58": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a23:59_0": "Tattha cakkaṁ vattitanti dhammacakkaṁ pavattitaṁ. Paṇītaṁ dhammanti uttarimanussadhammaṁ.",
  "atk-s0511a23:59_1": "Pabbajjaṁ guṇasampannanti ñatvā pabbajinti attho. Vattasīlasamāhitoti vattesu ca",
  "atk-s0511a23:59_2": "sīlesu ca samāhito. Tesaṁ tesaṁ pūraṇe samāhitoti attho. Ramāmīti abhiramiṁ. Saddhāpītinti",
  "atk-s0511a23:59_3": "saddhañca pītiñca upagantvā. Vandāmīti abhivandiṁ, atītatthe vattamānavacanaṁ daṭṭhabbaṁ.",
  "atk-s0511a23:59_4": "Sattharanti satthāraṁ. Anivattamānasanti anosakkiyamānamānasaṁ.",
  "atk-s0511a23:60_0": "Tassa pana bhagavato anomaṁ nāma nagaraṁ ahosi. Suppatīto nāmassa pitā khattiyo,",
  "atk-s0511a23:60_1": "yasavatī nāma mātā, soṇo ca uttaro ca dve aggasāvakā, upasanto nāmupaṭṭhāko, rāmā",
  "atk-s0511a23:60_2": "ca samālā ca dve aggasāvikā, sālarukkho bodhi, sarīraṁ saṭṭhihatthubbedhaṁ ahosi.",
  "atk-s0511a23:60_3": "Saṭṭhivassasahassāni āyu, sucittā nāmassa bhariyā, suppabuddho nāmassa putto, suvaṇṇasivikāya",
  "atk-s0511a23:60_4": "nikkhami. Tena vuttaṁ –",
  "atk-s0511a23:61": "18.",
  "atk-s0511a23:62": " ‘‘Anomaṁ nāma nagaraṁ, suppatīto nāma khattiyo;",
  "atk-s0511a23:63": "Mātā yasavatī nāma, vessabhussa mahesino.",
  "atk-s0511a23:64": "23.",
  "atk-s0511a23:65": " ‘‘Soṇo ca uttaro ceva, ahesuṁ aggasāvakā;",
  "atk-s0511a23:66": "Upasanto nāmupaṭṭhāko, vessabhussa mahesino.",
  "atk-s0511a23:67": "24.",
  "atk-s0511a23:68": " ‘‘Rāmā ceva samālā ca, ahesuṁ aggasāvikā;",
  "atk-s0511a23:69": "Bodhi tassa bhagavato, mahāsāloti vuccati.",
  "atk-s0511a23:70": "25.",
  "atk-s0511a23:71": " ‘‘Sotthiko ceva rammo ca, ahesuṁ aggupaṭṭhakā;",
  "atk-s0511a23:72": "Gotamī sirimā ceva, ahesuṁ aggupaṭṭhikā.",
  "atk-s0511a23:73": "26.",
  "atk-s0511a23:74": " ‘‘Saṭṭhiratanamubbedho, hemayūpasamūpamo;",
  "atk-s0511a23:75": "Kāyā niccharatī rasmi, rattiṁva pabbate sikhī.",
  "atk-s0511a23:76": "27.",
  "atk-s0511a23:77": " ‘‘Saṭṭhivassasahassāni, āyu tassa mahesino;",
  "atk-s0511a23:78": "Tāvatā tiṭṭhamāno so, tāresi, janataṁ bahuṁ.",
  "atk-s0511a23:79": "28.",
  "atk-s0511a23:80": " ‘‘Dhammaṁ vitthārikaṁ katvā, vibhajitvā mahājanaṁ;",
  "atk-s0511a23:81": "Dhammanāvaṁ ṭhapetvāna, nibbuto so sasāvako.",
  "atk-s0511a23:82": "29.",
  "atk-s0511a23:83": " ‘‘Dassaneyyaṁ sabbajanaṁ, vihāraṁ iriyāpathaṁ;",
  "atk-s0511a23:84": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a23:85_0": "Tattha hemayūpasamūpamoti suvaṇṇatthambhasadisoti attho. Niccharatīti ito cito ca",
  "atk-s0511a23:85_1": "sandhāvati. Rasmīti pabhārasmi. Rattiṁva pabbate sikhīti rattiyaṁ pabbatamatthake",
  "atk-s0511a23:85_2": "aggi viya. Raṁsivijjotā tassa kāyeti attho. Vibhajitvāti vibhāgaṁ katvā, ugghaṭitādivasena",
  "atk-s0511a23:85_3": "sotāpannādivasena cāti attho. Dhammanāvanti aṭṭhaṅgamaggasaṅkhātaṁ dhammanāvaṁ, caturoghanittharaṇatthāya",
  "atk-s0511a23:85_4": "ṭhapetvāti attho. Dassaneyyanti dassanīyo. Sabbajananti sabbo jano, sasāvakasaṅgho",
  "atk-s0511a23:85_5": "sammāsambuddhoti attho. Vihāranti vihāro, sabbattha paccatte upayogavacanaṁ daṭṭhabbaṁ.",
  "atk-s0511a23:86": "Vessabhū kira bhagavā usabhavatīnagare kheme migadāye parinibbāyi. Dhātuyo panassa vippakiriṁsu.",
  "atk-s0511a23:87": "‘‘Usabhavatipure puruttame, jinavasabho bhagavā hi vessabhū;",
  "atk-s0511a23:88": "Upavanavihare manorame, nirupadhisesamupāgato kirā’’ti.",
  "atk-s0511a23:89": "Sesaṁ sabbattha gāthāsu pākaṭamevāti.",
  "atk-s0511a23:90": "Vessabhūbuddhavaṁsavaṇṇanā niṭṭhitā.",
  "atk-s0511a23:91": "Niṭṭhito ekavīsatimo buddhavaṁso."
}