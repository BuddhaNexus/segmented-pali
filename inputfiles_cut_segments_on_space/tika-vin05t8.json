{
  "tika-vin05t8:0": "8. Adhiṭṭhānavikappanavinicchayakathā",
  "tika-vin05t8:1_0": "44.Adhiṭṭhānavikappanesu pana – anujānāmi, bhikkhave, ticīvaraṁ adhiṭṭhātuṁ na vikappetuṁ,",
  "tika-vin05t8:1_1": "vassikasāṭikaṁ vassānaṁ cātumāsaṁ adhiṭṭhātuṁ tato paraṁ vikappetuṁ, nisīdanaṁ adhiṭṭhātuṁ",
  "tika-vin05t8:1_2": "na vikappetuṁ, paccattharaṇaṁ adhiṭṭhātuṁ na vikappetuṁ, kaṇḍuppaṭicchādiṁ yāva ābādhā",
  "tika-vin05t8:1_3": "adhiṭṭhātuṁ tato paraṁ vikappetuṁ, mukhapuñchanacoḷaṁ adhiṭṭhātuṁ na vikappetuṁ,",
  "tika-vin05t8:1_4": "parikkhāracoḷaṁ adhiṭṭhātuṁ na vikappetu’’nti (mahāva. 358) vacanato ticīvarādiniyāmeneva",
  "tika-vin05t8:1_5": "adhiṭṭhahitvā paribhuñjitukaāmena ‘‘imaṁ saṅghāṭiṁ adhiṭṭhāmī’’tiādinā nāmaṁ vatvā",
  "tika-vin05t8:1_6": "adhiṭṭhātabbaṁ. Vikappentena pana nāmaṁ aggahetvāva ‘‘imaṁ cīvaraṁ tuyhaṁ vikappemī’’ti",
  "tika-vin05t8:1_7": "vatvā vikappetabbaṁ. Tattha (pārā. aṭṭha. 2.469) ticīvaraṁ adhiṭṭhahantena rajitvā",
  "tika-vin05t8:1_8": "kappabinduṁ datvā pamāṇayuttameva adhiṭṭhātabbaṁ. Assa pamāṇaṁ ukkaṭṭhaparicchedena",
  "tika-vin05t8:1_9": "sugatacīvarato ūnakaṁ vaṭṭati, lāmakaparicchedena saṅghāṭiyā uttarāsaṅgassa ca dīghato",
  "tika-vin05t8:1_10": "muṭṭhipañcakaṁ, tiriyaṁ muṭṭhittikaṁ pamāṇaṁ vaṭṭati. Antaravāsako dīghaso muṭṭhipañcako,",
  "tika-vin05t8:1_11": "tiriyaṁ dvihatthopi vaṭṭati. Pārupanenapi hi sakkā nābhiṁ paṭicchādetunti. Vuttappamāṇato",
  "tika-vin05t8:1_12": "pana atirekañca ūnakañca ‘‘parikkhāracoḷaka’’nti adhiṭṭhātabbaṁ.",
  "tika-vin05t8:2_0": "Tattha yasmā ‘‘dve cīvarassa adhiṭṭhānā kāyena vā adhiṭṭheti, vācāya vā adhiṭṭhetī’’ti",
  "tika-vin05t8:2_1": "(pari. 322) vuttaṁ, tasmā purāṇasaṅghāṭiṁ ‘‘imaṁ saṅghāṭiṁ paccuddharāmī’’ti paccuddharitvā",
  "tika-vin05t8:2_2": "navaṁ saṅghāṭiṁ hatthena gahetvā ‘‘imaṁ saṅghāṭiṁ adhiṭṭhāmī’’ti cittena ābhogaṁ",
  "tika-vin05t8:2_3": "katvā kāyavikāraṁ karontena kāyena adhiṭṭhātabbā. Idaṁ kāyena adhiṭṭhānaṁ, taṁ yena",
  "tika-vin05t8:2_4": "kenaci sarīrāvayavena aphusantassa na vaṭṭati. Vācāya adhiṭṭhāne pana vacībhedaṁ",
  "tika-vin05t8:2_5": "katvā vācāya adhiṭṭhātabbā. Tatra duvidhaṁ adhiṭṭhānaṁ – sace hatthapāse hoti, ‘‘imaṁ",
  "tika-vin05t8:2_6": "saṅghāṭiṁ adhiṭṭhāmī’’ti vācā bhinditabbā. Atha antogabbhe vā uparipāsāde vā sāmantavihāre",
  "tika-vin05t8:2_7": "vā hoti, ṭhapitaṭṭhānaṁ sallakkhetvā ‘‘etaṁ saṅghāṭiṁ adhiṭṭhāmī’’ti vācā bhinditabbā.",
  "tika-vin05t8:2_8": "Esa nayo uttarāsaṅge antaravāsake ca. Nāmamattameva hi viseso, tasmā sabbāni saṅghāṭiṁ",
  "tika-vin05t8:2_9": "uttarāsaṅgaṁ antaravāsakanti evaṁ attano nāmeneva adhiṭṭhātabbāni. Sace adhiṭṭhahitvā",
  "tika-vin05t8:2_10": "ṭhapitavatthehi saṅghāṭiādīni karoti, niṭṭhite rajane ca kappe ca ‘‘imaṁ paccuddharāmī’’ti",
  "tika-vin05t8:2_11": "paccuddharitvā puna adhiṭṭhātabbāni. Adhiṭṭhitena pana saddhiṁ mahantatarameva dutiyapaṭṭaṁ",
  "tika-vin05t8:2_12": "vā khaṇḍaṁ vā sibbantena puna adhiṭṭhātabbaṁ. Same vā khuddake vā adhiṭṭhānakiccaṁ natthi.",
  "tika-vin05t8:3_0": "Ticīvaraṁ pana parikkhāracoḷaṁ adhiṭṭhātuṁ vaṭṭati, na vaṭṭatīti? Mahāpadumatthero",
  "tika-vin05t8:3_1": "kirāha ‘‘ticīvaraṁ ticīvarameva adhiṭṭhātabbaṁ, sace parikkhāracoḷādhiṭṭhānaṁ labheyya,",
  "tika-vin05t8:3_2": "udositasikkhāpade parihāro niratthako bhaveyyā’’ti. Evaṁ vutte kira avasesā bhikkhū",
  "tika-vin05t8:3_3": "āhaṁsu ‘‘parikkhāracoḷampi bhagavatāva ‘adhiṭṭhātabba’nti vuttaṁ, tasmā vaṭṭatī’’ti.",
  "tika-vin05t8:3_4": "Mahāpaccariyampi vuttaṁ ‘‘parikkhāracoḷaṁ nāma pāṭekkaṁ nidhānamukhametaṁ. Ticīvaraṁ",
  "tika-vin05t8:3_5": "‘parikkhāracoḷa’nti adhiṭṭhahitvā paribhuñjituṁ vaṭṭati, udositasikkhāpade (pārā.",
  "tika-vin05t8:3_6": "471 ādayo) pana ticīvaraṁ adhiṭṭhahitvā pariharantassa parihāro vutto’’ti. Ubhatovibhaṅgabhāṇako",
  "tika-vin05t8:3_7": "puṇṇavālikavāsī mahātissattheropi kirāha ‘‘mayaṁ pubbe mahātherānaṁ assumhā ‘araññavāsino",
  "tika-vin05t8:3_8": "bhikkhū rukkhasusirādīsu cīvaraṁ ṭhapetvā padhānaṁ padahanatthāya gacchanti, sāmantavihāre",
  "tika-vin05t8:3_9": "dhammassavanatthāya gatānañca tesaṁ sūriye uṭṭhite sāmaṇerā vā daharabhikkhū vā pattacīvaraṁ",
  "tika-vin05t8:3_10": "gahetvā gacchanti, tasmā sukhaparibhogatthaṁ ticīvaraṁ parikkhāracoḷaṁ adhiṭṭhātuṁ",
  "tika-vin05t8:3_11": "vaṭṭatī’’’ti. Mahāpaccariyampi vuttaṁ ‘‘pubbe āraññikā bhikkhū abaddhasīmāya dupparihāranti",
  "tika-vin05t8:3_12": "ticīvaraṁ parikkhāracoḷameva adhiṭṭhahitvā paribhuñjiṁsū’’ti.",
  "tika-vin05t8:4_0": "45.Vassikasāṭikā anatirittappamāṇā nāmaṁ gahetvā vuttanayeneva cattāro vassike māse",
  "tika-vin05t8:4_1": "adhiṭṭhātabbā, tato paraṁ paccuddharitvā vikappetabbā. Vaṇṇabhedamattarattāpi cesā",
  "tika-vin05t8:4_2": "vaṭṭati, dve pana na vaṭṭanti. Nisīdanaṁ vuttanayena adhiṭṭhātabbameva, tañca kho",
  "tika-vin05t8:4_3": "pamāṇayuttaṁ ekameva, dve na vaṭṭanti. Paccattharaṇampi adhiṭṭhātabbameva, taṁ pana",
  "tika-vin05t8:4_4": "mahantampi vaṭṭati, ekampi vaṭṭati, bahūnipi vaṭṭanti, nīlampi pītakampi sadasampi",
  "tika-vin05t8:4_5": "pupphadasampīti sabbappakāraṁ vaṭṭati. Kaṇḍuppaṭicchādi yāva ābādho atthi, tāva pamāṇikā",
  "tika-vin05t8:4_6": "adhiṭṭhātabbā. Ābādhe vūpasante paccuddharitvā vikappetabbā, ekāva vaṭṭati. Mukhapuñchanacoḷaṁ",
  "tika-vin05t8:4_7": "adhiṭṭhātabbameva, yāva ekaṁ dhovīyati, tāva aññaṁ paribhogatthāya icchitabbanti",
  "tika-vin05t8:4_8": "dvepi vaṭṭanti. Apare pana therā ‘‘nidhānamukhametaṁ, bahūnipi vaṭṭantī’’ti vadanti.",
  "tika-vin05t8:4_9": "Parikkhāracoḷe gaṇanā natthi, yattakaṁ icchati, tattakaṁ adhiṭṭhātabbameva. Thavikāpi",
  "tika-vin05t8:4_10": "parissāvanampi vikappanūpagapacchimacīvarappamāṇaṁ ‘‘parikkhāracoḷa’’nti adhiṭṭhātabbameva.",
  "tika-vin05t8:4_11": "Tassa pamāṇaṁ dīghato dve vidatthiyo tiriyaṁ vidatthi, taṁ pana dīghato vaḍḍhakīhatthappamāṇaṁ,",
  "tika-vin05t8:4_12": "vitthārato tato upaḍḍhappamāṇaṁ hoti. Tatrāyaṁ pāḷi ‘‘anujānāmi, bhikkhave, āyāmena",
  "tika-vin05t8:4_13": "aṭṭhaṅgulaṁ sugataṅgulena caturaṅgulavitthataṁ pacchimaṁ cīvaraṁ vikappetu’’nti (mahāva.",
  "tika-vin05t8:4_14": "358). Bahūnipi ekato katvā ‘‘imāni cīvarāni parikkhāracoḷāni adhiṭṭhāmī’’ti adhiṭṭhātumpi",
  "tika-vin05t8:4_15": "vaṭṭatiyeva. Bhesajjanavakammamātāpituādīnaṁ atthāya ṭhapentena anadhiṭṭhitepi natthi",
  "tika-vin05t8:4_16": "āpatti. Mañcabhisi pīṭhabhisi bimbohanaṁ pāvāro kojavoti etesu pana senāsanaparikkhāratthāya",
  "tika-vin05t8:4_17": "dinnapaccattharaṇe ca adhiṭṭhānakiccaṁ natthiyeva.",
  "tika-vin05t8:5_0": "Sace pana (pārā. aṭṭha. 2.636-38) ñātakapavāritaṭṭhānato suttaṁ labhitvā ñātakapavāriteneva",
  "tika-vin05t8:5_1": "tantavāyena aññena vā mūlaṁ datvā cīvaraṁ vāyāpeti, vāyāpanapaccayā anāpatti. Dasāhātikkamanapaccayā",
  "tika-vin05t8:5_2": "pana āpattiṁ rakkhantena vikappanupagappamāṇamatte vīte tante ṭhitaṁyeva adhiṭṭhātabbaṁ.",
  "tika-vin05t8:5_3": "Dasāhātikkamena niṭṭhāpiyamānañhi nissaggiyaṁ bhaveyyāti. Ñātakādīhi tantaṁ āropāpetvā",
  "tika-vin05t8:5_4": "‘‘tumhākaṁ, bhante, idaṁ cīvaraṁ gaṇheyyāthā’’ti niyyātitepi eseva nayo.",
  "tika-vin05t8:6_0": "Sace tantavāyo evaṁ payojito vā sayaṁ dātukāmo vā hutvā ‘‘ahaṁ, bhante, tumhākaṁ",
  "tika-vin05t8:6_1": "cīvaraṁ asukadivase nāma vāyitvā ṭhapessāmī’’ti vadati, bhikkhu ca tena paricchinnadivasato",
  "tika-vin05t8:6_2": "paṭṭhāya dasāhaṁ atikkāmeti, nissaggiyaṁ pācittiyaṁ. Sace pana tantavāyo ‘‘ahaṁ tumhākaṁ",
  "tika-vin05t8:6_3": "cīvaraṁ vāyitvā sāsanaṁ pesessāmī’’ti vatvā tatheva karoti, tena pesitabhikkhu pana",
  "tika-vin05t8:6_4": "tassa bhikkhuno na āroceti, añño disvā vā sutvā vā ‘‘tumhākaṁ, bhante, cīvaraṁ niṭṭhita’’nti",
  "tika-vin05t8:6_5": "āroceti, etassa ārocanaṁ na pamāṇaṁ. Yadā pana tena pesitoyeva āroceti, tassa vacanaṁ",
  "tika-vin05t8:6_6": "sutadivasato paṭṭhāya dasāhaṁ atikkāmayato nissaggiyaṁ pācittiyaṁ.",
  "tika-vin05t8:7_0": "Sace tantavāyo ‘‘ahaṁ tumhākaṁ cīvaraṁ vāyitvā kassaci hatthe pahiṇissāmī’’ti vatvā",
  "tika-vin05t8:7_1": "tatheva karoti, cīvaraṁ gahetvā gatabhikkhu pana attano pariveṇe ṭhapetvā tassa na",
  "tika-vin05t8:7_2": "āroceti, añño koci bhaṇati ‘‘api, bhante, adhunā ābhataṁ cīvaraṁ sundara’’nti. Kuhiṁ,",
  "tika-vin05t8:7_3": "āvuso, cīvaranti. Itthannāmassa hatthe pesitanti. Etassapi vacanaṁ na pamāṇaṁ. Yadā",
  "tika-vin05t8:7_4": "pana so bhikkhu cīvaraṁ deti, laddhadivasato paṭṭhāya dasāhaṁ atikkāmayato nissaggiyaṁ",
  "tika-vin05t8:7_5": "pācittiyaṁ. Sace pana vāyāpanamūlaṁ adinnaṁ hoti, yāva kākaṇikamattampi avasiṭṭhaṁ, tāva rakkhati.",
  "tika-vin05t8:8_0": "46. Adhiṭṭhitacīvaraṁ (pārā. aṭṭha. 2.469) pana paribhuñjato kathaṁ adhiṭṭhānaṁ vijahatīti",
  "tika-vin05t8:8_1": "? Aññassa dānena acchinditvā gahaṇena vissāsaggāhena hīnāyāvattanena sikkhāpaccakkhānena",
  "tika-vin05t8:8_2": "kālakiriyāya liṅgaparivattanena paccuddharaṇena chiddabhāvenāti imehi navahi kāraṇehi",
  "tika-vin05t8:8_3": "vijahati. Tattha purimehi aṭṭhahi sabbacīvarāni adhiṭṭhānaṁ vijahanti, chiddabhāvena",
  "tika-vin05t8:8_4": "pana ticīvarasseva sabbaṭṭhakathāsu adhiṭṭhānavijahanaṁ vuttaṁ, tañca nakhapiṭṭhippamāṇena",
  "tika-vin05t8:8_5": "chiddena. Tattha nakhapiṭṭhippamāṇaṁ kaniṭṭhaṅgulinakhavasena veditabbaṁ, chiddañca",
  "tika-vin05t8:8_6": "vinividdhachiddameva. Chiddassa hi abbhantare ekatantu cepi acchinno hoti, rakkhati.",
  "tika-vin05t8:8_7": "Tattha saṅghāṭiyā ca uttarāsaṅgassa ca dīghantato vidatthippamāṇassa, tiriyantato",
  "tika-vin05t8:8_8": "aṭṭhaṅgulappamāṇassa padesassa orato chiddaṁ adhiṭṭhānaṁ bhindati, antaravāsakassa",
  "tika-vin05t8:8_9": "pana dīghantato vidatthippamāṇasseva, tiriyantato caturaṅgulappamāṇassa padesassa",
  "tika-vin05t8:8_10": "orato chiddaṁ adhiṭṭhānaṁ bhindati, parato na bhindati, tasmā jāte chidde ticīvaraṁ",
  "tika-vin05t8:8_11": "atirekacīvaraṭṭhāne tiṭṭhati, sūcikammaṁ katvā puna adhiṭṭhātabbaṁ. Yo pana dubbalaṭṭhāne",
  "tika-vin05t8:8_12": "paṭhamaṁ aggaḷaṁ datvā pacchā dubbalaṭṭhānaṁ chinditvā apaneti, adhiṭṭhānaṁ na bhijjati.",
  "tika-vin05t8:8_13": "Maṇḍalaparivattanepi eseva nayo. Dupaṭṭassa ekasmiṁ paṭale chidde vā jāte gaḷite",
  "tika-vin05t8:8_14": "vā adhiṭṭhānaṁ na bhijjati, khuddakaṁ cīvaraṁ mahantaṁ karoti, mahantaṁ vā khuddakaṁ",
  "tika-vin05t8:8_15": "karoti, adhiṭṭhānaṁ na bhijjati. Ubho koṭiyo majjhe karonto sace paṭhamaṁ chinditvā",
  "tika-vin05t8:8_16": "pacchā ghaṭeti, adhiṭṭhānaṁ bhijjati. Atha ghaṭetvā chindati, na bhijjati. Rajakehi",
  "tika-vin05t8:8_17": "dhovāpetvā setaṁ kārāpentassapi adhiṭṭhānaṁ adhiṭṭhānamevāti. Ayaṁ tāva adhiṭṭhāne vinicchayo.",
  "tika-vin05t8:9_0": "47.Vikappane pana dve vikappanā sammukhāvikappanā parammukhāvikappanā ca. Kathaṁ",
  "tika-vin05t8:9_1": "sammukhāvikappanā hoti? Cīvarānaṁ ekabahubhāvaṁ sannihitāsannihitabhāvañca ñatvā",
  "tika-vin05t8:9_2": "‘‘imaṁ cīvara’’nti vā ‘‘imāni cīvarānī’’ti vā ‘‘etaṁ cīvara’’nti vā ‘‘etāni cīvarānī’’ti",
  "tika-vin05t8:9_3": "vā vatvā ‘‘tuyhaṁ vikappemī’’ti vattabbaṁ, ayamekā sammukhāvikappanā. Ettāvatā nidhetuṁ",
  "tika-vin05t8:9_4": "vaṭṭati, paribhuñjituṁ pana vissajjetuṁ vā adhiṭṭhātuṁ vā na vaṭṭati. ‘‘Mayhaṁ santakaṁ,",
  "tika-vin05t8:9_5": "mayhaṁ santakāni paribhuñja vā vissajjehi vā yathāpaccayaṁ vā karohī’’ti evaṁ pana",
  "tika-vin05t8:9_6": "vutte paccuddhāro nāma hoti, tato pabhuti paribhogādayopi vaṭṭanti.",
  "tika-vin05t8:10_0": "Aparo nayo – tatheva cīvarānaṁ ekabahubhāvaṁ sannihitāsannihitabhāvañca ñatvā tasseva",
  "tika-vin05t8:10_1": "bhikkhuno santike ‘‘imaṁ cīvara’’nti vā ‘‘imāni cīvarānī’’ti vā ‘‘etaṁ cīvara’’nti",
  "tika-vin05t8:10_2": "vā ‘‘etāni cīvarānī’’ti vā vatvā pañcasu sahadhammikesu aññatarassa attanā abhirucitassa",
  "tika-vin05t8:10_3": "yassa kassaci nāmaṁ gahetvā ‘‘tissassa bhikkhuno vikappemī’’ti vā ‘‘tissāya bhikkhuniyā,",
  "tika-vin05t8:10_4": "tissāya sikkhamānāya, tissassa sāmaṇerassa, tissāya sāmaṇeriyā vikappemī’’ti vā vattabbaṁ,",
  "tika-vin05t8:10_5": "ayaṁ aparāpi sammukhāvikappanā. Ettāvatā nidhetuṁ vaṭṭati, paribhogādīsu pana ekampi",
  "tika-vin05t8:10_6": "na vaṭṭati. Tena pana bhikkhunā ‘‘tissassa bhikkhuno santakaṁ…pe… tissāya sāmaṇeriyā",
  "tika-vin05t8:10_7": "santakaṁ paribhuñja vā vissajjehi vā yathāpaccayaṁ vā karohī’’ti vutte paccuddhāro",
  "tika-vin05t8:10_8": "nāma hoti, tato pabhuti paribhogādayopi vaṭṭanti.",
  "tika-vin05t8:11_0": "Kathaṁ parammukhāvikappanā hoti? Cīvarānaṁ tatheva ekabahubhāvaṁ sannihitāsannihitabhāvañca",
  "tika-vin05t8:11_1": "ñatvā ‘‘imaṁ cīvara’’nti vā ‘‘imāni cīvarānī’’ti vā ‘‘etaṁ cīvara’’nti vā ‘‘etāni",
  "tika-vin05t8:11_2": "cīvarānī’’ti vā vatvā ‘‘tuyhaṁ vikappanatthāya dammī’’ti vattabbaṁ. Tena vattabbo",
  "tika-vin05t8:11_3": "‘‘ko te mitto vā sandiṭṭho vā’’ti. Tato itarena purimanayeneva ‘‘tisso bhikkhū’’ti",
  "tika-vin05t8:11_4": "vā…pe… ‘‘tissā sāmaṇerī’’ti vā vattabbaṁ. Puna tena bhikkhunā ‘‘ahaṁ tissassa bhikkhuno",
  "tika-vin05t8:11_5": "dammī’’ti vā…pe… ‘‘tissāya sāmaṇeriyā dammī’’ti vā vattabbaṁ, ayaṁ parammukhāvikappanā.",
  "tika-vin05t8:11_6": "Ettāvatā nidhetuṁ vaṭṭati, paribhogādīsu pana ekampi na vaṭṭati. Tena pana bhikkhunā",
  "tika-vin05t8:11_7": "dutiyasammukhāvikappanāyaṁ vuttanayeneva ‘‘itthannāmassa santakaṁ paribhuñja vā vissajjehi",
  "tika-vin05t8:11_8": "vā yathāpaccayaṁ vā karohī’’ti vutte paccuddhāro nāma hoti, tato pabhuti paribhogādayopi vaṭṭanti.",
  "tika-vin05t8:12_0": "Dvinnaṁ vikappanānaṁ kiṁ nānākaraṇaṁ? Sammukhāvikappanāyaṁ sayaṁ vikappetvā parena",
  "tika-vin05t8:12_1": "paccuddharāpeti, parammukhāvikappanāyaṁ pareneva vikappāpetvā pareneva paccuddharāpeti,",
  "tika-vin05t8:12_2": "idamettha nānākaraṇaṁ. Sace pana yassa vikappeti, so paññattikovido na hoti, na jānāti",
  "tika-vin05t8:12_3": "paccuddharituṁ, taṁ cīvaraṁ gahetvā aññassa byattassa santikaṁ gantvā puna vikappetvā",
  "tika-vin05t8:12_4": "parena paccuddharāpetabbaṁ. Vikappitavikappanā nāmesā vaṭṭati. Evaṁ tāva cīvare adhiṭṭhānavikappanānayo veditabbo.",
  "tika-vin05t8:13_0": "48.Patte pana ayaṁ nayo – pattaṁ adhiṭṭhahantena ukkaṭṭhamajjhimomakānaṁ aññataro",
  "tika-vin05t8:13_1": "pamāṇayuttova adhiṭṭhātabbo. Tassa pamāṇaṁ ‘‘aḍḍhāḷhakodanaṁ gaṇhātī’’tiādinā (pārā.",
  "tika-vin05t8:13_2": "602) nayena pāḷiyaṁ vuttaṁ. Tatrāyaṁ vinicchayo (pārā. aṭṭha. 2.602 ādayo) – anupahatapurāṇasālitaṇḍulānaṁ",
  "tika-vin05t8:13_3": "sukoṭṭitaparisuddhānaṁ dve magadhanāḷiyo gahetvā tehi taṇḍulehi anuttaṇḍulamakilinnamapiṇḍitaṁ",
  "tika-vin05t8:13_4": "suvisadaṁ kundamakuḷarāsisadisaṁ avassāvitodanaṁ pacitvā niravasesaṁ patte pakkhipitvā",
  "tika-vin05t8:13_5": "tassa odanassa catutthabhāgappamāṇo nātighano nātitanuko hatthahāriyo sabbasambhārasaṅkhato",
  "tika-vin05t8:13_6": "muggasūpo pakkhipitabbo, tato ālopassa ālopassa anurūpaṁ yāvacarimālopappahonakaṁ",
  "tika-vin05t8:13_7": "macchamaṁsādibyañjanaṁ pakkhipitabbaṁ, sappitelatakkarasakañjikādīni pana gaṇanūpagāni",
  "tika-vin05t8:13_8": "na honti. Tāni hi odanagatikāni honti, neva hāpetuṁ, na vaḍḍhetuṁ sakkonti. Evametaṁ",
  "tika-vin05t8:13_9": "sabbampi pakkhittaṁ sace pattassa mukhavaṭṭiyā heṭṭhimarājisamaṁ tiṭṭhati, suttena",
  "tika-vin05t8:13_10": "vā hīrena vā chindantassa suttassa vā hīrassa vā heṭṭhimantaṁ phusati, ayaṁ ukkaṭṭho",
  "tika-vin05t8:13_11": "nāma patto. Sace taṁ rājiṁ atikkamma thūpīkataṁ tiṭṭhati, ayaṁ ukkaṭṭhomako nāma",
  "tika-vin05t8:13_12": "patto. Sace taṁ rājiṁ na sampāpuṇāti antogadhameva hoti, ayaṁ ukkaṭṭhukkaṭṭho nāma patto.",
  "tika-vin05t8:14_0": "Ukkaṭṭhato upaḍḍhappamāṇo majjhimo nāma patto. Majjhimato upaḍḍhappamāṇo omako. Tasmā",
  "tika-vin05t8:14_1": "sace magadhanāḷiyā nāḷikodanādisabbampi pakkhittaṁ vuttanayeneva heṭṭhimarājisamaṁ",
  "tika-vin05t8:14_2": "tiṭṭhati, ayaṁ majjhimo nāma patto. Sace taṁ rājiṁ atikkamma thūpīkataṁ tiṭṭhati,",
  "tika-vin05t8:14_3": "ayaṁ majjhimomako nāma patto. Sace taṁ rājiṁ na sampāpuṇāti antogadhameva hoti, ayaṁ",
  "tika-vin05t8:14_4": "majjhimukkaṭṭho nāma patto. Sace magadhanāḷiyā upaḍḍhanāḷikodanādisabbampi pakkhittaṁ",
  "tika-vin05t8:14_5": "heṭṭhimarājisamaṁ tiṭṭhati, ayaṁ omako nāma patto. Sace taṁ rājiṁ atikkamma thūpīkataṁ",
  "tika-vin05t8:14_6": "tiṭṭhati, ayaṁ omakomako nāma patto. Sace taṁ rājiṁ na sampāpuṇāti antogadhameva",
  "tika-vin05t8:14_7": "hoti, ayaṁ omakukkaṭṭho nāma patto. Evamete nava pattā. Tesu dve apattā ukkaṭṭhukkaṭṭho",
  "tika-vin05t8:14_8": "ca omakomako cāti. Tasmā ete bhājanaparibhogena paribhuñjitabbā, na adhiṭṭhānūpagā",
  "tika-vin05t8:14_9": "na vikappanūpagā. Itare pana satta adhiṭṭhahitvā vā vikappetvā vā paribhuñjitabbā.",
  "tika-vin05t8:15_0": "Pamāṇayuttānampi etesaṁ adhiṭṭhānavikappanūpagattaṁ evaṁ veditabbaṁ – ayopatto pañcahi",
  "tika-vin05t8:15_1": "pākehi, mattikāpatto dvīhi pākehi pakko adhiṭṭhānūpago. Ubhopi yaṁ mūlaṁ dātabbaṁ,",
  "tika-vin05t8:15_2": "tasmiṁ dinneyeva. Sace ekopi pāko ūno hoti, kākaṇikamattampi vā mūlaṁ adinnaṁ, na",
  "tika-vin05t8:15_3": "adhiṭṭhānūpago. Sace pattasāmiko vadati ‘‘yadā tumhākaṁ mūlaṁ bhavissati, tadā dassatha",
  "tika-vin05t8:15_4": "adhiṭṭhahitvā paribhuñjathā’’ti, neva adhiṭṭhānūpago hoti, pākassa hi ūnattā pattasaṅkhyaṁ",
  "tika-vin05t8:15_5": "na gacchati, mūlassa sakalassa vā ekadesassa vā adinnattā sakabhāvaṁ na upeti, aññasseva",
  "tika-vin05t8:15_6": "santako hoti, tasmā pāke ca mūle ca suniṭṭhiteyeva adhiṭṭhānūpago hoti. Yo adhiṭṭhānūpago,",
  "tika-vin05t8:15_7": "sveva vikappanūpago. So hatthaṁ āgatopi anāgatopi adhiṭṭhātabbo vikappetabbo vā.",
  "tika-vin05t8:15_8": "Yadi hi pattakārako mūlaṁ labhitvā sayaṁ vā dātukāmo hutvā ‘‘ahaṁ bhante tumhākaṁ",
  "tika-vin05t8:15_9": "pattaṁ katvā asukadivase nāma pacitvā ṭhapessāmī’’ti vadati, bhikkhu ca tena paricchinnadivasato",
  "tika-vin05t8:15_10": "paṭṭhāya dasāhaṁ atikkāmeti, nissaggiyaṁ pācittiyaṁ. Sace pana pattakārako ‘‘ahaṁ",
  "tika-vin05t8:15_11": "tumhākaṁ pattaṁ katvā pacitvā sāsanaṁ pesessāmī’’ti vatvā tatheva karoti, tena pesitabhikkhu",
  "tika-vin05t8:15_12": "pana tassa bhikkhuno na āroceti, añño disvā vā sutvā vā ‘‘tumhākaṁ, bhante, patto",
  "tika-vin05t8:15_13": "niṭṭhito’’ti āroceti, etassa ārocanaṁ na pamāṇaṁ. Yadā pana tena pesitoyeva āroceti,",
  "tika-vin05t8:15_14": "tassa vacanaṁ sutadivasato paṭṭhāya dasāhaṁ atikkāmayato nissaggiyaṁ pācittiyaṁ.",
  "tika-vin05t8:15_15": "Sace pana pattakārako ‘‘ahaṁ tumhākaṁ pattaṁ katvā pacitvā kassaci hatthe pahiṇissāmī’’ti",
  "tika-vin05t8:15_16": "vatvā tatheva karoti, pattaṁ gahetvā āgatabhikkhu pana attano pariveṇe ṭhapetvā tassa",
  "tika-vin05t8:15_17": "na āroceti, añño koci bhaṇati ‘‘api, bhante, adhunā ābhato patto sundaro’’ti. ‘‘Kuhiṁ,",
  "tika-vin05t8:15_18": "āvuso, patto’’ti? ‘‘Itthannāmassa hatthe pesito’’ti. Etassapi vacanaṁ na pamāṇaṁ.",
  "tika-vin05t8:15_19": "Yadā pana so bhikkhu pattaṁ deti, laddhadivasato paṭṭhāya dasāhaṁ atikkāmayato nissaggiyaṁ",
  "tika-vin05t8:15_20": "pācittiyaṁ, tasmā dasāhaṁ anatikkāmetvāva adhiṭṭhātabbo vikappetabbo vā.",
  "tika-vin05t8:16_0": "Tattha dve pattassa adhiṭṭhānā kāyena vā adhiṭṭhāti, vācāya vā adhiṭṭhāti. Tesaṁ",
  "tika-vin05t8:16_1": "vasena adhiṭṭhahantena ‘‘imaṁ pattaṁ paccuddharāmī’’ti vā ‘‘etaṁ pattaṁ paccuddharāmī’’ti",
  "tika-vin05t8:16_2": "vā vatvā evaṁ sammukhe vā parammukhe vā ṭhitaṁ purāṇapattaṁ paccuddharitvā aññassa",
  "tika-vin05t8:16_3": "vā datvā navaṁ pattaṁ yattha katthaci ṭhitaṁ hatthena parāmasitvā ‘‘idaṁ pattaṁ adhiṭṭhāmī’’ti",
  "tika-vin05t8:16_4": "cittena ābhogaṁ katvā kāyavikāraṁ karontena kāyena vā adhiṭṭhātabbo. Vacībhedaṁ katvā",
  "tika-vin05t8:16_5": "vācāya vā adhiṭṭhābhabbo. Tatra duvidhaṁ adhiṭṭhānaṁ – sace hatthapāse hoti, ‘‘imaṁ",
  "tika-vin05t8:16_6": "pattaṁ adhiṭṭhāmī’’ti vācā bhinditabbā, atha antogabbhe vā uparipāsāde vā sāmantavihāre",
  "tika-vin05t8:16_7": "vā hoti, ṭhapitaṭṭhānaṁ sallakkhetvā ‘‘etaṁ pattaṁ adhiṭṭhāmī’’ti vācā bhinditabbā.",
  "tika-vin05t8:16_8": "Adhiṭṭhahantena pana ekakena adhiṭṭhātumpi vaṭṭati, aññassa santike adhiṭṭhātumpi",
  "tika-vin05t8:16_9": "vaṭṭati. Aññassa santike ayamānisaṁso – sacassa ‘‘adhiṭṭhito nu kho me, no’’ti vimati",
  "tika-vin05t8:16_10": "uppajjati, itaro sāretvā vimatiṁ chindissatīti. Sace koci dasa patte labhitvā sabbe",
  "tika-vin05t8:16_11": "attanāva paribhuñjitukāmo hoti, na sabbe adhiṭṭhātabbā, ekaṁ pattaṁ adhiṭṭhāya punadivase",
  "tika-vin05t8:16_12": "taṁ paccuddharitvā añño adhiṭṭhātabbo. Eteneva upāyena vassasatampi pariharituṁ sakkā.",
  "tika-vin05t8:17_0": "Evaṁ appamattassa siyā adhiṭṭhānavijahananti? Siyā. Sace hi sayaṁ pattaṁ aññassa",
  "tika-vin05t8:17_1": "deti, vibbhamati vā, sikkhaṁ vā paccakkhāti, kālaṁ vā karoti, liṅgaṁ vāssa parivattati,",
  "tika-vin05t8:17_2": "paccuddharati vā, patte vā chiddaṁ hoti, adhiṭṭhānaṁ vijahati. Vuttañcetaṁ –",
  "tika-vin05t8:18": "‘‘Dinnavibbhantapaccakkhā , kālakiriyākatena ca;",
  "tika-vin05t8:19": "Liṅgapaccuddharā ceva, chiddena bhavati sattama’’nti. (pārā. aṭṭha. 2.608) –",
  "tika-vin05t8:20_0": "Coragahaṇavissāsaggāhehipi vijahatiyeva. Kittakena chiddena adhiṭṭhānaṁ bhijjati?",
  "tika-vin05t8:20_1": "Yena kaṅgusitthaṁ nikkhamati ceva pavisati ca. Idañhi sattannaṁ dhaññānaṁ lāmakadhaññasitthaṁ.",
  "tika-vin05t8:20_2": "Tasmiṁ chidde ayacuṇṇena vā āṇiyā vā paṭipākatike kate dasāhabbhantare puna adhiṭṭhātabbo.",
  "tika-vin05t8:20_3": "Ayaṁ tāvettha adhiṭṭhāne vinicchayo.",
  "tika-vin05t8:21_0": "49.Vikappane pana dve vikappanā sammukhāvikappanā ceva parammukhāvikappanā ca. Kathaṁ",
  "tika-vin05t8:21_1": "sammukhāvikappanā hoti? Pattānaṁ ekabahubhāvaṁ sannihitāsannihitabhāvañca ñatvā ‘‘imaṁ",
  "tika-vin05t8:21_2": "patta’’nti vā ‘‘ime patte’’ti vā ‘‘etaṁ patta’’nti vā ‘‘ete patte’’ti vā vatvā ‘‘tuyhaṁ",
  "tika-vin05t8:21_3": "vikappemī’’ti vattabbaṁ, ayamekā sammukhāvikappanā. Ettāvatā nidhetuṁ vaṭṭati, paribhuñjituṁ",
  "tika-vin05t8:21_4": "pana vissajjetuṁ vā adhiṭṭhātuṁ vā na vaṭṭati. ‘‘Mayhaṁ santakaṁ paribhuñja vā vissajjehi",
  "tika-vin05t8:21_5": "vā yathāpaccayaṁ vā karohī’’ti evaṁ pana vutte paccuddhāro nāma hoti, tato pabhuti",
  "tika-vin05t8:21_6": "paribhogādayopi vaṭṭanti.",
  "tika-vin05t8:22_0": "Aparo nayo – tatheva pattānaṁ ekabahubhāvaṁ sannihitāsannihitabhāvañca ñatvā tasseva",
  "tika-vin05t8:22_1": "bhikkhuno santike ‘‘imaṁ patta’’nti vā ‘‘ime patte’’ti vā ‘‘etaṁ patta’’nti vā ‘‘ete",
  "tika-vin05t8:22_2": "patte’’ti vā vatvā pañcasu sahadhammikesu aññatarassa attanā abhirucitassa yassa",
  "tika-vin05t8:22_3": "kassaci nāmaṁ gahetvā ‘‘tissassa bhikkhuno vikappemī’’ti vā ‘‘tissāya bhikkhuniyā,",
  "tika-vin05t8:22_4": "sikkhamānāya, sāmaṇerassa, tissāya sāmaṇeriyā vikappemī’’ti vā vattabbaṁ, ayaṁ aparāpi",
  "tika-vin05t8:22_5": "sammukhāvikappanā. Ettāvatā nidhetuṁ vaṭṭati. Paribhogādīsu pana ekampi na vaṭṭati.",
  "tika-vin05t8:22_6": "Tena pana bhikkhunā tissassa bhikkhuno santakaṁ…pe… tissāya sāmaṇeriyā santakaṁ paribhuñja",
  "tika-vin05t8:22_7": "vā vissajjehi vā yathāpaccayaṁ vā karohīti vutte paccuddhāro nāma hoti, tato pabhuti",
  "tika-vin05t8:22_8": "paribhogādayopi vaṭṭanti.",
  "tika-vin05t8:23_0": "Kathaṁ parammukhāvikappanā hoti? Pattānaṁ tatheva ekabahubhāvaṁ sannihitāsannihitabhāvañca",
  "tika-vin05t8:23_1": "ñatvā ‘‘imaṁ patta’’nti vā ‘‘ime patte’’ti vā ‘‘etaṁ patta’’nti vā ‘‘ete patte’’ti",
  "tika-vin05t8:23_2": "vā vatvā ‘‘tuyhaṁ vikappanatthāya dammī’’ti vattabbaṁ. Tena vattabbo ‘‘ko te mitto",
  "tika-vin05t8:23_3": "vā sandiṭṭho vā’’ti . Tato itarena purimanayena ‘‘tisso bhikkhū’’ti vā…pe… ‘‘tissā",
  "tika-vin05t8:23_4": "sāmaṇerī’’ti vā vattabbaṁ. Puna tena bhikkhunā ‘‘ahaṁ tissassa bhikkhuno dammī’’ti",
  "tika-vin05t8:23_5": "vā…pe… ‘‘tissāya sāmaṇeriyā dammī’’ti vā vattabbaṁ, ayaṁ parammukhāvikappanā. Ettāvatā",
  "tika-vin05t8:23_6": "nidhetuṁ vaṭṭati, paribhogādīsu pana ekampi na vaṭṭati. Tena pana bhikkhunā dutiyasammukhāvikappanāyaṁ",
  "tika-vin05t8:23_7": "vuttanayeneva ‘‘itthannāmassa santakaṁ paribhuñja vā vissajjehi vā yathāpaccayaṁ",
  "tika-vin05t8:23_8": "vā karohī’’ti vutte paccuddhāro nāma hoti, tato pabhuti paribhogādayopi vaṭṭanti.",
  "tika-vin05t8:23_9": "Ayaṁ vikappane nayo.",
  "tika-vin05t8:24_0": "50. Evaṁ adhiṭṭhahitvā vikappetvā ca paribhuñjantena patte bhinne kiṁ kātabbanti?",
  "tika-vin05t8:24_1": "Yassa patte rājimukhavaṭṭito heṭṭhā dvaṅgulappamāṇā na hoti tena na kiñci kātabbaṁ.",
  "tika-vin05t8:24_2": "Yassa (pārā. aṭṭha. 2.612-3) pana tādisā ekāpi rāji hoti, tena tassā rājiyā heṭṭhimapariyante",
  "tika-vin05t8:24_3": "pattavedhakena vijjhitvā pacitvā suttarajjukamakacirajjukādīhi vā tipusuttakena vā",
  "tika-vin05t8:24_4": "bandhitvā taṁ bandhanaṁ āmisassa alagganatthaṁ tipupaṭṭena vā kenaci vā baddhasilesena",
  "tika-vin05t8:24_5": "paṭicchādetabbaṁ. So ca patto adhiṭṭhahitvā paribhuñjitabbo. Sukhumaṁ vā chiddaṁ",
  "tika-vin05t8:24_6": "katvā bandhitabbo. Suddhehi pana madhukasitthakalākhāsajjurasādīhi bandhituṁ na vaṭṭati,",
  "tika-vin05t8:24_7": "phāṇitaṁ jhāpetvā pāsāṇacuṇṇena bandhituṁ vaṭṭati. Mukhavaṭṭisamīpe pana pattavedhakena",
  "tika-vin05t8:24_8": "vijjhiyamāno kapālassa bahalattā bhijjati, tasmā heṭṭhā vijjhitabbo. Yassa pana dve",
  "tika-vin05t8:24_9": "rājiyo, ekāyeva vā caturaṅgulā, tassa dve bandhanāni dātabbāni. Yassa tisso, ekāyeva",
  "tika-vin05t8:24_10": "vā chaḷaṅgulā, tassa tīṇi. Yassa catasso, ekāyeva vā aṭṭhaṅgulā, tassa cattāri. Yassa",
  "tika-vin05t8:24_11": "pañca, ekāyeva vā dasaṅgulā, so baddhopi abaddhopi apattoyeva, añño viññāpetabbo.",
  "tika-vin05t8:24_12": "Esa tāva mattikāpatte vinicchayo.",
  "tika-vin05t8:25_0": "Ayopatte pana sacepi pañca vā atirekāni vā chiddāni honti, tāni ca ayacuṇṇena vā",
  "tika-vin05t8:25_1": "āṇiyā vā lohamaṇḍalakena vā baddhāni maṭṭhāni honti, sveva patto paribhuñjitabbo,",
  "tika-vin05t8:25_2": "añño na viññāpetabbo. Atha pana ekampi chiddaṁ mahantaṁ hoti, lohamaṇḍalakena baddhampi",
  "tika-vin05t8:25_3": "maṭṭhaṁ na hoti, patte āmisaṁ laggati, akappiyo hoti, ayaṁ apatto, añño viññāpetabbo.",
  "tika-vin05t8:25_4": "Viññāpentena ca saṅghavasena pavāritaṭṭhāne pañcabandhaneneva pattena aññaṁ pattaṁ",
  "tika-vin05t8:25_5": "viññāpetuṁ vaṭṭati, puggalavasena pana pavāritaṭṭhāne ūnapañcabandhanenāpi vaṭṭati.",
  "tika-vin05t8:25_6": "Pattaṁ labhitvā paribhuñjantena ca yāgurandhanarajanapacanādinā aparibhogena na paribhuñjitabbo,",
  "tika-vin05t8:25_7": "antarāmagge pana byādhimhi uppanne aññasmiṁ bhājane asati mattikāya limpetvā yāguṁ",
  "tika-vin05t8:25_8": "vā pacituṁ udakaṁ vā tāpetuṁ vaṭṭati. Mañcapīṭhachattanāgadantakādike adesepi na",
  "tika-vin05t8:25_9": "nikkhipitabbo. Pattassa hi nikkhipanadeso ‘‘anujānāmi, bhikkhave, pattādhāraka’’ntiādinā",
  "tika-vin05t8:25_10": "(cūḷava. 254) nayena khandhake vuttoyeva.",
  "tika-vin05t8:26": "Iti pāḷimuttakavinayavinicchayasaṅgahe",
  "tika-vin05t8:27": "Adhiṭṭhānavikappanavinicchayakathā samattā."
}