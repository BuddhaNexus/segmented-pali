{
  "anya-e0803n4:0": "4. Bhūdhātumayanāmikarūpavibhāga",
  "anya-e0803n4:1": "‘‘Bhū sattāya’’nti dhātussa, rūpamākhyātasaññitaṁ;",
  "anya-e0803n4:2": "Tyādyantaṁ lapitaṁ nāna-ppakārehi anākulaṁ.",
  "anya-e0803n4:3": "Syādyantaṁ, dāni tasseva, rūpaṁ nāmikasavhayaṁ;",
  "anya-e0803n4:4": "Bhāsissaṁ bhāsitatthesu, paṭubhāvāya sotunaṁ.",
  "anya-e0803n4:5": "Yadatthe’ttani nāmeti, para’matthesu vā sayaṁ;",
  "anya-e0803n4:6": "Namatīti tadāhaṁsu, nāmaṁ iti vibhāvino.",
  "anya-e0803n4:7": "Nāmaṁ nāmikamiccatra, ekamevetthato bhave;",
  "anya-e0803n4:8": "Tadevaṁ nāmikaṁ ñe yyaṁ, saliṅgaṁ savibhattikaṁ.",
  "anya-e0803n4:9": "Satvābhidhānaṁ liṅganti, itthipumanapuṁsakaṁ;",
  "anya-e0803n4:10": "Vibhattītidha satteva, tattha caṭṭha pavuccare.",
  "anya-e0803n4:11": "Paṭhamā dutiyā tatiyā, catutthī pañcamī tathā;",
  "anya-e0803n4:12": "Chaṭṭhī ca sattamī cāti, honti satta vibhattiyo.",
  "anya-e0803n4:13": "Liṅgatthe paṭhamā sāyaṁ, bhinnā dvedhā siyo iti;",
  "anya-e0803n4:14": "Kammatthe dutiyā sāpi, bhinnā aṁ yo iti dvidhā.",
  "anya-e0803n4:15": "Karaṇe tatiyā sāpi, bhinnā nā hi iti dvidhā;",
  "anya-e0803n4:16": "Sampadāne catutthī sā, bhinnā dvedhā sa naṁ iti.",
  "anya-e0803n4:17": "Apādāne pañcamī sā, bhinnā dvedhā smā hi iti;",
  "anya-e0803n4:18": "Chaṭṭhī sāmimhi sā cāpi, bhinnā dvedhā sa naṁ iti.",
  "anya-e0803n4:19": "Okāse sattamī sāpi, bhinnā dvedhā smiṁsu iti;",
  "anya-e0803n4:20": "Āmantanaṭṭhamī sāyaṁ, siyoyevāti cuddasa.",
  "anya-e0803n4:21": "Vacanadvayasaṁyuttā, ekekā tā vibhattiyo;",
  "anya-e0803n4:22": "Satvamitiha viññeyyo, attho so dabbasaññito.",
  "anya-e0803n4:23": "Yo karotisa kattātu, taṁ kammaṁ yaṁ karoti vā;",
  "anya-e0803n4:24": "Kubbate yena vā tantu, karaṇaṁ iti saññitaṁ.",
  "anya-e0803n4:25": "Deti rocati vā yassa, sampadānanti taṁ mataṁ;",
  "anya-e0803n4:26": "Yatopeti bhayaṁ vā taṁ, apādānanti kittitaṁ.",
  "anya-e0803n4:27": "Yassāyatto samūhovā, taṁ ve sāmīti desitaṁ;",
  "anya-e0803n4:28": "Yasmiṁ karoti kiriyaṁ, tadokāsanti sadditaṁ.",
  "anya-e0803n4:29": "Yadālapati taṁ vatthu, āmantanamudīritaṁ;",
  "anya-e0803n4:30": "Saddenābhimukhīkāro, vijjamānassa vā pana.",
  "anya-e0803n4:31": "Vinā ālapanatthaṁ liṅgatthādīsu paṭhamādivibhattuppatti upalakkhaṇavasena vuttāti daṭṭhabbaṁ.",
  "anya-e0803n4:32_0": "Idamettha niruttilakkhaṇaṁ daṭṭhabbaṁ – paccattavacane paṭhamā vibhatti bhavati,",
  "anya-e0803n4:32_1": "upayogavacane dutiyā vibhatti bhavati, karaṇavacane tatiyā vibhatti bhavati, sampadānavacane",
  "anya-e0803n4:32_2": "catutthī vibhatti bhavati, nissakkavacane pañcamī vibhatti bhavati, sāmivacane chaṭṭhī",
  "anya-e0803n4:32_3": "vibhatti bhavati, bhummavacane sattamī vibhatti bhavati, āmantanavacane aṭṭhamī vibhatti",
  "anya-e0803n4:32_4": "bhavati. Tatruddānaṁ –",
  "anya-e0803n4:33": "Paccattamupayogañca, karaṇaṁ sampadāniyaṁ;",
  "anya-e0803n4:34": "Nissakkaṁ sāmivacanaṁ, bhummamālapanaṭṭhamaṁ.",
  "anya-e0803n4:35_0": "Tatra paccattavacanaṁ nāma tividhaliṅgavavatthānagatānaṁ itthipumanapuṁsakānaṁ paccattasabhāvaniddesattho.",
  "anya-e0803n4:35_1": "Upayogavacanaṁ nāma yo yaṁ karoti, tena tadupayuttaparidīpanattho. Karaṇavacanaṁ",
  "anya-e0803n4:35_2": "nāma tajjāpakatanibbattakaparidīpanattho. Sampadānavacanaṁ nāma tappadānaparidīpanattho.",
  "anya-e0803n4:35_3": "Nissakkavacanaṁ nāma tannissaṭatadapagamaparidīpanattho. Sāmivacanaṁ nāma tadissaraparidīpanattho.",
  "anya-e0803n4:35_4": "Bhummavacanaṁ nāma tappatiṭṭhāparidīpanattho. Āmantanavacanaṁ nāma tadāmantanaparidīpanattho.",
  "anya-e0803n4:35_5": "Evaṁ ñatvā payogāni asammuyhantena yojetabbāni.",
  "anya-e0803n4:36_0": "Bhūto, bhāvako, bhavo, abhavo, bhāvo, abhāvo, sabhāvo, sabbhāvo, sambhavo, pabhavo,",
  "anya-e0803n4:36_1": "pabhāvo, anubhavo, ānubhāvo, parābhavo, vibhavo, pātubhāvo, āvibhāvo, tirobhāvo,",
  "anya-e0803n4:36_2": "vinābhāvo, sotthibhāvo, atthibhāvo, natthibhāvoti okārantapulliṅgaṁ.",
  "anya-e0803n4:37": "Abhibhavitā, paribhavitā, anubhavitā, samanubhavitā, bhāvitā, paccanubhavitāti ākārantapulliṅgaṁ.",
  "anya-e0803n4:38": "Bhavaṁ, parābhavaṁ, paribhavaṁ, abhibhavaṁ, anubhavaṁ, samanubhavaṁ, paccanubhavaṁ, pabhavaṁ, appabhavanti niggahītantapulliṅgaṁ.",
  "anya-e0803n4:39": "Dhanabhūti, siribhūti, sotthibhūti, suvatthibhūtīti ikārantapulliṅgaṁ.",
  "anya-e0803n4:40": "Bhāvī, vibhāvī, sambhāvī, paribhāvīti īkārantapulliṅgaṁ.",
  "anya-e0803n4:41_0": "Sayambhū, pabhū, abhibhū, vibhū, adhibhū, patibhū, gotrabhū, vatrabhū, parābhibhū,",
  "anya-e0803n4:41_1": "rūpābhibhū, saddābhibhū, gandhābhibhū, rasābhibhū, phoṭṭhabbābhibhū, dhammābhibhū,",
  "anya-e0803n4:41_2": "sabbābhibhūti ūkārantapulliṅgaṁ.",
  "anya-e0803n4:42": "Imānettha chabbidhāni pulliṅgāni bhūdhātumayāni uddiṭṭhāni.",
  "anya-e0803n4:43_0": "Ukārantaṁ pulliṅgaṁtu bhūdhātumayamappasiddhaṁ, aññadhātumayaṁ panukārantapulliṅgaṁ",
  "anya-e0803n4:43_1": "pasiddhaṁ ‘‘bhikkhu, hetu’’iti. Tena saddhiṁ sattavidhāni pulliṅgāni honti, sabbānetāni",
  "anya-e0803n4:43_2": "sabhāvatoyeva pulliṅgānīti daṭṭhabbāni. Ettha sattoti atthavācako bhūtasaddoyeva",
  "anya-e0803n4:43_3": "niyogā pulliṅgantipi daṭṭhabbo.",
  "anya-e0803n4:44_0": "Ye pana ‘‘yo dhammo bhūto, yā dhammajāti bhūtā, yaṁ dhammajātaṁ bhūta’’nti evaṁ liṅgattaye",
  "anya-e0803n4:44_1": "yojanārahattā aniyataliṅgā aññepi bhūtaparābhūtasambhūtasaddādayo sandissanti pāvacanavare,",
  "anya-e0803n4:44_2": "tepi nānopasagganipātapadehi yojanavasena saddaracanāyaṁ sukhumatthaggahaṇe ca viññūnaṁ",
  "anya-e0803n4:44_3": "kosallajananatthaṁ niyatapulliṅgesu pakkhipitvā dassessāma.",
  "anya-e0803n4:45_0": "Seyyathidaṁ? Bhūto, parābhūto, sambhūto, vibhūto, pātubhūto, āvibhūto, tirobhūto,",
  "anya-e0803n4:45_1": "vinābhūto, bhabbo, paribhūto, abhibhūto, adhibhūto, addhabhūto, anubhūto, samanubhūto,",
  "anya-e0803n4:45_2": "paccanubhūto, bhāvito, sambhāvito, vibhāvito, paribhāvito, anuparibhūto, paribhavitabbo,",
  "anya-e0803n4:45_3": "paribhotabbo, paribhavanīyo, abhibhavitabbo, abhibhotabbo, abhibhavanīyo, adhibhavitabbo,",
  "anya-e0803n4:45_4": "adhibhotabbo, adhibhavanīyo, anubhavitabbo, anubhotabbo, anubhavanīyo, samanubhavitabbo,",
  "anya-e0803n4:45_5": "samanubhotabbo, samanubhavanīyo, paccanubhavitabbo, paccanubhotabbo, paccanubhavanīyo,",
  "anya-e0803n4:45_6": "bhāvetabbo, bhāvanīyo, sambhāvetabbo, sambhāvanīyo, vibhāvetabbo, vibhāvanīyo, paribhāvetabbo,",
  "anya-e0803n4:45_7": "paribhāvanīyo, bhavamāno, vibhavamāno, paribhavamāno, abhibhavamāno, anubhavamāno,",
  "anya-e0803n4:45_8": "samanubhavamāno, paccanubhavamāno, anubhonto, samanubhonto, paccanubhonto, sambhonto,",
  "anya-e0803n4:45_9": "abhisambhonto, bhāvento, sambhāvento, vibhāvento , paribhāvento, paribhaviyamāno,",
  "anya-e0803n4:45_10": "paribhuyyamāno, abhibhaviyamāno, abhibhūyamāno, anubhaviyamāno, anubhuyyamāno, samanubhaviyamāno,",
  "anya-e0803n4:45_11": "samanubhuyyamāno, paccanubhaviyamāno, paccanubhuyyamānoti imāni niyatapulliṅgesu",
  "anya-e0803n4:45_12": "pakkhittaliṅgāni. Evamokārantādivasena chabbidhāni pulliṅgāni bhūdhātumayāni pakāsitāni.",
  "anya-e0803n4:45_13": "Ayaṁ tāva pulliṅgavasena udāharaṇuddeso.",
  "anya-e0803n4:46": "Bhāvikā, bhāvanā, vibhāvanā, sambhāvanā, paribhāvanāti ākārantaitthiliṅgaṁ.",
  "anya-e0803n4:47": "Bhūmi, bhūti, vibhūti. Ikārantaitthiliṅgaṁ.",
  "anya-e0803n4:48_0": "Bhūrī, bhūtī, bhotī, vibhāvinī, parivibhāvinī, sambhāvinī, pātubhavantī, pātubhontī,",
  "anya-e0803n4:48_1": "paribhavantī, paribhontī, abhibhavantī, abhibhontī, adhibhavantī, adhibhontī, anubhavantī,",
  "anya-e0803n4:48_2": "anubhontī, samanubhavantī, samanubhontī, paccanubhavantī, paccanubhontī, abhisambhavantī,",
  "anya-e0803n4:48_3": "abhisambhontīti īkārantaitthiliṅgaṁ.",
  "anya-e0803n4:49": "Bhū, abhū. Ūkārantaitthiliṅgaṁ.",
  "anya-e0803n4:50": "Imānettha catubbidhāni itthiliṅgāni bhūdhātumayāni uddiṭṭhāni.",
  "anya-e0803n4:51_0": "Ukārantitthiliṅgaṁ bhūdhātumayamappasiddhaṁ, aññadhātumayaṁ pana ukārantitthiliṅgaṁ",
  "anya-e0803n4:51_1": "pasiddhaṁ ‘‘dhātu, dhenu’’iti. Tena saddhiṁ pañcavidhāni itthiliṅgāni honti, okārantassa",
  "anya-e0803n4:51_2": "vā gosaddassa itthiliṅgabhāve tena saddhiṁ chabbidhānipi honti, sabbānetāni sabhāvatoyevitthiliṅgānīti",
  "anya-e0803n4:51_3": "daṭṭhabbāni. Etthāpi aniyataliṅgā bhūtaparābhūtasambhūtasaddādayo itthiliṅgavasena yujjante.",
  "anya-e0803n4:52_0": "Kathaṁ? Bhūtā, parābhūtā, sambhūtāti sabbaṁ vitthārato gahetabbaṁ ‘‘anubhonto samanubhonto’’tiādīni",
  "anya-e0803n4:52_1": "nava padāni vajjetvā. Tāni hi īkārantavasena yojitāni. Imāni niyataliṅgesu pakkhittaliṅgāni.",
  "anya-e0803n4:52_2": "Evaṁ ākārantādivasena catubbidhāni itthiliṅgāni bhūdhātumayāni pakāsitāni. Ayaṁ itthiliṅgavasena udāharaṇuddeso.",
  "anya-e0803n4:53_0": "Bhūtaṁ, mahābhūtaṁ, bhavittaṁ, bhūnaṁ, bhavanaṁ, parābhavanaṁ, sambhavanaṁ, vibhavanaṁ,",
  "anya-e0803n4:53_1": "pātubhavanaṁ, āvibhavanaṁ, tirobhavanaṁ, vinābhavanaṁ, sotthibhavanaṁ, paribhavanaṁ,",
  "anya-e0803n4:53_2": "abhibhavanaṁ, adhibhavanaṁ, anubhavanaṁ, samanubhavanaṁ, paccanubhavananti niggahītantanapuṁsakaliṅgaṁ.",
  "anya-e0803n4:54": "Atthavibhāvi, dhammavibhāvi. Ikārantanapuṁsakaliṅgaṁ.",
  "anya-e0803n4:55": "Gotrabhu, cittasahabhu, nacittasahabhu. Ukārantanapuṁsakaliṅgaṁ.",
  "anya-e0803n4:56_0": "Sabbānetāni sabhāvatoyeva napuṁsakaliṅgānīti daṭṭhabbāni. Ettha sattabhūtarūpavācako",
  "anya-e0803n4:56_1": "bhūtasaddoyeva niyogā napuṁsakaliṅgotipi daṭṭhabbaṁ. Etthāpi aniyataliṅgā bhūta parābhūta",
  "anya-e0803n4:56_2": "sambhūtasaddādayo napuṁsakaliṅgavasena yujjante.",
  "anya-e0803n4:57_0": "Kathaṁ? Bhūtaṁ, parābhūtaṁ, sambhūtaṁ, vibhūtaṁ. Peyyālo. Samanubhavamānaṁ, paccanubhavamānaṁ,",
  "anya-e0803n4:57_1": "anubhontaṁ, anubhavantaṁ, samanubhontaṁ, samanubhavantaṁ, paccanubhontaṁ, paccanubhavantaṁ,",
  "anya-e0803n4:57_2": "sambhontaṁ, sambhavantaṁ, abhisambhontaṁ, abhisambhavantaṁ, pātubhontaṁ, pātubhavantaṁ,",
  "anya-e0803n4:57_3": "paribhontaṁ, paribhavantaṁ, abhibhontaṁ, abhibhavantaṁ, adhibhontaṁ, adhibhavantaṁ,",
  "anya-e0803n4:57_4": "bhāventaṁ, sambhāventaṁ, vibhāventaṁ, paribhāventaṁ, paribhāviyamānaṁ, paribhuyyamānaṁ,",
  "anya-e0803n4:57_5": "peyyālo. Paccanubhaviyamānaṁ, paccanubhuyyamānanti imāni niyatanapuṁsakaliṅgesu pakkhittaliṅgāni.",
  "anya-e0803n4:57_6": "Evaṁ niggahītantādivasena tividhāni napuṁsakaliṅgāni bhūdhātumayāni pakāsitāni .",
  "anya-e0803n4:57_7": "Ayaṁ napuṁsakaliṅgavasena udāharaṇuddeso, evaṁ pulliṅgādivasena liṅgattayaṁ bhūdhātumayamuddiṭṭhaṁ.",
  "anya-e0803n4:58": "Ettha me appasiddhāti, ye ye saddā pakāsitā;",
  "anya-e0803n4:59": "Te te pāḷippadesesu, maggitabbā vibhāvinā.",
  "anya-e0803n4:60": "O, ā, bindu, i, ī, u, ū-antime sattadhā ṭhitā;",
  "anya-e0803n4:61": "Ñe yyā pulliṅgabhedāti, niruttaññūhi bhāsitā.",
  "anya-e0803n4:62": "Ā ivaṇṇo cuvaṇṇo ca, pañca antā sarūpato;",
  "anya-e0803n4:63": "Itthibhedāti viññeyyā, okārantena chāpi vā.",
  "anya-e0803n4:64": "Bindu, i, u-ime antā, tayo ñeyyā vibhāvinā;",
  "anya-e0803n4:65": "Napuṁsakappabhedāti, niruttaññūhi bhāsitā.",
  "anya-e0803n4:66": "Antā satteva pulliṅge, itthiyaṁ pañca vā cha vā;",
  "anya-e0803n4:67": "Napuṁsake tayo evaṁ, dasa pañcahi chabbidhā.",
  "anya-e0803n4:68_0": "Yasmā panettha ‘‘bhūto’’tiādayo saddā nibbacanābhidheyyakathanatthasādhakavacanapariyāyavacanatthuddhāravasena",
  "anya-e0803n4:68_1": "vuccamānā pākaṭā honti suviññeyyā ca, tasmā imesaṁ nibbacanādīni yathāsambhavaṁ vakkhāma",
  "anya-e0803n4:68_2": "viññūnaṁ tuṭṭhijananatthañceva sotārānamatthesu paṭutarabuddhipaṭilābhāya ca. Tatra",
  "anya-e0803n4:68_3": "bhūtoti khandhapātubhāvena bhavatīti bhūto, idaṁ tāva nibbacanaṁ. ‘‘Bhūto’’ti sabbasaṅgāhakavasena",
  "anya-e0803n4:68_4": "satto vuccati, idamabhidheyyakathanaṁ. ‘‘Yo ca kālaghaso bhūto. Sabbeva nikkhipissanti,",
  "anya-e0803n4:68_5": "bhūtā loke samussaya’’nti ca idametassa atthassa sādhakavacanaṁ. Atha vā bhūtoti",
  "anya-e0803n4:68_6": "evaṁnāmako amanussajātiyo sattaviseso, idamabhidheyyakathanaṁ. ‘‘Bhūtavijjā, bhūtavejjo,",
  "anya-e0803n4:68_7": "bhūtaviggahito’’ti ca idametassa atthassa sādhakavacanaṁ. Yañca pana ‘‘satto macco",
  "anya-e0803n4:68_8": "pajā’’tiādikaṁ tattha tattha āgataṁ vacanaṁ, idaṁ sattoti atthavācakassa bhūtasaddassa",
  "anya-e0803n4:68_9": "pariyāyavacanaṁ. Yañca niddesapāḷiyaṁ ‘‘maccoti satto naro mānavo poso puggalo jīvo",
  "anya-e0803n4:68_10": "jagu jantu hindagu manujo’’ti āgataṁ, idampi pariyāyavacanameva. Tāni sabbāni piṇḍetvā vuccante –",
  "anya-e0803n4:69": "Satto macco jano bhūto, pāṇo hindagu puggalo;",
  "anya-e0803n4:70": "Jantu jīvo jagu yakkho, pāṇī dehī tathāgato.",
  "anya-e0803n4:71": "Sattavo mātiyo loko, manujo mānavo naro;",
  "anya-e0803n4:72": "Poso sarīrīti pume, bhūtamiti napuṁsake.",
  "anya-e0803n4:73": "Pajāti itthiyaṁ vutto, liṅgato, na ca atthato;",
  "anya-e0803n4:74": "Evaṁ tiliṅgikā honti, saddā sattābhidhānakā.",
  "anya-e0803n4:75": "Yo so jaṅghāya ulati, so satto jaṅghalo idha;",
  "anya-e0803n4:76": "Pāṇadehābhidhānehi, sattanāmaṁ papañcitaṁ.",
  "anya-e0803n4:77_0": "Imasmiṁ pakaraṇe ‘‘pariyāyavacana’’nti ca ‘‘abhidhāna’’nti ca ‘‘saṅkhā’’tiādīni ca",
  "anya-e0803n4:77_1": "ekatthāni adhippetāni, atthuddhāravasena pana bhūtasaddo pañcakkhandhāmanussadhātusassatavijjamānakhīṇāsavasattarukkhādīsu",
  "anya-e0803n4:77_2": "dissati, tappayogo upari atthattikavibhāge āvibhavissati. Bhāvakoti bhāvetīti bhāvako,",
  "anya-e0803n4:77_3": "idaṁ nibbacanaṁ. Yo bhāvanaṁ karoti, so bhāvako. Idamabhidheyyakathanaṁ. ‘‘Bhāvako",
  "anya-e0803n4:77_4": "nipako dhīro’’ti idametassa atthassa sādhakavacanaṁ. ‘‘Bhāvako bhāvanāpasuto bhāvanāpayutto",
  "anya-e0803n4:77_5": "bhāvanāsampanno’’ti idaṁ pariyāyavacanaṁ. Imāni ‘‘bhūto bhāvako’’ti dve padāni suddhakattuhetukattuvasena",
  "anya-e0803n4:77_6": "vuttānīti. Ito paraṁ nayānusārena suviññeyyattā ‘‘idaṁ nibbacana’’nti ca ādīni avatvā",
  "anya-e0803n4:77_7": "katthaci atthasādhakavacanaṁ pariyāyavacanaṁ atthuddhārañca yathārahaṁ dassessāma.",
  "anya-e0803n4:77_8": "Tesu hi sabbattha dassitesu ganthavitthāro siyā, tasmā yesamattho uttāno, tesampi",
  "anya-e0803n4:77_9": "padānamabhidheyyaṁ na kathessāma, nibbacanamattameva nesaṁ kathessāma. Yesaṁ pana",
  "anya-e0803n4:77_10": "gambhīro attho, tesamabhidheyyaṁ kathessāma.",
  "anya-e0803n4:78_0": "Bhavanaṁ bhavo, bhavo vuccati vuddhi. Bhūsaddassa atthātisayayogato vaḍḍhanepi dissamānattā",
  "anya-e0803n4:78_1": "bhavanaṁ vaḍḍhananti katvā. ‘‘Bhavo ca rañño abhavo ca rañño’’ti idaṁ vuddhiatthassa",
  "anya-e0803n4:78_2": "sādhakaṁ vacanaṁ. Atha vā bhavoti vuccati sassataṁ. ‘‘Sassato attā ca loko cā’’ti",
  "anya-e0803n4:78_3": "hi sassatavasena pavattā diṭṭhi sassatadiṭṭhi, tasmā bhavadiṭṭhī’’ti idametassatthassa",
  "anya-e0803n4:78_4": "sādhakaṁ vacanaṁ. Tathā bhavoti bhavadiṭṭhi, bhavati sassataṁ tiṭṭhatīti pavattanato",
  "anya-e0803n4:78_5": "sassatadiṭṭhi bhavadiṭṭhi nāma. Bhavadiṭṭhi hi uttarapadalopena bhavoti vuccati.",
  "anya-e0803n4:78_6": "‘‘Bhavena bhavassa vippamokkhamāhaṁsū’’ti idametassatthassa sādhakaṁ vacanaṁ. Etthāyaṁ",
  "anya-e0803n4:78_7": "pāḷivacanattho – ekacce samaṇā vā brāhmaṇā vā bhavadiṭṭhiyā vā kāmabhavādinā vā sabbabhavato",
  "anya-e0803n4:78_8": "vimuttiṁ saṁsāravisuddhiṁ kathayiṁsūti. Atha vā bhavanti vaḍḍhanti sattā etenāti",
  "anya-e0803n4:78_9": "bhavoti atthena sampattipuññāni bhavoti ca vuccanti. ‘‘Itibhavābhavatañca vītivatto’’ti",
  "anya-e0803n4:78_10": "idametassatthassa sādhakaṁ vacanaṁ. Ettha panāyaṁ pāḷivacanattho – bhavoti sampatti,",
  "anya-e0803n4:78_11": "abhavoti vipatti. Tathā bhavoti vuddhi, abhavoti hāni. Bhavoti sassataṁ, abhavoti",
  "anya-e0803n4:78_12": "ucchedo. Bhavoti puññaṁ, abhavoti pāpaṁ, taṁ sabbaṁ vītivattoti.",
  "anya-e0803n4:79_0": "Sahokāsā khandhāpi bhavo. ‘‘Kāmabhavo rūpabhavo’’ iccevamādi etassatthassa sādhakaṁ",
  "anya-e0803n4:79_1": "vacanaṁ. Ettha pana khandhā ‘‘yo paññāyati, so sarūpaṁ labhatī’’ti katvā ‘‘bhavati",
  "anya-e0803n4:79_2": "avijjātaṇhādisamudayā nirantaraṁ samudetī’’ti atthena vā ‘‘bhavā’’ti vuccanti. Okāso",
  "anya-e0803n4:79_3": "pana ‘‘bhavanti jāyanti ettha sattā nāmarūpadhammā cā’’ti atthena ‘‘bhavo’’ti. Apica",
  "anya-e0803n4:79_4": "kammabhavopi bhavo, upapattibhavopi bhavo. ‘‘Upādānapaccayā bhavo duvidhena atthi",
  "anya-e0803n4:79_5": "kammabhavo, atthi upapattibhavo’’ti idametassatthassa sādhakaṁ vacanaṁ. Tattha kammameva",
  "anya-e0803n4:79_6": "bhavo kammabhavo. Tathā upapatti eva bhavo upapattibhavo. Etthūpapatti bhavatīti",
  "anya-e0803n4:79_7": "bhavo, kammaṁ pana yathā sukhakāraṇattā ‘‘sukho buddhānamuppādo’’ti vutto. Evaṁ bhavakāraṇattā",
  "anya-e0803n4:79_8": "phalavohārena bhavoti daṭṭhabbaṁ. Atha vā bhāvanalakkhaṇattā bhāvetīti bhavo. Kiṁ",
  "anya-e0803n4:79_9": "bhāveti? Upapattiṁ. Iti upapattiṁ bhāvetīti bhavoti vuccati. Bhāvetītimassa ca nibbattetīti",
  "anya-e0803n4:79_10": "hetukattuvasenattho. Atha vā ‘‘bhavapaccayā jātī’’ti vacanato bhavati etenāti bhavoti kammabhavo vuccati.",
  "anya-e0803n4:80": "‘‘Khandhānañca paṭipāṭi, dhātuāyatanāna ca;",
  "anya-e0803n4:81": "Abbocchinnaṁ vattamānā, saṁsāroti pavuccatī’’ti",
  "anya-e0803n4:82_0": "Vuttalakkhaṇo saṁsāropi bhavo. ‘‘Bhave dukkhaṁ bhavadukkhaṁ, bhave saṁsaranto’’ti",
  "anya-e0803n4:82_1": "imānetassatthassa sādhakāni vacanāni. Tatra kenaṭṭhena saṁsāro bhavoti kathīyati?",
  "anya-e0803n4:82_2": "Bhavati ettha sattasammuti khandhādipaṭipāṭisaṅkhāte dhammapuñjasminti atthena .",
  "anya-e0803n4:82_3": "Idaṁ bhavasaddassa bhāvakattukaraṇādhikaraṇasādhanavasenatthakathanaṁ.",
  "anya-e0803n4:83": "Ettha bhavasaddassa atthuddhāraṁ vadāma –",
  "anya-e0803n4:84": "Vuddhisampattipuññāni, khandhā sokāsasaññitā;",
  "anya-e0803n4:85": "Saṁsāro sassatañcetaṁ, bhavasaddena sadditaṁ.",
  "anya-e0803n4:86": "Bhavataṇhā bhavadiṭṭhi, upapattibhavo tathā;",
  "anya-e0803n4:87": "Kammabhavo ca sabbantaṁ, bhavasaddena sadditaṁ.",
  "anya-e0803n4:88": "Bhavataṇhābhavadiṭṭhi-dvayaṁ katthaci pāḷiyaṁ;",
  "anya-e0803n4:89": "Uttarapadalopena, bhavasaddena sadditaṁ.",
  "anya-e0803n4:90": "Abhavoti na bhavo abhavo.",
  "anya-e0803n4:91": "Vipatti hāni ucchedo, pāpañceva catubbidhā;",
  "anya-e0803n4:92": "Ime abhavasaddena, atthā vuccanti sāsane.",
  "anya-e0803n4:93_0": "Bhāvoti ajjhāsayo, yo ‘‘adhippāyo’’tipi vuccati. ‘‘Thīnaṁbhāvo durājāno. Nāmacco",
  "anya-e0803n4:93_1": "rājabhariyāsu, bhāvaṁ kubbetha paṇḍito. Hadayaṅgatabhāvaṁ pakāsetī’’ti evamādi etassatthassa",
  "anya-e0803n4:93_2": "sādhakaṁ vacanaṁ. Apica vatthudhammopi bhāvo. ‘‘Bhāvasaṅketasiddhīna’’nti idametassatthassa",
  "anya-e0803n4:93_3": "sādhakaṁ vacanaṁ, cittampi bhāvo. ‘‘Accāhitaṁ kammaṁ karosi luddaṁ, bhāve ca te kusalaṁ",
  "anya-e0803n4:93_4": "natthi kiñcī’’ti idametassatthassa sādhakaṁ vacanaṁ. Kriyāpibhāvo. ‘‘Bhāvalakkhaṇaṁ",
  "anya-e0803n4:93_5": "bhāvasattamī’’ti ca idametassatthassa sādhakaṁ vacanaṁ. Apica bhāvoti sattavevacananti",
  "anya-e0803n4:93_6": "bhaṇanti, dhātu vā etaṁ adhivacanaṁ. Tattha ajjhāsayo ca vatthudhammo ca cittañca",
  "anya-e0803n4:93_7": "satto cāti ime bhavatīti bhāvo. Tathā pana bhāvetīti bhāvo, kriyā tu bhavananti bhāvo.",
  "anya-e0803n4:93_8": "Sā ca bhavanagamanapacanādivasenānekavidhā. Apica bhāvarūpampi bhāvo, yaṁ itthibhāvo",
  "anya-e0803n4:93_9": "pumbhāvo itthindriyanti ca vuccati. Tatrāyaṁ vacanattho – ‘‘itthī’’ti vā ‘‘puriso’’ti",
  "anya-e0803n4:93_10": "vā bhavati etena cittaṁ abhidhānañcāti bhāvo.",
  "anya-e0803n4:94": "Nattanomatiyā etaṁ, nibbacanamudāhaṭaṁ;",
  "anya-e0803n4:95": "Pubbācariyasīhānaṁ, mataṁ nissāya māhaṭaṁ.",
  "anya-e0803n4:96_0": "Vuttañhetaṁ porāṇehi ‘‘itthiyā bhāvo itthibhāvo, itthīti vā bhavati etena cittaṁ",
  "anya-e0803n4:96_1": "abhidhānañcāti itthibhāvo’’ti, tasmā pumbhāvoti etthāpi pumassa bhāvo pumbhāvo, pumāti",
  "anya-e0803n4:96_2": "vā bhavati etena cittaṁ abhidhānañcāti pumbhāvoti nibbacanaṁ samadhigantabbaṁ. Idaṁ",
  "anya-e0803n4:96_3": "bhāvasaddassa kattubhāvakaraṇasādhanavasenatthakathanaṁ.",
  "anya-e0803n4:97_0": "Abhāvoti na bhāvoti abhāvo, ko so? Suññatā natthitā. Sabhāvoti attano bhāvo sabhāvo,",
  "anya-e0803n4:97_1": "attano pakati iccevattho. Atha vā sabhāvoti dhammānaṁ sati atthasambhave yo koci",
  "anya-e0803n4:97_2": "sarūpaṁ labhati, tassa bhāvo lakkhaṇamiti saññito namanaruppanakakkhaḷaphusanādiākāro",
  "anya-e0803n4:97_3": "iccevattho. ‘‘Sāmaññaṁ vā sabhāvo vā, dhammānaṁ lakkhaṇaṁ mata’’nti idametassatthassa",
  "anya-e0803n4:97_4": "sādhakaṁ vacanaṁ. Apica sabhāvoti salakkhaṇo paramatthadhammo. Kenaṭṭhena? Saha bhāvenāti",
  "anya-e0803n4:97_5": "atthena. Sabbhāvoti sataṁ bhāvo sabbhāvo, sappurisadhammo iccevattho. Atha vā attano",
  "anya-e0803n4:97_6": "bhāvo sabbhāvo. ‘‘Gāhāpayanti sabbhāva’’nti idametassatthassa sādhakaṁ vacanaṁ. Saṁvijjamāno",
  "anya-e0803n4:97_7": "vā bhāvo sabbhāvo. ‘‘Evaṁ gahaṇasabbhāvo’’ti idametassatthassa sādhakaṁ vacanaṁ.",
  "anya-e0803n4:97_8": "Idaṁ sabhāva sabbhāvasaddānaṁ bhāvasādhanavasenatthakathanaṁ.",
  "anya-e0803n4:98_0": "Sambhavoti sambhavanaṁ sambhavo, sambhavanakriyā, yutti vā. Yutti hi sambhavoti vuccati",
  "anya-e0803n4:98_1": "‘‘sambhavo gahaṇassa kāraṇa’’ntiādīsu. Atha vā sambhavati etasmāti sambhavo. Yato",
  "anya-e0803n4:98_2": "hi yaṁ kiñci sambhavati, so sambhavo. Pabhavoti pabhavanaṁ pabhavo, acchinnatā, pabhavati",
  "anya-e0803n4:98_3": "etasmāti vā pabhavo. Yato hi yaṁ kiñci pabhavati, so pabhavo. Ime pana sambhavapabhavasaddā",
  "anya-e0803n4:98_4": "katthaci samānatthā katthaci bhinnatthāti veditabbā. Kathaṁ? Sambhavasaddo hi bhavanakriyampi",
  "anya-e0803n4:98_5": "vadati yuttimpi paññattimpi sambhavarūpampi paccayatthampi, pabhavasaddo pana bhavanakriyampi",
  "anya-e0803n4:98_6": "vadati nadippabhavampi paccayatthampi, tasmā paccayatthaṁ vajjetvā bhinnatthāti gahetabbā,",
  "anya-e0803n4:98_7": "paccayatthena pana samānatthāti gahetabbā. Vuttañhetaṁ ‘‘paccayo hetu nidānaṁ kāraṇaṁ",
  "anya-e0803n4:98_8": "sambhavo pabhavotiādi atthato ekaṁ, byañjanato nāna’’nti.",
  "anya-e0803n4:99": "‘‘Mūlaṁ hetu nidānañca, sambhavo pabhavo tathā;",
  "anya-e0803n4:100": "Samuṭṭhānāhārārammaṇaṁ, paccayo samudayena cā’’ti",
  "anya-e0803n4:101": "Ayampi gāthā etassatthassa sādhikā. Idaṁ sambhavapabhavasaddānaṁ bhāvāpādānasādhanavasenatthakathanaṁ.",
  "anya-e0803n4:102_0": "Evamettha bhāvakattukammakaraṇāpādānādhikaraṇavasena cha sādhanāni pakāsitāni. Tāni",
  "anya-e0803n4:102_1": "sampadānasādhanena sattavidhāni bhavanti, taṁ pana uttari āvibhavissati ‘‘dhanamassa",
  "anya-e0803n4:102_2": "bhavatūti dhanabhūtī’’tiādinā. Iccevaṁ kitakavasena sabbathāpi sattavidhāni sādhanāni",
  "anya-e0803n4:102_3": "honti, yāni ‘‘kārakānī’’tipi vuccati, ito aññaṁ sādhanaṁ natthi. Idha payogesvatthesu",
  "anya-e0803n4:102_4": "ca viññūnaṁ pāṭavatthaṁ sādhananāmaṁ pakāsitaṁ. Tathā hi dunnikkhittasādhanehi padehi",
  "anya-e0803n4:102_5": "yojitā saddappayogā dubbodhatthā honti, sunikkhittasādhanehi pana padehi yojitā subodhatthā",
  "anya-e0803n4:102_6": "honti, tasmā payogāsādhanamūlakā, attho ca payogamūlako. Payogānurūpañhi aviparītaṁ",
  "anya-e0803n4:102_7": "katvā atthaṁ kathanasīlā ‘‘yācitova bahulaṁ cīvaraṁ paribhuñjati, appaṁ ayācito’’ti",
  "anya-e0803n4:102_8": "evamādīsu sādhanavasena gahetabbesu atthesu, aññesu catthesu paṭutarabuddhino paṇḍitāyeva",
  "anya-e0803n4:102_9": "ekantena bhagavato pariyattisāsanadharā nāma hontīti veditabbaṁ. Ito paraṁ nayānusārena",
  "anya-e0803n4:102_10": "suviññeyyattā ‘‘idaṁ nāma sādhana’’nti na vakkhāma, kevalamidha dassitesu payogesu",
  "anya-e0803n4:102_11": "viññūnaṁ bahumānuppādanatthañceva vividhavicittapāḷigatike vividhatthasāre jinavaravacane",
  "anya-e0803n4:102_12": "sotūnaṁ buddhivijambhanatthañca atthasādhakavacanāniyeva yathārahaṁ suttageyyaveyyākaraṇagāthādīsu",
  "anya-e0803n4:102_13": "tato tato āharitvā dassessāma.",
  "anya-e0803n4:103_0": "Pabhāvoti pakārato bhavatīti pabhāvo, soyamānubhāvoyeva. ‘‘Pabhāvaṁ te na passāmi,",
  "anya-e0803n4:103_1": "yena tvaṁ mithilaṁ vaje’’ti idametassatthassa sādhakaṁ vacanaṁ. Anubhavoti anubhavanaṁ",
  "anya-e0803n4:103_2": "anubhavo, kiṁ taṁ? Paribhuñjanaṁ. Ānubhāvoti tejussāhamantapabhūsattiyo. ‘‘Tejasaṅkhato",
  "anya-e0803n4:103_3": "ussāhamantapabhūsattisaṅkhāto vā mahanto ānubhāvo etassāti mahānubhāvo’’ti idametassatthassa sādhakaṁ vacanaṁ.",
  "anya-e0803n4:104": "Tejo ussāhamantā ca, pabhūsattīti pañcime;",
  "anya-e0803n4:105": "Ānubhāvāti vuccanti, pabhāvāti ca te vade.",
  "anya-e0803n4:106": "Tejādivācakattamhi, ānubhāvapadassa tu;",
  "anya-e0803n4:107": "Atthanibbacanaṁ dhīro, yathāsambhavamuddise.",
  "anya-e0803n4:108_0": "Atha vā ānubhāvoti anubhavitabbaphalaṁ. ‘‘Anubhavitabbassa phalassa mahantatāya mahānubhāvo’’ti",
  "anya-e0803n4:108_1": "idametassatthassa sādhakaṁ vacanaṁ. Parābhavoti parābhavanaṁ parābhavo, atha vā parābhavatīti",
  "anya-e0803n4:108_2": "parābhavo. ‘‘Suvijāno parābhavo’’ti idametassatthassa sādhakaṁ vacanaṁ. Apica ‘‘dhammadessī",
  "anya-e0803n4:108_3": "parābhavo’’ti pāṭhānurūpato parābhavissatīti parābhavoti anāgatakālavasenapi nibbacanaṁ",
  "anya-e0803n4:108_4": "daṭṭhabbaṁ. Atha vā parābhavanti etenāti parābhavo. Kiṁ taṁ? Dhammadessitādi. ‘‘Paṭhamo",
  "anya-e0803n4:108_5": "so parābhavo’’ti idametassatthassa sādhakaṁ vacanaṁ. Vibhavoti nibbānaṁ. Tañhi bhavato",
  "anya-e0803n4:108_6": "vigatattā bhavato vigatoti vibhavo, bhavassa ca taṁhetu vigatattā vigato bhavo etasmāti",
  "anya-e0803n4:108_7": "vibhavo. Vibhavanti ucchijjanti vinassanti ito ariyadhanavilomakā kilesamahācorātipi",
  "anya-e0803n4:108_8": "vibhavo. Vibhavasaddassa nibbānābhidhānatte ‘‘evaṁ bhave vijjamāne, vibhavo icchitabbako’’ti",
  "anya-e0803n4:108_9": "idamettha sādhakaṁ vacanaṁ. Imāni pana nibbānassa pariyāyavacanāni –",
  "anya-e0803n4:109": "Nibbānaṁ vibhavo mokkho, nirodho amataṁ samaṁ;",
  "anya-e0803n4:110": "Saṅkhārūpasamo dukkha-nirodho accuta’kkhayo.",
  "anya-e0803n4:111": "Vivaṭṭa’makataṁ atthaṁ, santipada’masaṅkhataṁ;",
  "anya-e0803n4:112": "Pāraṁ taṇhākkhayo dukkha-kkhayo saññojanakkhayo.",
  "anya-e0803n4:113": "Yogakkhemo virāgo ca,",
  "anya-e0803n4:114": "Lokanto ca bhavakkhayo;",
  "anya-e0803n4:115": "Apavaggo visaṅkhāro,",
  "anya-e0803n4:116": "Sabbhi suddhi visuddhi ca.",
  "anya-e0803n4:117": "Vimutyā’pacayo mutti, nibbuti upadhikkhayo;",
  "anya-e0803n4:118": "Santi asaṅkhatā dhātu, disā ca sabbatopabhaṁ.",
  "anya-e0803n4:119": "Vināpetāni nāmāni, visesakapadaṁ idha;",
  "anya-e0803n4:120": "Nibbānavācakānīti, sallakkheyya sumedhaso.",
  "anya-e0803n4:121": "‘‘Tāṇaṁ leṇa’’ntiādīni-pekkhikāni bhavanti hi;",
  "anya-e0803n4:122": "Visesakapadānanti, etthetāni pakāsaye.",
  "anya-e0803n4:123": "Tāṇaṁ leṇa’marūpañca, santaṁ sacca’manālayaṁ;",
  "anya-e0803n4:124": "Sududdasaṁ saraṇañca, parāyaṇa’manītikaṁ.",
  "anya-e0803n4:125": "Anāsavaṁ dhuvaṁ niccaṁ, viññāṇa’manidassanaṁ;",
  "anya-e0803n4:126": "Abyāpajjaṁ sivaṁ khemaṁ, nipuṇaṁ apalokikaṁ.",
  "anya-e0803n4:127": "Ananta’makkharaṁ dīpo, accantaṁ kevalaṁ padaṁ;",
  "anya-e0803n4:128": "Paṇītaṁ accutañcāti, bahudhāpi vibhāvaye.",
  "anya-e0803n4:129": "Gotrabhūti padassatthaṁ, vadantehi garūhi tu;",
  "anya-e0803n4:130": "Gottaṁ vuccati nibbāna-miti gottanti bhāsitaṁ.",
  "anya-e0803n4:131_0": "Vibhavoti vā vināsasampattidhanucchedadiṭṭhiyopi vuccanti. Tattha vināso vibhavanaṁ",
  "anya-e0803n4:131_1": "ucchijjanaṁ nassananti atthena vibhavo. ‘‘Vibhavo sabbadhammānaṁ, ittheke sato sattassa",
  "anya-e0803n4:131_2": "ucchedaṁ vināsaṁ vibhavaṁ paññapentī’’ti ca idametassatthassa sādhakaṁ vacanaṁ. Sampatti",
  "anya-e0803n4:131_3": "pana visesato bhavatīti vibhavo. ‘‘Rañño sirivibhavaṁ daṭṭhukāmā’’ti idametassatthassa",
  "anya-e0803n4:131_4": "sādhakaṁ vacanaṁ. Dhanaṁ pana bhavanti vaḍḍhanti vuddhiṁ virūḷhiṁ vepullaṁ āpajjanti",
  "anya-e0803n4:131_5": "sattā etenāti vibhavo. ‘‘Asītikoṭivibhavassa brāhmaṇassa putto hutvā nibbattī’’ti",
  "anya-e0803n4:131_6": "idametassatthassa sādhakaṁ vacanaṁ. Idaṁ pana pariyāyavacanaṁ –",
  "anya-e0803n4:132": "Dhanaṁ saṁ vibhavo dabbaṁ, sāpateyyaṁ pariggaho;",
  "anya-e0803n4:133": "Oḍḍaṁ bhaṇḍaṁ sakaṁ attho, iccete dhanavācakā.",
  "anya-e0803n4:134_0": "Ucchedadiṭṭhi pana vibhavati ucchijjati ‘‘attā ca loko ca puna cutito uddhaṁ na jāyatī’’ti",
  "anya-e0803n4:134_1": "gahaṇato vibhavoti. ‘‘Vibhavataṇhā’’ti idametassatthassa sādhakaṁ vacanaṁ. Vibhavataṇhāti",
  "anya-e0803n4:134_2": "hi ucchedadiṭṭhisahagatāya taṇhāya nāmaṁ. Ettha atthuddhāro vuccati –",
  "anya-e0803n4:135": "Dhananibbānasampatti-vināsucchedadiṭṭhiyo;",
  "anya-e0803n4:136": "Vuttā vibhavasaddena, iti viññū vibhāvaye.",
  "anya-e0803n4:137_0": "Pātubhāvoti pātubhavanaṁ pātubhāvo. Āvibhāvoti āvibhavanaṁ āvibhāvo, ubhinnametesaṁ",
  "anya-e0803n4:137_1": "pākaṭatā iccevattho. Tirobhāvoti tirobhavanaṁ tirobhāvo, paṭicchannabhāvo. Vinābhāvoti",
  "anya-e0803n4:137_2": "vinābhavanaṁ vinābhāvo, viyogo. Sotthibhāvoti sotthibhavanaṁ sotthibhāvo, suvatthibhāvo",
  "anya-e0803n4:137_3": "sukhassa atthitā, atthato pana nibbhayatā nirupaddavatā eva. Atthibhāvoti atthitā",
  "anya-e0803n4:137_4": "vijjamānatā avivittatā. Natthibhāvoti natthitā avijjamānatā vivittatā rittatā tucchatā",
  "anya-e0803n4:137_5": "suññatā. Okārantapulliṅganiddeso.",
  "anya-e0803n4:138_0": "Abhibhavatīti abhibhavitā, paraṁ abhibhavanto yo koci. Evaṁ paribhavitā, anubhavatīti",
  "anya-e0803n4:138_1": "anubhavitā, sukhaṁ vā dukkhaṁ vā adukkhamasukhaṁ vā anubhavanto yo koci. Evaṁ samanubhavitā.",
  "anya-e0803n4:138_2": "Paccanubhavitā, ettha pana yathā ‘‘amatassa dātā. Anuppannassa maggassa uppādetā’’tiādīsu",
  "anya-e0803n4:138_3": "‘‘dātā’’ti padānaṁ kattuvācakānaṁ ‘‘amatassā’’tiādīhi padehi kammavācakehi chaṭṭhiyantehi",
  "anya-e0803n4:138_4": "saddhiṁ yojanā dissati, tathā imesampi padānaṁ ‘‘paccāmittassa abhibhavitā’’tiādinā",
  "anya-e0803n4:138_5": "yojanā kātabbā. Evaṁ aññesampi evarūpānaṁ padānaṁ. Ākārantapulliṅganiddeso.",
  "anya-e0803n4:139_0": "Bhavatīti bhavaṁ. Bhavissatīti vā bhavaṁ, vaḍḍhamāno puggalo. ‘‘Suvijāno bhavaṁ hoti,",
  "anya-e0803n4:139_1": "suvijāno parābhavo. Dhammakāmo bhavaṁ hoti, dhammadessī parābhavo’’ti idametassatthassa",
  "anya-e0803n4:139_2": "sādhakaṁ vacanaṁ. Atha vā yena saddhiṁ katheti, so ‘‘bhava’’nti vattabbo, ‘‘bhavaṁ",
  "anya-e0803n4:139_3": "kaccāyano. Bhavaṁ ānando. Maññe bhavaṁ patthayati, rañño bhariyaṁ patibbata’’ntiādīsu.",
  "anya-e0803n4:139_4": "Ettha pana dhātuatthe ādaro na kātabbo, sammutiattheyevādaro kātabbo ‘‘saṅketavacanaṁ",
  "anya-e0803n4:139_5": "saccaṁ, lokasammutikāraṇa’’nti vacanato. Vohāravisayasmiñhi lokasammuti eva padhānā",
  "anya-e0803n4:139_6": "avilaṅghanīyā. Parābhavatīti parābhavaṁ. Evaṁ paribhavaṁ. Abhibhavaṁ. Anubhavaṁ.",
  "anya-e0803n4:139_7": "Pabhavati pahoti sakkotīti pabhavaṁ, pahonto yo koci. Na pabhavaṁ appabhavaṁ, ‘‘appabhava’’nti",
  "anya-e0803n4:139_8": "ca idaṁ jātake diṭṭhaṁ –",
  "anya-e0803n4:140": "‘‘Chinnabbhamiva vātena, ruṇṇo rukkhamupāgamiṁ;",
  "anya-e0803n4:141": "Sohaṁ appabhavaṁ tattha, sākhaṁ hatthehi aggahi’’nti",
  "anya-e0803n4:142": "Tattha sādhakavacanamidaṁ. Niggahītantapulliṅganiddeso.",
  "anya-e0803n4:143_0": "Dhanabhūtīti dhanamassa bhavatūti dhanabhūti. Siribhūtīti sobhāya ceva paññāpuññānañca",
  "anya-e0803n4:143_1": "adhivacanaṁ. Sā assa bhavatūti siribhūti. Evaṁ sotthibhūti, suvatthibhūti. Ikārantapulliṅganiddeso.",
  "anya-e0803n4:144_0": "Bhāvīti bhavanasīlo bhāvī, bhavanadhammo bhāvī, bhavane sādhukārī bhāvī. Evaṁ vibhāvī.",
  "anya-e0803n4:144_1": "Sambhāvī. Paribhāvīti. Tatra vibhāvīti atthavibhāvane samattho paṇḍito vuccati. Ettha",
  "anya-e0803n4:144_2": "vidvā, vijjāgato, ñāṇītiādi pariyāyavacanaṁ daṭṭhabbaṁ. Bhavanti catra –",
  "anya-e0803n4:145": "Vidvā vijjāgato ñāṇī, vibhāvī paṇḍito sudhī;",
  "anya-e0803n4:146": "Budho visārado viññū, dosaññū viddasu vidū.",
  "anya-e0803n4:147": "Vipassī paṭibhāṇī ca, medhāvī nipako kavi;",
  "anya-e0803n4:148": "Kusalo viduro dhīmā, gatimā mutimā cayaṁ.",
  "anya-e0803n4:149": "Cakkhumā kaṇṇavā dabbo, dhīro bhūri vicakkhaṇo;",
  "anya-e0803n4:150": "Sappañño buddhimā pañño, evaṁnāmā vibhāvinoti.",
  "anya-e0803n4:151": "Īkārantapulliṅganiddeso.",
  "anya-e0803n4:152": "Sayambhūti sayameva bhavatīti sayambhū. Ko so? Antarena paropadesaṁ sāmaṁyeva sabbaṁ ñeyyadhammaṁ paṭivijjhitvā sabbaññutaṁ patto sakyamuni bhagavā. Vuttañhetaṁ bhagavatā –",
  "anya-e0803n4:153": "‘‘Na me ācariyo atthi, sadiso me na vijjati;",
  "anya-e0803n4:154": "Sadevakasmiṁ lokasmiṁ, natthi me paṭipuggalo.",
  "anya-e0803n4:155": "Ahañhi arahā loke, ahaṁ satthā anuttaro;",
  "anya-e0803n4:156": "Ekomhi sammāsambuddho, sītībhūtosmi nibbuto’’ti.",
  "anya-e0803n4:157_0": "Atthato pana pāramitāparibhāvito sayambhūñāṇena saha vāsanāya vigataviddhastaniravasesakileso",
  "anya-e0803n4:157_1": "mahākaruṇāsabbaññutaññāṇādiaparimeyyaguṇagaṇādhāro khandhasantāno sayambhū. So evaṁbhūto",
  "anya-e0803n4:157_2": "khandhasantāno loke aggapuggaloti vuccati. Vuttañhetaṁ bhagavatā ‘‘ekapuggalo bhikkhave",
  "anya-e0803n4:157_3": "loke uppajjamāno uppajjati acchariyamanusso, katamo ekapuggalo? Tathāgato bhikkhave",
  "anya-e0803n4:157_4": "arahaṁ sammāsambuddho’’ti. So ekapuggalo etarahi ‘‘sabbaññū, sugato’’tiādīhi yathābhuccaguṇādhigatanāmehi",
  "anya-e0803n4:157_5": "ca pasiddho, ‘‘gotamo ādiccabandhū’’ti gottato ca pasiddho, sakyaputto sakko sakyamuni",
  "anya-e0803n4:157_6": "sakyasīho sakyapuṅgavoti kulato ca pasiddho, suddhodanimāyādevīsutoti mātāpitito",
  "anya-e0803n4:157_7": "ca pasiddho, siddhatthoti gahitanāmena ca pasiddho. Bhavanti catra –",
  "anya-e0803n4:158": "Yo ekapuggalo āsi, buddho so vadataṁ varo;",
  "anya-e0803n4:159": "Gottato gotamo nāma, tathevādiccabandhu ca.",
  "anya-e0803n4:160": "Sakyakule pasūtattā, sakyaputtoti vissuto;",
  "anya-e0803n4:161": "Sakko iti ca avhito, tathā sakyamunīti ca.",
  "anya-e0803n4:162": "Sabbattha seṭṭhabhāvena, sakye ca seṭṭhabhāvato;",
  "anya-e0803n4:163": "Sakyasīhoti so sakya-puṅgavoti ca sammato.",
  "anya-e0803n4:164": "Suddhodanīti pitito, nabhe candova vissuto;",
  "anya-e0803n4:165": "Mātitopi ca saññāto, māyādevīsuto iti.",
  "anya-e0803n4:166": "Sabbaññū sugato buddho, dhammarājā tathāgato;",
  "anya-e0803n4:167": "Samantabhaddo bhagavā, jino dasabalo muni.",
  "anya-e0803n4:168": "Satthā vināyako nātho,",
  "anya-e0803n4:169": "Munindo lokanāyako;",
  "anya-e0803n4:170": "Narāsabho lokajino,",
  "anya-e0803n4:171": "Sambuddho dvipaduttamo.",
  "anya-e0803n4:172": "Devadevo lokagaru, dhammassāmī mahāmuni;",
  "anya-e0803n4:173": "Samantacakkhu purisa-dammasārathi māraji.",
  "anya-e0803n4:174": "Dhammissaro ca advejjha-vacano satthavāhako;",
  "anya-e0803n4:175": "Visuddhidevo devāti-devo ca samaṇissaro.",
  "anya-e0803n4:176": "Bhūripañño’nadhivaro, narasīho ca cakkhumā;",
  "anya-e0803n4:177": "Munimuni naravaro, chaḷabhiñño jane suto.",
  "anya-e0803n4:178": "Aṅgīraso yatirājā, lokabandhu’matandado;",
  "anya-e0803n4:179": "Vattā pavattā saddhamma-cakkavattī yatissaro.",
  "anya-e0803n4:180": "Lokadīpo sirīghano, samaṇindo naruttamo;",
  "anya-e0803n4:181": "Lokattayavidū loka-pajjoto purisuttamo.",
  "anya-e0803n4:182": "Saccadaso satapuñña-lakkhaṇo saccasavhayo;",
  "anya-e0803n4:183": "Ravibandhā’samasamo, pañcanetta’ggapuggalo.",
  "anya-e0803n4:184": "Sabbābhibhū sabbavidū, saccanāmo ca pāragū;",
  "anya-e0803n4:185": "Purisātisayo sabba-dassāvī narasārathi.",
  "anya-e0803n4:186": "Sammāsambuddho iti so, ñāto sattuttamoti ca;",
  "anya-e0803n4:187": "Tādī vibhajjavādīti, mahākāruṇikoti ca.",
  "anya-e0803n4:188": "Cakkhubhūto dhammabhūto, ñāṇabhūtoti vaṇṇito;",
  "anya-e0803n4:189": "Brahmabhūtoti purisā-jañño iti ca thomito.",
  "anya-e0803n4:190": "Lokajeṭṭho sayambhū ca, mahesi mārabhañjano;",
  "anya-e0803n4:191": "Amoghavacano dhamma-kāyo mārābhibhū iti.",
  "anya-e0803n4:192": "Asaṅkhyeyyāni nāmāni, saguṇena mahesino;",
  "anya-e0803n4:193": "Nāmaṁ guṇehi nissitaṁ, ko kavindo kathessati.",
  "anya-e0803n4:194": "Tatra sabbaññu iccādi-nāmaṁ sādhāraṇaṁ bhave;",
  "anya-e0803n4:195": "Sabbesānampi buddhānaṁ, gotamo itiādi na.",
  "anya-e0803n4:196": "Buddho paccekabuddho ca, ‘‘sayambhū’’iti sāsane;",
  "anya-e0803n4:197": "Keci ‘‘brahmā sayambhū’’ti, sāsanāvacaraṁ na taṁ.",
  "anya-e0803n4:198": "‘‘Buddho tathāgato satthā, bhagavā’’ti padāni tu;",
  "anya-e0803n4:199": "Ṭhānenekasahassamhi, sañcaranti abhiṇhaso.",
  "anya-e0803n4:200": "Tatra cādipadaṁ anta-padañceva imāni tu;",
  "anya-e0803n4:201": "Ekatopi carantīti, vibhāveyya visārado.",
  "anya-e0803n4:202": "Visesakapadānaṁ tu, apekkhakapadāni ca;",
  "anya-e0803n4:203": "Anapekkhapadānīti, padāni duvidhā siyuṁ.",
  "anya-e0803n4:204": "Tathā hi satthavāho naravaro chaḷabhiññoti evaṁpakārāni abhidhānapadāni visesakapadāpekkhakāni. Kathaṁ?",
  "anya-e0803n4:205": "‘‘Evaṁ vijitasaṅgāmaṁ, satthavāhaṁ anuttaraṁ;",
  "anya-e0803n4:206": "Sāvakā payirupāsanti, tevijjā maccuhāyino.",
  "anya-e0803n4:207": "Yaṁ loko pūjayate,",
  "anya-e0803n4:208": "Salokapālo sadā namassati ca;",
  "anya-e0803n4:209": "Tasseta sāsanavaraṁ,",
  "anya-e0803n4:210": "Vidūhi ñeyyaṁ naravarassā’’ti,",
  "anya-e0803n4:211": "‘‘Chaḷabhiññassa sāsana’’nti ca evaṁ visesakapadāpekkhakāni bhavanti. Buddho jino bhagavāti evaṁpakārāni pana no visesakāpekkhānīti daṭṭhabbaṁ.",
  "anya-e0803n4:212_0": "Keci panettha evaṁ vadeyyuṁ ‘‘munindo samaṇindo samaṇissaro yatissaro ādiccabandhu",
  "anya-e0803n4:212_1": "ravibandhūti evaṁpakārānaṁ idha vuttānamabhidhānānaṁ visesatthābhāvato punaruttidoso",
  "anya-e0803n4:212_2": "atthī’’ti. Tanna, abhidhānānaṁ abhisaṅkharaṇīyānabhisaṅkharaṇīyavasena abhisaṅkhatābhidhānāni",
  "anya-e0803n4:212_3": "anabhisaṅkhatābhidhānānīti dvedhā dissanato. Tathā hi katthaci keci ‘‘sakyasīho’’ti",
  "anya-e0803n4:212_4": "abhidhānaṁ paṭicca ‘‘sakyakesarī sakyamigādhipo’’tiādinā nānāvividhamabhidhānamabhisaṅkharonti,",
  "anya-e0803n4:212_5": "pāvacanepi hi ‘‘dviduggamavarahanutta’malatthā’’ti pāṭho dissati. Tathā keci ‘‘dhammarājā’’ti",
  "anya-e0803n4:212_6": "abhidhānaṁ paṭicca ‘‘dhammadisampatī’’tiādīni abhisaṅkharonti. ‘‘Sabbaññū’’ti abhidhānaṁ",
  "anya-e0803n4:212_7": "paṭicca ‘‘sabbadassāvī sabbadassī’’tiādīni abhisaṅkharonti, ‘‘sahassakkho’’ti abhidhānaṁ",
  "anya-e0803n4:212_8": "paṭicca ‘‘dasasatalocano’’tiādīni abhisaṅkharonti. ‘‘Ādiccabandhū’’ti abhidhānaṁ",
  "anya-e0803n4:212_9": "paṭicca ‘‘aravindasahāyabandhū’’tiādīni abhisaṅkharonti. ‘‘Ambuja’’nti abhidhānaṁ",
  "anya-e0803n4:212_10": "paṭicca ‘‘nīrajaṁ kuñja’’ntiādīni abhisaṅkharonti. Pāvacanepi hi yaṁ padumaṁ, taṁ",
  "anya-e0803n4:212_11": "jalajaṁ nāmāti mantvā paṭisambhidāppattehi ariyehi desanāvilāsavasena vutto ‘‘padumuttaranāmino’’ti",
  "anya-e0803n4:212_12": "vattabbaṭṭhāne ‘‘jalajuttaranāmino’’ti pāṭho dissati. Evaṁ abhisaṅkhatābhidhānāni dissanti.",
  "anya-e0803n4:213_0": "‘‘Buddho bhagavā’’ti abhidhānāni pana anabhisaṅkhatābhidhānāni. Vuttañhetaṁ dhammasenāpatinā",
  "anya-e0803n4:213_1": "āyasmatā sāriputtena ‘‘buddhoti netaṁ nāmaṁ mātarā kataṁ, na pitarā kataṁ, na bhaginiyā",
  "anya-e0803n4:213_2": "kataṁ, na ñātisālohitehi kataṁ, na devatāhi kataṁ, vimokkhantikametaṁ buddhānaṁ bhagavantānaṁ",
  "anya-e0803n4:213_3": "bodhiyā mūle saha sabbaññutaññāṇappaṭilābhā sacchikā paññatti yadidaṁ buddho’’ti,",
  "anya-e0803n4:213_4": "tathā ‘‘bhagavāti netaṁ nāmaṁ mātarā kataṁ…pe… sacchikā paññatti yadidaṁ bhagavā’’ti.",
  "anya-e0803n4:213_5": "Evaṁ ‘‘buddho bhagavā’’ti abhidhānāni anabhisaṅkhatābhidhānāni. Na hi tāni abhidhānāni",
  "anya-e0803n4:213_6": "ceva ‘‘satthā sugato jino’’tiādīni ca aññaṁ kiñci abhidhānaṁ paṭicca abhisaṅkhatāni,",
  "anya-e0803n4:213_7": "nāpi aññāni abhidhānāni etāni paṭicca abhisaṅkhatāni dissanti. Tathā hi ‘‘buddho’’ti",
  "anya-e0803n4:213_8": "abhidhānaṁ paṭicca ‘‘bujjhitā bodhetā bodhako’’tiādīni nāmābhidhānāni na abhisaṅkharonti.",
  "anya-e0803n4:213_9": "Tathā ‘‘bhagavā satthā sugato’’tiādīni nāmābhidhānāni paṭicca ‘‘sampannabhago anusāsako",
  "anya-e0803n4:213_10": "sundaravacano’’tiādīni nāmābhidhānāni nābhisaṅkharonti. Evaṁ imaṁ vibhāgaṁ dassetuṁ",
  "anya-e0803n4:213_11": "‘‘munindo samaṇindo samaṇissaro yatissaro ādiccabandhu ravibandhū’’tiādinā nayena",
  "anya-e0803n4:213_12": "punarutti amhehi katāti daṭṭhabbā. Evamaññatrāpi nayo netabbo. Atridaṁ vuccati –",
  "anya-e0803n4:214": "‘‘Abhisaṅkhatanāmañca, nāmañcānabhisaṅkhataṁ;",
  "anya-e0803n4:215": "Dviduggamavaro buddho, iti nāmaṁ dvidhā bhave’’ti.",
  "anya-e0803n4:216_0": "Pabhūti paraṁ pasayha bhavatīti pabhū, issaro. ‘‘Araññassa pabhū ayaṁ luddako’’ti",
  "anya-e0803n4:216_1": "idametassatthassa sādhakaṁ vacanaṁ. Abhibhūti abhibhavatīti abhibhū, asaññasatto.",
  "anya-e0803n4:216_2": "Kiṁ so abhibhavi? Cattāro khandhe arūpino. Iti cattāro khandhe arūpino abhibhavīti",
  "anya-e0803n4:216_3": "abhibhū. So ca kho niccetanattā abhibhavanakriyāyāsati pubbevā’saññuppattito jhānalābhikāle",
  "anya-e0803n4:216_4": "attanā adhigatapañcamajjhānaṁ saññāvirāgavasena bhāvetvā cattāro arūpakkhandhe asaññibhave",
  "anya-e0803n4:216_5": "appavattikaraṇena abhibhavitumārabhi, tadabhibhavanakiccaṁ idāni siddhanti abhibhavīti",
  "anya-e0803n4:216_6": "abhibhūti vuccati. Apica niccetanabhāvena abhibhavanabyāpāre asatipi pubbe sacetanakāle",
  "anya-e0803n4:216_7": "sabyāpārattā sacetanassa viya niccetanassāpi sato tassa upacārena sabyāpāratāvacanaṁ",
  "anya-e0803n4:216_8": "yujjateva. Dissati hi loke sāsane ca sacetanassa viya acetanassapi upacārena sabyāpāratāvacanaṁ.",
  "anya-e0803n4:216_9": "Taṁ yathā? Kūlaṁ patitukāmaṁ, evaṁ loke. Sāsane pana –",
  "anya-e0803n4:217": "‘‘Rodante dārake disvā, ubbiggā vipulā dumā;",
  "anya-e0803n4:218": "Sayamevonamitvāna, upagacchanti dārake’’ti ca",
  "anya-e0803n4:219_0": "‘‘Aṅgārino dāni dumā bhadante, phalesino chadanaṁ vippahāyā’’ti ca ‘‘phalaṁ toseti",
  "anya-e0803n4:219_1": "kassaka’’nti ca ādi. Abhibhūsaddassa asaññasattābhidhānatte ‘‘abhibhuṁ abhibhuto",
  "anya-e0803n4:219_2": "maññatī’’ti idamettha sādhakaṁ vacanaṁ. Atha vā abhibhavatīti abhibhū, paresamabhibhavitā",
  "anya-e0803n4:219_3": "yo koci. Visesato pana tathāgatoyeva abhibhū. Vuttañhetaṁ bhagavatā ‘‘tathāgato bhikkhave",
  "anya-e0803n4:219_4": "abhibhū anabhibhūto aññadatthudaso vasavattī’’ti. Keci pana ‘‘abhibhū nāma sahasso brahmā’’ti vadanti.",
  "anya-e0803n4:220_0": "Vibhūti visesabhūtoti vibhū, ‘‘bhavasotaṁ sace buddho, tiṇṇo lokantagū vibhū’’ti",
  "anya-e0803n4:220_1": "idametassatthassa sādhakaṁ vacanaṁ. Vibhūti hettha rūpakāyadhammakāyasampattiyā visesabhūtoti attho. Āha ca –",
  "anya-e0803n4:221": "‘‘Dissamānopi tāvassa, rūpakāyo acintiyo;",
  "anya-e0803n4:222": "Asādhāraṇañāṇaṭṭhe, dhammakāye kathāva kā’’ti.",
  "anya-e0803n4:223": "Adhibhūti adhibhavatīti adhibhū, issaro.",
  "anya-e0803n4:224": "‘‘Tadā maṁ tapatejena, santatto tidivādhibhū;",
  "anya-e0803n4:225": "Dhārento brāhmaṇaṁ vaṇṇaṁ, bhikkhāya maṁ upāgamī’’ti –",
  "anya-e0803n4:226_0": "Idametassatthassa sādhakaṁ vacanaṁ. Patibhūti patibhūtoti patibhū, ‘‘goṇassa patibhū’’ti",
  "anya-e0803n4:226_1": "idametassatthassa sādhakaṁ vacanaṁ. Gotrabhūti gottasaṅkhātaṁ amatamahānibbānaṁ ārammaṇaṁ",
  "anya-e0803n4:226_2": "katvā bhūtoti gotrabhū, sotāpattimaggassa anantarapaccayena sikhāppattabalavavipassanācittena",
  "anya-e0803n4:226_3": "samannāgato puggalo. Vuttañhetaṁ bhagavatā ‘‘katamo ca puggalo gotrabhū? Yesaṁ dhammānaṁ",
  "anya-e0803n4:226_4": "samanantarā ariyadhammassa avakkanti hoti, tehi dhammehi samannāgato puggalo gotrabhū’’ti,",
  "anya-e0803n4:226_5": "idamevettha atthasādhakaṁ vacanaṁ. Apica samaṇoti gottamattamanubhavamāno kāsāvakaṇṭhasamaṇopi",
  "anya-e0803n4:226_6": "gotrabhū. So hi ‘‘samaṇo’’ti gottamattaṁ anubhavati vindati, na samaṇadhamme attani",
  "anya-e0803n4:226_7": "avijjamānattāti ‘‘gotrabhū’’ti vuccati, ‘‘bhavissanti kho panānanda anāgatamaddhānaṁ",
  "anya-e0803n4:226_8": "gotrabhuno kāsāvakaṇṭhā dussīlā pāpadhammā’’ti idametassatthassa sādhakaṁ vacanaṁ.",
  "anya-e0803n4:226_9": "Vatrabhūti sakko. So hi mātāpitibharaṇādīhi sattahi vattehi sakkattaṁ labhitvā aññe",
  "anya-e0803n4:226_10": "deve vattena abhibhavatīti vatrabhū. Āgamaṭṭhakathāyaṁ pana bhūdhātumhi labbhamānaṁ",
  "anya-e0803n4:226_11": "pattiatthampi gahetvā ‘‘vattena aññe abhibhavitvā devissariyaṁ pattoti vatrabhū’’ti",
  "anya-e0803n4:226_12": "vuttaṁ, ‘‘vatranāmakaṁ vā asuraṁ abhibhavatīti vatrabhū’’ti ca, ‘‘vatrabhū jayataṁpitā’’ti",
  "anya-e0803n4:226_13": "idametassatthassa sādhakaṁ vacanaṁ. Ettha hi vatrabhūti vatranāmakassa asurassa abhibhavitā.",
  "anya-e0803n4:226_14": "Jayataṁ pitāti jayantānaṁ pitā. ‘‘Sakko indo purindado’’ iccādi pariyāyavacanaṁ.",
  "anya-e0803n4:226_15": "Idaṁ tu dhātādhikāre pakāsessāma. Parābhibhūti paramabhibhavatīti parābhibhū. Evaṁ",
  "anya-e0803n4:226_16": "rūpābhibhūtiādīsupi. Sabbābhibhūti sabbamabhibhavitabbaṁ abhibhavatīti sabbābhibhū.",
  "anya-e0803n4:226_17": "Sabbābhibhūti ca idaṁ nāmaṁ tathāgatasseva yujjati. Vuttañhetaṁ bhagavatā –",
  "anya-e0803n4:227": "‘‘Sabbābhibhū sabbavidūhamasmi,",
  "anya-e0803n4:228": "Sabbesu dhammesu anūpalitto;",
  "anya-e0803n4:229": "Sabbañjaho taṇhakkhaye vimutto,",
  "anya-e0803n4:230": "Sayaṁ abhiññāya kamuddiseyya’’nti.",
  "anya-e0803n4:231": "Ūkārantapulliṅganiddeso. Niyatapulliṅganiddesoyaṁ.",
  "anya-e0803n4:232_0": "Idāni aniyataliṅgānaṁ niyataliṅgesu pakkhittānaṁ bhūtaparābhūta sambhūtasaddādīnaṁ",
  "anya-e0803n4:232_1": "niddeso vuccati. Tatra bhūtoti attano paccayehi abhavīti bhūto, bhūtoti jāto sañjāto",
  "anya-e0803n4:232_2": "nibbatto abhinibbatto pātubhūto, bhūtoti vā laddhasarūpo yo koci saviññāṇako vā aviññāṇako",
  "anya-e0803n4:232_3": "vā. Atha vā tathākārena bhavatīti bhūto, bhūtoti sacco tatho avitatho aviparīto yo",
  "anya-e0803n4:232_4": "koci, ettha yo bhūtasaddo saccattho, tassa ‘‘bhūtaṭṭho’’ti idamettha sādhakaṁ vacanaṁ.",
  "anya-e0803n4:232_5": "Parābhūtoti parābhavīti parābhūto. Suṭṭhu bhūtoti sambhūto. Visesena bhūtoti vibhūto.",
  "anya-e0803n4:232_6": "Vissuto bhūtoti vā vibhūto, ‘‘vibhūtārammaṇa’’nti idametassatthassa sādhakaṁ vacanaṁ.",
  "anya-e0803n4:232_7": "Vibhavīti vā vibhūto, vinaṭṭhoti attho, ‘‘rūpe vibhūte na phusanti phassā’’ti idametassatthassa",
  "anya-e0803n4:232_8": "sādhakaṁ vacanaṁ. Pākaṭo bhūtoti pātubhūto. Āvi bhavatīti āvibhūto. Evaṁ tirobhūto.",
  "anya-e0803n4:232_9": "Vinābhūto. Bhavitumanucchavikoti bhabbo. Paribhaviyate soti paribhūto. Yena kenaci",
  "anya-e0803n4:232_10": "yo pīḷito hīḷito vā, so paribhūto. Gamyamānattho yathākāmacārī. Abhibhaviyyate soti",
  "anya-e0803n4:232_11": "abhibhūto. Adhibhaviyate soti adhibhūto. Evaṁ addhabhūto. Ettha adhisaddena samānattho",
  "anya-e0803n4:232_12": "addhasaddo, ‘‘cakkhu bhikkhave addhabhūtaṁ, rūpā addhabhūtā, cakkhuviññāṇaṁ addhabhūta’’nti",
  "anya-e0803n4:232_13": "idametassatthassa sādhakaṁ vacanaṁ, tathā ‘‘idha bhikkhave bhikkhu na heva anaddhabhūtaṁ",
  "anya-e0803n4:232_14": "attānaṁ na addhabhāvetī’’ti padampi. Tattha anaddhabhūtanti dukkhena anadhibhūtaṁ.",
  "anya-e0803n4:232_15": "Dukkhena anadhibhūto nāma manussattabhāvo vuccati, taṁ na addhabhāveti nābhibhavatīti suttapadattho.",
  "anya-e0803n4:233_0": "Anubhaviyate soti anubhūto. Evaṁ samanubhūto. Paccanubhūto. Bhāvito. Ettha bhāvitoti",
  "anya-e0803n4:233_1": "iminā samānādhikaraṇaṁ ‘‘satisambojjhaṅgo kho kassapa mayā sammadakkhāto bhāvito’’tiādīsu",
  "anya-e0803n4:233_2": "guṇīvācakaṁ padhānapadaṁ sāsane daṭṭhabbaṁ. Titthiyasamaye pana bhāvitoti kāmaguṇo",
  "anya-e0803n4:233_3": "vuccati. Vuttañhetaṁ pāḷiyaṁ ‘‘na bhāvitamāsīsatī’’ti. Tatra bhāvitā nāma pañca kāmaguṇā,",
  "anya-e0803n4:233_4": "te na āsīsati na sevatīti suttapadattho. Sambhāviyate soti sambhāvito. Evaṁ vibhāvito.",
  "anya-e0803n4:233_5": "Paribhāvito. Anuparibhūto. Manaṁparibhūtoti manaṁ paribhaviyittha soti manaṁparibhūto.",
  "anya-e0803n4:233_6": "Ettha manaṁparibhūtoti īsakaṁ appattaparibhavano vuccati. Mananti hi nipātapadaṁ.",
  "anya-e0803n4:233_7": "‘‘Atipaṇḍitena puttena, manamhi upakūlito, devadattena attano abuddhabhāvena ceva",
  "anya-e0803n4:233_8": "khantimettādīnañca abhāvena kumārakassapatthero ca therī ca manaṁ nāsito, manaṁ vuḷho",
  "anya-e0803n4:233_9": "ahosī’’tiādīsu cassa payogo veditabbo. Atra manaṁsaddassa kiñci yuttiṁ vadāma.",
  "anya-e0803n4:234": "Manaṁsaddo dvidhā bhinno, nāmaṁ nepātikañciti;",
  "anya-e0803n4:235": "Santaṁ tassa manaṁ hoti, manamhi upakūlitoti.",
  "anya-e0803n4:236_0": "Paribhavitabboti aññena paribhavituṁ sakkuṇeyyoti paribhavitabbo. Evaṁ paribhottabbo",
  "anya-e0803n4:236_1": "paribhavanīyo. Tabbapaccayaṭṭhāne hi sakkuṇeyyapadayojanā dissati ‘‘aladdhaṁ ārammaṇaṁ",
  "anya-e0803n4:236_2": "laddhabbaṁ labhanīyaṁ laddhuṁ vā sakkuṇeyya’’nti. Atha vā paribhavanamarahatīti paribhavitabbo.",
  "anya-e0803n4:236_3": "Evaṁ paribhottabbo paribhavanīyo. Tathā hi tabbapaccayaṭṭhāne arahatipadayojanā dissati",
  "anya-e0803n4:236_4": "‘‘parisakkuṇeyyaṁ lābhamarahatīti laddhabba’’nti. Ettha pana paribhottabboti padassa",
  "anya-e0803n4:236_5": "atthibhāve ‘‘khattiyo kho mahārāja daharoti na uññātabbo na paribhottabbo’’ti pāḷi",
  "anya-e0803n4:236_6": "nidassanaṁ. Abhiadhipubbā bhūdhātuyo samānatthā. Sesāni dukāni nayānusārena ñeyyāni.",
  "anya-e0803n4:236_7": "Bhamānoti bhavatīti bhamāno, majjhe vakāralopo daṭṭhabbo. Atridaṁ vattabbaṁ –",
  "anya-e0803n4:237": "‘‘Kiṁ so bhamāno saccako’’, iccatra pāḷiyaṁ pana;",
  "anya-e0803n4:238": "Rūpaṁ bhavatidhātussa, valopeneva dissati.",
  "anya-e0803n4:239_0": "Atrāyaṁ pāḷi ‘‘kiṁ so bhamāno saccako nigaṇṭhaputto, yo bhagavato vādaṁ āropessatī’’ti.",
  "anya-e0803n4:239_1": "Vibhavamānoti vibhavatīti vibhavamāno. Evaṁ paribhavamānotiādīsu. Tattha ‘‘abhisambhonto’’timassa",
  "anya-e0803n4:239_2": "karonto nipphādento iccevattho. ‘‘Sabbāni abhisambhonto, sa rājavasatiṁ vase’’ti",
  "anya-e0803n4:239_3": "idametassatthassa sādhakaṁ vacanaṁ. Yasmā panimāni ‘‘bhavamāno’’tiādīni vippakatapaccattavacanāni,",
  "anya-e0803n4:239_4": "tasmā saramāno rodati, gacchanto gaṇhāti, ‘‘gacchanto so bhāradvājo, addasa accutaṁ",
  "anya-e0803n4:239_5": "isi’’ntiādīni viya paripuṇṇuttarakriyāpadāni katvā rājā bhavamāno sampattimanubhavatītiādinā",
  "anya-e0803n4:239_6": "yojetabbāni. ‘‘Saramāno gacchanto’’tiādīni hi ‘‘yāto gato patto’’tiādīhi sadisāni",
  "anya-e0803n4:239_7": "na honti, uttarakriyāpadāpekkhakāni honti tvāpaccayantapadāni viyāti.",
  "anya-e0803n4:240_0": "Paribhaviyamānoti paribhaviyate soti paribhaviyamāno. Evaṁ paribhuyyamānotiādīsupi.",
  "anya-e0803n4:240_1": "Imānipi vippakatapaccattavacanāni, tasmā ‘‘rājapurisehi nīyamāno coro evaṁ cintesī’’tiādīni",
  "anya-e0803n4:240_2": "viya paripuṇṇuttarakriyāpadāni katvā aññehi paribhaviyamāno tāṇaṁ gavesati. Bhogo",
  "anya-e0803n4:240_3": "puggalenānubhaviyamāno parikkhayaṁ gacchatītiādinā yojetabbāni. Evaṁ sabbatra īdisesu",
  "anya-e0803n4:240_4": "vippakatavacanesu yojetabbāni. Ayaṁ aniyataliṅgānaṁ niyataliṅgesu pakkhittānaṁ bhūta",
  "anya-e0803n4:240_5": "parābhūta sambhūtasaddānaṁ niddeso. Iccevaṁ pulliṅgānaṁ bhūdhātumayānaṁ yathārahaṁ",
  "anya-e0803n4:240_6": "nibbacanādivasena niddeso vibhāvito.",
  "anya-e0803n4:241_0": "Idāni itthiliṅganiddeso vuccati – tatra bhāvikāti bhāvetīti bhāvikā. Yā bhāvanaṁ",
  "anya-e0803n4:241_1": "karoti, sā bhāvikā. Bhāvanāti vaḍḍhanā brūhanā phātikaraṇaṁ āsevanā bahulīkāro. Vibhāvanāti",
  "anya-e0803n4:241_2": "pakāsanā sandassanā. Atha vā vibhāvanāti abhāvanā antaradhāpanā. Sambhāvanāti ukkaṁsanā",
  "anya-e0803n4:241_3": "thomanā. Paribhāvanāti vāsanā, samantato vā vaḍḍhanā. Ākārantitthiliṅganiddeso.",
  "anya-e0803n4:242_0": "Bhūmīti sattāyamānā bhavatīti bhūmi, atha vā bhavanti jāyanti vaḍḍhanti cettha thāvarā",
  "anya-e0803n4:242_1": "ca jaṅgamā cāti bhūmi. Bhūmi vuccati pathavī. ‘‘Paṭhamāya bhūmiyā pattiyā’’tiādīsu",
  "anya-e0803n4:242_2": "pana lokuttaramaggo bhūmīti vuccati. Yā panandhabālamahājanena viññātā pathavī, tassimāni abhidhānāni –",
  "anya-e0803n4:243": "‘‘Pathavī medanī bhūmi, bhūrī bhū puthuvī mahī;",
  "anya-e0803n4:244": "Chamā vasumatī ubbī, avanī ku vasundharā;",
  "anya-e0803n4:245": "Jagatī khiti vasudhā, dharaṇī go dharā’’iti.",
  "anya-e0803n4:246": "Atra bhū ku gosaddā pathavīpadatthe vattantīti kutra diṭṭhapubbāti ce?",
  "anya-e0803n4:247": "Vidvā bhūpāla kumuda-gorakkhādipadesu ve;",
  "anya-e0803n4:248": "Bhū ku goiti pathavī, vuccatīti vibhāvaye.",
  "anya-e0803n4:249_0": "Bhūtīti bhavanaṁ bhūti. Vibhūtīti vināso, visesato bhavanaṁ vā, atha vā visesato",
  "anya-e0803n4:249_1": "bhavanti sattā etāyāti vibhūti, sampattiyeva, ‘‘rañño vibhūti. Pihanīyā vibhūtiyo’’ti",
  "anya-e0803n4:249_2": "ca idametassatthassa sādhakaṁ vacanaṁ. Ikārantitthiliṅganiddeso.",
  "anya-e0803n4:250_0": "Bhūrīti pathavī. Sā hi bhavanti etthāti bhūrīti vuccati, bhavati vā paññāyati vaḍḍhati",
  "anya-e0803n4:250_1": "cāti bhūrī, atha vā bhūtābhūtā tannissitā sattā ramanti etthāti bhūrī. Pathavīnissitā",
  "anya-e0803n4:250_2": "hi sattā pathaviyaṁyeva ramanti, tasmā sā imināpi atthena bhūrīti vuccati. Bhūrīsaddassa",
  "anya-e0803n4:250_3": "pathavīvacane ‘‘bhūripañño’’ti atthasādhakaṁ vacanaṁ. Apica bhūrī viyāti bhūrī, paññā,",
  "anya-e0803n4:250_4": "bhūrīti pathavīsamāya vitthatāya paññāya nāmaṁ, ‘‘yogā ve jāyatī bhūrī, ayogā bhūrisaṅkhayo’’ti",
  "anya-e0803n4:250_5": "ettha aṭṭhakathāvacanaṁ imassatthassa sādhakaṁ. Atha vā bhūte atthe ramatīti bhūrī,",
  "anya-e0803n4:250_6": "paññāyetaṁ nāmaṁ, ‘‘bhūrī medhā pariṇāyikā’’ti ettha aṭṭhakathāvacanaṁ imassatthassa",
  "anya-e0803n4:250_7": "sādhakaṁ. Atha vā paññāyeva rāgādayo dhamme abhibhavatīti bhūrī, rāgādiarayo abhibhavatītipi",
  "anya-e0803n4:250_8": "bhūrī. Tathā hi paṭisambhidāmagge āyasmatā sāriputtena vuttaṁ ‘‘rāgaṁ abhibhūyatīti",
  "anya-e0803n4:250_9": "bhūrī, paññā. Dosaṁ mohaṁ…pe… rāgo ari, taṁ ariṁ maddatīti bhūrī, paññā. Doso. Moho…pe…",
  "anya-e0803n4:250_10": "sabbe bhavagāmino kammā ari, taṁ ariṁ maddatīti bhūrī, paññā’’. Ettha pana ‘‘gotrabhū’’ti",
  "anya-e0803n4:250_11": "padamiva ‘‘aribhū’’ti vattabbepi bhūsaddaṁ pubbanipātaṁ katvā sandhivasena bhūrīti",
  "anya-e0803n4:250_12": "padamuccāritanti daṭṭhabbaṁ. Apica īdisesu nāmikapadesu vināpi upasaggena abhibhavanādiatthā",
  "anya-e0803n4:250_13": "labbhantiyeva, nākhyātikapadesūti daṭṭhabbaṁ. Idaṁ pana paññāya pariyāyavacanaṁ –",
  "anya-e0803n4:251": "Paññā pajānanā cintā, vicayo upalakkhaṇā;",
  "anya-e0803n4:252": "Pavicayo ca paṇḍiccaṁ, dhammavicayameva ca.",
  "anya-e0803n4:253": "Sallakkhaṇā ca kosallaṁ, bhūrī paccupalakkhaṇā;",
  "anya-e0803n4:254": "Nepuññañceva vebhabyā, medhā cupaparikkhakā.",
  "anya-e0803n4:255": "Sampajaññañca pariṇā-yikā ceva vipassanā;",
  "anya-e0803n4:256": "Paññindriyaṁ paññābalaṁ, amoho sammādiṭṭhi ca;",
  "anya-e0803n4:257": "Patodo cābhidhammasmā, imāni gahitāni me.",
  "anya-e0803n4:258": "Ñāṇaṁ paññāṇamummaṅgo, sattho soto ca diṭṭhi ca;",
  "anya-e0803n4:259": "Mantā bodho buddhi buddhaṁ, paṭibhānañca bodhiti.",
  "anya-e0803n4:260": "Dhammo vijjā gati monaṁ, nepakkaṁ go matī muti;",
  "anya-e0803n4:261": "Vīmaṁsā yoni dhonā ca, paṇḍā paṇḍiccayampi ca;",
  "anya-e0803n4:262": "Vedo paṇḍitiyañceva, cikicchā miriyāpi ca.",
  "anya-e0803n4:263": "‘‘Soto bodhī’’ti yaṁ vuttaṁ, ñāṇanāmadvayaṁ idaṁ;",
  "anya-e0803n4:264": "Buddhapaccekasambuddha-sāvakānampi rūhati.",
  "anya-e0803n4:265": "‘‘Abhisambodhi sambodhi’’, iti nāmadvayaṁ pana;",
  "anya-e0803n4:266": "Paccekabuddhasabbaññu-buddhānaṁyeva rūhati.",
  "anya-e0803n4:267": "Abhisambodhisaṅkhātā, paramopapadā pana;",
  "anya-e0803n4:268": "Ñāṇapaṇṇatti sabbaññu-sambuddhasseva rūhati.",
  "anya-e0803n4:269": "Sammāsambodhisaṅkhātā, anuttarapadādikā;",
  "anya-e0803n4:270": "Buddhā vā ñāṇapaṇṇatti, sabbaññusseva rūhati.",
  "anya-e0803n4:271": "‘‘Sabbaññutā’’ti yaṁ vuttaṁ, ñāṇaṁ sabbaññunova taṁ;",
  "anya-e0803n4:272": "Yujjate avasesā tu, ñāṇapaññatti sabbagā.",
  "anya-e0803n4:273": "Ñāṇabhāvamhi santepi, dhammacakkhādikaṁ pana;",
  "anya-e0803n4:274": "Payojanantarābhāvā, nātra sandassitaṁ mayāti.",
  "anya-e0803n4:275_0": "Bhūtīti bhūtassa bhariyā. Yathā hi petassa bhariyā ‘‘petī’’ti vuccati, evameva bhūtassa",
  "anya-e0803n4:275_1": "bhariyā ‘‘bhūtī’’ti vuccati. Bhotīti yāya saddhiṁ kathentena sā itthī ‘‘bhotī’’ iti",
  "anya-e0803n4:275_2": "vattabbā, tasmā iminā padena itthī vohariyatīti ca daṭṭhabbaṁ. Yathā hi purisena",
  "anya-e0803n4:275_3": "saddhiṁ kathentena puriso ‘‘bhavaṁ’’ iti vohariyati, evameva itthiyā saddhiṁ kathentena",
  "anya-e0803n4:275_4": "itthī ‘‘bhotī’’iti vohariyati. ‘‘Kuto nu bhavaṁ bhāradvājo, ime ānesi dārake’’ti,",
  "anya-e0803n4:275_5": "‘‘ahaṁ bhotiṁ upaṭṭhissaṁ, mā bhotī kupitā ahū’’ti cettha nidassanaṁ. Atha vā idhekacco",
  "anya-e0803n4:275_6": "satto itthiliṅgavasena laddhanāmo, so ‘‘bhotī’’iti vattabbo, tasmā iminā padena itthīpi",
  "anya-e0803n4:275_7": "itthiliṅgena laddhanāmā anitthīpi vohariyatīti ca daṭṭhabbā. Tathā hi devaputtopi",
  "anya-e0803n4:275_8": "‘‘devatā’’ti itthiliṅgavasena voharitabbattā devatāsaddamapekkhitvā ‘‘bhotī’’iti",
  "anya-e0803n4:275_9": "voharito, pageva devadhītā. Tathā hi ‘‘bhotī carahi jānāti, taṁ me akkhāhi pucchitā’’ti",
  "anya-e0803n4:275_10": "ettha pana devatāsaddamapekkhitvā ‘‘bhotī’’iti itthi liṅgavohāro kato. Atrāyaṁ suttapadattho",
  "anya-e0803n4:275_11": "‘‘yadi so kuhako dhanatthiko tāpaso na jānāti, bhotī devatā pana jānāti ki’’nti. Apica –",
  "anya-e0803n4:276": "‘‘Atthakāmosi me yakkha, hitakāmāsi devate;",
  "anya-e0803n4:277": "Karomi te taṁ vacanaṁ, tvaṁsi ācariyo mamā’’ti –",
  "anya-e0803n4:278_0": "Maṭṭhakuṇḍalīvatthusmiṁ pulliṅgayakkhasaddamapekkhitvā ‘‘atthakāmo’’ti pulliṅgavasena",
  "anya-e0803n4:278_1": "itthiliṅgañca devatāsaddamapekkhitvā ‘‘hitakāmā’’ti itthiliṅgavasena purisabhūto",
  "anya-e0803n4:278_2": "maṭṭhakuṇḍalī voharito. Aññatrāpi devatāsaddamapekkhitvā devaputto itthiliṅgavasena voharito –",
  "anya-e0803n4:279": "‘‘Na tvaṁ bāle vijānāsi, yathā arahataṁ vaco’’ti;",
  "anya-e0803n4:280": "‘‘Atthakāmāsi me amma, hitakāmāsi devate’’ti.",
  "anya-e0803n4:281_0": "Ettha pana ‘‘ehi bāle khamāpehi, kusarājaṁ mahabbala’’nti ettha ca itthīyeva itthiliṅgavasena",
  "anya-e0803n4:281_1": "voharitā, tasmā katthaci itthipurisapadatthasaṅkhātaṁ atthaṁ anapekkhitvā liṅgamattamevāpekkhitvā",
  "anya-e0803n4:281_2": "bhotī devatā, bhotī silā, bhotī jambū, bhotiṁ devatantiādīhi saddhiṁ paccattavacanādīni",
  "anya-e0803n4:281_3": "yojetabbāni. Katthaci pana liṅgañca atthañca apekkhitvā ‘‘bhotī itthī, bhotiṁ deva’’ntiādinā",
  "anya-e0803n4:281_4": "yojetabbāni. Vibhāvinīti vibhāvetīti vibhāvinī. Evaṁ paribhāvinītiādīsupi. Īkārantitthiliṅganiddeso.",
  "anya-e0803n4:282_0": "Bhūti sattāyamānā bhavatīti bhū. Atha vā bhavanti jāyanti vaḍḍhanti cettha sattasaṅkhārāti",
  "anya-e0803n4:282_1": "bhū. Bhū vuccati pathavī. Abhūti vaḍḍhivirahitā kathā, na bhūtapubbāti vā abhū, abhūtapubbā",
  "anya-e0803n4:282_2": "kathā. Na bhūtāti vā abhū, abhūtā kathā. ‘‘Abhuṁ me kathaṁ nu bhaṇasi, pāpakaṁ vata",
  "anya-e0803n4:282_3": "bhāsasī’’ti idametesamatthānaṁ sādhakaṁ vacanaṁ. Ūkārantitthiliṅganiddeso. Niyatitthiliṅganiddesoyaṁ.",
  "anya-e0803n4:283_0": "Aniyataliṅgānaṁ pana niyatitthiliṅgesu pakkhittānaṁ bhūtaparābhūtasambhūtasaddādīnaṁ",
  "anya-e0803n4:283_1": "niddeso nayānusārena suviññeyyova. Iccevaṁ itthiliṅgānaṁ bhūdhātumayānaṁ yathārahaṁ",
  "anya-e0803n4:283_2": "nibbacanādivasena niddeso vibhāvito.",
  "anya-e0803n4:284_0": "Idāni napuṁsakaliṅganiddeso vuccati – tatra bhūtanti catubbidhaṁ pathavīdhātuādikaṁ",
  "anya-e0803n4:284_1": "mahābhūtarūpaṁ. Tañhi aññesaṁ nissayabhāvena bhavatīti bhūtaṁ, bhavati vā tasmiṁ",
  "anya-e0803n4:284_2": "tadadhīnavuttitāya upādārūpanti bhūtaṁ. Atha vā bhūtanti satto bhūtanāmako vā. Bhūtanti",
  "anya-e0803n4:284_3": "hi napuṁsakavasena sakalo satto evaṁnāmako ca yakkhādiko vuccati. ‘‘Kālo ghasati",
  "anya-e0803n4:284_4": "bhūtāni, sabbāneva sahattanā. Yānīdha bhūtāni samāgatāni, ujjhāpetvāna bhūtāni, tamhā",
  "anya-e0803n4:284_5": "ṭhānā apakkamī’’ti evamādīsu napuṁsakappayogo veditabbo. Gātābandhasukhatthaṁ liṅgavipallāsoti",
  "anya-e0803n4:284_6": "ce? Tanna, ‘‘yakkhādīni mahābhūtāni yaṁ gaṇhanti, neva tesaṁ tassa anto, na bahi",
  "anya-e0803n4:284_7": "ṭhānaṁ upalabbhatī’’ti cuṇṇiyapadaracanāyampi bhūtasaddassa napuṁsakaliṅgattadassanatoti",
  "anya-e0803n4:284_8": "avagantabbaṁ. Mahābhūtanti vuttappakāraṁ catubbidhaṁ mahābhūtarūpaṁ. Tassa mahantapātubhāvādīhi",
  "anya-e0803n4:284_9": "kāraṇehi mahābhūtatā veditabbā. Kathaṁ? Mahantaṁ bhūtanti mahābhūtaṁ, māyākārasaṅkhātena",
  "anya-e0803n4:284_10": "mahābhūtena samantipi mahābhūtaṁ, yakkhādīhi mahābhūtehi samantipi mahābhūtaṁ, mahantehi",
  "anya-e0803n4:284_11": "ghāsacchādanādipaccayehi bhūtaṁ pavattantipi mahābhūtaṁ, mahāvikārabhūtantipi mahābhūtaṁ.",
  "anya-e0803n4:284_12": "Evaṁ mahantapātubhāvādīhi kāraṇehi mahābhūtatā veditabbā. Atridaṁ suṭṭhupalakkhitabbaṁ –",
  "anya-e0803n4:285": "Punnapuṁsakaliṅgo ca, bhūtasaddo pavattati;",
  "anya-e0803n4:286": "Paṇṇattiyaṁ guṇe ceva, guṇeyevitthiliṅgako.",
  "anya-e0803n4:287": "Bhūta sambhūtasaddādi-naye paṇṇattivācakā;",
  "anya-e0803n4:288": "Yojetabbā tiliṅge te, iti ñe yyaṁ visesato.",
  "anya-e0803n4:289": "‘‘Bhūto tiṭṭhati, bhūtāni, tiṭṭhanti, samaṇo ayaṁ;",
  "anya-e0803n4:290": "Idāni bhūto, cittāni, bhūtāni vimalāni tu.",
  "anya-e0803n4:291": "Vañjhā bhūtā vadhū esā’’, iccudāharaṇānime;",
  "anya-e0803n4:292": "Vuttāni suṭṭhu lakkheyya, sāsanatthagavesako.",
  "anya-e0803n4:293": "Bhavittanti vaḍḍhitaṭṭhānaṁ. Tañhi bhavanti vaḍḍhanti etthāti bhavittanti vuccati, ‘‘janittaṁ me bhavittaṁ me, iti paṅke avassayi’’nti idametassatthassa sādhakaṁ vacanaṁ.",
  "anya-e0803n4:294": "‘‘Bhavittaṁ’’ iti ‘‘bhāvitta’’-nti ca pāṭho dvidhā mayā;",
  "anya-e0803n4:295": "Rassattadīghabhāvena, diṭṭho bhaggavajātake.",
  "anya-e0803n4:296": "Bhūnanti bhavanaṁ bhūnaṁ vaddhi. ‘‘Ahameva dūsiyā bhūnahatā, rañño mahāpatāpassā’’ti, ‘‘bhūnahaccaṁ kataṁ mayā’’ti ca idametassatthassa sādhakaṁ vacanaṁ.",
  "anya-e0803n4:297_0": "Bhavananti bhavanakriyā. Atha vā bhavanti vaḍḍhanti ettha sattā puttadhītāhi nānāsampattīhi",
  "anya-e0803n4:297_1": "cāti bhavanaṁ vuccati geho, ‘‘pettikaṁ bhavanaṁ mamā’’ti idametassatthassa sādhakaṁ",
  "anya-e0803n4:297_2": "vacanaṁ. ‘‘Geho gharañca āvāso, bhavanañca niketana’’nti idaṁ pariyāyavacanaṁ. Parābhavananti",
  "anya-e0803n4:297_3": "avaddhimāpajjanaṁ. Sambhavananti suṭṭhu bhavanaṁ. Vibhavananti ucchedo vināso vā.",
  "anya-e0803n4:297_4": "Pātubhavananti pākaṭatā sarūpalābho iccevattho. Āvibhavananti paccakkhabhāvo. Tirobhavananti",
  "anya-e0803n4:297_5": "paṭicchannabhāvo. Vinābhavananti vinābhāvo. Sotthibhavananti suvatthitā. Paribhavananti",
  "anya-e0803n4:297_6": "pīḷanā hīḷanā vā. Abhibhavananti vidhamanaṁ. Adhibhavananti ajjhottharaṇaṁ . Anubhavananti",
  "anya-e0803n4:297_7": "paribhuñjanaṁ. Samanubhavananti suṭṭhu paribhuñjanaṁ. Paccanubhavananti adhipatibhāvenapi",
  "anya-e0803n4:297_8": "suṭṭhu paribhuñjanaṁ. Niggahītantanapuṁsakaliṅganiddeso.",
  "anya-e0803n4:298": "Atthavibhāvīti atthassa vibhāvanasīlaṁ cittaṁ vā ñāṇaṁ vā kulaṁ vā atthavibhāvi. Evaṁ dhammavibhāvi. Ikārantanapuṁsakaliṅganiddeso.",
  "anya-e0803n4:299_0": "Gotrabhūti paññattārammaṇaṁ mahaggatārammaṇaṁ vā gotrabhucittaṁ. Tañhi kāmāvacaragottamabhibhavati,",
  "anya-e0803n4:299_1": "mahaggatagottañca bhāveti nibbattetīti ‘‘gotrabhū’’ti vuccati. Apica gotrabhūti nibbānārammaṇaṁ",
  "anya-e0803n4:299_2": "maggavīthiyaṁ pavattaṁ gotrabhuñāṇaṁ vā saṅkhārārammaṇaṁ vā phalasamāpattivīthiyaṁ",
  "anya-e0803n4:299_3": "pavattaṁ gotrabhuñāṇaṁ. Tesu hi paṭhamaṁ puthujjanagottamabhibhavati, ariyagottañca",
  "anya-e0803n4:299_4": "bhāveti, gottābhidhānā ca nibbānato ārammaṇakaraṇavasena bhavatīti ‘‘gotrabhū’’ti",
  "anya-e0803n4:299_5": "vuccati, dutiyaṁ pana saṅkhārārammaṇampi samānaṁ āsevanapaccayabhāvena sasampayuttāni",
  "anya-e0803n4:299_6": "phalacittāni gottābhidhāne nibbānamhi bhāvetīti ‘‘gotrabhū’’ti vuccati. Idaṁ pāḷivavatthānaṁ –",
  "anya-e0803n4:300": "‘‘Gotrabhu’’iti rassatta-vasena kathitaṁ padaṁ;",
  "anya-e0803n4:301": "Napuṁsakanti viññeyyaṁ, ñāṇacittādipekkhakaṁ.",
  "anya-e0803n4:302": "‘‘Gotrabhū’’iti dīghatta-vasena kathitaṁ pana;",
  "anya-e0803n4:303": "Pulliṅgamiti viññeyyaṁ, puggalādikapekkhakaṁ.",
  "anya-e0803n4:304": "Dīghabhāvena vuttaṁ tu, napuṁsakanti no vade;",
  "anya-e0803n4:305": "Binduvantī’tare bhedā, tayo iti hi bhāsitā.",
  "anya-e0803n4:306": "Īkārantā ca ūdantā, rassattaṁ yanti sāsane;",
  "anya-e0803n4:307": "Napuṁsakattaṁ patvāna, sahabhu sīghayāyiti.",
  "anya-e0803n4:308": "Cittena saha bhavatīti cittasahabhu, cittena saha na bhavatīti nacittasahabhu, rūpaṁ. Ukārantanapuṁsakaliṅganiddeso. Niyatanapuṁsakaliṅganiddesoyaṁ.",
  "anya-e0803n4:309_0": "Aniyataliṅgānaṁ niyatanapuṁsakaliṅgesu pakkhittānaṁ bhūtaparābhūtasaddādīnaṁ niddeso",
  "anya-e0803n4:309_1": "nayānusārena suviññeyyova. Iccevaṁ napuṁsakaliṅgānaṁ bhūdhātumayānaṁ yathārahaṁ nibbacanādivasena",
  "anya-e0803n4:309_2": "niddeso vibhāvito. Iccevaṁ sabbathāpi liṅgattayaniddeso samatto.",
  "anya-e0803n4:310": "Ulliṅganena vividhena nayena vuttaṁ,",
  "anya-e0803n4:311": "Bhūdhātusaddamayaliṅgatikaṁ yadetaṁ;",
  "anya-e0803n4:312": "Āliṅgiyaṁ piyatarañca sutaṁ suliṅgaṁ,",
  "anya-e0803n4:313": "Poso kare manasi liṅgaviduttamicchaṁ.",
  "anya-e0803n4:314": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n4:315": "Kosallatthāya kate saddanītippakaraṇe",
  "anya-e0803n4:316": "Bhūdhātumayānaṁ tividhaliṅgikānaṁ nāmikarūpānaṁ vibhāgo",
  "anya-e0803n4:317": "Catuttho paricchedo."
}