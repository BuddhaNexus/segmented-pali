{
  "anya-e0104n8:0": "20. Maggāmaggañāṇadassanavisuddhiniddesavaṇṇanā",
  "anya-e0104n8:1": "Sammasanañāṇakathāvaṇṇanā",
  "anya-e0104n8:2_0": "692.Evaṁmaggañca amaggañca ñatvā ṭhitaṁ ñāṇanti ayaṁ upakkilesavinimuttā vīthipaṭipannā",
  "anya-e0104n8:2_1": "vipassanāpaññā ariyamaggassa pubbabhāgamaggo, ayaṁ obhāsādibhedo dasavidho upakkileso",
  "anya-e0104n8:2_2": "na maggoti evaṁ maggañca amaggañca yāthāvato vavatthapetvā ṭhitaṁ ñāṇaṁ.",
  "anya-e0104n8:3_0": "Atītādivasena anekabhedabhinne dhamme kalāpato saṅkhipitvā sammasanaṁ kalāpasammasanaṁ,",
  "anya-e0104n8:3_1": "ayaṁ kira jambudīpavāsīnaṁ abhilāpo. “Yaṁ kiñci rūpa”ntiādinā nayena hi dhammānaṁ",
  "anya-e0104n8:3_2": "vipassanā nayavipassanā, ayaṁ kira tambapaṇṇidīpavāsīnaṁ abhilāpo. Tenevāha “kalāpasammasanasaṅkhātāya",
  "anya-e0104n8:3_3": "nayavipassanāyā”ti. Tāva-saddo kamattho, tena sammasanappakārānaṁ bahubhedataṁ dīpeti.",
  "anya-e0104n8:3_4": "Bahubhāvato hi tesaṁ paṭhamaṁ nayavipassanāya yogārambhaṁ anusāsati “nayavipassanāya",
  "anya-e0104n8:3_5": "tāva yogo karaṇīyo”ti. Kasmāti codakavacanaṁ. Tassāyaṁ adhippāyo – yadi maggāmaggañāṇadassanavisuddhi",
  "anya-e0104n8:3_6": "sampādetabbā, atha kasmā “nayavipassanāya ādito yogo kātabbo”ti vuttanti. Itaro tassāyaṁ",
  "anya-e0104n8:3_7": "adhigamūpāyoti dassento “āraddhavipassakassā”tiādimāha. Tenetaṁ dasseti “vipassanāya",
  "anya-e0104n8:3_8": "sati udayabbayañāṇuppādo, udayabbayañāṇe sati obhāsādiupakkilesasambhavo, tato maggāmaggavavatthānaṁ,",
  "anya-e0104n8:3_9": "tasmā tassa āditova ārambhassa sambhavo natthīti vipassanā paṭhamaṁ āraddhabbā”ti.",
  "anya-e0104n8:3_10": "Evampi paṭhamaṁ nayavipassanāva kasmā āraddhabbāti āha “vipassanāya ca kalāpasammasanaṁ",
  "anya-e0104n8:3_11": "ādī”ti. Tañhi atītādibhedabhinnānaṁ dhammānaṁ saṅkhipitvā vavatthānavasena pavattanato",
  "anya-e0104n8:3_12": "ādikammikassa sukaraṁ sammasananti ādibhūtaṁ.",
  "anya-e0104n8:4_0": "Tasmāti ādibhūtattā. Atha vā tasmāti yasmā āraddhavipassakassa…pe… kalāpasammasanaṁ",
  "anya-e0104n8:4_1": "ādi, tasmā. Etanti kalāpasammasanaṁ. Apicātiādi kalāpasammasanasseva vipassanāya",
  "anya-e0104n8:4_2": "ādibhāve upacayahetudassanaṁ. Udayabbayañāṇapariyosānā tīraṇapariññā, asampatte eva",
  "anya-e0104n8:4_3": "ca udayabbayañāṇe maggāmaggavavatthānaṁ hotīti āha “tīraṇapariññāya vattamānāyā”ti.",
  "anya-e0104n8:4_4": "Kalāpasammasane tāva yogo kātabboti etthāpi tasseva paṭhamārambhe kāraṇaṁ vuttanayeneva",
  "anya-e0104n8:4_5": "veditabbaṁ. Yasmā kalāpasammasanaṁ nāma ekavisuddhiyampi na antogadhaṁ, ekacce ca",
  "anya-e0104n8:4_6": "taṁ anāmasitvāva vipassanācāraṁ vaṇṇenti. Evaṁ santepi taṁ suttantesu ekadesena,",
  "anya-e0104n8:4_7": "anavasesato ca dassitaṁ. Paṭisambhidāyaṁ ādikammikānaṁ manasikārasukaratāya vipassanāya",
  "anya-e0104n8:4_8": "ādibhāvena ṭhapitaṁ. Vipassantassa ca obhāsādīsu uppannesu maggāmaggañāṇasambhavo,",
  "anya-e0104n8:4_9": "tasmā “taṁ sampādetukāmenā”tiādinā ayaṁ vicāro katoti daṭṭhabbaṁ.",
  "anya-e0104n8:5_0": "693.Tatrāti tasmiṁ tīraṇapariññāya ñātapariññānantarabhāve, tāsu vā pariññāsu. Vinicchayoti",
  "anya-e0104n8:5_1": "sarūpato, kiccato, bhūmito ca sanniṭṭhānaṁ. Lokuttarāpi purimasmiṁ saccadvaye maggasampayuttā",
  "anya-e0104n8:5_2": "tividhāpi pariññā kiccavasena labbhatīti “lokiyapariññā”ti visesetvā vuttaṁ. Sabhāvadhammānaṁ",
  "anya-e0104n8:5_3": "lakkhaṇasallakkhaṇato ñeyyaabhimukhā paññā abhiññāpaññā. Ñātaṭṭheti ñātabhāvanimittaṁ.",
  "anya-e0104n8:5_4": "Abhiññeyyassa jānanahetu “ñāṇa”nti vuccati. Pariññāpaññāti aniccādilakkhaṇāni paricchijja",
  "anya-e0104n8:5_5": "jānanapaññā. Tīraṇaṭṭheti sammasanabhāvahetu. Pahānapaññāti pahātabbassa pajahanapaññā.",
  "anya-e0104n8:5_6": "Vedayitādilakkhaṇavidhuratāya ruppanalakkhaṇaṁ paccattalakkhaṇaṁ vuttaṁ. Tesaṁyeva",
  "anya-e0104n8:5_7": "paccattalakkhaṇasallakkhaṇavasena gahitadhammānaṁyeva. Yathā pathavīphassādīnaṁ kakkhaḷaphusanādilakkhaṇāni",
  "anya-e0104n8:5_8": "tīsupi khaṇesu sallakkhitabbāni paṭiniyatarūpatāya sabhāvasiddhāneva hutvā gayhanti,",
  "anya-e0104n8:5_9": "na evamaniccatādilakkhaṇāni. Tāni pana bhaṅgudayabbayapīḷāvasavattanākāramukhena",
  "anya-e0104n8:5_10": "gahetabbato samāropitarūpāni viya gayhantīti vuttaṁ “sāmaññalakkhaṇaṁ āropetvā”ti.",
  "anya-e0104n8:5_11": "Lokiyapariññānaṁyeva adhippetattā lakkhaṇārammaṇikavipassanāva “pahānapariññā”ti vuttā.",
  "anya-e0104n8:6_0": "Saṅkhārapaṭicchedatoti nāmarūpavavatthānato, yā “diṭṭhivisuddhī”ti vuttā. Keci pana",
  "anya-e0104n8:6_1": "“khandhādīnaṁ vipassanāya bhūmibhāvato sabbopi khandhādivicāro saṅkhāraparicchedo”ti",
  "anya-e0104n8:6_2": "vadanti. “Paccattalakkhaṇapaṭivedhasseva ādhipacca”nti iminā nāmarūpapaccayapariggahapaññānaṁ",
  "anya-e0104n8:6_3": "tīraṇapahānāsamatthataṁ dasseti. Tāsampi pana “namanalakkhaṇaṁ nāmaṁ, ruppanalakkhaṇaṁ",
  "anya-e0104n8:6_4": "rūpa”nti arūparūpānaṁ sādhāraṇākārasallakkhaṇavasena pavattiyā ekenākārena tīraṇapariyāyo,",
  "anya-e0104n8:6_5": "diṭṭhikaṅkhāvikkhambhanena pahānapariyāyo labbhatīti siyā tīraṇapahānesupi ādhipaccanti",
  "anya-e0104n8:6_6": "vadanti. Ukkaṭṭhaniddesena pana yathā diṭṭhivisuddhiyāva saṅkhāraparicchedatā, evaṁ",
  "anya-e0104n8:6_7": "lakkhaṇārammaṇikavipassanāya eva tīraṇapahānakiccatā veditabbā. Evaṁ hi tissopi pariññā",
  "anya-e0104n8:6_8": "vavatthitā honti, aññathā saṅkāro siyā. Tīraṇapariññāya bhūmi tattha paññāya aniccatādilakkhaṇasantīraṇato.",
  "anya-e0104n8:6_9": "Tenāha “etasmiṁ…pe… ādhipacca”nti. Kāmaṁ udayabbayañāṇampi kañci micchābhinivesaṁ",
  "anya-e0104n8:6_10": "pajahati, tassa pana athāmagatattā na sātisayaṁ pahānanti vuttaṁ “bhaṅgānupassanaṁ",
  "anya-e0104n8:6_11": "ādiṁ katvā upari pahānapariññāya bhūmī”ti. Aniccato anupassantoti aniccākārato saṅkhāre",
  "anya-e0104n8:6_12": "anupassanto sammasanto. Niccasaññanti “te niccā sassatā”ti pavattaṁ micchāsaññaṁ.",
  "anya-e0104n8:6_13": "Saññāsīsena diṭṭhicittānampi gahaṇaṁ daṭṭhabbaṁ. Eseva nayo ito paresupi. Nibbindantoti",
  "anya-e0104n8:6_14": "aniccānupassanādisambhūtāya nibbidānupassanāya saṅkhāre nibbijjanavasena passanto.",
  "anya-e0104n8:6_15": "Nandinti sappītikataṇhaṁ. Virajjantoti virāgānupassanāya virajjanavasena yathā saṅkhāresu",
  "anya-e0104n8:6_16": "rāgo nuppajjati, evaṁ anupassanto. Tathābhūto hi rāgaṁ pajahatīti vuccati. Nirodhentoti",
  "anya-e0104n8:6_17": "nirodhānupassanāya yathā saṅkhārā nirujjhantiyeva, na āyatiṁ punabbhavavasena uppajjanti,",
  "anya-e0104n8:6_18": "evaṁ anupassanto. Tathābhūto hi saṅkhārānaṁ samudayaṁ pajahati nāma anuppattidhammatāpādanato.",
  "anya-e0104n8:6_19": "Paṭinissajjantoti paṭinissaggānupassanāya yathā saṅkhārā na puna ādiyanti, evaṁ vossajjanto.",
  "anya-e0104n8:6_20": "Tenāha “ādānaṁ pajahatī”ti, niccādivasena vā gahaṇaṁ vissajjetīti attho. Sādhitattāti",
  "anya-e0104n8:6_21": "sampāditattā. Itarāti tīraṇapahānapariññā. Evaṁ pariññā niddisitvā pariññākkamavasenapi",
  "anya-e0104n8:6_22": "kaṅkhāvitaraṇānantaraṁ “kalāpasammasane yogo kātabbo”ti yvāyamattho vutto, taṁ nigamavasena",
  "anya-e0104n8:6_23": "paccāharanto “tena vutta”ntiādimāha, taṁ vuttatthameva.",
  "anya-e0104n8:7_0": "694.Tatrāti tasmiṁ kalāpasammasane vibhāvetabbe, tassa vā kalāpasammasanassa ādibhāve.",
  "anya-e0104n8:7_1": "Ayaṁ pāḷīti dassiyamānaṁ paṭisambhidāmaggapāḷimāha. Tattha saṅkhipitvā vavatthāne",
  "anya-e0104n8:7_2": "paññāti atītādibhedabhinne dhamme ekato saṅgahetvā aniccādivasena vinicchaye sādhetabbe",
  "anya-e0104n8:7_3": "taṁsādhanīyā paññā. Sammasane aniccatādivasena tīraṇe ñāṇanti pavuccati, sā kathaṁ",
  "anya-e0104n8:7_4": "hotīti attho. Vavatthāne sammasaneti ca nipphādetabbe bhummavacanaṁ. Yaṁ kiñci rūpantiādīni",
  "anya-e0104n8:7_5": "padāni heṭṭhā vuttatthāneva. Sabbaṁ rūpaṁ aniccato vavatthapetītiādīni pana yasmā",
  "anya-e0104n8:7_6": "parato vaṇṇiyissanti, tasmā tattheva nesaṁ atthaṁ vibhāvayissāma.",
  "anya-e0104n8:8_0": "Pāḷivavatthānaṁ pana evaṁ veditabbaṁ – ettha hi ādikammikānaṁ vipassanāmanasikārasukhatthaṁ",
  "anya-e0104n8:8_1": "“yaṁ kiñci rūpa”ntiādinā paṭhamaṁ tāva pañcakkhandhā atītādivibhāgamukhena gahitā,",
  "anya-e0104n8:8_2": "te pana khandhā yasmā dvārārammaṇehi saddhiṁ dvārappavattadhammavasena vibhāgaṁ labbhanti,",
  "anya-e0104n8:8_3": "tasmā tadanantaraṁ dvārachakkādivasena dasa chakkā gahitā. Yasmā pana lakkhaṇesu",
  "anya-e0104n8:8_4": "anattalakkhaṇaṁ dukkhavibhāgaṁ, tasmā tassa vibhāvanāya cha dhātuyo gahitā. Tato",
  "anya-e0104n8:8_5": "yesu kasiṇesu ito bāhirakānaṁ attābhiniveso, tāni imesaṁ jhānānaṁ ārammaṇabhāvena",
  "anya-e0104n8:8_6": "upaṭṭhānākāramattānīti dassanatthaṁ dasa kasiṇāni gahitāni. Tato dukkhānupassanāya",
  "anya-e0104n8:8_7": "parivārabhāvena paṭikkūlākāravasena dvattiṁsa koṭṭhāsā gahitā. Pubbe khandhavasena",
  "anya-e0104n8:8_8": "saṅkhepato gahitā dhammā nātisaṅkhepavitthāranayena, vitthāranayena ca manasi kātabbāti",
  "anya-e0104n8:8_9": "dassanatthaṁ dvādasāyatanāni, aṭṭhārasa dhātuyo ca gahitā. Tesu ime dhammā satipi",
  "anya-e0104n8:8_10": "suññanirīhaabyāpārabhāve dhammasabhāvato ādhipaccavasena pavattantīti anattalakkhaṇavibhāvanatthaṁ",
  "anya-e0104n8:8_11": "indriyāni gahitāni. Evaṁ anekabhedabhinnāpime dhammā bhūmittayapariyāpannatāya tividhāva",
  "anya-e0104n8:8_12": "hontīti dassanatthaṁ tisso dhātuyo gahitā.",
  "anya-e0104n8:9_0": "Ettāvatā nimittaṁ dassetvā pavattaṁ dassetuṁ kāmabhavādayo nava bhavā gahitā. Ettake",
  "anya-e0104n8:9_1": "abhiññeyyavisese pavattamanasikārakosallena saṇhasukhumesu nibbattitamahaggatadhammesu",
  "anya-e0104n8:9_2": "manasikāro pavattetabboti dassanatthaṁ jhānappamaññāruppāni gahitāni. Tattha jhānāni",
  "anya-e0104n8:9_3": "nāma vuttāvasesārammaṇāni rūpāvacarajjhānāni. Paccayapaccayuppannavibhāgato ime dhammā",
  "anya-e0104n8:9_4": "bhinditvā manasi kātabbāti dassanatthaṁ paṭiccasamuppādaṅgāni gahitāni. Paccayākāramanasikāro",
  "anya-e0104n8:9_5": "hi lakkhaṇattayaṁ sukhena, suṭṭhutarañca vibhāveti, tasmā pacchato gahito. Evamete",
  "anya-e0104n8:9_6": "sammasanīyabhāvena gahitā khandhādivasena koṭṭhāsato pañcavīsatividhā. Pabhedato",
  "anya-e0104n8:9_7": "pana atītādibhedaṁ anāmasitvāva gayhamānā dvīhi ūnāni dvesatāni honti.",
  "anya-e0104n8:10_0": "Tattha aniccato vavatthapetītiādiko paṭhamo lakkhaṇavavatthāpanavāro. Aniccaṁ khayaṭṭhenātiādiko",
  "anya-e0104n8:10_1": "dutiyo hetuvāro lakkhaṇānaṁ hetukittanato. Aniccaṁ saṅkhatantiādiko pana hetupatiṭṭhāpanavāro",
  "anya-e0104n8:10_2": "pākaṭabhāvasallakkhaṇato. Khayaṭṭhenāti hi khayasabhāvato yasmā rūpaṁ khayasabhāvaṁ",
  "anya-e0104n8:10_3": "uppajjitvā khayaṁ vayaṁ bhedaṁ gacchati, tasmā aniccanti attho. Bhayaṭṭhenāti bhāyitabbabhāvato",
  "anya-e0104n8:10_4": "yasmā rūpaṁ pabhaṅguratāya bhayānakaṁ, tasmā dukkhanti. Tenāha bhagavā “yadaniccaṁ,",
  "anya-e0104n8:10_5": "taṁ dukkha”nti. Asārakaṭṭhenāti asārakabhāvato, attasāravirahatoti attho. Tatiyavāre",
  "anya-e0104n8:10_6": "pana “rūpaṁ anicca”nti vatvā tassa hetuṁ patiṭṭhāpetuṁ “saṅkhata”ntiādi vuttaṁ. Yasmā",
  "anya-e0104n8:10_7": "samecca sambhūya paccayehi kataṁ, anurūpe ca paccaye paṭicca, na vinā tehi samaṁ,",
  "anya-e0104n8:10_8": "sammā ca uppannaṁ, tasmā khayavayavirāganirodhadhammanti. Na hi paccayanibbattaṁ",
  "anya-e0104n8:10_9": "anirujjhanakaṁ nāma atthi. Tenāha bhagavā “yaṁ taṁ rūpaṁ jātaṁ bhūtaṁ saṅkhataṁ palokadhammaṁ,",
  "anya-e0104n8:10_10": "taṁ vata mā palujjīti netaṁ ṭhānaṁ vijjatī”ti. Etena aniccā pathavīdhātu paccayanibbattattā",
  "anya-e0104n8:10_11": "tadaññaṁ paccayanibbattaṁ viyāti dasseti. Esa nayo sesadhammesupi.",
  "anya-e0104n8:11_0": "Idāni anvayato, byatirekato ca saṅkhatadhammānaṁ aniccataṁ patiṭṭhāpetuṁ “jātipaccayā”tiādi",
  "anya-e0104n8:11_1": "vuttaṁ. Aniccalakkhaṇasseva cettha patiṭṭhāpanaṁ tasmiṁ patiṭṭhāpite sesalakkhaṇadvayassapi",
  "anya-e0104n8:11_2": "patiṭṭhāpanasiddhito.",
  "anya-e0104n8:12_0": "Iminā peyyālena ime dhammarāsayo saṁkhittāti sambandho. “Dvārārammaṇehi saddhiṁ dvārappavattā",
  "anya-e0104n8:12_1": "dhammā, pañcakkhandhā”ti idaṁ abhiññeyyaniddese “cakkhuṁ, bhikkhave, abhiññeyya”ntiādinā",
  "anya-e0104n8:12_2": "dvārārammaṇehi saddhiṁ dvārappavatte dhamme dassetvā tesaṁ pañcahi khandhehi saṅgahitataṁ",
  "anya-e0104n8:12_3": "dassetuṁ “rūpaṁ abhiññeyyaṁ…pe… viññāṇaṁ abhiññeyya”nti āgatattā vuttaṁ. Paṭisambhidāyaṁ",
  "anya-e0104n8:12_4": "pana “yaṁ kiñci rūpa”ntiādinā paṭhamaṁ pañcakkhandhe dassetvā “cakkhu”ntiādinā dvārārammaṇehi",
  "anya-e0104n8:12_5": "saddhiṁ dvārappavattā dhammā dassitā. Tathādassane kāraṇaṁ heṭṭhā vuttameva.",
  "anya-e0104n8:13_0": "Kasmā panettha ime dhammarāsayo saṁkhittāti pāḷiyaṁ vitthārato āgatattāti dassento",
  "anya-e0104n8:13_1": "“vuttaṁ heta”ntiādimāha. Tenevāha “taṁ tattha…pe… saṁkhitta”nti. Tattha tanti abhiññeyyaṁ.",
  "anya-e0104n8:13_2": "Etthāti abhiññeyyaniddese. “Viññāṇaṁ mano dhammā”tiādinā tattha tattha koṭṭhāse ye",
  "anya-e0104n8:13_3": "lokuttaradhammā āgatā. Keci pana “etthāti paṭisambhidāya”nti vadanti, taṁ na sundaraṁ.",
  "anya-e0104n8:13_4": "Sammasanupagā eva hi dhammā paṭisambhidāyaṁ gahitā sammasanavārassa adhippetattā,",
  "anya-e0104n8:13_5": "na abhiññeyyaniddese viya sabbeva abhiññeyyā dhammā. Ye rūpārūpadhammā. Yassāti yogino.",
  "anya-e0104n8:13_6": "Tesu tena sammasanaṁ ārabhitabbaṁ yathāpākaṭaṁ vipassanābhinivesoti katvā. Pacchā",
  "anya-e0104n8:13_7": "pana anupaṭṭhahantepi upāyena upaṭṭhahāpetvā anavasesatova sammasitabbā.",
  "anya-e0104n8:14_0": "695. “Atītaṁ rūpaṁ anicca”ntiādinā aniccato sammasanassa atītādivibhāgā pavattiṭṭhānabhūtāti",
  "anya-e0104n8:14_1": "āha “ekādasahi okāsehī”ti. Vavatthāpanaṁ nāma sanniṭṭhānaṁ. Aniccato sanniṭṭhānañcettha",
  "anya-e0104n8:14_2": "“anicca”nti vipassanāvāti āha “aniccanti sammasatī”ti.",
  "anya-e0104n8:15_0": "Kathanti sammasanākāro pucchitoti taṁ parato idheva pāḷiyaṁ dutiyavāre vuttanayenevāti",
  "anya-e0104n8:15_1": "saṅkhepeneva vissajjeti. Idāni tamatthaṁ pākaṭataraṁ kātuṁ “vuttañheta”ntiādimāha.",
  "anya-e0104n8:15_2": "Tattha hī-ti hetuatthe nipāto. Yasmā “rūpaṁ atītānāgatapaccuppannaṁ aniccaṁ khayaṭṭhenā”ti",
  "anya-e0104n8:15_3": "evaṁ vuttaṁ, tasmā iminā vuttanayena aniccanti sammasatīti yojanā.",
  "anya-e0104n8:16_0": "Evampi saṅkhepoyevāti vibhajitvā dassetuṁ “esā”tiādi vuttaṁ. Atīteti atīte bhave.",
  "anya-e0104n8:16_1": "Ādikammikassa hi idaṁ sammasanavidhānaṁ, tasmā bhavavasena addhābhedo adhippeto.",
  "anya-e0104n8:16_2": "Tenāha “nayimaṁ bhavaṁ sampattantī”ti. Ettha iti-saddo hetuattho. Idaṁ vuttaṁ hoti",
  "anya-e0104n8:16_3": "– yaṁ atītabhave pariyāpannaṁ rūpaṁ, taṁ atīteyeva bhave khīṇaṁ, tato na imaṁ bhavaṁ",
  "anya-e0104n8:16_4": "sampattaṁ, tasmā aniccaṁ khayaṭṭhena khayasabhāvattāti sammasatīti. Esa nayo yaṁ anāgatantiādīsupi.",
  "anya-e0104n8:17": "Yaṁ bahiddhā, tampi bahiddhā eva khīyati, na ajjhattabhāvaṁ gacchatīti aniccaṁ khayaṭṭhenāti, yaṁ oḷārikaṁ, tampi tattheva khīyatīti aniccaṁ khayaṭṭhenātiādinā yojetabbaṁ.",
  "anya-e0104n8:18": "Idaṁ sabbampīti idaṁ atītādibhedassa rūpassa sammasanato sabbaṁ ekādasavidhampi sammasanaṁ ekaṁ sammasanaṁ aniccato sammasananti katvā.",
  "anya-e0104n8:19_0": "Tanti taṁ ekādasavidhampi rūpaṁ. Sappaṭibhayatāyāti bhayānakatāya. Bhayāvahaṁ hotīti",
  "anya-e0104n8:19_1": "appahīnavipallāsassa “ahaṁ vinassāmi, mama santakaṁ vinassatī”ti cintentassa bhayajanakaṁ",
  "anya-e0104n8:19_2": "hoti. Sīhopamasutte devānaṁ viyāti sīhopamasutte desiyamāne devānaṁ viya. Tattha hi –",
  "anya-e0104n8:20_0": "“Yadā tathāgato loke uppajjati arahaṁ sammāsambuddho…pe… so dhammaṁ deseti ‘iti rūpaṁ,",
  "anya-e0104n8:20_1": "iti rūpassa samudayo, iti rūpassa atthaṅgamo. Iti vedanā… iti saññā… iti saṅkhārā…",
  "anya-e0104n8:20_2": "iti viññāṇaṁ, iti viññāṇassa samudayo, iti viññāṇassa atthaṅgamo’ti. Yepi te, bhikkhave,",
  "anya-e0104n8:20_3": "devā dīghāyukā vaṇṇavanto sukhabahulā uccesu vimānesu ciraṭṭhitikā, tepi tathāgatassa",
  "anya-e0104n8:20_4": "dhammadesanaṁ sutvā yebhuyyena bhayaṁ saṁvegaṁ santāsaṁ āpajjanti ‘aniccāva kira",
  "anya-e0104n8:20_5": "bho mayaṁ samānā niccamhāti amaññimha, addhuvāva…pe… asassatāva kira bho mayaṁ samānā",
  "anya-e0104n8:20_6": "sassatamhāti amaññimha, mayampi kira bho aniccā addhuvā asassatā sakkāyapariyāpannā”’ti –",
  "anya-e0104n8:21": "Evaṁ devānaṁ bhayuppatti āgatā.",
  "anya-e0104n8:22_0": "Khandhapañcakaṁ, tadekadeso vā attavādīhi “attā”ti parikappīyati, tañca ekantato",
  "anya-e0104n8:22_1": "aniccaṁ, dukkhañcāti āha “yañhi aniccaṁ, taṁ dukkha”ntiādi. Tīsu dukkhatāsu saṅkhāradukkhatāva",
  "anya-e0104n8:22_2": "byāpinī, “yadaniccaṁ, taṁ dukkha”nti ca adhippetāti vuttaṁ “aniccataṁ vā udayabbayapaṭipīḷanaṁ",
  "anya-e0104n8:22_3": "vā”ti. Attā abhavissāti “kārako vedako sayaṁvasī”ti evaṁbhūto attā abhavissāti adhippāyo.",
  "anya-e0104n8:22_4": "Evañhi sati rūpassa ābādhāya saṁvattanaṁ ayujjamānakaṁ siyā. Yathā rūpakkhandhe abhedato",
  "anya-e0104n8:22_5": "tividhaṁ sammasanaṁ, bhedato tettiṁsavidhaṁ, evaṁ vedanākkhandhādīsupīti imamatthaṁ",
  "anya-e0104n8:22_6": "“esa nayo”ti atidisati. Tena khandhavasena tāva bhedato pañcasaṭṭhiadhikā sataṁ sammasanavārā",
  "anya-e0104n8:22_7": "dassitā honti. Iminā nayena dvārachakkādīsupi yathārahaṁ sammasanabhedo veditabbo.",
  "anya-e0104n8:23_0": "696.Niyamato saṅkhatādibhedaṁ hotīti ekaṁsena saṅkhatatādivisesavantaṁ hoti asaṅkhatādisabhāve",
  "anya-e0104n8:23_1": "aniccatāya asambhavato. Assāti aniccassa. Pariyāyadassanatthanti vevacanadassanatthaṁ,",
  "anya-e0104n8:23_2": "taṁ pana “khayadhamma”ntiādīnaṁ vasena veditabbaṁ, na purimānaṁ tiṇṇaṁ. Na hi tadeva",
  "anya-e0104n8:23_3": "tassa pariyāyo hoti, nāpi saṅkhatapaṭiccasamuppannapadāni hutvā abhāvadīpanato pākabhāvadīpanato.",
  "anya-e0104n8:23_4": "Pākabhāvadīpanena pana aniccatāya sādhanapakkhe tiṭṭhanti. Teneva hi sabbesaṁ padānaṁ",
  "anya-e0104n8:23_5": "pariyāyatābhāvato “nānākārehi vā”ti vikappantaraṁ gahitaṁ. Manasikārappavattīdassanatthanti",
  "anya-e0104n8:23_6": "aniccatāya upabrūhanamanasikārapavattidassanatthaṁ.",
  "anya-e0104n8:24": "Cattārīsākāraanupassanākathāvaṇṇanā",
  "anya-e0104n8:25_0": "697.Soti yogāvacaro. Tassāti yathāvuttabhedassa aniccatādisammasanassa. Thirabhāvatthāyāti",
  "anya-e0104n8:25_1": "daḷhabhāvatthāya aniccādiākārassa punappunaṁ manasikāro viya bahulīkārabhāvato. Yaṁ",
  "anya-e0104n8:25_2": "taṁ bhagavatā etassa vibhaṅge aniccādisammasanaṁ vuttanti sambandho. Anulomikanti",
  "anya-e0104n8:25_3": "ariyamaggādhigamassa anukūlaṁ. Khantinti ñāṇakhantiṁ. Ñāṇañhi visayasabhāvaṁ ogāhetvā",
  "anya-e0104n8:25_4": "vavatthāne khamati sahatīti khantīti vuccati. Sammattaniyāmanti ariyamaggaṁ. So hi",
  "anya-e0104n8:25_5": "sammādiṭṭhiādisammattañceva anivattidhammatāya niyāmo cāti vuccati. “Ādinā nayenā”ti",
  "anya-e0104n8:25_6": "iminā “pañcakkhandhe dukkhato passanto anulomikaṁ khantiṁ paṭilabhati, khandhānaṁ",
  "anya-e0104n8:25_7": "nirodho sukhaṁ nibbānanti passanto sammattaniyāmaṁ okkamatī”ti evamādiko pāṭhaseso",
  "anya-e0104n8:25_8": "rogādipaṭipakkhayojanāvasena vitthāretabbo. “Khandhānaṁ nirodho niccaṁ nibbāna”nti",
  "anya-e0104n8:25_9": "vacanena saṅkhārānaṁ dukkharogatādipaṭipakkho nibbānassa sukhārogyādibhāvo “ādinā",
  "anya-e0104n8:25_10": "nayenā”ti ettha nayaggahaṇena dīpitoti. Avaseso sabbo pāṭho pakāsito eva hotīti.",
  "anya-e0104n8:26_0": "Kāmañcetaṁ cattārīsāya ākārehi sammasanaṁ anulomañāṇe bhāvetabbavidhānaṁ. Tenāha",
  "anya-e0104n8:26_1": "“anulomañāṇaṁ vibhajantena…pe… vutta”nti, ito paṭṭhāya pana kataparicayasseva kiccāvahaṁ",
  "anya-e0104n8:26_2": "hotīti idhāpi vuttantīti daṭṭhabbaṁ. Tassāpīti na kevalaṁ kalāpasammasanasseva, atha",
  "anya-e0104n8:26_3": "kho yathādassitassa cattālīsappabhedassa aniccādisammasanassapi. Tañhi anulomikakhantipaṭilābhāya,",
  "anya-e0104n8:26_4": "sammattaniyāmokkamanāya ca saṁvattanato ekaṁsato icchitabbaṁ. Vuttañhi –",
  "anya-e0104n8:27_0": "“So vata, bhikkhave, bhikkhu kañci saṅkhāraṁ niccato samanupassanto anulomikāya khantiyā",
  "anya-e0104n8:27_1": "samannāgato bhavissatīti netaṁ ṭhānaṁ vijjati, anulomikāya khantiyā asamannāgato",
  "anya-e0104n8:27_2": "sammattaniyāmaṁ okkamissatīti netaṁ ṭhānaṁ vijjati, sammattaniyāmaṁ anokkamamāno",
  "anya-e0104n8:27_3": "sotāpattiphalaṁ vā…pe… arahattaṁ vā sacchikarissatīti netaṁ ṭhānaṁ vijjati. So vata,",
  "anya-e0104n8:27_4": "bhikkhave, bhikkhu sabbasaṅkhāre aniccato samanupassanto”ti –",
  "anya-e0104n8:28": "Ādi sukkapakkho vitthāretabbo. Tathā “so vata, bhikkhave, bhikkhu kañci saṅkhāraṁ sukhato, dukkhato, kañci dhammaṁ attato, anattato”ti vitthāretabbo.",
  "anya-e0104n8:29_0": "698. Ekekaṁ khandhaṁ aniccādisammasanassa vasena sammasatīti sambandho. Tassa pana",
  "anya-e0104n8:29_1": "sammasanassa pañcannaṁ khandhānaṁ sādhāraṇatāya “ekekaṁ khandha”nti vuttaṁ. Anaccantikatāyāti",
  "anya-e0104n8:29_2": "accantikatābhāvato, asassatatāyāti attho. Sassatañhi accantikaṁ parāya koṭiyā abhāvato.",
  "anya-e0104n8:29_3": "Ādiantavantatāyāti pubbāparakoṭivantatāya, udayabbayadhammatoti attho. Aniccato sammasatīti",
  "anya-e0104n8:29_4": "sambandho. Esa nayo sabbattha.",
  "anya-e0104n8:30_0": "Aniccatoti ca addhuvato. Etañhi na niccaṁ, khaṇikatāya asadābhāvitāya vā na iccaṁ",
  "anya-e0104n8:30_1": "na upagantabbanti aniccaṁ. Uppādavayapaṭipīḷanatāyāti uppādena, vayena ca pati pati",
  "anya-e0104n8:30_2": "khaṇe khaṇe taṁsamaṅgino vibādhanasabhāvattā, tehi vā sayameva vibādhetabbattā. Udayabbayavanto",
  "anya-e0104n8:30_3": "hi dhammā abhiṇhaṁ tehi paṭipīḷitā eva honti, yā pīḷanā “saṅkhāradukkhatā”ti vuccati.",
  "anya-e0104n8:30_4": "Dukkhavatthutāyāti tividhassāpi dukkhassa, saṁsāradukkhassa ca adhiṭṭhānabhāvato.",
  "anya-e0104n8:30_5": "Paccayayāpanīyatāyāti yathārahaṁ paccayehi yāpetabbatāya. Rogamūlatāyāti mūlabyādhi",
  "anya-e0104n8:30_6": "viya anubandhabyādhīnaṁ mūlabhāvato, padadvayenāpi yāpyarogasadisatoti dasseti. Yāpyabyādhi",
  "anya-e0104n8:30_7": "hi rogo itaro ābādhoti. Dukkhatāsūlayogitāyāti tividhadukkhatāsaṅkhātena rujjanena",
  "anya-e0104n8:30_8": "yujjatāya. Kilesāsucipaggharaṇatāyāti yathārahamārammaṇavasena, samannāgamavasena",
  "anya-e0104n8:30_9": "ca rāgādikilesāsucivissandanato. Ahutvā sambhavato uppattiyā uddhumātatā.",
  "anya-e0104n8:31_0": "Antotudanatāyāti abbhantare tudanato. Dukkhavedanādayo viya hi ime saṅkhārā attabhāvassa",
  "anya-e0104n8:31_1": "abbhantaragatā eva udayabbayavasena tudanti. Ariyamaggasaṇḍāsena vinā nīharituṁ asakkuṇeyyatāya",
  "anya-e0104n8:31_2": "dunnīharaṇīyatā taṇhādiṭṭhābhinivesadaḷhabhāvato. Aghanti pāpaṁ viya ariyajanehi",
  "anya-e0104n8:31_3": "vigarahitabbaṁ. Sattānaṁ anatthajananato avaḍḍhiāvahaṁ, pāpassa ca vatthubhūtaṁ khandhapañcakanti",
  "anya-e0104n8:31_4": "āha “vigaraha…pe… aghato”ti. Aseribhāvajanakatāyāti paravasatājananato. Yathā gilāno",
  "anya-e0104n8:31_5": "aññehi saṁvesanavuṭṭhāpanādinā parapaṭibaddhasarīravuttiko aserī, evametepi aseribhāvajanakā.",
  "anya-e0104n8:31_6": "Avasatāyāti avasavattanato. Yathā parosatanto puriso parassa vasaṁ na gacchati, evaṁ",
  "anya-e0104n8:31_7": "subhasukhādibhāvena vase vattetuṁ asakkuṇeyyato. Avidheyyatāyāti “mā jīratha, mā",
  "anya-e0104n8:31_8": "mīyathā”tiādinā vidhātuṁ asakkuṇeyyato. Palujjanatāyāti byādhiādīhi pakārehi chijjanato",
  "anya-e0104n8:31_9": "vinassanato. Tehi eva vā ābyasanato. Byasanattho hi lokasaddo, pasaddo bhusattho",
  "anya-e0104n8:31_10": "daṭṭhabbo. Byādhiādīhi ca khandhānaṁ byasananti. Byasanāvahabhāvena etīti īti, āgantukānaṁ",
  "anya-e0104n8:31_11": "akusalapakkhiyānaṁ byasanahetūnaṁ etaṁ adhivacanaṁ. Khandhā ca edisāti āha “anekabyasanāvahatāya ītito”ti.",
  "anya-e0104n8:32_0": "Upaddavatīti upaddavo, anatthaṁ janento abhibhavati ajjhottharatīti attho, rājadaṇḍādīnaṁ",
  "anya-e0104n8:32_1": "etaṁ adhivacanaṁ. Khandhā ca edisāti vuttaṁ “aviditānaṁ…pe… upaddavato”ti. Diṭṭhadhammikasamparāyikabhayāvahato,",
  "anya-e0104n8:32_2": "abhayapaṭipakkhato ca khandhā bhayanti āha “sabbabhayānaṁ…pe… bhayato”ti. Bahiddhā",
  "anya-e0104n8:32_3": "ñātibyasanādīhi, ajjhattaṁ rāgādīhi anatthehi upasajjanaṭṭhena, upasaggasadisatāya",
  "anya-e0104n8:32_4": "ca upasaggo. Upasaggoti ca devatūpasaṁhāravasena pavatto byādhiādianattho. So atthakāmena",
  "anya-e0104n8:32_5": "muhuttampi na ajjhupekkhitabbo hoti. Tena vuttaṁ “anekehi…pe… upasaggato”ti. Dosūpasaṭṭhatāyāti",
  "anya-e0104n8:32_6": "ārammaṇato, sampayogato ca rāgādidosehi upetatāya. Lokadhammā lābhādihetukā anunayapaṭighā,",
  "anya-e0104n8:32_7": "tehi, byādhiādīhi ca anavaṭṭhitatā pacalitatā.",
  "anya-e0104n8:33_0": "Upakkamenāti attano, parassa vā payogena. Sarasenāti sabhāvena. Pabhaṅgupagamanasīlatā",
  "anya-e0104n8:33_1": "bhiduratā. Sabbāvatthanipātitāyāti rukkhaphalaṁ viya atitaruṇakālato paṭṭhāya sabbāsu",
  "anya-e0104n8:33_2": "avatthāsu nipatanasīlatāya. Anipatassapi sabbena sabbaṁ asāratāya thirabhāvassa abhāvatāya.",
  "anya-e0104n8:33_3": "Thirañhi dhuvaṁ nāma hoti. Tāyituṁ rakkhituṁ asamatthatāya na tāyanoti atāyano, tabbhāvo",
  "anya-e0104n8:33_4": "atāyanatā. Tāṇāsīsāya upagatassa alabbhaneyyakhematā. Dukkhabhītiyā upalīyanādhippāyena",
  "anya-e0104n8:33_5": "allīyituṁ. Dukkhanivattanaṁ leṇakiccaṁ. Jātiādibhayānaṁ hiṁsanaṁ vidhamanaṁ bhayasārakattaṁ.",
  "anya-e0104n8:33_6": "Yathāparikappitehīti paramatthato avijjamānehi bālehi parikappitappakārehi. Rittatāyāti",
  "anya-e0104n8:33_7": "vivittatāya, virahitatāyāti attho. Antosārābhāvo rittatā. Sā eva ca tucchatāti āha",
  "anya-e0104n8:33_8": "“rittatāyeva tucchato”ti. Appakattāti parittattā, lāmakattā vā. Dhuvasārābhāvādīhi",
  "anya-e0104n8:33_9": "saddhiṁ attasārābhāvaṁ rittapadena vatvā nibbattitamattasārābhāvameva suññapadena",
  "anya-e0104n8:33_10": "dassetuṁ “sāmi…pe… suññato”ti vuttaṁ. Yathā kenaci sāmiādilakkhaṇena attanā suññā",
  "anya-e0104n8:33_11": "ete, evaṁ sayampi ataṁsabhāvoti āha “sayañca…pe… anattato”ti. Na attāti hi anattāti.",
  "anya-e0104n8:34_0": "Pavattidukkhatāyāti bhavapavattidukkhabhāvato. Bhavapavatti ca pañcannaṁ khandhānaṁ",
  "anya-e0104n8:34_1": "aniccādiākārena pavattanameva, so ca ādīnavo. Yathāha “yaṁ, bhikkhave, pañcupādānakkhandhā",
  "anya-e0104n8:34_2": "aniccā dukkhā vipariṇāmadhammā. Ayaṁ, bhikkhave, pañcasu upādānakkhandhesu ādīnavo”ti.",
  "anya-e0104n8:34_3": "Tenāha “dukkhassa ca ādīnavatāyā”ti. Ādīnanti bhāvanapuṁsakaniddeso yathā “ekamanta”nti,",
  "anya-e0104n8:34_4": "ativiya kapaṇanti attho. Bhusattho hi ayaṁ ā-kāro. Yathā “dvidhā chiddakaṁ vicchiddaka”nti",
  "anya-e0104n8:34_5": "ettha dvi-saddassa atthe vi-saddo, evamidhāpīti āha “dvedhā pariṇāmapakatitāya vipariṇāmadhammato”ti.",
  "anya-e0104n8:34_6": "Vipariṇāmo ca viparītasabhāvāpatti. Dubbalatāyāti sarasabhiduratāya balābhāvato.",
  "anya-e0104n8:34_7": "Dubbalampi kiñci mudukammaññābhāvena duppadhaṁsiyā. Ime pana supadhaṁsiyā evāti āha",
  "anya-e0104n8:34_8": "“pheggu viya sukhabhañjanīyatāya cā”ti. Aghassa pāpassa hetutā aghahetutā. Khandhapaṭibaddhameva",
  "anya-e0104n8:34_9": "hi sabbaṁ kibbisanti. Ime rūpādayo sukhahetu, na dukkhahetūti janitavissāsānaṁ hananasīlatāya,",
  "anya-e0104n8:34_10": "khandhesu hi “etaṁ mamā”ti gāhavasena sattā byasanaṁ pāpuṇanti, vissāsaṁ vā hanantīti",
  "anya-e0104n8:34_11": "vissāsaghātino, tabbhāvato.",
  "anya-e0104n8:35_0": "Vigatabhavatāyāti apagatavaḍḍhitāya. Vibhavataṇhā, vibhavadiṭṭhi ca vibhavo uttarapadalopena,",
  "anya-e0104n8:35_1": "tato vibhavato, pitusadisassa vā sabhāvahetuno vibhavato vināsato sambhūtatāya. Āsavānaṁ",
  "anya-e0104n8:35_2": "ārammaṇādinā paccayabhāvo āsavapadaṭṭhānatā. Bījādiko asādhāraṇo hetu, bhūtasalilādiko",
  "anya-e0104n8:35_3": "sādhāraṇo paccayo. Esa nayo ajjhattepi. Tehi samecca sambhūya kato saṅkhato. Maccumārassa",
  "anya-e0104n8:35_4": "adhiṭṭhānabhāvena, kilesamārassa paccayabhāvena saṁvaḍḍhanato āmisabhūtatā, khandhāpi",
  "anya-e0104n8:35_5": "khandhānaṁ āmisabhūtā paccayabhāvena saṁvaḍḍhanato, tadantogadhā abhisaṅkhārā. Devaputtamārassa",
  "anya-e0104n8:35_6": "pana “mameta”nti adhimānavasena āmisabhāvoti khandhādimārānampi imesaṁ yathārahaṁ",
  "anya-e0104n8:35_7": "āmisabhūtatā vattabbā. Dhammasaddo “jātidhammāna”ntiādīsu viya pakatiattho, “dhammapaṭisambhidā”tiādīsu",
  "anya-e0104n8:35_8": "viya hetuattho cāti āha “jātijarābyādhimaraṇapakatitāya, sokaparidevaupāyāsahetutāyā”ti.",
  "anya-e0104n8:35_9": "Saṁkilesattayaggahaṇena tadekaṭṭhānaṁ dasannaṁ kilesavatthūnampi saṅgaho daṭṭhabbo.",
  "anya-e0104n8:35_10": "Tadārammaṇāpi hi dhammā tadanativattanato saṁkilesikā eva. Tathā khuddā, taṇhā, jaṭādīsu",
  "anya-e0104n8:35_11": "sarīrassa, saṁkilesassa ca saṅgaho daṭṭhabbo.",
  "anya-e0104n8:36_0": "Cattārīsāpi sammasanāni tīsu anupassanāsu antogadhānevāti tadantogadhabhāvaṁ dassetuṁ",
  "anya-e0104n8:36_1": "“ettha hī”tiādi vuttaṁ. Aniccānupassanāni sarūpato, pariyāyato ca aniccabhāvavibhāvanato.",
  "anya-e0104n8:36_2": "Esa nayo itaresupi. “Asārakato”ti idaṁ niccasārābhāvavibhāvanaṁ.",
  "anya-e0104n8:37": "Ettāvatā kalāpato dhamme saṅgahetvā nayato sammasanamattaṁ dassitaṁ, na tāva anupadadhammavipassanā vihitāti “sammasanārambhavidhāna”nti. Vuttaṁ.",
  "anya-e0104n8:38": "Indriyatikkhakāraṇanavakakathāvaṇṇanā",
  "anya-e0104n8:39_0": "699. Ekaccassa tikkhindriyassa mahāpaññassa nayavipassanāvaseneva udayabbayañāṇaṁ",
  "anya-e0104n8:39_1": "uppajjati, itarassa nuppajjati. Taṁ sandhāya “yassa pana…pe… na sampajjatī”ti vuttaṁ.",
  "anya-e0104n8:39_2": "Udayabbayañāṇuppatti hi idha nayavipassanāya sampajjananti adhippetaṁ. Tena “navahākārehi",
  "anya-e0104n8:39_3": "indriyāni tikkhāni bhavanti…pe… antarā ca abbosānenā”ti evaṁ vuttānaṁ navannaṁ ākārānaṁ",
  "anya-e0104n8:39_4": "vasena indriyāni tikkhāni katvā sappāyāni sevamānena sammasitabbanti sambandho.",
  "anya-e0104n8:40_0": "Tenāti yoginā. Navahākārehīti vakkhamānehi navahi ākārehi. Indriyānīti saddhādīni",
  "anya-e0104n8:40_1": "indriyāni. Tikkhānīti tikhiṇāni visadāni sūrāni. Uppannuppannānanti khaṇe khaṇe uppannānaṁ",
  "anya-e0104n8:40_2": "uppannānaṁ. Saṅkhārānanti vipassiyamānānaṁ rūpārūpadhammānaṁ. Khayamevāti paṭhamaṁ",
  "anya-e0104n8:40_3": "uppādaṁ disvā taṁ muñcitvā khayameva bhaṅgameva passati. Tassa tathākhayadassanapasutassa",
  "anya-e0104n8:40_4": "vipassanāpaññā tikkhā sūrā vahati, itarāni ca indriyāni. Tatthāti khayadassane. Sakkaccakiriyāyāti",
  "anya-e0104n8:40_5": "ādarakāritāya, yathā khayadassanaparameneva vipassanāñāṇaṁ pavattati, evaṁ taṁ ādarajāto",
  "anya-e0104n8:40_6": "sampādeti. Sātaccakiriyāyāti avicchedakiriyāya, yathā vipassanāñāṇaṁ khayadassanavasena",
  "anya-e0104n8:40_7": "nirantarameva pavattati, evaṁ yuttappayutto naṁ sampādeti. Sappāyakiriyāyāti anurūpakiriyāya",
  "anya-e0104n8:40_8": "āvāsādisattavidhasappāyāsevanakiriyāya. Nimittaggāhenāti yathā manasikarontassa vipassanāsamādhi",
  "anya-e0104n8:40_9": "uppanno, tassa ākārassa sallakkhaṇavasena samathanimittaggahaṇena sampādetīti sambandho.",
  "anya-e0104n8:40_10": "Anupavattanatāyāti anurūpato pavattanena bhāvanācittassa līnabhāve pītivīriyadhammavicayasambojjhaṅgānaṁ",
  "anya-e0104n8:40_11": "uddhatabhāve passaddhisamādhiupekkhāsambojjhaṅgānaṁ brūhanenāti attho. Kāye ca jīvite",
  "anya-e0104n8:40_12": "ca anapekkhatanti attano kāye asucibhāvena bāhirakaaviññāṇakakuṇape viya jīvite ahitāvahapaccatthike",
  "anya-e0104n8:40_13": "viya nirapekkhacittaṁ upaṭṭhapeti. Tattha ca abhibhuyya nekkhammenāti tasmiṁ kāyacitte",
  "anya-e0104n8:40_14": "anapekkhabhāvena indriyānaṁ tikkhabhāvāpādanena uppannaṁ uppannaṁ dukkhaṁ vīriyena",
  "anya-e0104n8:40_15": "abhibhavitvā bhāvanaṁ sampādeti. Antarāti yathādhippetāya bhāvanāsiddhiyā antarāva.",
  "anya-e0104n8:40_16": "Abbosānenāti asaṅkocanena.",
  "anya-e0104n8:41_0": "Evaṁ vuttānanti evaṁ “navahākārehi indriyāni tikkhāni bhavantī”tiādinā aṭṭhakathāyaṁ",
  "anya-e0104n8:41_1": "vuttānaṁ. Ettha ca yathā nāma sukhumānaṁ muttāpavāḷādīnaṁ vijjhane sukhumatarena",
  "anya-e0104n8:41_2": "vedhanena bhavitabbaṁ, evameva saṇhasukhumānaṁ rūpārūpadhammānaṁ, paccayassa ca pariggaṇhane",
  "anya-e0104n8:41_3": "tikkhena ñāṇena bhavitabbaṁ. Tesaṁ pana khayavayadassane tikkhatarena bhavitabbaṁ.",
  "anya-e0104n8:41_4": "Tikkhataratā cassa nisānasilāyaṁ saṇhamaṭṭhatāya karaṇena viya pharasudhārāya nisitabhāvāpādanena",
  "anya-e0104n8:41_5": "indriyānaṁ tikkhabhāvāpādanena sādhetabbā. Tañca yehi navahi ākārehi hoti, tesu khaṇikānaṁ",
  "anya-e0104n8:41_6": "saṅkhārānaṁ khaṇe khaṇe bhijjanākāradassanaṁ paṭhamaṁ vuttaṁ “uppannuppannānaṁ saṅkhārānaṁ",
  "anya-e0104n8:41_7": "khayameva passatī”ti. Asati ñāṇassa tikkhatarabhāve tadabhāvato sesindriyatikkhatā",
  "anya-e0104n8:41_8": "tassa sambhārabhāvato vuttā, avinābhāvato vā. Sakkaccakiriyādiggahaṇaṁ pana tassa",
  "anya-e0104n8:41_9": "upāyadassanaṁ. Asappāyāni bhojanādīni anupayujjanādivasena vajjetvā sappāyāni mattaso",
  "anya-e0104n8:41_10": "sevamānena. Rūpārūpadhammānaṁ accantavidhuratāya ekajjhaṁ asammasitabbattā, tathā",
  "anya-e0104n8:41_11": "sammasanassa ca idha anadhippetattā “kālena rūpaṁ sammasitabbaṁ, kālena arūpa”nti",
  "anya-e0104n8:41_12": "vuttaṁ. Tatthāpi ca rūpassa oḷārikatāya suviññeyyattā paṭhamaṁ sammasitabbatā vuttā.",
  "anya-e0104n8:41_13": "Nibbatti passitabbāti paṭhamaṁ tāva āgamānusārato anumānavasena daṭṭhabbā. Tato paraṁ",
  "anya-e0104n8:41_14": "anukkamena balappatte bhāvanāñāṇe paccakkhatopi dissatīti.",
  "anya-e0104n8:42": "Rūpanibbattipassanākārakathāvaṇṇanā",
  "anya-e0104n8:43_0": "700.Sabbesanti kāmāvacarādiaṇḍajādibhedabhinnānaṁ sabbesaṁ sattānaṁ. Paṭhamaṁ kammato",
  "anya-e0104n8:43_1": "nibbattati taṁmūlakattā utujādirūpānaṁ. Parato pavattanakakāyadasakādivasena labbhamānaṁ",
  "anya-e0104n8:43_2": "pabandhattayaṁ, santatisīsaṁ vā sandhāya “tisantativasenā”ti vuttaṁ.",
  "anya-e0104n8:44_0": "Dandhaṁ mandaṁ cirena nirodho etassāti dandhanirodhaṁ sattarasacittakkhaṇāyukattā.",
  "anya-e0104n8:44_1": "Tenāha “garuparivattī”ti. Tenāti tasmā, yasmā “tato sīghataraṁ kho, bhikkhave, āyusaṅkhārā",
  "anya-e0104n8:44_2": "khīyantī”ti vacanato rūpadhammāpi ittarakālā eva, arūpadhammā pana tehi sātisayaṁ",
  "anya-e0104n8:44_3": "ittarakālā, tasmā āha bhagavāti attho. Yaṁ panettha vattabbaṁ, taṁ heṭṭhā vicāritameva.",
  "anya-e0104n8:44_4": "Tehi sadisāti cittassa uppādabhaṅgakkhaṇehi sadisā. Sabbesampi hi saṅkhārānaṁ uppādabhaṅgakkhaṇesu",
  "anya-e0104n8:44_5": "visadisatā natthi, samānakālāva te. Ṭhānappattanti ṭhitikkhaṇappattaṁ. Tenāti dutiyabhavaṅgacittena.",
  "anya-e0104n8:44_6": "Vatthurūpaṁ ekassa cittassa nissayo hutvā aññassa na hoti ṭhapetvā maraṇāsannaṁ,",
  "anya-e0104n8:44_7": "tasmā vuttaṁ “tena saddhi”ntiādi.",
  "anya-e0104n8:45_0": "Evaṁ paṭisandhito paṭṭhāya yāva cuticittassa uppatti, taṁ dassetvā idāni nirodhaṁ",
  "anya-e0104n8:45_1": "dassetuṁ “paṭisandhicittassā”tiādi āraddhaṁ. Tattha ṭhānakkhaṇeti paṭisandhicittassa",
  "anya-e0104n8:45_2": "ṭhitikkhaṇe. Yāva pavatti nāma atthīti yāva saṁsārappavatti nāma atthi, yāva vā cittassa",
  "anya-e0104n8:45_3": "pavatti nāma atthi. Asaññūpapattiyañhi natthi cittappavattīti. Rūpūpapattiyaṁ saṁsedajā",
  "anya-e0104n8:45_4": "opapātikasadisāti opapātikānaṁyeva gahaṇaṁ. Opapātikānampīti pi-saddena vā saṁsedaje",
  "anya-e0104n8:45_5": "sampiṇḍeti. Sattasantativasenāti cakkhudasakādīnaṁ sattannaṁ santatisīsānaṁ vasena.",
  "anya-e0104n8:46_0": "701.Tatthāti kammato rūpapavattiyaṁ. Nānākkhaṇikakammapaccayabhūtaṁyeva idha kammanti",
  "anya-e0104n8:46_1": "adhippetanti āha “kammaṁ nāma kusalākusalacetanā”ti. Jīvitanavakaṁ cakkhudasakādiantogadhameva",
  "anya-e0104n8:46_2": "katvā “samasattatirūpa”nti vuttaṁ. Taṁ vā cakkhudasakādi viya sukhapariggahaṁ na",
  "anya-e0104n8:46_3": "hotīti. Tadevāti yathāvuttaṁ vipākakkhandhakaṭattārūpamāha. Kammañhi kammajassa janakaṁ,",
  "anya-e0104n8:46_4": "paripācakampi hoti jīvitindriyassa, kammajaggino ca vasena anurakkhaṇasabbhāvato,",
  "anya-e0104n8:46_5": "āhārādipaṭilābhahetutāya upatthambhakanimittato ca. Tenāha “upatthambhakapaccayopi",
  "anya-e0104n8:46_6": "hotī”ti. Upatthambhakapaccayatā cassa upanissayapaccayavaseneva veditabbā. Kammaṁ",
  "anya-e0104n8:46_7": "paccayo etassāti kammapaccayaṁ, tadeva cittaṁ, taṁ samuṭṭhānaṁ etassāti kammapaccayacittasamuṭṭhānaṁ.",
  "anya-e0104n8:46_8": "Vipākacetasikānampi kammapaccayacittasamuṭṭhānatā vattabbā, na vā vattabbā kammasamuṭṭhānakammapaccayaggahaṇena",
  "anya-e0104n8:46_9": "gahitattā. Ṭhānappattā ojā aññaṁ ojaṭṭhamakaṁ samuṭṭhāpeti āhārānugate sarīreti gahetabbaṁ.",
  "anya-e0104n8:47_0": "Tatrāpīti kammasamuṭṭhānāhārasamuṭṭhānepi ojaṭṭhamake. Catasso vā pañca vā pavattiyo",
  "anya-e0104n8:47_1": "ghaṭetīti sadisasantativasena catasso vā pañca vā rūpakalāpappavattiyo santāneti.",
  "anya-e0104n8:47_2": "Bāhirapaccayavisesena pana visadisā bahūpi pavattiyo ghaṭetīti vadanti. Yathā kammapaccayāhārasamuṭṭhāne",
  "anya-e0104n8:47_3": "paveṇighaṭanā, evaṁ kammapaccayautusamuṭṭhānepīti taṁ dassetuṁ “kammapaccayautusamuṭṭhānaṁ",
  "anya-e0104n8:47_4": "nāmā”tiādi vuttaṁ. Ettha ca yathā tattha tattha koṭṭhāse paramparappavattiṁ dassentena",
  "anya-e0104n8:47_5": "akammajā dutiyādipavattiyo asambhedena dassitā, evaṁ kammajāhārasamuṭṭhānautuvasena,",
  "anya-e0104n8:47_6": "kammajautusamuṭṭhānāhāravasena, kammapaccayacittajāhārautusamuṭṭhānautuāhāravasena",
  "anya-e0104n8:47_7": "ca sambhedavasenāpi rūpappavatti dassetabbāti vadanti. Tattha kammajato pavattaāhārā",
  "anya-e0104n8:47_8": "visesapaccayalābhe sati yathāvuttaparimāṇāhi pavattīhi uddhampi pavattiyo na ghaṭentīti",
  "anya-e0104n8:47_9": "na sakkā vattuṁ. Tathā hi “dasa dvādasa vāre pavattiṁ ghaṭetī”ti, “evaṁ dīghampi",
  "anya-e0104n8:47_10": "addhānaṁ anupādinnapakkhe ṭhatvāpi utusamuṭṭhānaṁ pavattati evā”ti ca vakkhati.",
  "anya-e0104n8:48_0": "702.Janakājanakā matāti purimakā tikoṭṭhāsasaṅgahitā janakā, pacchimakoṭṭhāsikā “soḷasā”ti",
  "anya-e0104n8:48_1": "vuttā ajanakāti matā ñātā. Kusalakiriyatoti kusalato ca kiriyato ca. Iriyāya kāyikakiriyāya",
  "anya-e0104n8:48_2": "pavattiṭṭhānatāya pathabhāvato iriyāpatho, gamanādi, atthato tadavatthā rūpappavatti.",
  "anya-e0104n8:48_3": "Kāmañcettha rūpavinimutto iriyāpatho, viññatti ca natthi, tathāpi na sabbaṁ rūpasamuṭṭhāpakacittaṁ",
  "anya-e0104n8:48_4": "iriyāpathūpatthambhakaṁ, viññattivikāruppādakañca hoti. Yaṁ pana cittaṁ viññattijanakaṁ,",
  "anya-e0104n8:48_5": "taṁ ekaṁsato itarassa janakaṁ avinābhāvato, tathā iriyāpathūpatthambhakaṁ rūpassa.",
  "anya-e0104n8:48_6": "Etassa visesassa dassanatthaṁ “rūpaṁ, iriyāpathaṁ, viññattiñcā”ti samuccayo kato.",
  "anya-e0104n8:48_7": "Vipākavajjānīti ettha vipākābhiññādvayavajjānīti vattabbaṁ tadaññesaṁyeva sesaggahaṇena",
  "anya-e0104n8:48_8": "gahetabbattā. Na vā vattabbaṁ sesaggahaṇeneva abhiññācittānampi nivattetabbato. Na",
  "anya-e0104n8:48_9": "viññattiṁ janayanti mahaggatakusalādīnaṁ santabhāvena avipphārikabhāvato. Vipphārikameva",
  "anya-e0104n8:48_10": "hi kāmāvacarakusalādiviññattiṁ samuṭṭhāpeti, iriyāpathūpatthambhakāni pana honti",
  "anya-e0104n8:48_11": "satipi santabhāve jhānavegena saussāhattā, yato tesaṁ javanakiccatā. Pañca bhavaṅgacittānīti",
  "anya-e0104n8:48_12": "sambandho. Rūpameva janayanti, na iriyāpathaṁ nirussāhasantabhāvena paridubbalabhāvato.",
  "anya-e0104n8:48_13": "Kiriyāmayacittehi avimissabhavaṅgappavattikāle khandhādisarīrāvayavānaṁ niccalabhāvenāvaṭṭhānaṁ.",
  "anya-e0104n8:48_14": "Tathā hi abbokiṇṇe bhavaṅge pavattamāne aṅgāni osīdanti paviṭṭhāni viya honti. “Dvattiṁsā”ti",
  "anya-e0104n8:48_15": "pana ādinā vuttesu jāgaraṇacittesu vattamānesu aṅgāni upatthaddhāni yathāpavattairiyāpathabhāveneva",
  "anya-e0104n8:48_16": "pavattantīti. Dvepañcaviññāṇāni sabbadubbalatāya rūpaṁ na janenti. Paṭisandhicittaṁ",
  "anya-e0104n8:48_17": "vatthudubbalatāya. Khīṇāsavānaṁ cuticittanti ettha –",
  "anya-e0104n8:49_0": "“Kāmāvacarānaṁ pacchimacittassa uppādakkhaṇe yassa cittassa anantarā kāmāvacarānaṁ",
  "anya-e0104n8:49_1": "pacchimacittaṁ uppajjissati, rūpāvacare arūpāvacare pacchimabhavikānaṁ, ye ca rūpāvacaraṁ",
  "anya-e0104n8:49_2": "arūpāvacaraṁ upapajjitvā parinibbāyissanti, tesaṁ cavantānaṁ tesaṁ vacīsaṅkhāro nirujjhissati,",
  "anya-e0104n8:49_3": "no ca tesaṁ kāyasaṅkhāro nirujjhissatī”ti –",
  "anya-e0104n8:50_0": "Pana vacanato aññesampi cuticittaṁ rūpaṁ na samuṭṭhāpetīti viññāyati. Na hi rūpasamuṭṭhāpakacittassa",
  "anya-e0104n8:50_1": "gabbhagatatādivibandhābhāve kāyasaṅkhārāsamuṭṭhāpane kāraṇaṁ atthi, na ca yuttaṁ",
  "anya-e0104n8:50_2": "cuto ca cittasamuṭṭhānarūpañcassa pavattati, nāpi “cuticittaṁ rūpaṁ samuṭṭhāpetī”ti",
  "anya-e0104n8:50_3": "pāḷi atthi, “khīṇāsavāna”nti, pana visesanaṁ appaṭisandhikanirodhena nirujjhantassa",
  "anya-e0104n8:50_4": "tesaṁ cuticittassa rūpasamuṭṭhāpanaṁ pākaṭanti katvā katanti daṭṭhabbaṁ. Soḷasa cittānīti",
  "anya-e0104n8:50_5": "paricchijja gahaṇaṁ tesaṁ rūpajanane ekaṁsato niyametabbattā, aññāni pana bahūni",
  "anya-e0104n8:50_6": "arūpe uppannāni anokāsagatattā rūpaṁ na janentiyeva. Na ṭhitikkhaṇe, bhaṅgakkhaṇe",
  "anya-e0104n8:50_7": "vā rūpaṁ janentīti sambandho. Uppādakkhaṇe pana balavaṁ anantarādipaccayalābhato.",
  "anya-e0104n8:51_0": "Yathā pathavīādayo rūpadhammā cittahetukā cittasamuṭṭhānā, evaṁ vedanādayopīti vuttaṁ",
  "anya-e0104n8:51_1": "“cittasamuṭṭhānaṁ nāma tayo arūpino khandhā, saddanavaka”ntiādi. Tenevāha – “katame",
  "anya-e0104n8:51_2": "dhammā cittasamuṭṭhānā? Vedanākkhandho saññākkhandho saṅkhārakkhandho kāyaviññatti",
  "anya-e0104n8:51_3": "vacīviññattī”ti. Tattha kāyaviññattiādīnaṁ cittasamuṭṭhānatā pariyāyato vuttāti veditabbā",
  "anya-e0104n8:51_4": "tesaṁ anipphannattā. “Evaṁ vuttaṁ catusamuṭṭhānarūpa”nti iminā ataṁsamuṭṭhānasseva",
  "anya-e0104n8:51_5": "cittajarūpassa cittapaccayatā dassitā. Yathā pana kammapaccayaṁ dassitaṁ, evaṁ cittapaccaye",
  "anya-e0104n8:51_6": "gayhamāne taṁsamuṭṭhānarūpassa, sahajātavedanādīnañca cittapaccayatā siyā. Cittasamuṭṭhānacittapaccaye",
  "anya-e0104n8:51_7": "pana asaṅkarato dassetuṁ pacchājātapaccayavaseneva cittapaccayaṁ uddhaṭanti daṭṭhabbaṁ.",
  "anya-e0104n8:51_8": "Cittasamuṭṭhānautuāhārehi kammasamuṭṭhānautuāhārā balavanto hontīti tesaṁ vasena",
  "anya-e0104n8:51_9": "catupañcapavattighaṭanaṁ vuttaṁ, cittasamuṭṭhānānaṁ pana vasena dvattippavattighaṭanaṁ",
  "anya-e0104n8:51_10": "taṁpākatikacittavasena, mahaggatānuttaracittavasena pana bahutarāpi pavattiyo icchitabbā.",
  "anya-e0104n8:51_11": "Taṁnibbattānaṁ cittajarūpānaṁ uḷārapaṇītabhāvato.",
  "anya-e0104n8:52_0": "703.“Upādinnaṁ kammajarūpaṁ paccayaṁ labhitvā”ti etena bahiddhā anupādinnaojā rūpāharaṇakiccaṁ",
  "anya-e0104n8:52_1": "na karotīti dasseti. Paccayalābho cassa kammajabhūtasannissayatāvasenāti āha “tattha",
  "anya-e0104n8:52_2": "patiṭṭhāyā”ti. Tattha kammapaccayacittasamuṭṭhānādirūpassapi kammamūlakattā siyā",
  "anya-e0104n8:52_3": "kammajapariyāyoti taṁnivattanatthaṁ “upādinna”nti visesetvā vuttaṁ. Āhārapaccayassa",
  "anya-e0104n8:52_4": "āhāro na kevalaṁ upatthambhakova, atha kho janakopīti dassetuṁ “catusamuṭṭhānarūpa”nti",
  "anya-e0104n8:52_5": "vuttaṁ. “Dasa dvādasa vāre”ti vatvā kathaṁ imasseva dasa dvādasa vāre pavattighaṭanāti",
  "anya-e0104n8:52_6": "anuyogaṁ sandhāyāha “ekadivasaṁ paribhuttāhāro”tiādi. Dārakassa sarīraṁ pharitvāti",
  "anya-e0104n8:52_7": "nābhimūlānugatāhi rasaharaṇīhi pharitvā, aññathā jalābuantarike kāye makkhanāvasena",
  "anya-e0104n8:52_8": "na sammāviniyogo āhārassa sambhavatīti.",
  "anya-e0104n8:53_0": "Upādinnako anupādinnakoti duvidhe āhāre pubbe anupādinnako āhārapaccayaāhāro dassitoti",
  "anya-e0104n8:53_1": "itaraṁ dassetuṁ “kammajāhāro”tiādi vuttaṁ. Taṁ kammapaccayāhārasamuṭṭhāne vuttanayameva.",
  "anya-e0104n8:53_2": "Tenāha “catasso vā pañca vā pavattiyo ghaṭetī”ti. Āhārapaccayautunopi utupaccayāhārassa",
  "anya-e0104n8:53_3": "viya dasa dvādasa vāre pavattighaṭanā veditabbā. Vuttanayattā na uddhatanti vadanti.",
  "anya-e0104n8:53_4": "Sesānanti kammacittautusamuṭṭhānānaṁ tisantatirūpānaṁ. Kabaḷīkārāhāro hi aññāhārasamuṭṭhitassa,",
  "anya-e0104n8:53_5": "tisantatirūpānañca upatthambhakavasena attanā uppāditassa janako hutvā paccayo hoti.",
  "anya-e0104n8:53_6": "Evaṁ āhārapaccayo hontoyeva atthiavigatavasenāpi paccayo hoti, nissayabhāvo pana",
  "anya-e0104n8:53_7": "paṭṭhānanayena natthi. Āhārapaccayā pavattamānāni rūpāni āhāranissayāni nāma hontīti",
  "anya-e0104n8:53_8": "suttantanayena vuttoti daṭṭhabbo. Parato utuno nissayajotanāyapi eseva nayo.",
  "anya-e0104n8:54_0": "704. Kammasamuṭṭhānādivasena catubbidhāyapi tejodhātuyā rūpuppādane samatthabhāvato",
  "anya-e0104n8:54_1": "“utu nāma catusamuṭṭhānā tejodhātū”ti vuttaṁ. Esa duvidho hotīti esa utu tejodhātubhāvāvisesepi",
  "anya-e0104n8:54_2": "tikkhamandatāvisesena uṇho, sītoti duvidho hoti. Yaṁ panettha vattabbaṁ, taṁ heṭṭhā",
  "anya-e0104n8:54_3": "vicāritameva. Yadipi utu upādinnakena vināpi rūpaṁ samuṭṭhāpeti, indriyabaddhe pana",
  "anya-e0104n8:54_4": "tena vinā tassa rūpuppādanaṁ natthīti āha “upādinnakaṁ paccayaṁ labhitvā”ti. Tenāha",
  "anya-e0104n8:54_5": "“catusamuṭṭhāno utū”ti. Utusamuṭṭhānoyeva hi utu upādinnakena vinā rūpaṁ samuṭṭhāpeti.",
  "anya-e0104n8:54_6": "Utupaccayaṁ nāma catusamuṭṭhānikaṁ rūpaṁ. Yañhi utusamuṭṭhānaṁ pannarasavidhaṁ rūpaṁ,",
  "anya-e0104n8:54_7": "yañca tadaññatisantatirūpaṁ, tassa sabbassapi sabhāgo utuupatthambhakapaccayo hotīti.",
  "anya-e0104n8:54_8": "Yasmā visabhāgo utu himādi viya padumādīnaṁ visadisarūpuppattihetubhūtaṁ purimarūpaṁ",
  "anya-e0104n8:54_9": "vināsentaṁ viya hoti, tasmā sabhāgaṁ, visabhāgañca ekajjhaṁ gahetvā vuttaṁ “utu catusamuṭṭhānikarūpānaṁ",
  "anya-e0104n8:54_10": "pavattiyā ca vināsassa ca paccayo hotī”ti.",
  "anya-e0104n8:55_0": "Dīghampi addhānanti “dasa dvādasa vāre”ti aññassa vuttaparicchedato dīghampi kālaṁ.",
  "anya-e0104n8:55_1": "Utu hi sabhāgasantativasena laddhapaccayaṁ ciratarampi kālaṁ sadisākāraṁ rūpappavattiṁ",
  "anya-e0104n8:55_2": "santāneti upādinnakasannissayena vinā, pageva itarathā. Tenāha “anupādinnapakkhe",
  "anya-e0104n8:55_3": "ṭhatvāpī”ti, maṁsavinimuttakesalomanakhacammakhilatilakādivasena jīvamānasarīre aññattha",
  "anya-e0104n8:55_4": "matakaḷevarādivasenāti adhippāyo. Rūpassa nibbattiyā diṭṭhāya tassa bhaṅgopi diṭṭhoyeva",
  "anya-e0104n8:55_5": "hoti ittarakālattā dhammappavattiyāti āha “nibbattiṁ passanto kālena rūpaṁ sammasati",
  "anya-e0104n8:55_6": "nāmā”ti. Na hi nibbattimattadassanaṁ sammasanaṁ nāma hoti, udayabbayadassanañca adhikatanti.",
  "anya-e0104n8:55_7": "Esa nayo ito paresupi nibbattiggahaṇesu.",
  "anya-e0104n8:56": "Arūpanibbattipassanākārakathāvaṇṇanā",
  "anya-e0104n8:57": "705.Lokiyacittuppādavasenevāti avadhāraṇaṁ itarassa avisayattā.",
  "anya-e0104n8:58_0": "Nibbattati taṁtaṁbhavavasena. Tadeva ekūnavīsatippabhedaṁ cittaṁ bhavaṅgavasena nibbattatīti",
  "anya-e0104n8:58_1": "sambandho. Tathā cutivasena tadārammaṇavasenāti etthāpi. Tatthāti tesu ekūnavīsaticittuppādesu.",
  "anya-e0104n8:58_2": "Anantaracittato paṭṭhāyātiādināpi pavattiyeva vuttā.",
  "anya-e0104n8:59_0": "So pana paṭisandhicittānaṁyeva pavattiyaṁ pavattanākāroti suddhappavatticittānaṁ",
  "anya-e0104n8:59_1": "uppattiṁ dassento “pavatte panā”tiādimāha. Asambhinnattāti avinaṭṭhattā. “Asambhinnattā",
  "anya-e0104n8:59_2": "cakkhussā”tiādinā saṅkhepato vuttamatthaṁ vivarituṁ “cakkhupasādassa hī”tiādi vuttaṁ.",
  "anya-e0104n8:59_3": "“Ṭhitippattamevā”ti iminā yathā nirujjhamānaṁ rūpaṁ kassaci paccayo na hoti, evaṁ",
  "anya-e0104n8:59_4": "uppajjamānampīti dasseti. Cakkhuviññāṇaṁ uppajjatīti sambandho. Evaṁ sesesupi. Kāmāvacarakusalākusalakiriyacittesu",
  "anya-e0104n8:59_5": "ekaṁ vā pañca, satta vā javanāni hutvā uppajjatīti sambandho. Upekkhāsahagatāhetukaṁ",
  "anya-e0104n8:59_6": "cittaṁ vāti vā-saddaṁ ānetvā sambandhitabbaṁ. Voṭṭhabbanañhi sandhāya evaṁ vuttaṁ,",
  "anya-e0104n8:59_7": "taṁ pana dutiyamoghavāravasena veditabbaṁ. Pañca javanāni suttamucchitādikāle, satta",
  "anya-e0104n8:59_8": "pākatikakāle veditabbāni. Javanārammaṇānurūpanti “tihetukaṁ ce javanaṁ, tihetukaṁ,",
  "anya-e0104n8:59_9": "dvihetukaṁ vā”tiādinā, “iṭṭhaṁ ce ārammaṇaṁ, somanassasahagata”ntiādinā ca javanassa,",
  "anya-e0104n8:59_10": "ārammaṇassa ca anurūpaṁ. Sesadvāresūti sotadvārādisesadvāresu.",
  "anya-e0104n8:60": "Anukkamenāti udayabbayañāṇādhigamānukkamena paññābhāvanaṁ sampādeti arahattaṁ adhigacchati.",
  "anya-e0104n8:61": "Rūpasattakasammasanakathāvaṇṇanā",
  "anya-e0104n8:62_0": "706. Rūpesu manasikārasattakaṁ rūpasattakaṁ, rūpadhammesu sattahākārehi manasi kārotīti",
  "anya-e0104n8:62_1": "attho. Evaṁ arūpasattakampi veditabbaṁ. Imehi ākārehīti imehi ādānanikkhepanamanasikārādippakārehi,",
  "anya-e0104n8:62_2": "imehi vā yathāvuttakoṭṭhāsehi. Āropetvāti tilakkhaṇaṁ āropetvā.",
  "anya-e0104n8:63_0": "Ādānanikkhepanatoti bhavassa gahaṇavissajjanato, jātito, maraṇato cāti attho. Vayovuḍḍhatthagāmitoti",
  "anya-e0104n8:63_1": "vayasā vuḍḍhassa atthagāmibhāvato, atthaṅgamato icceva attho. Āhāratoti āhārahetu,",
  "anya-e0104n8:63_2": "rūpassa paccayabhūtaāhāratoti attho. Ayalohādibhūmipāsāṇādibhedaṁ vividhavaṇṇasaṇṭhānaṁ",
  "anya-e0104n8:63_3": "kammānapekkhaṁ sabhāvasiddhaṁ rūpaṁ dhammatārūpaṁ. Sattāti sattadhā sattahākārehi.",
  "anya-e0104n8:63_4": "Vipassatīti taṁ taṁ koṭṭhāsaṁ tilakkhaṇaṁ āropetvā vipassati sammasati.",
  "anya-e0104n8:64_0": "“Bhārādānaṁ dukhaṁ loke”ti vacanato khandhabhārassa ādito gahaṇanti katvā “ādānanti",
  "anya-e0104n8:64_1": "paṭisandhī”ti āha. “Sabbeva nikkhipissanti, bhūtā loke samussaya”nti pana vacanato",
  "anya-e0104n8:64_2": "khandhabhāranikkhepoti katvā “nikkhepananti cutī”ti vuttaṁ. “Yo ciraṁ jīvati, so",
  "anya-e0104n8:64_3": "vassasata”nti vacanato tato ūnādhikabhāvo appamāṇanti vuttaṁ “ekaṁ vassasataṁ paricchinditvā”ti.",
  "anya-e0104n8:64_4": "Etthantare sabbe saṅkhārāti etasmiṁ ādānanikkhepantare pavattā sabbe bhūtupādāyarūpappabhedā",
  "anya-e0104n8:64_5": "saṅkhārā. Rūpadhammesu hi idaṁ sammasanavidhānanti. “Aniccā”ti gahitamattaṁ yuttito",
  "anya-e0104n8:64_6": "hadaye patiṭṭhāpanatthaṁ “kasmā”tiādi vuttaṁ. Tattha uppādavayavattitoti uppajjanavasena,",
  "anya-e0104n8:64_7": "nirujjhanavasena ca pavattanato, ahutvā sambhavato hutvā vayūpagamanatoti attho.",
  "anya-e0104n8:64_8": "Vipariṇāmatoti santānassa purimuttaravisadisabhāvatoti vadanti. Taṁ vassasataparicchinne",
  "anya-e0104n8:64_9": "rūpe idaṁ sammasananti adhippāyeneva vuttaṁ siyā, jarāmaraṇena vipariṇāmetabbatoti",
  "anya-e0104n8:64_10": "attho. Asatipi dhammabhede avatthābhedo icchitabbo. Na hi uppādāvatthā eva bhaṅgāvatthāti",
  "anya-e0104n8:64_11": "yuttā. Tathā hi vuttaṁ “jarāya ceva maraṇena cāti dvedhā pariṇāmapakatitāyā”ti. Sabhāvavigamo",
  "anya-e0104n8:64_12": "eva vā ettha vipariṇāmo. Khaṇikatā tāvakālikatā. Niccasabhāvābhāvo eva niccapaṭikkhepo.",
  "anya-e0104n8:64_13": "Aniccadhammā hi teneva attano sabhāvena jānantānaṁ niccataṁ paṭikkhipanti nāma. Yato",
  "anya-e0104n8:64_14": "na niccanti aniccaṁ, uppādakkhaṇe yadavatthā saṅkhārā, na tadavatthā ṭhitikkhaṇeti",
  "anya-e0104n8:64_15": "avatthantarappattiyā ñāyati tesaṁ kilamanākāroti āha “ṭhitiyaṁ jarāya kilamantī”ti,",
  "anya-e0104n8:64_16": "svāyamattho pākaṭajarāya veditabbo. Ye pana saṅkhārānaṁ ṭhitiṁ na sampaṭicchanti,",
  "anya-e0104n8:64_17": "tattha vattabbaṁ heṭṭhā vuttameva. Dhammānaṁ sabhāvo nāma duratikkamo jarānantaraṁ",
  "anya-e0104n8:64_18": "bhaṅgoti āha “jaraṁ patvā avassaṁ bhijjantī”ti. Tasmāti yasmā uppādajarābhaṅgavasena",
  "anya-e0104n8:64_19": "saṅkhārānaṁ nirantarabādhatā, tato ca nesaṁ dussahatāya dukkhamatā, tissannaṁ dukkhatānaṁ,",
  "anya-e0104n8:64_20": "saṁsāradukkhassa ca adhiṭṭhānatāya dukkhavatthutā, tasmā. Abhiṇha…pe… dukkhāti yojanā.",
  "anya-e0104n8:65_0": "“Sukhapaṭikkhepato”ti idaṁ vuttanayameva. Ṭhitiṁ mā pāpuṇantu, uppajjamānākāreneva",
  "anya-e0104n8:65_1": "pavattantūti adhippāyo. “Uppannā”ti iminā uppādakkhaṇasamaṅgitā vuttā. Ṭhānappattā",
  "anya-e0104n8:65_2": "mā jīrantūti kasmā vuttaṁ, nanu atthato ṭhiti eva jarāti? Saccametaṁ, jarāvasena",
  "anya-e0104n8:65_3": "pana yo kilamatho, so idha jarāggahaṇena gahitoti daṭṭhabbaṁ. Mā bhijjantūti niccataṁ",
  "anya-e0104n8:65_4": "āsīsati. Kassaci dhammissarassāpi bhagavato vasavattibhāvo natthi. Na hi lakkhaṇaññathattaṁ",
  "anya-e0104n8:65_5": "kenaci kātuṁ sakkā. Bhāvaññathattameva hi iddhivisayo. Suññā saṅkhārā tena tīsu ṭhānesu",
  "anya-e0104n8:65_6": "vasavattanākārena. Tasmāti vuttakāraṇaparāmasanaṁ. Suññatoti nivāsīkārakavedakaadhiṭṭhāyakavirahena",
  "anya-e0104n8:65_7": "tato suññato, na nissabhāvatoti ekaccaparikappitasabhāvasuññato. Assāmikatoti sāmibhūtassa",
  "anya-e0104n8:65_8": "kassaci abhāvato. Etena anattaniyataṁ dasseti. Avasavattitoti yathāvuttavasavattibhāvābhāvato.",
  "anya-e0104n8:65_9": "Attapaṭikkhepatoti paraparikappitassa attano paṭikkhipanato. “Suññato”tiādinā hi",
  "anya-e0104n8:65_10": "dhammānaṁ bāhirakaparikappitaattaviraho vutto, iminā pana ataṁsabhāvato attā na hotīti.",
  "anya-e0104n8:66_0": "707. Ettha ca “uppādavayavattito”tiādinā catūhi kāraṇehi aniccā, “abhiṇhasampaṭipīḷanato”tiādinā",
  "anya-e0104n8:66_1": "catūhi kāraṇehi dukkhā, “suññato”tiādinā catūhi kāraṇehi anattāti rūpadhamme niruḷhaṁ",
  "anya-e0104n8:66_2": "lakkhaṇattayaṁ pubbe attanā asallakkhitaṁ sallakkhetvā sammasanto taṁ tattha āropetīti",
  "anya-e0104n8:66_3": "vuccati. Tathā panānena ādānanikkhepanavasena sammasitattā āha “rūpe tilakkhaṇaṁ āropetvā”ti.",
  "anya-e0104n8:67_0": "Tattha ca yasmā aniccalakkhaṇaggahaṇapubbakaṁ dukkhalakkhaṇaggahaṇaṁ, dukkhalakkhaṇaggahaṇapubbakaṁ",
  "anya-e0104n8:67_1": "vā anattalakkhaṇaggahaṇaṁ. Aniccalakkhaṇañcettha rūpabhedena dassiyamānaṁ yathoḷārikato",
  "anya-e0104n8:67_2": "dīpetabbanti taṁ vassasataparicchedena paṭhamaṁ dassentena vassasataṁ ṭhitassa “dasa",
  "anya-e0104n8:67_3": "vā vīsati vā”tiādinā vibhajitvā anukkamena yāvauddharaṇādikoṭṭhāsavasena rūpassa",
  "anya-e0104n8:67_4": "bhaṅgaṁ disvā tato “aniccaṁ dukkhaṁ anattā”ti tilakkhaṇāropanaṁ vayovuḍḍhatthaṅgamato",
  "anya-e0104n8:67_5": "sammasananti dassetuṁ “tameva vassasata”ntiādinā vayavasena rūpassa sammasanavidhi",
  "anya-e0104n8:67_6": "āraddho. Tattha yasmā oḷārikavasenevāyaṁ ādito rūpabhedo gayhati, tasmā na vassasataṁ",
  "anya-e0104n8:67_7": "samakoṭṭhāsavasena vibhattaṁ, majjhimāvatthāya vā tathārūpattā majjhimavaye ekaṁ vassaṁ vaḍḍhitaṁ.",
  "anya-e0104n8:68": "708. Mandatābāhullena pavattaṁ vassānaṁ dasakaṁ mandadasakaṁ. Esa nayo sesesupi.",
  "anya-e0104n8:69_0": "Tadāti paṭhame vassadasake. Soti puggalo. Capaloti anavaṭṭhitakiriyatāya taralo.",
  "anya-e0104n8:69_1": "Tena momūhabhāvato viseseti. Na hesa navamadasake viya momūhabhāvena mando, atha",
  "anya-e0104n8:69_2": "kho capalatāyāti. Tenāha “kumārako”ti. Tatiye dasake maṁsapāripūriyā yathārahaṁ chavivaṇṇo",
  "anya-e0104n8:69_3": "vippasīdatīti āha “vaṇṇāyatanaṁ vepullaṁ pāpuṇātī”ti. Catutthe dasake aṭṭhīnaṁ, nhārūnañca",
  "anya-e0104n8:69_4": "thirabhāvappattiyā balañca thāmo ca vepullaṁ pāpuṇāti. Pañcame dasake yobbanamadassa",
  "anya-e0104n8:69_5": "dūrībhāvena yebhuyyena kilesatanutāya paññā yathārahaṁ suvisadā hoti. Khiḍḍāya rati",
  "anya-e0104n8:69_6": "khiḍḍārati. Kapallikādinissayavisesena padīpassa suddhatādi viya nissayavisesena",
  "anya-e0104n8:69_7": "pañcamachaṭṭhadasakesu paññāya buddhihāniyo veditabbā. Purato pabbhāro hoti kaṭisandhigīvāsandhīnaṁ",
  "anya-e0104n8:69_8": "vasena rassassāpi, pageva dīghassa. Pabbhāroti ca garubhāvena palambako. Momūho hoti",
  "anya-e0104n8:69_9": "satipaññāvippavāsato. Sayanabahulova hoti ṭhānādivasena sarīrabhāraṁ vahituṁ asakkonto.",
  "anya-e0104n8:70": "709.Tiṇṇaṁ tiṇṇaṁ vassānanti yebhuyyatāya vuttaṁ. Catuvassikopi hi eko koṭṭhāso hotīti. Dvisataṁ koṭṭhāse katvā ekekaayanavasenātipi veditabbaṁ.",
  "anya-e0104n8:71": "Vassāne pavattarūpanti sambandho.",
  "anya-e0104n8:72_0": "Taṁ pana vassānaṁ dvidhā samattaṁ, na pubbe viya catumāsanti āha “dvemāsa”nti. Accantasaṁyoge",
  "anya-e0104n8:72_1": "cetaṁ upayogavacanaṁ. So pana vassāno utu sāvaṇapoṭṭhapādamāsā, assayujakattikamāsā",
  "anya-e0104n8:72_2": "sarado, migasiraphussamāsā hemanto, māghaphaggunamāsā sisiro, cittavesākhamāsā vasanto,",
  "anya-e0104n8:72_3": "jeṭṭhāsaḷhamāsā gimho utūti veditabbo. Cha koṭṭhāse katvāti dasadasanāṭikāvasena cha koṭṭhāse katvā.",
  "anya-e0104n8:73_0": "710. Abhimukhaṁ purato kamanaṁ abhikkamo. Paṭinivattanavasena kamanaṁ paṭikkamo.",
  "anya-e0104n8:73_1": "Āmukhaṁ lokanaṁ ālokanaṁ. Vividhaṁ ito cito ca lokanaṁ vilokanaṁ. Hatthapādānaṁ saṅkucanaṁ",
  "anya-e0104n8:73_2": "samiñjanaṁ. Āyamanaṁ pasāraṇaṁ.",
  "anya-e0104n8:74_0": "Pāduddharaṇakāleti dutiyapāduddharaṇakāle. Pādassāti uddhaṭapādassa. Omattāti sattito",
  "anya-e0104n8:74_1": "hīnappamāṇā. Tenāha “mandā”ti. Itarāti tejovāyodhātuyo. Yathā pādassa uddharaṇaṁ",
  "anya-e0104n8:74_2": "sijjhati, tathā pavattacittasamuṭṭhānarūpesu ekaṁsato tejovāyodhātūnaṁ adhimattatā",
  "anya-e0104n8:74_3": "icchitabbā sallahukasabhāvatāya tāsaṁ. Tato eva ca itarāsaṁ omattatā garusabhāvattā.",
  "anya-e0104n8:74_4": "Taṁsambandhattā pana sesaṁ tisamuṭṭhānarūpaṁ taggatikameva hoti. Kāyavacīviññattipavattiyaṁ",
  "anya-e0104n8:74_5": "vāyopathavīadhimattatā imassa atthassa nidassananti daṭṭhabbaṁ. Purato haraṇe, pacchato",
  "anya-e0104n8:74_6": "haraṇe ca uddharaṇe viya sallahukasabhāvarūpappavattīti tāsaṁyeva dvinnaṁ dhātūnaṁ",
  "anya-e0104n8:74_7": "adhimattatā icchitabbāti āha “tathā atiharaṇavītiharaṇesū”ti. Yathā uddharaṇādīsu",
  "anya-e0104n8:74_8": "sallahukasabhāvattā pacchimānaṁ dvinnaṁ dhātūnaṁ kiccaṁ adhikaṁ hoti, itarāsaṁ hīnaṁ,",
  "anya-e0104n8:74_9": "evaṁ vossajjanādīsu tīsu garusabhāvattā purimānaṁ dvinnaṁ kiccaṁ adhikaṁ hoti, itarāsaṁ",
  "anya-e0104n8:74_10": "hīnanti dassento āha “vossajjane”tiādi.",
  "anya-e0104n8:75_0": "Tadupādāyarūpānīti tā dhātuyo nissāya pavattaupādārūpāni. Etthevāti uddharaṇeyeva.",
  "anya-e0104n8:75_1": "Tenāha “atiharaṇaṁ appatvā”ti. Itīti evaṁ. Tattha tatthāti tasmiṁ tasmiṁ uddharaṇādikoṭṭhāse.",
  "anya-e0104n8:75_2": "Pabbaṁpabbantiādi tesaṁ dhammānaṁ koṭṭhāsantarasaṅkarābhāvadassanaṁ. Taṭataṭāyantāti",
  "anya-e0104n8:75_3": "taṭataṭāyanti viya, tena nesaṁ pavattikkhaṇassa ittarataṁ dasseti.",
  "anya-e0104n8:76_0": "711.Assāti sammasanassa. Dārutiṇukkādīsūti dāruukkātiṇukkādīsu. “Kiṁ andhabāla ekaghanaṁ",
  "anya-e0104n8:76_1": "satataṁ sabbadābhāviṁ ekanti maññasī”ti adhippāyenāha “kimettha manāpa”nti. Idampīti",
  "anya-e0104n8:76_2": "yadidaṁ telavaṭṭikkhayena padīpassa apaññāyanaṁ vuttaṁ, idampi. Aṅgulaṅgulantareti",
  "anya-e0104n8:76_3": "aṅguliyā mitaṁ aṅgulanti aṅgulappamāṇe padeseti attho. Tantuno avayavalesabhūtaṁ",
  "anya-e0104n8:76_4": "paramasukhumabhāvappattaṁ aṁsuṁ sandhāyāha “aṁsuṁ pana muñcitvā”ti.",
  "anya-e0104n8:77_0": "Tatthātiādi upamāsaṁsandanaṁ. Tattha kāmaṁ upameyye viya upamāyaṁ pākaṭo kālabhedo",
  "anya-e0104n8:77_1": "natthi, ekakoṭṭhāsagataṁ pana koṭṭhāsantaraṁ na pāpuṇātīti ettāvatā upamābhāvo veditabbo.",
  "anya-e0104n8:77_2": "Upamāyampi vā tāva yāvāti kālassa bhedamattā labbhatevāti tassā gahaṇe kālabhedavasenāpi upamā yojetabbā.",
  "anya-e0104n8:78_0": "712. Pubbe ādānanikkhepādivasena catusantatirūpaṁ saṅgharitvā dassitaṁ, idāni āhārasamuṭṭhānādivasena",
  "anya-e0104n8:78_1": "bhinditvā dassento “tadeva rūpaṁ visaṅkharitvā”tiādimāha. Tattha visaṅkharitvā vibhajitvā.",
  "anya-e0104n8:78_2": "“Visaṅgharitvā”ti vā pāṭho, ayamevattho. Āhāramayanti āhārena nibbattaṁ. Jhattanti",
  "anya-e0104n8:78_3": "milātaṁ. Kilantanti khinnaṁ. Dhātanti tittaṁ. Pīṇitanti maṁsūpacayasampattiyā pīṇitaṁ.",
  "anya-e0104n8:78_4": "Tato eva mudu. Siniddhanti siniddhacchavitāya saṇhaṁ. Tato eva phassavantaṁ.",
  "anya-e0104n8:79": "713.Uṇhakāle samuṭṭhitaṁ rūpanti uṇhasantāpena santattaṁ rūpaṁ sandhāyāha. Sītautunāti sappāyena sītautunā.",
  "anya-e0104n8:80_0": "714.Āyatanadvāravasenāti āyatanasaṅkhātadvāravasena. Kammadvāranivattanatthaṁ āyatanaggahaṇaṁ.",
  "anya-e0104n8:80_1": "Kāyadvāreti pasādakāyadvāre. Manodvāraṁ nāma sāvajjanaṁ bhavaṅgaṁ. Tassa nissayabhāvato",
  "anya-e0104n8:80_2": "hadayavatthuṁ sandhāya nissitavohārena “manodvāre”ti vuttaṁ, yattha manodvāruppatti.",
  "anya-e0104n8:81": "715.Somanassitadomanassitavasenāti somanassitadomanassitapuggalavasena, somanassitadomanassitakālavasena vā.",
  "anya-e0104n8:82": "Ayamatthoti ayaṁ idāni vuccamāno saṅkhārānaṁ atiittarakhaṇatāsaṅkhāto attho.",
  "anya-e0104n8:83_0": "Jīvitanti jīvitindriyaṁ. Sukhadukkhāti sukhadukkhavedanā. Upekkhāpi hi sukhadukkhāsu",
  "anya-e0104n8:83_1": "eva antogadhā iṭṭhāniṭṭhabhāvato. Attabhāvoti jīvitavedanāviññāṇāni ṭhapetvā avasiṭṭhadhammā",
  "anya-e0104n8:83_2": "vuttā. Saññāti keci. Kevalāti attanā niccabhāvena vā avomissā. Ekacittasamāyuttāti",
  "anya-e0104n8:83_3": "ekekena cittena sahitā. Lahuso vattate khaṇoti vuttanayena ekacittakkhaṇikatāya lahuko",
  "anya-e0104n8:83_4": "atiittaro jīvitādīnaṁ khaṇo vattati.",
  "anya-e0104n8:84_0": "Cullāsītisahassāni kappanti caturāsītisahassaparimāṇaṁ kappaṁ, accantasaṁyoge etaṁ",
  "anya-e0104n8:84_1": "upayogavacanaṁ. Kappanti ca sāmaññavasena ekavacanaṁ. Marūti devā. Dvīhi cittehi",
  "anya-e0104n8:84_2": "samohitāti evaṁ cirajīvinopi te dvīhi cittehi sahitā hutvā na tiṭṭhanti. Idaṁ vuttaṁ",
  "anya-e0104n8:84_3": "hoti – tesampi santāne jīvitādīni dvīhi cittehi saha na tiṭṭhanti, ekena cittena",
  "anya-e0104n8:84_4": "saha uppannāni teneva saha nirujjhanato yāva dutiyā na tiṭṭhantīti.",
  "anya-e0104n8:85_0": "Ye niruddhā marantassāti cavantassa sattassa cuticittena saddhiṁ niruddhāti vattabbā",
  "anya-e0104n8:85_1": "ye khandhā. Tiṭṭhamānassa vā idhāti ye vā idha pavattiyaṁ tiṭṭhantassa dharantassa",
  "anya-e0104n8:85_2": "bhaṅgappattiyā niruddhakkhandhā. Sabbepi sadisā te sabbepi ekasadisā atthaṅgatā appaṭisandhikā",
  "anya-e0104n8:85_3": "puna āgantvā paṭisandhānābhāvena vigatā. Yathā hi cutikkhandhā na nibbattanti, evaṁ",
  "anya-e0104n8:85_4": "tato pubbepi khandhā. Tasmā ekacittakkhaṇikaṁ sattānaṁ jīvitanti adhippāyo.",
  "anya-e0104n8:86_0": "Anantarā ca ye bhaggāti ye saṅkhārā anantarameva bhaggā niruddhā. Ye ca bhaggā anāgateti",
  "anya-e0104n8:86_1": "ye ca saṅkhārā anāgate bhaggā bhañjanasīlā bhijjissanti. Tadantarā niruddhānanti",
  "anya-e0104n8:86_2": "tesaṁ atītānāgatānaṁ antarā vemajjhe paccuppannataṁ patvā niruddhānaṁ bhaggānaṁ.",
  "anya-e0104n8:86_3": "Vesamaṁ natthi lakkhaṇeti tesaṁ tividhānampi bhaṅgalakkhaṇanimittaṁ visamatā visadisatā natthi.",
  "anya-e0104n8:87_0": "Anibbattenana jātoti anuppannena cittena jāto na hoti, ajāto nāma hoti. Paccuppannena",
  "anya-e0104n8:87_1": "vattamānena cittena jīvati jīvamāno nāma hoti. Cittabhaṅgā mato lokoti cuticittassa",
  "anya-e0104n8:87_2": "viya sabbassapi tassa tassa cittassa bhaṅgappattiyā ayaṁ loko paramatthato mato nāma",
  "anya-e0104n8:87_3": "hoti niruddhassa appaṭisandhikattā. Evaṁ santepi paññatti paramatthiyā yāyaṁ taṁ",
  "anya-e0104n8:87_4": "taṁ santaṁ sanissayaṁ cittaṁ upādāya “tisso jīvati, phusso jīvatī”ti evaṁ vacanappavattiyā",
  "anya-e0104n8:87_5": "visayabhūtā santānapaññatti, sā ettha paramatthiyā paramatthabhūtā. Tathā hi vadanti",
  "anya-e0104n8:87_6": "“nāmagottaṁ na jīratī”ti.",
  "anya-e0104n8:88_0": "Anidhānagatā bhaggāti ye bhaggā, na te katthaci nidhānaṁ gatā, atha kho abhāvameva",
  "anya-e0104n8:88_1": "gatā. Puñjo natthi anāgate yato āgaccheyyuṁ vattamānabhāvaṁ. Nibbattā yepīti ye paṭiladdhattabhāvā",
  "anya-e0104n8:88_2": "paccuppannā, tepi āragge sāsapūpamā tiṭṭhanti. Yathā nāma sūciyaṁ ṭhitāyaṁ sāsapo",
  "anya-e0104n8:88_3": "khitto tassā sikhaṁ phuṭṭhamatto vigacchati na tiṭṭhati, evaṁ saṅkhārā uppajjitvā",
  "anya-e0104n8:88_4": "bhijjanti, na tesaṁ avaṭṭhānaṁ atthīti.",
  "anya-e0104n8:89": "Bhaṅgonesaṁ purakkhatoti tesaṁ nibbattadhammānaṁ bhaṅgo nāma purato eva kato, ekaṁsabhāvī na apasakkatīti attho. Purāṇehīti purimakehi atītehi.",
  "anya-e0104n8:90_0": "Adassanatoti apassitabbato. Āyantīti āgacchanti. “Uppajjantī”ti imināpi kutoci rāsito",
  "anya-e0104n8:90_1": "āgamanābhāvamevāha. Bhaggā gacchantudassananti bhaggāpi katthaci upagamanābhāvato",
  "anya-e0104n8:90_2": "sabbena sabbaṁ adassanaṁ abhāvameva gacchanti. Tattha nidassanamāha “vijjuppādo…pe… vayanti cā”ti.",
  "anya-e0104n8:91_0": "716.“Vivaṭṭakappato paṭṭhāya uppajjanakarūpa”nti iminā sayameva uppajjanakadhammatāya",
  "anya-e0104n8:91_1": "“dhammatārūpa”nti anvatthanāmataṁ dasseti. Ayalohādīsu ayo nāma kāḷalohaṁ. Lohaṁ",
  "anya-e0104n8:91_2": "nāma jātilohaṁ vijātilohaṁ kittimalohaṁ pisācalohanti catubbidhaṁ. Tattha ayo rajataṁ",
  "anya-e0104n8:91_3": "suvaṇṇaṁ tipu sīsaṁ tambalohaṁ vekantakalohanti imāni satta jātilohāni. Nāganāsikalohaṁ",
  "anya-e0104n8:91_4": "vijātilohaṁ. Kaṁsalohaṁ vaṭṭalohaṁ hārakūṭanti tīṇi kittimalohāni. Morakkhakādi pisācalohaṁ.",
  "anya-e0104n8:91_5": "Tattha tambalohaṁ vekantakanti imehi dvīhi jātilohehi saddhiṁ sesaṁ sabbampi idha",
  "anya-e0104n8:91_6": "“loha”nti gahitanti. Tipūti setatipu. Sīsanti kāḷatipu. Suvaṇṇaṁ ākaruppannarasaviddhādibhedaṁ.",
  "anya-e0104n8:91_7": "Muttā sāmuddikamuttādi. Maṇīti veḷuriyalohitaṅgamasāragallāni ṭhapetvā avaseso sabbo",
  "anya-e0104n8:91_8": "maṇiviseso. Veḷuriyo vaṁsavaṇṇamaṇi. Saṅkho sāmuddikasaṅkho. Silāti kāḷasilāpaṇḍusilādibhedā",
  "anya-e0104n8:91_9": "sabbāpi ratanasammatasilā. Pavāḷaṁ nāma vaṭṭumaṁ viddhamaṁ. Lohitaṅgaṁ rattamaṇi.",
  "anya-e0104n8:91_10": "Masāragallaṁ kabaramaṇi. Bhūmiādayo pākaṭāva. Tadassāti taṁ dhammatārūpaṁ assa yogino.",
  "anya-e0104n8:92_0": "Taruṇapallavavaṇṇanti ambādīnaṁ taruṇapallavena samānavaṇṇaṁ. Sabhāgarūpasantatinti",
  "anya-e0104n8:92_1": "vaṇṇādinā samānabhāgaṁ rūpasantānaṁ. Anuppabandhāpayamānanti hetuphalaparamparāya",
  "anya-e0104n8:92_2": "sambandhanavasena pavattanti.",
  "anya-e0104n8:93_0": "Soti yogī. Tanti asokarukkhapaṇṇaṁ. Pariggahetvāti ñāṇena paricchijja gahetvā. Iminā",
  "anya-e0104n8:93_1": "nayenāti iminā asokapaṇṇe vuttena nayena. Sabbampi ayalohādibhedaṁ dhammatārūpaṁ.",
  "anya-e0104n8:93_2": "Tampi hi sītakāle sītalaṁ, uṇhakāle sūriyasantāpena uṇhataraṁ hoti. Tattha sītabhāvena",
  "anya-e0104n8:93_3": "pavattaṁ rūpaṁ uṇhaṁ uṇhabhāvena pavattaṁ rūpaṁ sītaṁ na pāpuṇāti. Tattha tattheva",
  "anya-e0104n8:93_4": "taṭataṭāyantaṁ bhijjatītiādinā yojetabbaṁ.",
  "anya-e0104n8:94": "Arūpasattakasammasanakathāvaṇṇanā",
  "anya-e0104n8:95": "717.Kalāpatoti arūpadhammakalāpato.",
  "anya-e0104n8:96_0": "Yasmā tattha phassapañcamakā dhammā sabbacittuppādasādhāraṇā supākaṭā, suviññeyyā",
  "anya-e0104n8:96_1": "ca, tasmā tesaṁ vasena dassento “kalāpatoti phassapañcamakā dhammā”ti āha. Ye ime",
  "anya-e0104n8:96_2": "sammasane uppannā phassapañcamakā dhammā, sabbe te vinaṭṭhāti sambandho.",
  "anya-e0104n8:97_0": "Pavattaṁ cittanti sattasu ṭhānesu sammasanavasena pavattaṁ cittaṁ. Sammasantoti ekajjhaṁ",
  "anya-e0104n8:97_1": "gahetvā sammasanto. Taṁ yuttataranti taṁ ariyavaṁsakathāyaṁ vuttaṁ yuttataraṁ āsannabhāvena",
  "anya-e0104n8:97_2": "vibhūtataraṁ rūpasattake sammasanaṁ saha gahetvā sammasanassa vuttattā. Apica rūpasattake",
  "anya-e0104n8:97_3": "sammasanassa rūpadhammesu sātisayaṁ ghanavinibbhogaṁ katvā pavattattā tabbisayaṁ",
  "anya-e0104n8:97_4": "arūpasammasanaṁ sātisayaṁ aniccādilakkhaṇappaṭivedhāya sampavattatīti taṁ yuttataraṁ,",
  "anya-e0104n8:97_5": "na pana apubbakesādisammasanaṁ katvā tabbisayaṁ pavattitaṁ. Tathā sati kammaṭṭhānaṁ",
  "anya-e0104n8:97_6": "navaṁ navaṁ eva siyā, pubbe gahitaṁ sammasanavisayaṁ chaḍḍetvā aññassa sammasanavisayassa",
  "anya-e0104n8:97_7": "gaṇhanato. Sesānipīti yamakato sammasanādīnipi. Tenevāti ariyavaṁsakathānayeneva.",
  "anya-e0104n8:98_0": "718.Tampi cittanti ādānanikkhepato sammasanavasena pavattacittuppādampi. Cittasīsena",
  "anya-e0104n8:98_1": "hi niddeso. Esa nayo sabbattha. Yamakato sammasati nāma nāmarūpadhamme ārabbha yugaḷavasena",
  "anya-e0104n8:98_2": "sammasanassa pavattanato. Ayañhi pubbe rūpasattakavasena sammasitvā ṭhitopi idāni",
  "anya-e0104n8:98_3": "ādānanikkhepādivasena sammasitvāva taṁ sammasati. Khaṇikato sammasanādīsupi eseva nayo.",
  "anya-e0104n8:99_0": "719.Etampīti etaṁ catutthasammasanacittampi. Paṭhamacittanti ādānanikkhepādivasena",
  "anya-e0104n8:99_1": "rūpaṁ sammasitacittaṁ, yaṁ rūpapariggāhakacittanti adhippetaṁ. Sammasitasammasitacittasammasanena",
  "anya-e0104n8:99_2": "tesaṁ khaṇikabhāvassa vibhāvanato idaṁ sammasanaṁ “khaṇikato sammasana”nti vuttaṁ.",
  "anya-e0104n8:100_0": "720. Idameva ca sammasanaṁ diguṇitaṁ anekasammasanapaṭipāṭisambhavato “paṭipāṭito",
  "anya-e0104n8:100_1": "sammasana”nti vuttaṁ. Vaṭṭeyyāti sambhaveyya. Tathā sati paṭipāṭisammasanapasutā",
  "anya-e0104n8:100_2": "eva bhāvanā siyā, na mūlakammaṭṭhānupakārī, na cāyaṁ samāpatticāro. Yasmā ca tattakena",
  "anya-e0104n8:100_3": "rūpadhammesu, arūpadhammesu ca aniccādilakkhaṇāni suṭṭhu vibhūtāni honti, tasmā vuttaṁ",
  "anya-e0104n8:100_4": "“yāva dasamacittasammasanā…pe… ṭhapetabba”nti. Ṭhapetabbanti ca na ekādasamaṁ dvādasamena",
  "anya-e0104n8:100_5": "sammasitabbanti paṭipāṭito sammasanassa paricchedadassanaparaṁ, na tato sammasanato",
  "anya-e0104n8:100_6": "oramanadassanaparaṁ, tasmā punapi rūpaṁ pariggahetvā yāva dasamacittasammasanā bhāvanamanuyuñjateva.",
  "anya-e0104n8:100_7": "Vuttanti ariyavaṁsakathāyaṁ vuttaṁ.",
  "anya-e0104n8:101_0": "721.Visuṁ sammasananayo nāma natthīti aniccādimanasikāravinimutto añño vipassanāmanasikāro",
  "anya-e0104n8:101_1": "natthi. Vipassanāya ca diṭṭhiādivikkhambhanā idha diṭṭhiugghāṭanādayoti adhippetā.",
  "anya-e0104n8:101_2": "Vipassanāya eva hi pavattivisesena diṭṭhiugghāṭanādayo ijjhantīti dassento “yaṁ paneta”ntiādimāha.",
  "anya-e0104n8:101_3": "Tattha sattasaññāti sattā atthīti uppajjanakasaññā. Dubbalāya attadiṭṭhiyā sahagatasaññātipi",
  "anya-e0104n8:101_4": "vadanti. Sattasaññaṁ ugghāṭitacittenāti sattasaññāya vikkhambhanavasena pavattacittena",
  "anya-e0104n8:101_5": "diṭṭhi nuppajjati, saññāvipallāsahetuuppajjanakā cittadiṭṭhivipallāsā tadabhāvena",
  "anya-e0104n8:101_6": "hontīti. Māno nāma yo diṭṭhūpanissayo apāyagamanīyo, so diṭṭhiyā vikkhambhitāya vikkhambhito",
  "anya-e0104n8:101_7": "eva hoti, diṭṭhiyā samucchinnāya samucchijjanatoti āha “diṭṭhiugghāṭita…pe… māno",
  "anya-e0104n8:101_8": "nuppajjatī”ti. Māno vikkhambhiyamāno taṇhāya pavattiṁ nivāreti, abhimatavisayesu",
  "anya-e0104n8:101_9": "eva taṇhāya pavattanatoti vuttaṁ “mānasamugghāṭita…pe… taṇhā nuppajjatī”ti. Taṇhāti",
  "anya-e0104n8:101_10": "idha sukhumā nikanti adhippetāti āha “taṇhāya…pe… pariyādinnā nāma hotī”ti.",
  "anya-e0104n8:102": "Ayaṁ nayoti idāni vuccamāno sammasanavidhi.",
  "anya-e0104n8:103_0": "Mama vipassanāti imassāpi attaniyasaññitāya vipassanāya sāmibhūto attā parāmasīyatīti",
  "anya-e0104n8:103_1": "diṭṭhigāhatāti tathā “gaṇhato hi diṭṭhisamugghāṭanaṁ nāma na hotī”ti vuttaṁ. Kāmañcāyaṁ",
  "anya-e0104n8:103_2": "diṭṭhivisuddhikaṅkhāvitaraṇavisuddhisamadhigamena visuddhadiṭṭhiko, maggena pana",
  "anya-e0104n8:103_3": "asamugghāṭitattā anoḷārikāya ca diṭṭhiyā vasenevaṁ vuttaṁ.",
  "anya-e0104n8:104": "Suṭṭhūti sammā. Manāpanti ca kiriyāvisesanaṁ, manavaḍḍhanākārenāti attho. Ubhayenāpi vipassanāvisayaṁ adhimānamāha. Tena vuttaṁ “mānasamugghāṭo nāma na hotī”ti.",
  "anya-e0104n8:105_0": "Vipassituṁ sakkomīti tattha samatthatāpadesena guṇavisesayogato vipassanāya assādetabbatā",
  "anya-e0104n8:105_1": "dassīyati, cittaṁ vipassituṁ sakkomi. Tasmā vipassanto eva kālaṁ vītināmessāmīti",
  "anya-e0104n8:105_2": "vipassanaṁ assādentassāti yojanā.",
  "anya-e0104n8:106_0": "Yasmā diṭṭhisamugghāṭanaṁ nāmettha visesato anattānupassanāya hoti, tasmā taṁ dassentena",
  "anya-e0104n8:106_1": "“sace saṅkhārā”tiādinā anattānupassanāvidhiṁ vatvā yasmā pana anattato anupassantena",
  "anya-e0104n8:106_2": "saṅkhārā aniccatopi dukkhatopi anupassitabbā eva tadupabrūhanato, tasmā “hutvā abhāvaṭṭhenā”tiādi vuttaṁ.",
  "anya-e0104n8:107": "Yasmā mānasamugghāṭanaṁ nāma aniccānupassanāya hoti. Khaṇe khaṇe bhijjanake saṅkhāre passantassa kuto mānassa avasaro. Aniccasaññā bhāvetabbā asmimānasamugghāṭāyāti hi vuttaṁ.",
  "anya-e0104n8:108_0": "Yasmā nikantipariyādānaṁ nāma dukkhānupassanāya hoti. Na hi sabhāvato, dukkhavatthuto",
  "anya-e0104n8:108_1": "ca dukkhabhūte saṅkhāre passantassa tattha īsakampi abhirato hoti. Assādānupassino",
  "anya-e0104n8:108_2": "hi tattha taṇhā uppajjeyya. Sesaṁ anattalakkhaṇe vuttanayameva. Ayaṁ panettha saṅkhepattho",
  "anya-e0104n8:108_3": "– vuttanayena paṭipāṭito sammasanaṁ pasutassa yogino yadā anattānupassanā tikkhā",
  "anya-e0104n8:108_4": "sūrā visadā pavattati, itarā dvepi tadanugatikā, tadānena diṭṭhiugghāṭanaṁ kataṁ",
  "anya-e0104n8:108_5": "hoti. Attadiṭṭhimūlikā hi sabbā diṭṭhiyo. Anattānupassanā ca attadiṭṭhiyā ujupaṭipakkhā.",
  "anya-e0104n8:109_0": "Yadā pana aniccānupassanā tikkhā sūrā visadā pavattati, itarā dvepi tadanugatikā,",
  "anya-e0104n8:109_1": "tadānena mānasamugghāṭanaṁ kataṁ hoti. Sati hi niccagāhe mānajappanā “idaṁ niccaṁ,",
  "anya-e0104n8:109_2": "idaṁ dhuva”ntiādinā bakabrahmuno viya. Aniccānupassanā ca niccagāhassa ujupaṭipakkhā.",
  "anya-e0104n8:110_0": "Yadā pana dukkhānupassanā tikkhā sūrā visadā pavattati, itarā dvepi tadanugatikā,",
  "anya-e0104n8:110_1": "tadānena nikantipariyādānaṁ kataṁ hoti. Sati hi sukhasaññāya taṇhāgāhova, dukkhānupassanā",
  "anya-e0104n8:110_2": "ca nikantiyā ujupaṭipakkhā. Evaṁ tissannaṁ anupassanānaṁ kiccavisesavasena diṭṭhiugghāṭanādīni",
  "anya-e0104n8:110_3": "honti. Tena vuttaṁ “iti ayaṁ vipassanā attano attano ṭhāneyeva tiṭṭhatī”ti. Anupassanānaṁ",
  "anya-e0104n8:110_4": "yathārahaṁ sakakiccakaraṇañhi sakaṭṭhāneyeva ṭhānaṁ, tasmā visuṁ sammasananayo natthīti",
  "anya-e0104n8:110_5": "na vattabbanti adhippāyo.",
  "anya-e0104n8:111_0": "722.Sabbākāratoti idha viya ekadesena avatvā sabbākārato sarūpato, kiccato ca anavasesato",
  "anya-e0104n8:111_1": "vattabbā. Idhevāti tīraṇapariññāyameva. Ekaccānaṁyevettha anupassanānaṁ paṭilābhoti",
  "anya-e0104n8:111_2": "āha “ekadesaṁ paṭivijjhanto”ti, tā pana sayameva sarūpato dassessati. Tappaṭipakkhe",
  "anya-e0104n8:111_3": "dhammeti yā anupassanā idha sambhavanti, tāsaṁ paṭipakkhe dhamme niccasaññādike pajahati vikkhambheti.",
  "anya-e0104n8:112_0": "Khayānupassananti saṅkhārānaṁ khaṇabhaṅgānupassanaṁ. Bhāventoti vaḍḍhento. Ghanasaññanti",
  "anya-e0104n8:112_1": "santatisamūhakiccārammaṇānaṁ vasena ekattaggahaṇaṁ. Khayānupassananti hutvā abhāvānupassananti",
  "anya-e0104n8:112_2": "vadanti. Yāya paññāya ghanavinibbhogaṁ katvā “aniccaṁ khayaṭṭhenā”ti passati, sā",
  "anya-e0104n8:112_3": "khayānupassanā. Bhaṅgānupassanato paṭṭhāya tassā pāripūrīti ghanasaññāya pahānaṁ",
  "anya-e0104n8:112_4": "hoti, tato pubbe aparipuṇṇatāya taṁ na hoti. Evamaññatthāpīti paripuṇṇāparipuṇṇatā",
  "anya-e0104n8:112_5": "pahānatīraṇapariññāsu vipassanāpaññāya daṭṭhabbā. Paccakkhato, anvayato ca saṅkhārānaṁ",
  "anya-e0104n8:112_6": "bhaṅgaṁ disvā tattheva bhaṅgasaṅkhāte nirodhe adhimuttatā vayānupassanā, tāya āyūhanaṁ",
  "anya-e0104n8:112_7": "pajahati. Yadatthaṁ, yāya ca āyūhati, tasmiṁ pavatte taṇhāya cassa cittaṁ na namatīti.",
  "anya-e0104n8:112_8": "Tena vuttaṁ “vayānupassanaṁ bhāvento āyūhanaṁ pajahatī”ti. Jātassa jarāmaraṇehi dvidhā",
  "anya-e0104n8:112_9": "pariṇāmadassanaṁ, rūpasattakādivasena vā pariggahitassa taṁtaṁparicchedato paraṁ",
  "anya-e0104n8:112_10": "aññabhāvadassanaṁ vipariṇāmānupassanā, tāya dhuvasaññaṁ thirabhāvagahaṇaṁ pajahati.",
  "anya-e0104n8:113_0": "Animittānupassanādayo aniccānupassanādayo eva. Nimittanti santatiyaṁ, samūhe ca ekattasaññāya",
  "anya-e0104n8:113_1": "gayhamānaṁ kālantarāvaṭṭhāyibhāvena, niccabhāvena ca saṅkhārānaṁ sakiccaparicchedatāya",
  "anya-e0104n8:113_2": "saviggahaṁ viya upaṭṭhānamattaṁ. Paṇidhinti sukhapatthanaṁ, rāgādipaṇidhiṁ vā, atthato",
  "anya-e0104n8:113_3": "taṇhāvasena saṅkhāresu ninnataṁ. Abhinivesanti attābhinivesaṁ. Etesañhi nimittādīnaṁ",
  "anya-e0104n8:113_4": "paṭipakkhabhāvena aniccānupassanādayo animittādināmehi vuttāti aniccānupassanādīhi",
  "anya-e0104n8:113_5": "pahātabbā niccasaññādayo viya nimittaggāhādayova paṭipakkhāti daṭṭhabbā. Rūpādiārammaṇaṁ",
  "anya-e0104n8:113_6": "ñatvā tadārammaṇassa cittassa bhaṅgaṁ disvā saṅkhārā eva bhijjanti, saṅkhārānaṁ maraṇaṁ,",
  "anya-e0104n8:113_7": "na añño koci atthīti bhaṅgavasena suññataṁ gahetvā pavattā vipassanā adhipaññā ca",
  "anya-e0104n8:113_8": "sā dhammesu ca vipassanāti adhipaññādhammavipassanā, tāya niccasārādiādānavasena",
  "anya-e0104n8:113_9": "pavattaṁ abhinivesaṁ sataṇhaṁ diṭṭhiṁ pajahati. Yathābhūtañāṇadassanaṁ nāma sappaccayanāmarūpadassanaṁ.",
  "anya-e0104n8:113_10": "Tena “ahosiṁ nu kho ahamatītamaddhāna”nti evamādikaṁ, “issarato loko sambhavatī”ti",
  "anya-e0104n8:113_11": "evamādikañca sammohābhinivesaṁ pajahati. Bhayatupaṭṭhānavasena uppannaṁ sabbabhavādīsu",
  "anya-e0104n8:113_12": "ādīnavadassanañāṇaṁ ādīnavānupassanā, tāya kassacipi ālayanissayaadassanato ālayābhinivesaṁ",
  "anya-e0104n8:113_13": "tathāpavattaṁ taṇhaṁ pajahati. Saṅkhārānaṁ muñcanassa upāyabhūtaṁ paṭisaṅkhāñāṇaṁ",
  "anya-e0104n8:113_14": "paṭisaṅkhānupassanā, tāya aniccādīsu appaṭisaṅkhātattā paṭisaṅkhānassa paṭipakkhabhūtaṁ",
  "anya-e0104n8:113_15": "avijjaṁ pajahati. Saṅkhārupekkhā, anulomañāṇañca vivaṭṭānupassanā. Tassā hi vasena",
  "anya-e0104n8:113_16": "tassa padumapalāse udakabindu viya sabbasaṅkhārehi cittaṁ patilīyati patikuṭati,",
  "anya-e0104n8:113_17": "tasmā tāya saṁyogābhinivesaṁ kāmasaṁyogādikilesappavattiṁ pajahati. Aniccānupassanādayo",
  "anya-e0104n8:113_18": "satta anupassanā heṭṭhā atthato vibhattāti, parato ca saṁvaṇṇīyantīti idha na vuttā.",
  "anya-e0104n8:114_0": "Tāsūti aṭṭhārasasu mahāvipassanāsu. Imināti yoginā. Tasmāti aniccādilakkhaṇattayavasena",
  "anya-e0104n8:114_1": "saṅkhārānaṁ diṭṭhattā. Taṁdassanañhi aniccādianupassanāti. Paṭividdhāti paṭiladdhā.",
  "anya-e0104n8:114_2": "Yadaggena hi ñāṇena savisayo paṭividdho, tadaggena taṁ paṭiladdhaṁ nāma hoti. Byañjanameva",
  "anya-e0104n8:114_3": "nānaṁ yathā “rukkho pādapo tarū”ti. Tāpi animittāpaṇihitasuññatānupassanā.",
  "anya-e0104n8:115_0": "Sabbāpi vipassanā, tasmā ekadesena paṭividdhā hontīti adhippāyo. Kaṅkhāvitaraṇavisuddhiyāeva",
  "anya-e0104n8:115_1": "saṅgahitaṁ, tasmā taṁ pageva siddhanti attho. Tenāha “idampi dvayaṁ paṭividdhameva",
  "anya-e0104n8:115_2": "hotī”ti. Sesesu nibbidānupassanādīsu dasasu. “Kiñci paṭividdhaṁ kiñci appaṭividdha”nti",
  "anya-e0104n8:115_3": "iminā tesaṁ ekadesapaṭivedhamāha. Aniccānupassanāya hi siddhāya nirodhānupassanā,",
  "anya-e0104n8:115_4": "khayānupassanā, vayānupassanā, vipariṇāmānupassanā ca ekadesena siddhā nāma honti,",
  "anya-e0104n8:115_5": "dukkhānupassanāya siddhāya nibbidānupassanā, ādīnavānupassanā ca, anattānupassanāya siddhāya itarāti.",
  "anya-e0104n8:116": "Udayabbayañāṇakathāvaṇṇanā",
  "anya-e0104n8:117_0": "723. Parato paṭipadāñāṇadassanakathāyaṁ abbhādivigamena ākāsassa viya, paṅkamalavigamena",
  "anya-e0104n8:117_1": "udakassa viya, kāḷakāpagamena suvaṇṇassa viya saṁkilesavigamena ñāṇassa parisuddhīti",
  "anya-e0104n8:117_2": "āha “niccasaññādīnaṁ pahānena visuddhañāṇo”ti. Anekākāravokārasaṅkhāresu lakkhaṇattayasallakkhaṇasammasanassa",
  "anya-e0104n8:117_3": "katattā vuttaṁ “sammasanañāṇassa pāraṁ gantvā”ti. Tattha sammasanañāṇassāti nayavipassanāsaṅkhātassa",
  "anya-e0104n8:117_4": "kalāpasammasanañāṇassa. Tasseva hi thirabhāvāya itare sammasanavisesāti vadanti.",
  "anya-e0104n8:117_5": "Sammasanañāṇassāti vā kalāpasammasanādisammasanañāṇassa. Anupadadhammavipassanāya",
  "anya-e0104n8:117_6": "sadisā hi sā. Tāya hi diṭṭhiugghāṭanādi sambhavatīti. Vitthārato bhāvanāvidhānaṁ",
  "anya-e0104n8:117_7": "parato vattukāmo “saṅkhepato tāva ārabhatī”ti āha. Saṅkhepato hi ārambho ādikammikassa",
  "anya-e0104n8:117_8": "sukaro. Tatrāti saṅkhepena ārambhe.",
  "anya-e0104n8:118_0": "Kathanti kathetukamyatāpucchā. Yaṁ “paccuppannānaṁ…pe… udayabbayānupassane ñāṇa”nti",
  "anya-e0104n8:118_1": "vuttaṁ, taṁ kathaṁ ñātabbanti ceti attho. Santatipaccuppanne, khaṇapaccuppanne vā",
  "anya-e0104n8:118_2": "dhamme udayabbayadassanābhiniveso kātabbo, na atītānāgateti vuttaṁ “paccuppannānaṁ",
  "anya-e0104n8:118_3": "dhammāna”nti. Udayadassanañcettha yāvadeva vayadassanatthanti vayadassanassa padhānataṁ",
  "anya-e0104n8:118_4": "dassetuṁ “vipariṇāmānupassane paññā”ti vatvā taṁ pana vayadassanaṁ udayadassanapubbakanti",
  "anya-e0104n8:118_5": "āha “udayabbayānupassane ñāṇa”nti.",
  "anya-e0104n8:119": "Jātanti nibbattaṁ paṭiladdhattabhāvaṁ. Ayaṁ hi jātasaddo khaṇattayasamaṅgitaṁ sandhāya vutto “ye dhammā jātā bhūtā”tiādīsu viya, na atītaṁ",
  "anya-e0104n8:120": "“Ye te jātā na te santi, ye na jātā tattheva te;",
  "anya-e0104n8:121": "Laddhattabhāvā no bhaggā, teva santi sabhāvato”ti. –",
  "anya-e0104n8:122_0": "Ādīsu viya, nāpi jātatāmattaṁ “yaṁ taṁ jātaṁ bhūtaṁ saṅkhata”ntiādīsu viya. Tenāha",
  "anya-e0104n8:122_1": "“jātaṁ rūpaṁ paccuppanna”nti, paccuppannarūpaṁ nāma jātaṁ khaṇattayapariyāpannanti",
  "anya-e0104n8:122_2": "attho. Taṁ pana ādito duppariggahanti santatipaccuppannavasena vipassanābhiniveso",
  "anya-e0104n8:122_3": "kātabbo. Tassāti rūpassa. Paccayalakkhaṇapapañcaṁ anāmasitvā nibbattilakkhaṇaṁ udayoti",
  "anya-e0104n8:122_4": "nibbattanasaññitaṁ saṅkhatalakkhaṇaṁ udayo uppādo. Vipariṇāmalakkhaṇaṁ vayoti vipariṇāmasaññitaṁ",
  "anya-e0104n8:122_5": "saṅkhatalakkhaṇaṁ vayo vināso. Anupassanāñāṇanti yā udayassa, vayassa ca anupekkhanā,",
  "anya-e0104n8:122_6": "taṁ ñāṇaṁ. Kiñcāpi kalāpasammasanādīsu jātijarāmaraṇasīsena jātijarāmaraṇavanto dhammā",
  "anya-e0104n8:122_7": "vuttā, idha pana udayabbayañāṇaniddese “jāti paccuppannā, tassā nibbattilakkhaṇaṁ",
  "anya-e0104n8:122_8": "udayo, vipariṇāmalakkhaṇaṁ vayo”tiādinā vuccamāne jātijarāmaraṇānaṁ jātijarāmaraṇavantatā,",
  "anya-e0104n8:122_9": "nipphannatā ca anuññātā viya hotīti taṁ pariharituṁ paṭiccasamuppādaṅgesu bhavapariyosānāva desanā katā.",
  "anya-e0104n8:123_0": "Soti yogī. Iminā pāḷinayenāti imāya “jātaṁ rūpaṁ paccuppanna”ntiādinā dassitāya pāḷigatiyā.",
  "anya-e0104n8:123_1": "Jātinti na pasūtiṁ, na ca paṭhamābhinibbattimattaṁ, atha kho uppādaṁ nibbattivikāraṁ.",
  "anya-e0104n8:123_2": "Svāyaṁ vikāro yasmā saṅkhārānaṁ abhinavāvaṭṭhānajarā viya navabhāvāpagamoti āha “abhinavākāra”nti.",
  "anya-e0104n8:123_3": "Samanupassatīti sambandho. Anuppannassa rāsi vā nicayo vā natthi yato āgaccheyya",
  "anya-e0104n8:123_4": "uppajjamānaṁ aladdhattabhāvassa sabbena sabbaṁ avijjamānattā. Tenāha “uppajjamāna…pe…",
  "anya-e0104n8:123_5": "natthī”ti. Yathā anāgate addhani ime dhammā sabbena sabbaṁ natthi, evaṁ atītepi addhanīti",
  "anya-e0104n8:123_6": "dassento “nirujjhamānassāpī”tiādiṁ vatvā avijjamānānaṁyeva rūpārūpadhammānaṁ hetupaccayasamavāye",
  "anya-e0104n8:123_7": "uppādo, uppajjitvā ca sabbaso abhāvūpagamoti imamatthaṁ samudāyagataṁ tadekadesabhūtāya",
  "anya-e0104n8:123_8": "upamāya vibhāvetuṁ “yathā panā”tiādi vuttaṁ. Tattha rāsitoti rāsibhāvena samussito",
  "anya-e0104n8:123_9": "puñjo rāsi. Yathā tathā piṇḍibhūto nicayo. Bhūmiyaṁ nidahitvā ṭhapitaṁ nidhānaṁ.",
  "anya-e0104n8:123_10": "Upavīṇeti etenāti upavīṇaṁ, vīṇāvādanaṁ.",
  "anya-e0104n8:124_0": "724. Evaṁ saṅkhepato udayabbayamanasikāravidhiṁ dassetvā idāni vitthārato dassetuṁ",
  "anya-e0104n8:124_1": "“puna yānī”tiādi vuttaṁ. Tattha avijjāsamudayāti avijjāya uppādā, atthibhāvāti attho.",
  "anya-e0104n8:124_2": "Nirodhavirodhīhi uppādo atthibhāvavācakopi hotīti vuttovāyamattho. Tasmā purimabhavasiddhāya",
  "anya-e0104n8:124_3": "avijjāya sati imasmiṁ bhave rūpassa uppādo hotīti attho. Paccayasamudayaṭṭhenāti",
  "anya-e0104n8:124_4": "paccayassa uppannabhāvena, atthibhāvatoti attho. Avijjādīhi ca tīhi atītakālikāni",
  "anya-e0104n8:124_5": "tesaṁ sahakārīkāraṇabhūtāni upādānādīnipi gahitānevāti daṭṭhabbaṁ.",
  "anya-e0104n8:125_0": "Pavattipaccayesu kabaḷīkārāhārassa balavatāya so eva gahito “āhārasamudayā”ti. Tasmiṁ",
  "anya-e0104n8:125_1": "pana gahite pavattipaccayatāsāmaññena utucittānipi gahitāneva hontīti catusamuṭṭhānikarūpassa",
  "anya-e0104n8:125_2": "paccayato udayadassanaṁ vibhāvitamevāti daṭṭhabbaṁ. Avijjātaṇhupanissayasahiteneva",
  "anya-e0104n8:125_3": "kammunā rūpakāyassa nibbatti. Asati ca avijjupanissayāya bhavanikantiyā jātiyā asambhavo",
  "anya-e0104n8:125_4": "evāti. Yathā ca rūpassa avijjātaṇhupanissayatā, evaṁ vedanādīnampi daṭṭhabbā. Āhāro",
  "anya-e0104n8:125_5": "pana uppannassa rūpassa posako, kabaḷīkārāhārassa adhippetattā, kāmadhātādhiṭṭhānattā",
  "anya-e0104n8:125_6": "ca desanāya. Ukkaṁsaniddesena vā āhāraggahaṇaṁ. “Nibbattilakkhaṇa”ntiādinā kālavasena",
  "anya-e0104n8:125_7": "udayadassanamāha. Tattha addhānavasena pageva udayaṁ passitvā ṭhito idha santativasena",
  "anya-e0104n8:125_8": "disvā anukkamena khaṇavasena passati. Pañca lakkhaṇānīti avijjā taṇhā kammaṁ āhāroti",
  "anya-e0104n8:125_9": "imesaṁ paccayānaṁ atthitāsaṅkhātalakkhaṇāni ceva rūpassa nibbattilakkhaṇañcāti imāni",
  "anya-e0104n8:125_10": "pañca lakkhaṇāni. Tesaṁ atthitā hi rūpassa udayo lakkhīyati etehīti lakkhaṇānīti",
  "anya-e0104n8:125_11": "vuccanti. Nibbatti pana saṅkhatalakkhaṇamevāti.",
  "anya-e0104n8:126_0": "Avijjānirodhā rūpanirodhoti aggamaggañāṇena avijjāya anuppādanirodhato anāgatassa",
  "anya-e0104n8:126_1": "rūpassa anuppādanirodho hoti paccayābhāve abhāvato. Paccayanirodhaṭṭhenāti avijjāsaṅkhātassa",
  "anya-e0104n8:126_2": "anāgate uppajjanakarūpapaccayassa niruddhabhāvena. Taṇhānirodhā kammanirodhāti etthāpi",
  "anya-e0104n8:126_3": "eseva nayo. Āhāranirodhāti pavattipaccayassa kabaḷīkārāhārassa abhāve. Rūpanirodhoti",
  "anya-e0104n8:126_4": "taṁsamuṭṭhānarūpassa abhāvo hoti. Sesaṁ heṭṭhā vuttanayānusārena veditabbaṁ. Vipariṇāmalakkhaṇanti",
  "anya-e0104n8:126_5": "bhaṅgakālavasena tesaṁ vayadassanaṁ. Tasmā taṁ addhāvasena pageva passitvā ṭhito",
  "anya-e0104n8:126_6": "idha santativasena disvā anukkamena khaṇavasena passati. Pañca lakkhaṇānīti idha",
  "anya-e0104n8:126_7": "avijjādīnaṁ catunnaṁ paccayānaṁ anuppādanirodho, rūpassa khaṇanirodho cāti imāni",
  "anya-e0104n8:126_8": "pañca lakkhaṇāni. Tesañhi anuppādanirodho, rūpassa accantanirodho lakkhīyati etehīti",
  "anya-e0104n8:126_9": "lakkhaṇānīti vuccanti.",
  "anya-e0104n8:127_0": "Vipariṇāmo saṅkhatalakkhaṇameva. Esa nayo vedanākkhandhādīsu. Ayaṁ pana viseso –",
  "anya-e0104n8:127_1": "“phuṭṭho vedeti, phuṭṭho sañjānāti, phuṭṭho cetetī”ti, “phassapaccayā vedanā, cakkhusamphassajā",
  "anya-e0104n8:127_2": "vedanā, saññā, cetanā”ti, ca vacanato phasso vedanā saññā saṅkhārakkhandhānaṁ pavattipaccayo,",
  "anya-e0104n8:127_3": "taṁnirodhā ca tesaṁ nirodho, mahāpadāna mahānidānasuttesu, abhidhamme ca aññamaññapaccayavāre",
  "anya-e0104n8:127_4": "“nāmarūpapaccayā viññāṇa”nti vacanato nāmarūpaṁ viññāṇassa pavattipaccayo, taṁnirodhā",
  "anya-e0104n8:127_5": "tassa nirodhoti vuttaṁ “phassasamudayā vedanāsamudayo”tiādi.",
  "anya-e0104n8:128_0": "Ettha ca keci tāva āhu “arūpakkhandhānaṁ udayabbayadassanaṁ addhāsantativaseneva,",
  "anya-e0104n8:128_1": "na khaṇavasenā”ti. Tesaṁ matena khaṇato udayabbayadassanameva na siyā. Apare panāhu",
  "anya-e0104n8:128_2": "“paccayato udayabbayadassane atītādivibhāgaṁ anāmasitvā sabbasādhāraṇato avijjādipaccayā",
  "anya-e0104n8:128_3": "vedanāsambhavaṁ labbhamānataṁ passati, na uppādaṁ. Avijjādiabhāve ca tassā asambhavaṁ",
  "anya-e0104n8:128_4": "alabbhamānataṁ passati, na bhaṅgaṁ. Khaṇato udayabbayadassane paccuppannānaṁ uppādaṁ,",
  "anya-e0104n8:128_5": "bhaṅgañca passatī”ti, taṁ yuttaṁ. Santativasena hi rūpārūpadhamme udayato, vayato",
  "anya-e0104n8:128_6": "ca manasi karontassa anukkamena bhāvanāya balappattakāle ñāṇassa tikkhavisadabhāvappattiyā",
  "anya-e0104n8:128_7": "khaṇato udayabbayā upaṭṭhahantīti. Ayañhi paṭhamaṁ paccayato udayabbayaṁ manasi karonto",
  "anya-e0104n8:128_8": "avijjādike paccayadhamme vissajjetvā udayabbayavante khandhe gahetvā tesaṁ paccayato",
  "anya-e0104n8:128_9": "udayabbayadassanamukhena khaṇatopi udayabbayaṁ manasi karoti.",
  "anya-e0104n8:129_0": "Tassa yadā ñāṇaṁ tikkhaṁ visadaṁ hutvā pavattati, tadā rūpārūpadhammā khaṇe khaṇe",
  "anya-e0104n8:129_1": "uppajjantā, bhijjantā ca hutvā upaṭṭhahanti. Tena vuttaṁ “evampi rūpassa udayo”tiādi.",
  "anya-e0104n8:129_2": "Tattha evampi rūpassa udayoti evaṁ vuttanayena avijjāsamudayāpi. Taṇhā…pe… kamma…pe…",
  "anya-e0104n8:129_3": "āhārasamudayāpi rūpassa sambhavo. Evampi rūpassa vayoti evaṁ vuttanayeneva avijjānirodhāpi",
  "anya-e0104n8:129_4": "taṇhā…pe… āhāranirodhāpi rūpassa vayo anuppādoti paccayato vitthārena manasikāraṁ",
  "anya-e0104n8:129_5": "karoti. Evampi rūpaṁ udetīti evaṁ vuttanayena nibbattilakkhaṇaṁ passantopi kammasamuṭṭhānarūpampi",
  "anya-e0104n8:129_6": "āhārautucittasamuṭṭhānarūpampi udeti uppajjati nippajjatīti. Evaṁ vuttanayeneva vipariṇāmalakkhaṇaṁ",
  "anya-e0104n8:129_7": "passanto kammasamuṭṭhānarūpampi āhārautucittasamuṭṭhānarūpampi veti nirujjhatīti",
  "anya-e0104n8:129_8": "khaṇato vitthārena manasikāraṁ karotīti yojanā.",
  "anya-e0104n8:130_0": "725. Evaṁ manasi karoto na yāva udayabbayañāṇaṁ uppajjati, tāva udayabbayā suṭṭhu",
  "anya-e0104n8:130_1": "pākaṭā na hontīti katvā vuttaṁ “iti kirime dhammā…pe… paṭiventī”ti, nayadassanavasena",
  "anya-e0104n8:130_2": "vā evaṁ vuttaṁ. Paṭhamañhi paccuppannadhammānaṁ udayabbayaṁ disvā atha atītānāgate",
  "anya-e0104n8:130_3": "nayaṁ neti. Dukkhādisaccappabhedā, anulomādipaṭiccasamuppādappabhedā, ekattādinayappabhedā,",
  "anya-e0104n8:130_4": "aniccatādilakkhaṇappabhedā ca saccapaṭiccasamuppādanayalakkhaṇappabhedā. Paṭiccasamuppādaggahaṇeneva",
  "anya-e0104n8:130_5": "cettha paṭiccasamuppannadhammānampi gahaṇaṁ, tesampi attano phalaṁ pati paṭicca samuppādabhāvato.",
  "anya-e0104n8:131_0": "726.Yanti karaṇe paccattavacanaṁ, yena ñāṇenāti atthaṁ vadanti. Yanti vā kiriyāparāmasanaṁ.",
  "anya-e0104n8:131_1": "Khandhānaṁ samudayaṁ passati, khandhānaṁ nirodhaṁ passatīti ettha yadetaṁ dassananti",
  "anya-e0104n8:131_2": "attho. Yaṁ panāti etthāpi eseva nayo. Ettha ca yathā avijjādisamudayanirodhato khandhānaṁ",
  "anya-e0104n8:131_3": "samudayanirodhassa aññattā “avijjāsamudayā rūpasamudayo”tiādivacanabhedo kato, na",
  "anya-e0104n8:131_4": "evaṁ nibbattivipariṇāmalakkhaṇehi khandhānaṁ udayabbayassa bhedo atthi abhinnādhikaraṇattāti",
  "anya-e0104n8:131_5": "“nibbattilakkhaṇavipariṇāmalakkhaṇāni passanto khandhānaṁ udayabbayaṁ passatī”ti",
  "anya-e0104n8:131_6": "vacanabhedaṁ akatvā vuttaṁ. Uppattikkhaṇeyeva hīti hi-saddo hetuattho. Yasmā uppādakkhaṇeyeva",
  "anya-e0104n8:131_7": "nibbattilakkhaṇaṁ, bhaṅgakkhaṇeyeva ca vipariṇāmalakkhaṇaṁ, tasmā tāni passanto khaṇato",
  "anya-e0104n8:131_8": "khandhānaṁ udayabbaye passati nāmāti “yaṁ panā”tiādinā vuttamevatthaṁ pākaṭataraṁ karoti.",
  "anya-e0104n8:132_0": "727.Iccassevanti ettha iti-saddo hetuattho. Yasmā “avijjā samudayā”tiādi paccayato",
  "anya-e0104n8:132_1": "khandhānaṁ udayabbayadassanaṁ, “nibbattilakkhaṇa”ntiādi khaṇato, tasmāti attho. Assāti",
  "anya-e0104n8:132_2": "yogino. Evanti vuttappakāraparāmasanaṁ. Ye pana “iccassa paccayato”ti paṭhanti, tesaṁ",
  "anya-e0104n8:132_3": "itīti vuttappakāraparāmasanaṁ. Janakāvabodhatoti khandhānaṁ janakassa avijjādipaccayassa",
  "anya-e0104n8:132_4": "avabujjhanato. Jātidukkhāvabodhatoti jātisaṅkhātassa dukkhassa avabujjhanato. Dukkhasaccaṁ",
  "anya-e0104n8:132_5": "pākaṭaṁ hoti ekadesadassanena pabbatasamuddādidassanakānaṁ viya. Maraṇadukkhāvabodhatoti",
  "anya-e0104n8:132_6": "etthāpi eseva nayo. “Paccayānuppādenā”ti etena paccayānaṁ anuppādanirodho idha paccayanirodhoti",
  "anya-e0104n8:132_7": "dasseti. Paccayavatanti paccayato uppajjanakānaṁ. Yañcassa udayabbayadassananti yaṁ",
  "anya-e0104n8:132_8": "assa yogino paccayato, khaṇato ca udayabbayānaṁ dassanaṁ. Tattha asammoho, tappadhāno",
  "anya-e0104n8:132_9": "vā vitakkādidhammapuñjo maggo vāyaṁ lokikoti niyyānānulomato lokiko maggo evāyaṁ.",
  "anya-e0104n8:132_10": "Iti tasmā maggasaccaṁ pākaṭaṁ hoti sabhāvāvabodhato. Tenāha “tatra sammohavighātato”ti,",
  "anya-e0104n8:132_11": "tadaṅgavasenāti attho. Atha vā yathāvutto sammādiṭṭhisaṅkhāto maggo ariyamaggassa",
  "anya-e0104n8:132_12": "upāyabhūto asammohasabhāvo attānampi pakāseti padīpo viyāti maggasaccaṁ pākaṭaṁ hoti.",
  "anya-e0104n8:132_13": "Svāyaṁ pākaṭabhāvo mohandhakāravidhamanenāti āha “tatra sammohavighātato”ti.",
  "anya-e0104n8:133_0": "728. “Avijjāpaccayā”tiādiko anulomo paṭiccasamuppādo pavattiyā anulomanato. “Avijjāsamudayā”tiādinā",
  "anya-e0104n8:133_1": "avijjādīsu santesūti ayamattho vuttoti āha “imasmiṁ sati idaṁ hotīti avabodhato”ti.",
  "anya-e0104n8:133_2": "Pavattiyā vilomanato “avijjāyatveva asesavirāganirodhā”tiādiko paṭilomo paṭiccasamuppādo.",
  "anya-e0104n8:133_3": "Te ca saṅkhatā paṭiccasamuppannā “jarāmaraṇaṁ, bhikkhave, aniccaṁ saṅkhataṁ paṭiccasamuppanna”ntiādivacanato.",
  "anya-e0104n8:133_4": "Paṭiccasamuppannassa ca pākaṭatā paccayākārapākaṭatāya eva “imassetaṁ phala”nti avabodhato.",
  "anya-e0104n8:134_0": "729. Purimapurimānaṁ nirodho uttaruttarānaṁ uppādānubandhoti ayamattho paccayato",
  "anya-e0104n8:134_1": "udayadassanena sijjhamāno ekattanayādhigamāya hoti. Yato “añño karoti, añño paṭisaṁvedayatī”tiādi",
  "anya-e0104n8:134_2": "vohārasiddhiyā ucchedadiṭṭhiyā anokāsatā. Tenāha “hetuphalasambandhenā”tiādi. Saṅkhārā",
  "anya-e0104n8:134_3": "khaṇe khaṇe uppajjantīti ayamattho khaṇato udayadassanena sijjhamāno nānattanayādhigamāya",
  "anya-e0104n8:134_4": "hoti. Yato paccayapaccayuppannānaṁ sabhāvabhedāvabodhato “so karoti, so paṭisaṁvedayatī”tiādinayappavattāya",
  "anya-e0104n8:134_5": "sassatadiṭṭhiyā anokāsatā. Tenāha “khaṇato udayadassanenā”tiādi. Paccayatoudayabbayadassanena",
  "anya-e0104n8:134_6": "paccaye sati phalassa bhāvo, asati abhāvoti imassa atthassa siddhiyā atthitāmatteneva",
  "anya-e0104n8:134_7": "te dhammā kāraṇanti abyāpāranayo pākaṭo hoti. Yato attadiṭṭhiyā anokāsatā vasavattitāya",
  "anya-e0104n8:134_8": "alabbhaneyyato. Tena vuttaṁ “dhammāna”ntiādi. Avasavattibhāvo parāyattatā, sā ca",
  "anya-e0104n8:134_9": "sappaccayatāya veditabbā. Paccayato udayadassanena tehi tehi paccayehi ime dhammā",
  "anya-e0104n8:134_10": "uppajjanti, uppajjamānā ca paccayānurūpameva uppajjantīti hetuphalassa hetuanurūpato",
  "anya-e0104n8:134_11": "siddhiyā akiriyadiṭṭhiyā anokāsatāvāti āha “paccayato panā”tiādi. Sati kāraṇe kuto",
  "anya-e0104n8:134_12": "akiriyavādo. Karotīti hi kāraṇaṁ.",
  "anya-e0104n8:135_0": "730. Paccayato udayaṁ passato paccaye sati sabhāve sati phalassa sambhavoti atthitāmattena",
  "anya-e0104n8:135_1": "upakārakatāti saṅkhatānaṁ nirīhatā, asati ca abhāvoti paccayādhīnavuttitā ca viññāyamānā",
  "anya-e0104n8:135_2": "attasuññataṁ vibhāvetīti āha “paccayato cassa…pe… tāvabodhato”ti. Aniccalakkhaṇaṁ",
  "anya-e0104n8:135_3": "pākaṭaṁ hoti khaṇato udayabbayadassanena saṅkhārānaṁ udayabbayato paricchinnatāya",
  "anya-e0104n8:135_4": "viññāyamānattā. Tenāha “hutvā abhāvāvabodhato”ti. Uppajjitvā nirujjhanañhi hutvā",
  "anya-e0104n8:135_5": "abhāvo. Pubbantāparantaviveko atītānāgatabhāvasuññatā. Na hi saṅkhārā khaṇattayato",
  "anya-e0104n8:135_6": "pubbe, pacchā ca vijjanti, tasmā pubbantāparantavivekāvabodhatoti ādiantavantatāpaṭivedhatoti",
  "anya-e0104n8:135_7": "attho. Dukkhalakkhaṇampi pākaṭaṁ hoti udayabbayadassanenāti sambandho. Uppajjitvā",
  "anya-e0104n8:135_8": "bhijjantā saṅkhārā uppādato uddhaṁ jarābhaṅgāvatthantaruppattiyā nirantaraṁ vibādhīyanteva.",
  "anya-e0104n8:135_9": "Sā ca nesaṁ vibādhiyamānatā sammā udayabbayadassanena vibhūtā hotīti āha “dukkha…pe… bodhato”ti.",
  "anya-e0104n8:136_0": "Sabhāvalakkhaṇampīti udayabbayadassanena na kevalaṁ aniccadukkhalakkhaṇameva, atha",
  "anya-e0104n8:136_1": "kho pathavīphassādīnaṁ kakkhaḷaphusanādisaññitaṁ sabhāvasaṅkhātaṁ lakkhaṇampi pākabhāvaviddhaṁ",
  "anya-e0104n8:136_2": "sabhāvāvacchinnaṁ pākaṭaṁ hoti. Tenāha “udayabbayaparicchinnāvabodhato”ti. Sabhāvalakkhaṇeti",
  "anya-e0104n8:136_3": "sabhāvasaññite lakkhaṇe, taṁtaṁdhammānaṁ salakkhaṇe. Saṅkhatalakkhaṇassa tāvakālikattampīti",
  "anya-e0104n8:136_4": "uppādādisaṅkhatalakkhaṇassa uppādakkhaṇādiparittakālikatāpi khaṇantarānavaṭṭhānato",
  "anya-e0104n8:136_5": "tassa. Tenāha “udayakkhaṇe”tiādi. Udayavayamattaggahaṇañcettha udayabbayadassanavaseneva",
  "anya-e0104n8:136_6": "imassa ñāṇassa pavattanato, na ṭhitikkhaṇassa abhāvā.",
  "anya-e0104n8:137_0": "731.Na kevalañca niccanavā, atha kho parittakālaṭṭhāyino. Kathanti āha “sūriyuggamane”tiādi.",
  "anya-e0104n8:137_1": "Tattha udake daṇḍena katalekhā udake daṇḍarāji. Ussāvabinduādayo pañca kiccāpi uttaruttari",
  "anya-e0104n8:137_2": "atiparittaṭṭhāyibhāvadassanatthaṁ nidassitā, tathāpi te dandhanirodhā eva nidassitā,",
  "anya-e0104n8:137_3": "tatopi lahutaranirodhattā saṅkhārānaṁ. Tathā hi gamanassādānaṁ devaputtānaṁ heṭṭhupariyāyena",
  "anya-e0104n8:137_4": "paṭimukhaṁ dhāvantānaṁ sirasi pāde ca bandhakhuradhārā sannipātatopi sīghataro rūpadhammānaṁ",
  "anya-e0104n8:137_5": "nirodho vutto, pageva arūpadhammānaṁ. Na kevalaṁ niccanavā, nāpi parittakālaṭṭhāyinova,",
  "anya-e0104n8:137_6": "atha kho asārā. Kathanti āha “māyā”tiādi. Māyādayo hi maṇiādivasena dissamānā ataṁsabhāvatāya",
  "anya-e0104n8:137_7": "asārā. Tattha mantosadhabhāvitā indajālādikā māyā. Migataṇhikā marīci. Supinameva",
  "anya-e0104n8:137_8": "supinantaṁ. Maṇḍalākārena āvijjhiyamānaṁ alātameva alātacakkaṁ. Gandhabbadevaputtānaṁ",
  "anya-e0104n8:137_9": "kīḷanicchāvasena nagaraṁ viya ākāse upaṭṭhānamattaṁ gandhabbanagaraṁ.",
  "anya-e0104n8:138_0": "Ettāvatāti yvāyaṁ “jātaṁ rūpaṁ paccuppanna”ntiādipāḷinayānusārena, “yaṁ kiñci rūpaṁ",
  "anya-e0104n8:138_1": "atītānāgatapaccuppanna”ntiādipāḷinayānusārena vā yāva udayabbayapaṭivedhā bhāvanāvidhi",
  "anya-e0104n8:138_2": "āraddho, ettāvatā. Kalāpasammasanādikopi hi sabbo bhāvanāvidhi udayabbayañāṇuppādanasseva,",
  "anya-e0104n8:138_3": "na parisaparisarīrakarabandhoti. Vayadhammamevāti bhijjanasabhāvameva. Vayaṁ upeti",
  "anya-e0104n8:138_4": "attano dhammatāya. Yañhi upakkamena vinassatīti vuccati, tampi attano dhammatāya",
  "anya-e0104n8:138_5": "eva vinassati ahetukattā vināsassa. Upakkamahetu pana visadisuppādo hoti. Iminā ākārenāti",
  "anya-e0104n8:138_6": "“yaṁ kiñci samudayadhammaṁ, sabbaṁ taṁ nirodhadhamma”nti hi vuttaṁ, tasmā vayaṁ anālambitvāpi",
  "anya-e0104n8:138_7": "“vayadhammameva uppajjatī”ti udayassa, “uppannañca idaṁ vayaṁ upetī”ti vayassa ca",
  "anya-e0104n8:138_8": "iminā yathāvuttena paccakkhakaraṇākārena. Adhunā uppannaṁ, na tāva balappattanti",
  "anya-e0104n8:138_9": "āha “taruṇavipassanāñāṇa”nti. Kalāpasammasanādivasena pavattaṁ sammasanaṁ na nippariyāyena",
  "anya-e0104n8:138_10": "vipassanāsamaññaṁ labhati, udayabbayānupassanādivasena pavattameva labhatīti āha",
  "anya-e0104n8:138_11": "“yassādhigamā āraddhavipassakoti saṅkhaṁ gacchatī”ti.",
  "anya-e0104n8:139": "Vipassanupakkilesakathāvaṇṇanā",
  "anya-e0104n8:140_0": "732.Imāya udayabbayānupassanāsaṅkhātāya taruṇavipassanāya vasena, na āraddhavipassanānaṁ",
  "anya-e0104n8:140_1": "bhaṅgānupassanādisaṅkhātāya taruṇavipassanāya, nāpi nibbidānupassanādisaṅkhātāya",
  "anya-e0104n8:140_2": "balavavipassanāya vasenāti attho. Na hi tadā vipassanupakkilesā uppajjantīti. Āraddhavipassakassāti",
  "anya-e0104n8:140_3": "ca āraddhavipassakassevāti eva-kāro luttaniddiṭṭho. Tenāha “vipassanupakkilesā hī”tiādi.",
  "anya-e0104n8:140_4": "Diṭṭhigāhādivatthubhāvena vipassanaṁ upakkilesantīti vipassanupakkilesā. “Ariyasāvakassā”ti",
  "anya-e0104n8:140_5": "idaṁ ukkaṭṭhaniddesena vuttaṁ balavavipassanāpattassāpi anuppajjanato. Vippaṭipannakassāti",
  "anya-e0104n8:140_6": "sīlavipattiādivasena yathā tathā vippaṭipannakassa. Tassa pana paṭipattiyā garahitabbataṁ",
  "anya-e0104n8:140_7": "dassento “vippaṭipannakassā”ti āha. Ca-saddo uparipadadvayepi yojetabbo. Nikkhittakammaṭṭhānassāti",
  "anya-e0104n8:140_8": "vipassanaṁ ārabhitvā antarā vosānaṁ āpannassa. Kusītapuggalassāti sīlasampannasseva",
  "anya-e0104n8:140_9": "kosajjena bhāvanaṁ ananuyuñjantassa. Atha vā vippaṭipannakassāti vipassanābhāvanāsaṅkhātāya",
  "anya-e0104n8:140_10": "sammāpaṭipattiyā abhāvena vigarahitapaṭipattikassa. Vipassanāpaṭipattiyeva hi sasambhārā",
  "anya-e0104n8:140_11": "pubbabhāge sammāpaṭipatti, tadaññā vippaṭipatti, sā ca tattha nikkhittadhurassa hoti.",
  "anya-e0104n8:140_12": "Nikkhittadhuratā ca kosajjenāti vuttaṁ “nikkhittakammaṭṭhānassa kusītapuggalassā”ti.",
  "anya-e0104n8:140_13": "Yuttappayuttassāti yogena ñāṇena bhāvanamanuyuñjantassa. Sā pana yuttappayuttatā",
  "anya-e0104n8:140_14": "samathavasenāpi hotīti āha “āraddhavipassakassā”ti. Uppajjantiyeva na nuppajjanti",
  "anya-e0104n8:140_15": "aññathā maggāmaggañāṇasseva asambhavato.",
  "anya-e0104n8:141_0": "Obhāsādīsu “ariyadhammo”ti pavattaṁ uddhaccaṁ vikkhepo dhammuddhaccaṁ, tena dhammuddhaccena",
  "anya-e0104n8:141_1": "vipassanāvīthito ukkamanena virūpaṁ gahitaṁ pavattitaṁ mānasaṁ dhammuddhaccaviggahitamānasaṁ.",
  "anya-e0104n8:141_2": "Obhāso dhammoti kāraṇūpacārenāha, īdisaṁ obhāsaṁ vissajjento mama ariyamaggoti attho.",
  "anya-e0104n8:141_3": "Obhāsaṁ āvajjati “nibbāna”nti vā “maggo”ti vā “phala”nti vā. Nibbānanti gaṇhanto",
  "anya-e0104n8:141_4": "tattha pavattadhamme maggaphalabhāvena gaṇhāti, ñāṇādike pana maggaphalabhāveneva",
  "anya-e0104n8:141_5": "gaṇhāti. Tato vikkhepo uddhaccanti tato obhāsahetu yo vikkhepo, taṁ uddhaccanti attho.",
  "anya-e0104n8:141_6": "“Uddhaccena viggahitamānaso”ti saṅkhepato vuttamatthaṁ vivarituṁ “aniccato”tiādi vuttaṁ.",
  "anya-e0104n8:142": "Tattha anicca…pe… nappajānāti “maggaṁ pattosmī”ti saññāya aniccatādivasena manasikārasseva abhāvato. Ayañca attho –",
  "anya-e0104n8:143_0": "“Yo hi koci, āvuso, bhikkhu vā bhikkhunī vā mama santike arahattappattiṁ byākaroti,",
  "anya-e0104n8:143_1": "sabbo so catūhi maggehi, etesaṁ vā aññatarena. Katamehi catūhi? Idhāvuso, bhikkhu",
  "anya-e0104n8:143_2": "samathapubbaṅgamaṁ vipassanaṁ bhāveti, tassa samathapubbaṅgamaṁ vipassanaṁ bhāvayato",
  "anya-e0104n8:143_3": "maggo sañjāyati, so taṁ maggaṁ āsevati bhāveti bahulīkaroti. Tassa taṁ maggaṁ āsevato…pe…",
  "anya-e0104n8:143_4": "karoto saṁyojanāni pahīyanti anusayā byantīhonti.",
  "anya-e0104n8:144": "“Puna caparaṁ, āvuso, bhikkhu vipassanāpubbaṅgamaṁ samathaṁ bhāveti…pe… samathavipassanaṁ yuganaddhaṁ bhāveti…pe….",
  "anya-e0104n8:145_0": "“Puna caparaṁ, āvuso, bhikkhuno dhammuddhaccaviggahitaṁ mānasaṁ hoti, hoti so, āvuso,",
  "anya-e0104n8:145_1": "samayo yaṁ taṁ cittaṁ ajjhattameva santiṭṭhati sannisīdati ekodi hoti samādhiyati,",
  "anya-e0104n8:145_2": "tassa maggo sañjāyati…pe… anusayā byantīhontī”ti –",
  "anya-e0104n8:146_0": "Iminā suttapadeneva veditabbo. Ettha hi catutthamaggavissajjane yathāvuttamaggaphalanibbānadhammā",
  "anya-e0104n8:146_1": "dhammo. Tattha uddhaccaṁ “adhigatamaggādikohamasmī”ti amaggādīsu vikkhepo dhammuddhaccaṁ,",
  "anya-e0104n8:146_2": "tena upaddutaṁ viggahitamānasaṁ hoti. Nikanti obhāsādīsu apekkhā sukhumarūpā taṇhā,",
  "anya-e0104n8:146_3": "sā vipassanābhiratiākārena upaṭṭhahantī adhimānikena “dhammo”ti gayhatīti āha “nikanti",
  "anya-e0104n8:146_4": "‘dhammo’ti nikantiṁ āvajjatī”ti.",
  "anya-e0104n8:147_0": "733.Vipassanobhāsoti vipassanācittasamuṭṭhitaṁ, sasantatipatitaṁ utusamuṭṭhānañca",
  "anya-e0104n8:147_1": "bhāsuraṁ rūpaṁ. Tattha vipassanācittasamuṭṭhitaṁ yogino sarīraṭṭhameva pabhassaraṁ",
  "anya-e0104n8:147_2": "hutvā tiṭṭhati, itaraṁ sarīraṁ muñcitvā ñāṇānubhāvānurūpaṁ samantato pattharati,",
  "anya-e0104n8:147_3": "taṁ tasseva paññāyati, tena phuṭṭhokāse rūpagatampi passati, passanto ca cakkhuviññāṇena",
  "anya-e0104n8:147_4": "passati, udāhu manoviññāṇenāti vīmaṁsitabbanti vadanti. Dibbacakkhulābhino viya taṁ",
  "anya-e0104n8:147_5": "manoviññāṇaviññeyyamevāti vuttaṁ viya dissatīti. Vipassanāvīthi nāma paṭipāṭiyā pavattamānā",
  "anya-e0104n8:147_6": "vipassanāva. Ukkantā nāma hoti yoginā “maggappattomhī”ti adhimānena vissaṭṭhattā,",
  "anya-e0104n8:147_7": "tassa vā yogino vipassanā tato eva vīthi ukkantā nāma hoti. Mūlakammaṭṭhānanti vipassanamevāha.",
  "anya-e0104n8:148_0": "Vemattatāyāti appavipulatāvasena visadisatāya. Assāti obhāsassa. Dvīhi kuṭṭehi paricchinnaṁ",
  "anya-e0104n8:148_1": "gehaṁ dvikuṭṭagehaṁ. Tassa kira abbhantarepi ekā bhitti hoti bahipi, ubhinnaṁ antare",
  "anya-e0104n8:148_2": "anupariyāyapathaṁ hoti, sāyanhe tattha santharitāni pañcavaṇṇāni kusumāni, visadañāṇassa",
  "anya-e0104n8:148_3": "obhāsena pharitaṭṭhāne rūpagatañca dibbacakkhuno viya paññāyanti. Tena vuttaṁ “bhante mayha”ntiādi.",
  "anya-e0104n8:149_0": "Evaṁ obhāsassa vemattatāya vatthuṁ dassetvā cirakālavippalambane vatthuṁ dassetuṁ",
  "anya-e0104n8:149_1": "“ayaṁ panā”tiādi vuttaṁ. Tattha ayaṁ pana vipassanupakkilesoti vakkhamānappakāraṁ",
  "anya-e0104n8:149_2": "sandhāyāha, na sabbaṁ. Soti so samathavipassanālābhī adhimāniko.",
  "anya-e0104n8:150": "Divāsaneti divāṭṭhāne nisīditabbaāsane. Paṭhamaṁ “pañhaṁ pucchissāmī”ti cintitattā vuttaṁ “pañhaṁ, bhante, pucchituṁ āgatomhī”ti.",
  "anya-e0104n8:151_0": "Pacchā upāyena puthujjanabhāvaṁ viññāpetvā kammaṭṭhāne niyojessāmīti cintitattā vuttaṁ",
  "anya-e0104n8:151_1": "“avassayo bhavissāmiccevāhaṁ āgato”ti, tassa ca padhānattā sāvadhāraṇaṁ katvā vuttaṁ.",
  "anya-e0104n8:151_2": "Ayaṁ dhammoti ayaṁ ariyamaggānugato paṭisambhidādhammoti therassa ajjhāsayavasena",
  "anya-e0104n8:151_3": "vadati. Samādhinti abhiññāsamādhiṁ. Añcitakaṇṇoti niccalaṭṭhapitakaṇṇapuṭo. Palāyituṁ",
  "anya-e0104n8:151_4": "āraddho bhayena. Tenāha “thero kira dosacarito”ti. Dosacaritassa hi sūrassāpi sahasā",
  "anya-e0104n8:151_5": "bhayaṁ uppajjati. Tenassa khīṇāsavatthero ajjhāsayaṁ ñatvā “iminā upāyena puthujjanabhāvaṁ",
  "anya-e0104n8:151_6": "jānāpessāmī”ti hatthinimmāpanādimakāsi. Dosacaritattā hi thero khippaṁ paṭivijjhi.",
  "anya-e0104n8:151_7": "Khippavirāgī hi dosacarito.",
  "anya-e0104n8:152_0": "734.Tassāti udayabbayañāṇaṁ matthakaṁ pāpentassa yogino. “Evampi rūpaṁ udeti, evampi",
  "anya-e0104n8:152_1": "rūpaṁ vetī”tiādinā udayabbayānupassanamevettha tulanaṁ, tīraṇañca veditabbaṁ. Yathā",
  "anya-e0104n8:152_2": "devānamindena khittaṁ vajiraṁ amoghaṁ, appaṭihatañca hoti, evamidampi ñāṇaṁ nipuṇaṁ",
  "anya-e0104n8:152_3": "udayabbayadassaneti vuttaṁ “vissaṭṭhaindavajiramivā”tiādi. Tattha tikhiṇanti akuṇṭhaṁ.",
  "anya-e0104n8:152_4": "Sūranti tejavantaṁ. Ativisadanti nisitabhāvena ativiya paṭutaraṁ ñāṇaṁ uppajjati.",
  "anya-e0104n8:152_5": "Tathā hinena yogī “maggappattosmī”ti maññati.",
  "anya-e0104n8:153_0": "Vipassanāpītīti vipassanācittasampayuttā pīti. Khuddakādayo pītiyo heṭṭhā vaṇṇitā",
  "anya-e0104n8:153_1": "eva. Yasmā udayabbayānupassanāya vīthipaṭipannāya anukkamena pañca pītiyo uppajjanti,",
  "anya-e0104n8:153_2": "tasmā vuttaṁ “ayaṁ pañca…pe… uppajjatī”ti. Matthakappattena pana udayabbayañāṇena",
  "anya-e0104n8:153_3": "saddhiṁ pharaṇāpītiyeva hoti. Upacārappanākkhaṇato aññadāpi hi pharaṇāpīti hotiyeva.",
  "anya-e0104n8:153_4": "Tenāha “sakalasarīraṁ pūrayamānā uppajjatī”ti.",
  "anya-e0104n8:154_0": "Passaddhiādīni cha yugaḷakāni aññamaññāviyoginīti passaddhiyā uppannāya itarāpi uppannā",
  "anya-e0104n8:154_1": "eva hontīti kiccadassanamukhena tā sabbāpi dassento “kāyacittānaṁ neva daratho, na",
  "anya-e0104n8:154_2": "gārava”ntiādimāha. Tattha kāyaggahaṇena rūpakāyassapi gahaṇaṁ veditabbaṁ, na vedanādikkhandhattayasseva.",
  "anya-e0104n8:154_3": "Kāyappassaddhiādayo hi rūpakāyassāpi darathādinimmaddikāti. Kāyacittāni passaddhāni…pe…",
  "anya-e0104n8:154_4": "ujukāniyeva honti tesaṁ apassaddhādibhāvassa hetubhūtānaṁ uddhaccādithinamiddhādidiṭṭhimānādisesanīvaraṇādiassaddhiyādimāyāsātheyyādisaṁkilesadhammānaṁ",
  "anya-e0104n8:154_5": "vidhamanavasena tadā vipassanācittuppādassa pavattanato. Tasmiṁ samayeti tasmiṁ udayabbayañāṇuppattisamaye.",
  "anya-e0104n8:154_6": "Manussānaṁ ayanti mānusī, manussayoggā kāmasukharati, tādisehi manussavisesehi anubhavitabbatānativattanato",
  "anya-e0104n8:154_7": "dibbā ratipi saṅgahitā, mānusīsadisatāya kāmasukhabhāvena dibbā ratipi vā, tassā",
  "anya-e0104n8:154_8": "atikkantatāya na mānusīti amānusī.",
  "anya-e0104n8:155_0": "Suññāgāranti yaṁ kiñci vivittaṁ senāsanaṁ, vipassanaṁ eva vā. Sāpi hi niccabhāvādisuññatāya,",
  "anya-e0104n8:155_1": "yogino sukhasannissayatāya ca “suññāgāra”nti vattabbataṁ labhati. Cittassa anupassanakarānaṁ",
  "anya-e0104n8:155_2": "kilesānaṁ vigamena santacittassa. Saṁsāre bhayassa ikkhanena bhikkhuno. Sammā ñāyena",
  "anya-e0104n8:155_3": "rūpārūpadhammānaṁ udayabbayānupassanādivasena vipassato. Sammasato anāraddhavipassanānaṁ",
  "anya-e0104n8:155_4": "manussānaṁ avisayatāya amānusī. Vipassanāpītisukhasaññitā rati hotīti ayamettha gāthāya",
  "anya-e0104n8:155_5": "saṅkhepattho. Dutiyagāthā pana udayabbayañāṇameva sandhāya vuttā. Tattha yato yatoti",
  "anya-e0104n8:155_6": "rūpato vā arūpato vā.",
  "anya-e0104n8:156_0": "Vipassanāsukhanti vipassanācittasampayuttaṁ cetasikasukhaṁ. Yasmā taṁsamuṭṭhitehi",
  "anya-e0104n8:156_1": "atipaṇītarūpehi sabbo kāyo pariphuṭo, paribrūhito ca hoti. Tasmā vuttaṁ “sakalasarīraṁ",
  "anya-e0104n8:156_2": "abhisandayamāna”nti.",
  "anya-e0104n8:157_0": "Adhimokkhoti saddhā, na yevāpanakādhimokkhoti adhippāyo. Sā cettha na kammaphalaṁ,",
  "anya-e0104n8:157_1": "ratanattayaṁ vā saddahanavasena pavattā, atha kho kilesakālussiyāpagamena sampayuttānaṁ",
  "anya-e0104n8:157_2": "ativiya pasannabhāvahetubhūtā. Tenāha “vipassanāsampayuttā…pe… saddhā uppajjatī”ti.",
  "anya-e0104n8:158": "Purimuppannabhāvanābalasaṁsiddhaṁ samappavattaṁ vīriyaṁ sampayuttadhammānaṁ saṁkilesapakkhato kosajjato paggaṇhanato paggaho. Tenāha “paggahoti vīriya”ntiādi.",
  "anya-e0104n8:159_0": "Supaṭṭhitāti sabhāvasallakkhaṇena ārammaṇe suṭṭhu upaṭṭhitā. Supatiṭṭhitāti paṭipakkhavigamena",
  "anya-e0104n8:159_1": "tena acalanīyatāya suṭṭhu patiṭṭhitā. Tato eva nikhātā viya acalā. Acalabhāveneva",
  "anya-e0104n8:159_2": "pabbatarājasadisāti tīhipi padehi supatiṭṭhitameva dasseti. Soti yogāvacaro. Yaṁ",
  "anya-e0104n8:159_3": "yaṁ ṭhānanti yaṁ yaṁ attano upatiṭṭhānaṭṭhānaṁ rūpaṁ vā arūpaṁ vā. Okkhanditvāti",
  "anya-e0104n8:159_4": "anupavisitvā. Pakkhinditvāti tasseva vevacanaṁ. Dibbacakkhuno paribhaṇḍabhūtassa",
  "anya-e0104n8:159_5": "yathākammūpagañāṇassa upaṭṭhahante paralokasaññite satte sandhāyāha “dibbacakkhuno",
  "anya-e0104n8:159_6": "paraloko viyā”ti na dibbacakkhuno paralokavisayattā. Vaṇṇāyatanavisayañhi tanti.",
  "anya-e0104n8:159_7": "Assa sati upaṭṭhāti khāyati, upatiṭṭhatīti vā attho. Yadaggena hi sati ārammaṇaṁ",
  "anya-e0104n8:159_8": "okkhanditvā upatiṭṭhati, tadaggena ārammaṇampissa okkhanditvā upatiṭṭhatīti vuccati.",
  "anya-e0104n8:160_0": "Vicinitavisayattā saṅkhārānaṁ vicinane majjhattabhāvena ṭhitā vipassanupekkhā. Sā",
  "anya-e0104n8:160_1": "pana atthato tathāpavattā tatramajjhattupekkhāva. Manodvārāvajjanacittasampayuttā",
  "anya-e0104n8:160_2": "cetanā āvajjane ajjhupekkhanavasena pavattiyā “āvajjanupekkhā”ti vuttā. Udayabbayānaṁ",
  "anya-e0104n8:160_3": "suṭṭhutaraṁ upaṭṭhānato tadanupassanāyaṁ majjhattabhūtā idha vipassanupekkhā nāma.",
  "anya-e0104n8:160_4": "Te pana udayabbayā sabbasaṅkhārānanti āha “sabbasaṅkhāresu majjhattabhūtā”ti. Āvajjanāya",
  "anya-e0104n8:160_5": "indavajiratattanārācasadisatā, sūratikkhabhāvo ca sabbaññutaññāṇapurecarā viya tadanucarañāṇassa",
  "anya-e0104n8:160_6": "tathābhāvena daṭṭhabbā.",
  "anya-e0104n8:161_0": "Vipassanānikantīti vipassanāya nikāmanā apekkhā. Obhāsādayo vipassanāya vijambhanabhūtā",
  "anya-e0104n8:161_1": "tassā alaṅkāro viya hontīti āha “obhāsādipaṭimaṇḍitāyā”ti. Ālayanti apekkhaṁ. Sukhumā,",
  "anya-e0104n8:161_2": "santākārāti sukhumākārā, santākārā ca, sā cassā sukhumasantākāratā bhāvanāya sātisayappavattiyā,",
  "anya-e0104n8:161_3": "yato kilesabhāvopissā duviññeyyo hoti. Tenāha “yā nikanti kilesoti…pe… hotī”ti.",
  "anya-e0104n8:162_0": "Etesupīti yathādassitesu ñāṇādīsupi. “Aññatarasmiṁ uppanne”ti idaṁ uppanne aññatarasmiṁ",
  "anya-e0104n8:162_1": "“maggappattomhī”tiādiggahaṇadassanatthaṁ vuttaṁ, na aññataraññatarasseva uppajjanato.",
  "anya-e0104n8:162_2": "Na vāpi hi upakkilesā ekakkhaṇepi uppajjanti, paccavekkhaṇā pana visuṁ visuṁ hoti.",
  "anya-e0104n8:162_3": "“Na vata me ito pubbe evarūpā nikanti uppannapubbā”ti idaṁ dhammasabhāvadassanavasena",
  "anya-e0104n8:162_4": "vuttaṁ, na pana tadā yogino tathācittappavattivasena. Na hi so tadā taṁ “nikantī”ti",
  "anya-e0104n8:162_5": "jānāti, tathā sati tabbisayassa “maggappattomhī”tiādiggahaṇassa asambhavo eva. Tasmā",
  "anya-e0104n8:162_6": "evamassa siyā “na vata me evarūpā bhāvanābhirati uppannapubbā, addhā maggappattomhī”ti.",
  "anya-e0104n8:163_0": "735.Upakkilesavatthutāyāti nippariyāyato diṭṭhimānataṇhā idha upakkilesā tesaṁ vatthutāya",
  "anya-e0104n8:163_1": "uppattiṭṭhānatāya. Na sabhāvatoti āha “na akusalattā”ti. Yathā pana obhāsādayo, evaṁ",
  "anya-e0104n8:163_2": "nikantipi diṭṭhigāhādīnaṁ ṭhānaṁ hotīti vuttaṁ “upakkilesavatthu cā”ti. Vatthuvasenevāti",
  "anya-e0104n8:163_3": "gāhe anāmasitvā gāhānaṁ vatthutāvaseneva. Attavādī hi “ahaṁbuddhinibandhano”ti parikappito",
  "anya-e0104n8:163_4": "attā obhāsassa sāmibhūto “mamā”ti sāmivacanassa visayabhāvena gahitoti āha “mama",
  "anya-e0104n8:163_5": "obhāso uppannoti gaṇhato hi diṭṭhigāho”ti. Obhāsassa manāpaggahaṇamukhena tena attānaṁ",
  "anya-e0104n8:163_6": "seyyādito dahatīti vuttaṁ “manāpo vata obhāso uppannoti gaṇhato mānagāho”ti. Assādayatoti",
  "anya-e0104n8:163_7": "sampiyāyato. Tesanti diṭṭhigāhādisaññitānaṁ upakkilesānaṁ vasena. Obhāsādīsūti obhāsādinimittaṁ.",
  "anya-e0104n8:163_8": "Kampanaṁ yathāraddhavipassanāya aṭṭhatvā vikkhepāpatti, sā ca obhāsādīsu taṇhādigāhoti",
  "anya-e0104n8:163_9": "dassento “obhāsādīsu kampati…pe… samanupassatī”ti āha.",
  "anya-e0104n8:164_0": "Obhāsanimittaṁ cittaṁ vikampatīti sambandho. Obhāse vā visayabhūte upakkilesehi cittaṁ",
  "anya-e0104n8:164_1": "vikampatīti yojanā. Tenāha “yehi cittaṁ pavedhatī”ti. Sesesupi eseva nayo. Upaṭṭhāneti",
  "anya-e0104n8:164_2": "satiyaṁ. Upekkhāya cāti vipassanupekkhāya ca.",
  "anya-e0104n8:165": "Maggāmaggavavatthānakathāvaṇṇanā",
  "anya-e0104n8:166_0": "736.Kusalo panātiādīsu kammaṭṭhānakosallayogena kusalo. Paripakkañāṇatāya paṇḍito.",
  "anya-e0104n8:166_1": "Āgamabyattiyā byatto. Upakkilesatabbisodhanesu ādīnavānisaṁsāvabodhayogato buddhisampanno.",
  "anya-e0104n8:166_2": "Ayaṁ kho soti yo so ācariyena kammaṭṭhānadānakāle udayabbayañāṇuppattisamaye uppajjatīti",
  "anya-e0104n8:166_3": "vutto, ayaṁ kho so obhāso uppannoti upakkilesavatthubhāvavavatthānaṁ dassetvā idānissa",
  "anya-e0104n8:166_4": "vipassanāya visayabhāvūpanayanavidhiṁ dassento “so kho panā”tiādimāha. Tattha paṭhamanaye",
  "anya-e0104n8:166_5": "aniccalakkhaṇavibhāvanameva dassitaṁ, tasmiṁ siddhe itarampi lakkhaṇadvayaṁ siddhameva",
  "anya-e0104n8:166_6": "hoti. Dutiyanaye pana obhāsādike nissāya uppajjanakadiṭṭhigāhādīnaṁ ugghāṭanasamugghāṭanapariyādānavasena",
  "anya-e0104n8:166_7": "manasikāravidhiṁ dassetuṁ “sace obhāso attā bhaveyyā”tiādi vuttaṁ. Arūpasattake “sace",
  "anya-e0104n8:166_8": "saṅkhārā attā bhaveyyu”ntiādi sabbasaṅkhārasaṅgaṇhanavasena sāmaññato vuttaṁ, idha",
  "anya-e0104n8:166_9": "obhāsādivasena saṅkhāre vibhajja vuttaṁ. Seso manasikāravidhi tattha vuttanayovāti",
  "anya-e0104n8:166_10": "āha “sabbaṁ arūpasattake vuttanayena vitthāretabba”nti.",
  "anya-e0104n8:167_0": "Obhāsaṁ “netaṁ mamā”ti samanupassanto taṇhāgāhato cittaṁ visodheti, “nesohamasmī”ti",
  "anya-e0104n8:167_1": "samanupassanto mānagāhato, “na meso attā”ti samanupassanto diṭṭhigāhato. Tenāha “obhāsaṁ",
  "anya-e0104n8:167_2": "netaṁ mamā”tiādi. Esa nayo ñāṇādīsupi.",
  "anya-e0104n8:168_0": "Imāni dasa ṭhānānīti imāni yathāvuttāni obhāsādīni dasa upakkilesakāraṇāni. Paññā",
  "anya-e0104n8:168_1": "yassa pariccitāti yassa yogino paññā obhāsādīsu aniccatādiggahaṇavasena paricitavatī",
  "anya-e0104n8:168_2": "pariggahetvā upaparikkhitvā ṭhitā. Dhammuddhaccassa samaggabhāvajānanena dhammuddhaccakusalo hoti.",
  "anya-e0104n8:169": "Vīthipaṭipannanti udayabbayānupassanāvasena vipassanāvīthipaṭipannaṁ.",
  "anya-e0104n8:170_0": "Diṭṭhivisuddhiyanti diṭṭhivisuddhiyaṁ adhigatāyaṁ, diṭṭhivisuddhiñāṇena vā diṭṭhiyā",
  "anya-e0104n8:170_1": "visodhane dukkhasaccassa vavatthānaṁ kataṁ hoti dukkhasaccapariyāpannassa nāmarūpassa",
  "anya-e0104n8:170_2": "vavatthānato. Nāmarūpassa paccayā nāmarūpasamudayapakkhiyāti āha “kaṅkhā…pe… samudayasaccassa",
  "anya-e0104n8:170_3": "vavatthānaṁ kata”nti. Abhidhammanayena hi sabbakilesā, kammañca samudayasaccaṁ. Imissanti",
  "anya-e0104n8:170_4": "imāyaṁ. Sammāti aviparītaṁ. Maggassāti ariyamaggassa upāyabhūtamaggassa.",
  "anya-e0104n8:171": "Maggāmaggañāṇadassanavisuddhiniddesavaṇṇanā niṭṭhitā.",
  "anya-e0104n8:172": "Iti vīsatimaparicchedavaṇṇanā."
}