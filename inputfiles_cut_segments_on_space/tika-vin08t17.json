{
  "tika-vin08t17:0": "17. Mañcapīṭhādisaṅghikasenāsanesupaṭipajjitabbavinicchayakathā",
  "tika-vin08t17:1_0": "82. Evaṁ sahaseyyavinicchayaṁ kathetvā idāni saṅghike vihāre seyyāsu kattabbavinicchayaṁ",
  "tika-vin08t17:1_1": "kathetuṁ ‘‘vihāre saṅghike seyya’’ntyādimāha. Tattha samaggaṁ kammaṁ samupagacchatīti",
  "tika-vin08t17:1_2": "saṅgho, ayameva vacanattho sabbasaṅghasādhāraṇo. Saṅghassa dinno saṅghiko, viharati",
  "tika-vin08t17:1_3": "etthāti vihāro, tasmiṁ. Sayanti etthāti seyyā, taṁ. Asantharīti santharitvāna. Pakkamanaṁ",
  "tika-vin08t17:1_4": "pakkamo, gamananti attho. ‘‘Vihāre saṅghike seyyaṁ, santharitvāna pakkamo’’ti imassa",
  "tika-vin08t17:1_5": "uddesapāṭhassa saṅghike vihāre…pe… pakkamananti attho daṭṭhabboti yojanā. Tatrāti",
  "tika-vin08t17:1_6": "tasmiṁ pakkamane ayaṁ īdiso mayā vuccamāno vinicchayo veditabboti attho. Katamo so",
  "tika-vin08t17:1_7": "vinicchayoti āha ‘‘saṅghike…pe… pācittiya’’nti. Aparikkhittassa upacāro nāma senāsanato",
  "tika-vin08t17:1_8": "dve leḍḍupātā. Pācittiyanti paṭhamaṁ pādaṁ atikkāmentassa dukkaṭaṁ, dutiyātikkame",
  "tika-vin08t17:1_9": "pācittiyaṁ. Kathaṁ viññāyaticcāha ‘‘yo pana bhikkhu…pe… vacanato’’ti.",
  "tika-vin08t17:2_0": "Tattha saṅghiko vihāro pākaṭo, seyyā apākaṭā, sā katividhāiccāha ‘‘seyyā nāma…pe…",
  "tika-vin08t17:2_1": "dasavidhā’’ti. Tatthāpi katamā bhisi, katamā cimilikādayoti āha ‘‘tattha bhisīti…pe…",
  "tika-vin08t17:2_2": "esa nayo paṇṇasanthāre’’ti. Tattha mañce attharitabbāti mañcakabhisi, evaṁ itaratra,",
  "tika-vin08t17:2_3": "vaṇṇānurakkhaṇatthaṁ katāti paṭakhaṇḍādīhi sibbitvā katā. Bhūmiyaṁ attharitabbāti",
  "tika-vin08t17:2_4": "cimilikāya sati tassā upari, asati suddhabhūmiyaṁ attharitabbā. Sīhadhammādīnaṁ pariharaṇe",
  "tika-vin08t17:2_5": "evapaṭikkhepoti iminā mañcapīṭhādīsu attharitvā puna saṁharitvā ṭhapanādivasena attano",
  "tika-vin08t17:2_6": "atthāya pariharaṇameva na vaṭṭati, bhūmattharaṇādivasena paribhogo pana attano pariharaṇaṁ",
  "tika-vin08t17:2_7": "na hotīti dasseti. Khandhake hi ‘‘antopi mañce paññattāni honti, bahipi mañce paññattāni",
  "tika-vin08t17:2_8": "hontī’’ti evaṁ attano atthāya mañcādīsu paññapetvā pariharaṇavatthusmiṁ ‘‘na, bhikkhave,",
  "tika-vin08t17:2_9": "mahācammāni dhāretabbāni sīhacammaṁ byagghacammaṁ dīpicammaṁ, yo dhāreyya, āpatti",
  "tika-vin08t17:2_10": "dukkaṭassā’’ti (mahāva. 255) paṭikkhepo kato, tasmā vuttanayenevettha adhippāyo daṭṭhabbo.",
  "tika-vin08t17:2_11": "Sāratthadīpaniyaṁ (sārattha. ṭī. pācittiya 3.112) pana ‘‘yadi evaṁ ‘pariharaṇeyeva",
  "tika-vin08t17:2_12": "paṭikkhepo’ti idaṁ kasmā vuttanti codanaṁ katvā ‘anujānāmi, bhikkhave, sabbaṁ pāsādaparibhoga’nti",
  "tika-vin08t17:2_13": "(cūḷava. 320) vacanato puggalikepi senāsane senāsanaparibhogavasena niyamitaṁ suvaṇṇaghaṭādikaṁ",
  "tika-vin08t17:2_14": "paribhuñjituṁ vaṭṭamānampi kevalaṁ attano santakaṁ katvā paribhuñjituṁ na vaṭṭati.",
  "tika-vin08t17:2_15": "Evamidaṁ bhūmattharaṇavasena paribhuñjituṁ vaṭṭamānampi attano santakaṁ katvā taṁ",
  "tika-vin08t17:2_16": "taṁ vihāraṁ haritvā paribhuñjituṁ na vaṭṭatīti dassanatthaṁ pariharaṇeyeva paṭikkhepo",
  "tika-vin08t17:2_17": "veditabbo’’ti vuttaṁ.",
  "tika-vin08t17:3_0": "Pāvāro kojavoti paccattharaṇatthāyeva ṭhapitā uggatalomā attharaṇavisesā. Ettakameva",
  "tika-vin08t17:3_1": "vuttanti aṭṭhakathāsu (pāci. aṭṭha. 116) vuttaṁ. ‘‘Idaṁ aṭṭhakathāsu tathāvuttabhāvadassanatthaṁ",
  "tika-vin08t17:3_2": "vuttaṁ, aññampi tādisaṁ mañcapīṭhesu attharitabbaṁ attharaṇamevā’’ti tīsupi gaṇṭhipadesu",
  "tika-vin08t17:3_3": "vuttaṁ. Mātikāṭṭhakathāyaṁ (kaṅkhā. aṭṭha. dutiyasenāsanasikkhāpadavaṇṇanā) pana",
  "tika-vin08t17:3_4": "‘‘paccattharaṇaṁ nāma pāvāro kojavo’’ti niyametvā vuttaṁ, tasmā gaṇṭhipadesu vuttaṁ",
  "tika-vin08t17:3_5": "iminā na sameti, ‘‘vīmaṁsitvā gahetabba’’nti sāratthadīpaniyaṁ (sārattha. ṭī. pācittiya",
  "tika-vin08t17:3_6": "3.116) vuttaṁ. Vīmaṁsite pana evamadhippāyo paññāyati – mātikāṭṭhakathāpi aṭṭhakathāyeva,",
  "tika-vin08t17:3_7": "tasmā mahāaṭṭhakathādīsu vuttanayena ‘‘pāvāro kojavo’’ti niyametvā vuttaṁ, evaṁ niyamane",
  "tika-vin08t17:3_8": "satipi yathā ‘‘laddhātapatto rājakumāro’’ti ātapattassa laddhabhāveyeva niyametvā",
  "tika-vin08t17:3_9": "vuttepi nidassananayavasena rājakakudhabhaṇḍasāmaññena samānā vālabījanādayopi vuttāyeva",
  "tika-vin08t17:3_10": "honti, evaṁ ‘‘pāvāro kojavo’’ti niyametvā vuttepi nidassananayavasena tehi mañcapīṭhesu",
  "tika-vin08t17:3_11": "attharitabbabhāvasāmaññena samānā aññe attharaṇāpi vuttāyeva honti, tasmā gaṇṭhipadesu",
  "tika-vin08t17:3_12": "vuttavacanaṁ aṭṭhakathāvacanassa paṭilomaṁ na hoti, anulomamevāti daṭṭhabbaṁ.",
  "tika-vin08t17:4_0": "Imasmiṁ pana ṭhāne ‘‘yena vihāro kārito, so vihārassāmiko’’ti pāṭhaṁ nissāya ekacce",
  "tika-vin08t17:4_1": "vinayadharā ‘‘saṅghikavihārassa vā puggalikavihārassa vā vihāradāyakoyeva sāmiko,",
  "tika-vin08t17:4_2": "soyeva issaro, tassa ruciyā eva vasituṁ labhati, na saṅghagaṇapuggalānaṁ ruciyā’’ti",
  "tika-vin08t17:4_3": "vinicchayaṁ karonti, so vīmaṁsitabbo, kathaṁ ayaṁ pāṭho kimatthaṁ sādheti issaratthaṁ",
  "tika-vin08t17:4_4": "vā āpucchitabbatthaṁ vāti? Evaṁ vīmaṁsite ‘‘bhikkhumhi sati bhikkhu āpucchitabbo’’tiādivacanato",
  "tika-vin08t17:4_5": "āpucchitabbatthameva sādheti, na issaratthanti viññāyati.",
  "tika-vin08t17:5_0": "Atha siyā ‘‘āpucchitabbatthe siddhe issarattho siddhoyeva hoti. Issarabhāvatoyeva",
  "tika-vin08t17:5_1": "hi so āpucchitabbo’’ti. Tatthevaṁ vattabbaṁ – ‘‘āpucchantena ca bhikkhumhi sati bhikkhu",
  "tika-vin08t17:5_2": "āpucchitabbo, tasmiṁ asati sāmaṇero, tasmiṁ asati ārāmiko’’tiādivacanato āyasmantānaṁ",
  "tika-vin08t17:5_3": "matena bhikkhupi sāmaṇeropi ārāmikopi vihārakārakopi tassa kule yo koci puggalopi",
  "tika-vin08t17:5_4": "issaroti āpajjeyya, evaṁ viññāyamānepi bhikkhumhi vā sāmaṇere vā ārāmike vā sati",
  "tika-vin08t17:5_5": "teyeva issarā, na vihārakārako. Tesu ekasmimpi asatiyeva vihārakārako issaro siyāti.",
  "tika-vin08t17:5_6": "Imasmiṁ pana adhikāre saṅghikaṁ senāsanaṁ rakkhaṇatthāya āpucchitabbaṁyeva vadati,",
  "tika-vin08t17:5_7": "na issarabhāvato āpucchitabbaṁ. Vuttañhi aṭṭhakathāyaṁ (pāci. aṭṭha. 116) ‘‘anāpucchaṁ",
  "tika-vin08t17:5_8": "vā gaccheyyāti ettha bhikkhumhi sati bhikkhu āpucchitabbo’’tiādi.",
  "tika-vin08t17:6_0": "Athāpi evaṁ vadeyya ‘‘na sakalassa vākyapāṭhassa adhippāyatthaṁ sandhāya amhehi vuttaṁ,",
  "tika-vin08t17:6_1": "atha kho ‘vihārassāmiko’ti etassa padatthaṁyeva sandhāya vuttaṁ. Kathaṁ? Saṁ etassa",
  "tika-vin08t17:6_2": "atthīti sāmiko, vihārassa sāmiko vihārassāmiko. ‘Ko vihārassāmiko nāmā’ti vutte ‘yena",
  "tika-vin08t17:6_3": "vihāro kārito, so vihārassāmiko nāmā’ti vattabbo, tasmā vihārakārako dāyako vihārassāmiko",
  "tika-vin08t17:6_4": "nāmāti viññāyati, evaṁ viññāyamāne sati sāmiko nāma sassa dhanassa issaro, tassa",
  "tika-vin08t17:6_5": "ruciyā eva aññe labhanti, tasmā vihārassāmikabhūtassa dāyakassa ruciyā eva bhikkhū",
  "tika-vin08t17:6_6": "vasituṁ labhanti, na saṅghagaṇapuggalānaṁ ruciyāti imamatthaṁ sandhāya vutta’’nti.",
  "tika-vin08t17:6_7": "Te evaṁ vattabbā – mā āyasmanto evaṁ avacuttha, yathā nāma ‘‘ghaṭikāro brahmā’’ti",
  "tika-vin08t17:6_8": "vutto so brahmā idāni ghaṭaṁ na karoti, purimattabhāve pana karoti, tasmā ‘‘ghaṭaṁ",
  "tika-vin08t17:6_9": "karotī’’ti vacanatthena ‘‘ghaṭikāro’’ti nāmaṁ labhati. Iti pubbe laddhanāmattā pubbavohāravasena",
  "tika-vin08t17:6_10": "brahmabhūtopi ‘‘ghaṭikāro’’icceva vuccati, evaṁ so vihārakārako bhikkhūnaṁ pariccattakālato",
  "tika-vin08t17:6_11": "paṭṭhāya vihārassāmiko na hoti vatthupariccāgalakkhaṇattā dānassa, pubbe pana apariccattakāle",
  "tika-vin08t17:6_12": "vihārassa kārakattā vihārassāmiko nāma hoti, so evaṁ pubbe laddhanāmattā pubbavohāravasena",
  "tika-vin08t17:6_13": "‘‘vihārassāmiko’’ti vuccati, na, pariccattassa vihārassa issarabhāvato. Teneva sammāsambuddhena",
  "tika-vin08t17:6_14": "‘‘vihāradāyakānaṁ ruciyā bhikkhū vasantū’’ti avatvā senāsanapaññāpako anuññātoti",
  "tika-vin08t17:6_15": "daṭṭhabbo. Tathā hi vuttaṁ vimativinodaniyaṁ (vi. vi. ṭī. mahāvagga 2.295) ‘‘tesaṁ",
  "tika-vin08t17:6_16": "gehānīti ettha bhikkhūnaṁ vāsatthāya katampi yāva na denti, tāva tesaṁ santakaṁyeva",
  "tika-vin08t17:6_17": "bhavissatīti daṭṭhabba’’nti, tena dinnakālato paṭṭhāya tesaṁ santakāni na hontīti",
  "tika-vin08t17:6_18": "dasseti. Ayaṁ pana kathā pāṭhassa sammukhībhūtattā imasmiṁ ṭhāne kathitā. Vihāravinicchayo",
  "tika-vin08t17:6_19": "pana catupaccayabhājanavinicchaye (vi. saṅga. aṭṭha. 194 ādayo) āvi bhavissati. Yo",
  "tika-vin08t17:6_20": "kocīti ñātako vā aññātako vā yo koci. Yena mañcaṁ pīṭhaṁ vā vinanti, taṁ mañcapīṭhakavānaṁ.",
  "tika-vin08t17:7_0": "83.Siluccayaleṇanti siluccaye leṇaṁ, pabbataguhāti attho. ‘‘Senāsanaṁ upacikāhi khāyita’’nti",
  "tika-vin08t17:7_1": "imasmiṁ vatthusmiṁ paññattattā vatthuanurūpavasena aṭṭhakathāyaṁ upacikāsaṅkāya abhāvena",
  "tika-vin08t17:7_2": "anāpatti vuttā. Vattakkhandhake (cūḷava. 360 ādayo) gamikavattaṁ paññāpentena ‘‘senāsanaṁ",
  "tika-vin08t17:7_3": "āpucchitabba’’nti vuttattā kevalaṁ itikattabbatāmattadassanatthaṁ ‘‘āpucchanaṁ pana",
  "tika-vin08t17:7_4": "vatta’’nti vuttaṁ , na pana vattabhede dukkaṭanti dassanatthaṁ, teneva andhakaṭṭhakathāyaṁ",
  "tika-vin08t17:7_5": "‘‘senāsanaṁ āpucchitabba’’nti ettha ‘‘yaṁ pāsāṇapiṭṭhiyaṁ vā pāsāṇatthambhesu vā",
  "tika-vin08t17:7_6": "katasenāsanaṁ yattha upacikā nārohanti, taṁ anāpucchantassapi anāpattī’’ti vuttaṁ.",
  "tika-vin08t17:7_7": "Tasmā yaṁ vuttaṁ gaṇṭhipade ‘‘tādise senāsane anāpucchā gacchantassa pācittiyaṁ natthi,",
  "tika-vin08t17:7_8": "gamikavatte senāsanaṁ anāpucchā gacchanto vattabhedo hoti, tasmā dukkaṭaṁ āpajjatī’’ti, taṁ na gahetabbaṁ.",
  "tika-vin08t17:8_0": "Pacchimassa ābhogena mutti natthīti tassa pacchato gacchantassa aññassa abhāvato",
  "tika-vin08t17:8_1": "vuttaṁ. Ekaṁ vā pesetvā āpucchitabbanti ettha gamanacittassa uppannaṭṭhānato anāpucchitvā",
  "tika-vin08t17:8_2": "gacchante dutiyapāduddhāre pācittiyaṁ. Maṇḍape vāti sākhāmaṇḍape vā padaramaṇḍape",
  "tika-vin08t17:8_3": "vā. Rukkhamūleti yassa kassaci rukkhassa heṭṭhā. Palujjatīti vinassati.",
  "tika-vin08t17:9_0": "84.Majjhesaṁkhittaṁ paṇavasaṇṭhānaṁ katvā baddhanti erakapattādīhi veṇiṁ katvā tāya",
  "tika-vin08t17:9_1": "veṇiyā ubhosu passesu vitthataṭṭhāne bahuṁ veṭhetvā tato paṭṭhāya yāva majjhaṭṭhānaṁ,",
  "tika-vin08t17:9_2": "tāva antoākaḍḍhanavasena veṭhetvā majjhe saṁkhipitvā tattha tattha bandhitvā kataṁ.",
  "tika-vin08t17:9_3": "Yattha kākā vā kulalā vā na ūhadantīti yattha dhuvanivāsena kulāvake katvā vasamānā",
  "tika-vin08t17:9_4": "ete kākakulalā, aññe vā sakuṇā taṁ senāsanaṁ na ūhadanti, tādise rukkhamūle nikkhipituṁ anujānāmīti attho.",
  "tika-vin08t17:10_0": "85.Navavāyimoti adhunā suttena vītakacchena paliveṭhitamañco. Onaddhoti kappiyacammena",
  "tika-vin08t17:10_1": "onaddho, sova onaddhako sakatthe ka-paccayavasena. Tena hi vassena sīghaṁ na nassati.",
  "tika-vin08t17:10_2": "Ukkaṭṭhaabbhokāsikoti idaṁ tassa sukhapaṭipattidassanamattaṁ , ukkaṭṭhassāpi pana",
  "tika-vin08t17:10_3": "cīvarakuṭi vaṭṭateva. Kāyānugatikattāti bhikkhuno tattheva nisinnabhāvaṁ dīpeti,",
  "tika-vin08t17:10_4": "tena ca vassabhayena sayaṁ aññattha gacchantassa āpattiṁ dasseti. Abbhokāsikānaṁ",
  "tika-vin08t17:10_5": "atemanatthāya niyametvā dāyakehi dinnampi attānaṁ rakkhantena rakkhitabbameva. ‘‘Yasmā",
  "tika-vin08t17:10_6": "pana dāyakehi dānakāleyeva satasahassagghanakampi kambalaṁ ‘pādapuñchaniṁ katvā paribhuñjathā’ti",
  "tika-vin08t17:10_7": "dinnaṁ tatheva paribhuñjituṁ vaṭṭati, tasmā idampi mañcapīṭhādisenāsanaṁ ‘ajjhokāsepi",
  "tika-vin08t17:10_8": "yathāsukhaṁ paribhuñjathā’ti dāyakehi dinnaṁ ce, sabbasmimpi kāle ajjhokāse nikkhipituṁ",
  "tika-vin08t17:10_9": "vaṭṭatīti vadantī’’ti sāratthadīpaniyaṁ (sārattha. ṭī. pācittiya 3.108-110) vuttaṁ.",
  "tika-vin08t17:10_10": "Pesetvā gantabbanti ettha ‘‘yo bhikkhu imaṁ ṭhānaṁ āgantvā vasati, tassa dethā’’ti vatvā pesetabbaṁ.",
  "tika-vin08t17:11_0": "Valāhakānaṁ anuṭṭhitabhāvaṁ sallakkhetvāti iminā gimhānepi meghe uṭṭhite abbhokāse",
  "tika-vin08t17:11_1": "nikkhipituṁ na vaṭṭatīti dīpeti. Tatra tatrāti cetiyaṅgaṇādike tasmiṁ tasmiṁ abbhokāse",
  "tika-vin08t17:11_2": "niyametvā nikkhittā. Majjhato paṭṭhāya pādaṭṭhānābhimukhāti yattha samantato sammajjitvā",
  "tika-vin08t17:11_3": "aṅgaṇamajjhe sabbadā kacavarassa saṅkaḍḍhanena majjhe vālikā sañcitā hoti, tattha",
  "tika-vin08t17:11_4": "kattabbavidhidassanatthaṁ vuttaṁ, uccavatthupādaṭṭhānābhimukhaṁ, bhittipādaṭṭhānābhimukhaṁ",
  "tika-vin08t17:11_5": "vā vālikā haritabbāti attho. ‘‘Yattha vā pana koṇesu vālikā sañcitā, tattha tato",
  "tika-vin08t17:11_6": "paṭṭhāya aparadisābhimukhā haritabbā’’ti keci atthaṁ vadanti. Keci pana ‘‘sammaṭṭhaṭṭhānassa",
  "tika-vin08t17:11_7": "padavalañjena avikopanatthāya sayaṁ asammaṭṭhaṭṭhāne ṭhatvā attano pādābhimukhaṁ",
  "tika-vin08t17:11_8": "vālikā haritabbāti vutta’’nti vadanti. Tattha ‘‘majjhato paṭṭhāyā’’ti vacanassa payojanaṁ",
  "tika-vin08t17:11_9": "na dissati. Sāratthadīpaniyaṁ pana ‘‘pādaṭṭhānābhimukhāti nisīdantānaṁ pādaṭṭhānābhimukhanti",
  "tika-vin08t17:11_10": "keci, sammajjantassa pādaṭṭhānābhimukhanti apare, bahivālikāya agamananimittaṁ pādaṭṭhānābhimukhā",
  "tika-vin08t17:11_11": "haritabbāti vuttanti eke’’ti vuttaṁ. Kacavaraṁ hatthehi gahetvā bahi chaḍḍetabbanti",
  "tika-vin08t17:11_12": "iminā ‘‘kacavaraṁ chaḍḍessāmī’’ti vālikā na chaḍḍetabbāti dīpeti.",
  "tika-vin08t17:12_0": "86.Kappaṁ labhitvāti ‘‘gacchā’’ti vuttavacanena kappaṁ labhitvā. Therassa hi āṇattiyā",
  "tika-vin08t17:12_1": "gacchantassa anāpatti. Purimanayenevāti ‘‘nisīditvā sayaṁ gacchanto’’tiādinā pubbe vuttanayeneva.",
  "tika-vin08t17:13_0": "Aññattha gacchatīti taṁ maggaṁ atikkamitvā aññattha gacchati. Leḍḍupātupacārato bahi",
  "tika-vin08t17:13_1": "ṭhitattā ‘‘pāduddhārena kāretabbo’’ti vuttaṁ, aññattha gacchantassa paṭhamapāduddhāre",
  "tika-vin08t17:13_2": "dukkaṭaṁ, dutiyapāduddhāre pācittiyanti attho. Pākatikaṁ akatvāti apaṭisāmetvā. Antarasannipāteti",
  "tika-vin08t17:13_3": "antarantarā sannipāte.",
  "tika-vin08t17:14_0": "87.Āvāsikānaṁyeva palibodhoti ettha āgantukesu āgantvā kiñci avatvā tattha nisinnesupi",
  "tika-vin08t17:14_1": "nisīditvā ‘‘āvāsikāyeva uddharissantī’’ti gatesupi āvāsikānameva palibodho. Mahāpaccarivāde",
  "tika-vin08t17:14_2": "pana ‘‘idaṁ amhāka’’nti vatvāpi avatvāpi nisinnānamevāti adhippāyo. Mahāaṭṭhakathāvāde",
  "tika-vin08t17:14_3": "‘‘āpattī’’ti pācittiyameva vuttaṁ. Mahāpaccariyaṁ pana santharāpane pācittiyena bhavitabbanti",
  "tika-vin08t17:14_4": "anāṇattiyā paññattattā dukkaṭaṁ vuttaṁ. Ussārakoti sarabhāṇako. So hi uddhaṁuddhaṁ",
  "tika-vin08t17:14_5": "pāḷipāṭhaṁ sāreti pavattetīti ‘‘ussārako’’ti vuccati. ‘‘Idaṁ ussārakassa, idaṁ dhammakathikassā’’ti",
  "tika-vin08t17:14_6": "visuṁ paññattattā anāṇattiyā paññattepi pācittiyeneva bhavitabbanti adhippāyena ‘‘tasmiṁ",
  "tika-vin08t17:14_7": "āgantvā nisinne tassa palibodho’’ti vuttaṁ. Keci pana vadanti ‘‘anāṇattiyā paññattepi",
  "tika-vin08t17:14_8": "dhammakathikassa anuṭṭhāpanīyattā pācittiyena bhavitabbaṁ, āgantukassa pana pacchā",
  "tika-vin08t17:14_9": "āgatehi vuḍḍhatarehi uṭṭhāpanīyattā dukkaṭaṁ vutta’’nti.",
  "tika-vin08t17:15_0": "88.Pādapuñchanī nāma rajjukehi vā pilotikāya vā pādapuñchanatthaṁ katā. Phalakapīṭhaṁ",
  "tika-vin08t17:15_1": "nāma phalakamayaṁ pīṭhaṁ. Atha vā phalakañceva dārumayapīṭhañca. Dārumayapīṭhanti",
  "tika-vin08t17:15_2": "ca phalakamayameva pīṭhaṁ veditabbaṁ. Pādakaṭhalikanti adhotapādaṭṭhāpanakaṁ. Ajjhokāse",
  "tika-vin08t17:15_3": "rajanaṁ pacitvā …pe… paṭisāmetabbanti ettha theve asati rajanakamme niṭṭhite paṭisāmetabbaṁ.",
  "tika-vin08t17:15_4": "‘‘Bhikkhu vā sāmaṇero vā ārāmiko vā lajjī hotīti vuttattā alajjiṁ āpucchitvā gantuṁ",
  "tika-vin08t17:15_5": "na vaṭṭatī’’ti vadanti. Otāpento…pe… gacchatīti ettha ‘‘kiñcāpi ‘ettakaṁ dūraṁ gantabba’nti",
  "tika-vin08t17:15_6": "paricchedo natthi, tathāpi leḍḍupātaṁ atikkamma nātidūraṁ gantabba’’nti vadanti.",
  "tika-vin08t17:16": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t17:17": "Mañcapīṭhādisaṅghikasenāsanesupaṭipajjitabba-",
  "tika-vin08t17:18": "Vinicchayakathālaṅkāro nāma",
  "tika-vin08t17:19": "Sattarasamo paricchedo."
}