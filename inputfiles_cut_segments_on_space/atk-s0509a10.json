{
  "atk-s0509a10:0": "11. Dvādasakanipāto",
  "atk-s0509a10:1": "1. Uppalavaṇṇātherīgāthāvaṇṇanā",
  "atk-s0509a10:2_0": "Dvādasakanipāte ubho mātā ca dhītā cātiādikā uppalavaṇṇāya theriyā gāthā. Ayampi",
  "atk-s0509a10:2_1": "padumuttarassa bhagavato kāle haṁsavatīnagare kulagehe nibbattitvā viññutaṁ patvā,",
  "atk-s0509a10:2_2": "mahājanena saddhiṁ satthu santikaṁ gantvā, dhammaṁ suṇantī satthāraṁ ekaṁ bhikkhuniṁ",
  "atk-s0509a10:2_3": "iddhimantānaṁ aggaṭṭhāne ṭhapentaṁ disvā sattāhaṁ buddhappamukhassa bhikkhusaṅghassa",
  "atk-s0509a10:2_4": "mahādānaṁ datvā taṁ ṭhānantaraṁ patthesi. Sā yāvajīvaṁ kusalaṁ katvā devamanussesuṁ",
  "atk-s0509a10:2_5": "saṁsarantī kassapabuddhakāle bārāṇasinagare kikissa kāsirañño gehe paṭisandhiṁ gahetvā",
  "atk-s0509a10:2_6": "sattannaṁ bhaginīnaṁ abbhantarā hutvā vīsativassasahassāni brahmacariyaṁ caritvā",
  "atk-s0509a10:2_7": "bhikkhusaṅghassa pariveṇaṁ katvā devaloke nibbattā.",
  "atk-s0509a10:3_0": "Tato cavitvā puna manussalokaṁ āgacchantī ekasmiṁ gāmake sahatthā kammaṁ katvā jīvanakaṭṭhāne",
  "atk-s0509a10:3_1": "nibbattā. Sā ekadivasaṁ khettakuṭiṁ gacchantī antarāmagge ekasmiṁ sare pātova pupphitaṁ",
  "atk-s0509a10:3_2": "padumapupphaṁ disvā taṁ saraṁ oruyha tañceva pupphaṁ lājapakkhipanatthāya paduminipattañca",
  "atk-s0509a10:3_3": "gahetvā kedāre sālisīsāni chinditvā kuṭikāya nisinnā lāje bhajjitvā pañca lājasatāni",
  "atk-s0509a10:3_4": "katvā ṭhapesi. Tasmiṁ khaṇe gandhamādanapabbate nirodhasamāpattito vuṭṭhito eko paccekabuddho",
  "atk-s0509a10:3_5": "āgantvā tassā avidūre ṭhāne aṭṭhāsi. Sā paccekabuddhaṁ disvā lājehi saddhiṁ padumapupphaṁ",
  "atk-s0509a10:3_6": "gahetvā, kuṭito oruyha lāje paccekabuddhassa patte pakkhipitvā padumapupphena pattaṁ",
  "atk-s0509a10:3_7": "pidhāya adāsi. Athassā paccekabuddhe thokaṁ gate etadahosi – “pabbajitā nāma pupphena",
  "atk-s0509a10:3_8": "anatthikā, ahaṁ pupphaṁ gahetvā piḷandhissāmī”ti gantvā paccekabuddhassa hatthato",
  "atk-s0509a10:3_9": "pupphaṁ gahetvā puna cintesi – “sace, ayyo, pupphena anatthiko abhavissā, pattamatthake",
  "atk-s0509a10:3_10": "ṭhapetuṁ nādassa, addhā ayyassa attho bhavissatī”ti puna gantvā pattamatthake ṭhapetvā",
  "atk-s0509a10:3_11": "paccekabuddhaṁ khamāpetvā, “bhante, imesaṁ me lājānaṁ nissandena lājagaṇanāya puttā",
  "atk-s0509a10:3_12": "assu, padumapupphassa nissandena nibbattanibbattaṭṭhāne pade pade padumapupphaṁ uṭṭhahatū”ti",
  "atk-s0509a10:3_13": "patthanaṁ akāsi. Paccekubuddho tassā passantiyāva ākāsena gandhamādanapabbataṁ gantvā",
  "atk-s0509a10:3_14": "taṁ padumaṁ nandamūlakapabbhāre paccekabuddhānaṁ akkamanasopānasamīpe pādapuñchanaṁ katvā ṭhapesi.",
  "atk-s0509a10:4_0": "Sāpi tassa kammassa nissandena devaloke paṭisandhiṁ gaṇhi. Nibbattakālato paṭṭhāya",
  "atk-s0509a10:4_1": "cassā pade pade mahāpadumapupphaṁ uṭṭhāsi. Sā tato cavitvā pabbatapāde ekasmiṁ padumasare",
  "atk-s0509a10:4_2": "padumagabbhe nibbatti. Taṁ nissāya eko tāpaso vasati. So pātova mukhadhovanatthāya",
  "atk-s0509a10:4_3": "saraṁ gantvā taṁ pupphaṁ disvā cintesi – “idaṁ pupphaṁ sesehi mahantataraṁ, sesāni",
  "atk-s0509a10:4_4": "ca pupphitāni idaṁ makulitameva, bhavitabbamettha kāraṇenā”ti udakaṁ otaritvā taṁ",
  "atk-s0509a10:4_5": "pupphaṁ gaṇhi. Taṁ tena gahitamattameva pupphitaṁ. Tāpaso antopadumagabbhe nipannadārikaṁ",
  "atk-s0509a10:4_6": "addasa. Diṭṭhakālato paṭṭhāya ca dhītusinehaṁ labhitvā padumeneva saddhiṁ paṇṇasālaṁ",
  "atk-s0509a10:4_7": "netvā mañcake nipajjāpesi. Athassā puññānubhāvena aṅguṭṭhake khīraṁ nibbatti. So",
  "atk-s0509a10:4_8": "tasmiṁ pupphe milāte aññaṁ navaṁ pupphaṁ āharitvā taṁ nipajjāpesi. Athassā ādhāvanavidhāvanena",
  "atk-s0509a10:4_9": "kīḷituṁ samatthakālato paṭṭhāya padavāre padavāre padumapupphaṁ uṭṭhāti, kuṅkumarāsissa",
  "atk-s0509a10:4_10": "viya assā sarīravaṇṇo hoti. Sā apattā devavaṇṇaṁ, atikkantā mānusavaṇṇaṁ ahosi. Sā",
  "atk-s0509a10:4_11": "pitari phalāphalatthāya gate paṇṇasālāyaṁ ohiyati.",
  "atk-s0509a10:5_0": "Athekadivasaṁ tassā vayappattakāle pitari phalāphalatthāya gate eko vanacarako taṁ",
  "atk-s0509a10:5_1": "disvā cintesi – “manussānaṁ nāma evaṁvidhaṁ rūpaṁ natthi, vīmaṁsissāmi na”nti tāpasassa",
  "atk-s0509a10:5_2": "āgamanaṁ udikkhanto nisīdi. Sā pitari āgacchante paṭipathaṁ gantvā tassa hatthato",
  "atk-s0509a10:5_3": "kājakamaṇḍaluṁ aggahesi, āgantvā nisinnassa cassa attano karaṇavattaṁ dassesi. Tadā",
  "atk-s0509a10:5_4": "so vanacarako manussabhāvaṁ ñatvā tāpasaṁ abhivādetvā nisīdi. Tāpaso taṁ vanacarakaṁ",
  "atk-s0509a10:5_5": "vanamūlaphalehi ca pānīyena ca nimantetvā, “bho purisa, imasmiṁyeva ṭhāne vasissasi,",
  "atk-s0509a10:5_6": "udāhu gamissasī”ti pucchi. “Gamissāmi, bhante, idha kiṁ karissāmī”ti? “Idaṁ tayā",
  "atk-s0509a10:5_7": "diṭṭhakāraṇaṁ etto gantvā akathetuṁ sakkhissasī”ti? “Sace, ayyo, na icchati, kiṁkāraṇā",
  "atk-s0509a10:5_8": "kathessāmī”ti tāpasaṁ vanditvā puna āgamanakāle maggasañjānanatthaṁ sākhāsaññañca",
  "atk-s0509a10:5_9": "rukkhasaññañca karonto pakkāmi.",
  "atk-s0509a10:6_0": "So bārāṇasiṁ gantvā rājānaṁ addasa. Rājā “kasmā āgatosī”ti pucchi. “Ahaṁ, deva, tumhākaṁ",
  "atk-s0509a10:6_1": "vanacarako pabbatapāde acchariyaṁ itthiratanaṁ disvā āgatomhī”ti sabbaṁ pavattiṁ",
  "atk-s0509a10:6_2": "kathesi. So tassa vacanaṁ sutvā vegena pabbatapādaṁ gantvā avidūre ṭhāne khandhāvāraṁ",
  "atk-s0509a10:6_3": "nivāsetvā vanacarakena ceva aññehi ca purisehi saddhiṁ tāpasassa bhattakiccaṁ katvā",
  "atk-s0509a10:6_4": "nisinnavelāya tattha gantvā abhivādetvā paṭisanthāraṁ katvā ekamantaṁ nisīdi. Rājā",
  "atk-s0509a10:6_5": "tāpasassa pabbajitaparikkhārabhaṇḍaṁ pādamūle ṭhapetvā, “bhante, imasmiṁ ṭhāne kiṁ",
  "atk-s0509a10:6_6": "karoma, gamissāmā”ti āha. “Gaccha, mahārājā”ti. “Āma, gacchāmi, bhante, ayyassa pana",
  "atk-s0509a10:6_7": "samīpe visabhāgaparisā atthī”ti assumhā, asāruppā esā pabbajitānaṁ, mayā saddhiṁ",
  "atk-s0509a10:6_8": "gacchatu, bhanteti. Manussānaṁ nāma cittaṁ duttosayaṁ, kathaṁ bahūnaṁ majjhe vasissatīti?",
  "atk-s0509a10:6_9": "Amhākaṁ rucitakālato paṭṭhāya sesānaṁ jeṭṭhakaṭṭhāne ṭhapetvā paṭijaggissāma, bhanteti.",
  "atk-s0509a10:7_0": "So rañño kathaṁ sutvā daharakāle gahitanāmavaseneva, “amma, padumavatī”ti dhītaraṁ",
  "atk-s0509a10:7_1": "pakkosi. Sā ekavacaneneva paṇṇasālato nikkhamitvā pitaraṁ abhivādetvā aṭṭhāsi. Atha",
  "atk-s0509a10:7_2": "naṁ pitā āha – “tvaṁ, amma, vayappattā, imasmiṁ ṭhāne raññā diṭṭhakālato paṭṭhāya",
  "atk-s0509a10:7_3": "vasituṁ ayuttā, raññā saddhiṁ gaccha, ammā”ti. Sā “sādhu, tātā”ti pitu vacanaṁ sampaṭicchitvā",
  "atk-s0509a10:7_4": "abhivādetvā rodamānā aṭṭhāsi. Rājā “imissā pitu cittaṁ gaṇhissāmī”ti tasmiṁyeva ṭhāne",
  "atk-s0509a10:7_5": "kahāpaṇarāsimhi ṭhapetvā abhisekaṁ akāsi. Atha naṁ gahetvā attano nagaraṁ ānetvā",
  "atk-s0509a10:7_6": "āgatakālato paṭṭhāya sesitthiyo anoloketvā tāya saddhiṁyeva ramati. Tā itthiyo issāpakatā",
  "atk-s0509a10:7_7": "taṁ rañño antare paribhinditukāmā evamāhaṁsu – “nāyaṁ, mahārāja, manussajātikā, kahaṁ",
  "atk-s0509a10:7_8": "nāma tumhehi manussānaṁ vicaraṇaṭṭhāne padumāni uṭṭhahantāni diṭṭhapubbāni, addhā",
  "atk-s0509a10:7_9": "ayaṁ yakkhinī, nīharatha naṁ, mahārājā”ti. Rājā tāsaṁ kathaṁ sutvā tuṇhī ahosi.",
  "atk-s0509a10:8_0": "Athassāparena samayena paccanto kupito. So “garugabbhā padumavatī”ti nagare ṭhapetvā",
  "atk-s0509a10:8_1": "paccantaṁ agamāsi. Atha tā itthiyo tassā upaṭṭhāyikāya lañjaṁ datvā “imissā dārakaṁ",
  "atk-s0509a10:8_2": "jātamattameva apanetvā ekaṁ dārughaṭikaṁ lohitena makkhitvā santike ṭhapehī”ti āhaṁsu.",
  "atk-s0509a10:8_3": "Padumavatiyāpi nacirasseva gabbhavuṭṭhānaṁ ahosi. Mahāpadumakumāro ekakova kucchiyaṁ",
  "atk-s0509a10:8_4": "paṭisandhiṁ gaṇhi. Avasesā ekūnapañcasatā dārakā mahāpadumakumārassa mātukucchito",
  "atk-s0509a10:8_5": "nikkhamitvā nipannakāle saṁsedajā hutvā nibbattiṁsu. Athassā “na tāva ayaṁ satiṁ",
  "atk-s0509a10:8_6": "paṭilabhatī”ti ñatvā sā upaṭṭhāyikā ekaṁ dārughaṭikaṁ lohitena makkhitvā samīpe ṭhapetvā",
  "atk-s0509a10:8_7": "tāsaṁ itthīnaṁ saññaṁ adāsi. Tāpi pañcasatā itthiyo ekekā ekekaṁ dārakaṁ gahetvā",
  "atk-s0509a10:8_8": "cundakārakānaṁ santikaṁ pesetvā karaṇḍake āharāpetvā attanā attanā gahitadārake tattha",
  "atk-s0509a10:8_9": "nipajjāpetvā bahi lañchanaṁ katvā ṭhapayiṁsu.",
  "atk-s0509a10:9_0": "Padumavatīpi kho saññaṁ labhitvā taṁ upaṭṭhāyikaṁ “kiṁ vijātamhi, ammā”ti pucchi.",
  "atk-s0509a10:9_1": "Sā taṁ santajjetvā “kuto tvaṁ dārakaṁ labhissasī”ti vatvā “ayaṁ tava kucchito nikkhantadārako”ti",
  "atk-s0509a10:9_2": "lohitamakkhitaṁ dārughaṭikaṁ purato ṭhapesi. Sā taṁ disvā domanassappattā “sīghaṁ",
  "atk-s0509a10:9_3": "taṁ phāletvā apanehi, sace koci passeyya, lajjitabbaṁ bhaveyyā”ti āha. Sā tassā kathaṁ",
  "atk-s0509a10:9_4": "sutvā atthakāmā viya dārughaṭikaṁ phāletvā uddhane pakkhipi.",
  "atk-s0509a10:10_0": "Rājāpi paccantato āgantvā nakkhattaṁ paṭimānento bahinagare khandhāvāraṁ bandhitvā",
  "atk-s0509a10:10_1": "nisīdi. Atha tā pañcasatā itthiyo rañño paccuggamanaṁ āgantvā āhaṁsu – “tvaṁ, mahārāja,",
  "atk-s0509a10:10_2": "na amhākaṁ saddahasi, amhehi vuttaṁ akāraṇaṁ viya hoti, tvaṁ mahesiyā upaṭṭhāyikaṁ",
  "atk-s0509a10:10_3": "pakkosāpetvā paṭipuccha, dārughaṭikaṁ te devī vijātā”ti. Rājā taṁ kāraṇaṁ anupaparikkhitvāva",
  "atk-s0509a10:10_4": "“amanussajātikā bhavissatī”ti taṁ gehato nikkaḍḍhi. Tassā rājagehato saha nikkhamaneneva",
  "atk-s0509a10:10_5": "padumapupphāni antaradhāyiṁsu, sarīracchavīpi vivaṇṇā ahosi. Sā ekikāva antaravīthiyā",
  "atk-s0509a10:10_6": "pāyāsi. Atha naṁ ekā vayappattā mahallikā itthī disvā dhītusinehaṁ uppādetvā “kahaṁ",
  "atk-s0509a10:10_7": "gacchasi, ammā”ti āha. “Āgantukamhi, vasanaṭṭhānaṁ olokentī vicarāmī”ti. “Idhāgaccha,",
  "atk-s0509a10:10_8": "ammā”ti vasanaṭṭhānaṁ datvā bhojanaṁ paṭiyādesi.",
  "atk-s0509a10:11_0": "Tassā imināva niyāmena tattha vasamānāya tā pañcasatā itthiyo ekacittā hutvā rājānaṁ",
  "atk-s0509a10:11_1": "āhaṁsu – “mahārāja, tumhesu yuddhaṁ gatesu amhehi gaṅgādevatāya ‘amhākaṁ deve vijitasaṅgāme",
  "atk-s0509a10:11_2": "āgate balikammaṁ katvā udakakīḷaṁ karissāmā’ti patthitaṁ atthi, etamatthaṁ, deva,",
  "atk-s0509a10:11_3": "jānāpemā”ti. Rājā tāsaṁ vacanena tuṭṭho gaṅgāya udakakīḷaṁ kātuṁ agamāsi. Tāpi attanā",
  "atk-s0509a10:11_4": "attanā gahitakaraṇḍakaṁ paṭicchannaṁ katvā ādāya nadiṁ gantvā tesaṁ karaṇḍakānaṁ",
  "atk-s0509a10:11_5": "paṭicchādanatthaṁ pārupitvā pārupitvā udake patitvā karaṇḍake vissajjesuṁ. Tepi kho",
  "atk-s0509a10:11_6": "karaṇḍakā sabbe saha gantvā heṭṭhāsote pasāritajālamhi laggiṁsu. Tato udakakīḷaṁ",
  "atk-s0509a10:11_7": "kīḷitvā rañño uttiṇṇakāle jālaṁ ukkhipantā te karaṇḍake disvā rañño santikaṁ ānayiṁsu.",
  "atk-s0509a10:12_0": "Rājā karaṇḍake oloketvā “kiṁ, tātā, karaṇḍakesū”ti āha. “Na jānāma, devā”ti. So te",
  "atk-s0509a10:12_1": "karaṇḍake vivarāpetvā olokento paṭhamaṁ mahāpadumakumārassa karaṇḍakaṁ vivarāpesi.",
  "atk-s0509a10:12_2": "Tesaṁ pana sabbesampi karaṇḍakesu nipajjāpitadivasesuyeva puññiddhiyā aṅguṭṭhato",
  "atk-s0509a10:12_3": "khīraṁ nibbatti. Sakko devarājā tassa rañño nikkaṅkhabhāvatthaṁ antokaraṇḍake akkharāni",
  "atk-s0509a10:12_4": "likhāpesi – “ime kumārā padumavatiyā kucchimhi nibbattā bārāṇasirañño puttā, atha",
  "atk-s0509a10:12_5": "ne padumavatiyā sapattiyo pañcasatā itthiyo karaṇḍakesu pakkhipitvā udake khipiṁsu,",
  "atk-s0509a10:12_6": "rājā imaṁ kāraṇaṁ jānātū”ti. Karaṇḍake vivaṭamatte rājā akkharāni vācetvā dārake",
  "atk-s0509a10:12_7": "disvā mahāpadumakumāraṁ ukkhipitvā vegena rathe yojetvā “asse kappetha, ahaṁ ajja",
  "atk-s0509a10:12_8": "antonagaraṁ pavisitvā ekaccānaṁ mātugāmānaṁ piyaṁ karissāmī”ti pāsādavaraṁ āruyha",
  "atk-s0509a10:12_9": "hatthigīvāya sahassabhaṇḍikaṁ ṭhapetvā nagare bheriṁ carāpesi – “yo padumavatiṁ passati,",
  "atk-s0509a10:12_10": "so imaṁ sahassaṁ gaṇhātū”ti.",
  "atk-s0509a10:13_0": "Taṁ kathaṁ sutvā padumavatī mātu saññaṁ adāsi – “hatthigīvato sahassaṁ gaṇha, ammā”ti.",
  "atk-s0509a10:13_1": "“Nāhaṁ evarūpaṁ gaṇhituṁ visahāmī”ti āha. Sā dutiyampi tatiyampi vutte “kiṁ vatvā",
  "atk-s0509a10:13_2": "gaṇhāmi, ammā”ti āha. “‘Mama dhītā padumavatiṁ deviṁ passatī’ti vatvā gaṇhāhī”ti.",
  "atk-s0509a10:13_3": "Sā “yaṁ vā taṁ vā hotū”ti gantvā sahassacaṅkoṭakaṁ gaṇhi. Atha naṁ manussā pucchiṁsu",
  "atk-s0509a10:13_4": "– “padumavatiṁ deviṁ passasi, ammā”ti? “Ahaṁ na passāmi, dhītā kira me passatī”ti",
  "atk-s0509a10:13_5": "āha. Te “kahaṁ pana sā, ammā”ti vatvā tāya saddhiṁ gantvā padumavatiṁ sañjānitvā",
  "atk-s0509a10:13_6": "pādesu nipatiṁsu. Tasmiṁ kāle sā “padumavatī devī aya”nti ñatvā “bhāriyaṁ vata itthiyā",
  "atk-s0509a10:13_7": "kammaṁ kataṁ, yā evaṁvidhassa rañño mahesī samānā evarūpe ṭhāne nirārakkhā vasī”ti āha.",
  "atk-s0509a10:14_0": "Tepi rājapurisā padumavatiyā nivesanaṁ setasāṇīhi parikkhipāpetvā dvāre ārakkhaṁ",
  "atk-s0509a10:14_1": "ṭhapetvā gantvā rañño ārocesuṁ. Rājā suvaṇṇasivikaṁ pesesi. Sā “ahaṁ evaṁ na gamissāmi,",
  "atk-s0509a10:14_2": "mama vasanaṭṭhānato paṭṭhāya yāva rājagehaṁ etthantare varapotthakacittattharaṇe",
  "atk-s0509a10:14_3": "attharāpetvā upari suvaṇṇatārakavicittaṁ celavitānaṁ bandhāpetvā pasādhanatthāya",
  "atk-s0509a10:14_4": "sabbālaṅkāresu pahitesu padasāva gamissāmi, evaṁ me nāgarā sampattiṁ passissantī”ti",
  "atk-s0509a10:14_5": "āha. Rājā “padumavatiyā yathāruciṁ karothā”ti āha. Tato padumavatī sabbapasādhanaṁ",
  "atk-s0509a10:14_6": "pasādhetvā “rājagehaṁ gamissāmī”ti maggaṁ paṭipajji. Athassā akkantaakkantaṭṭhāne",
  "atk-s0509a10:14_7": "varapotthakacittattharaṇāni bhinditvā padumapupphāni uṭṭhahiṁsu. Sā mahājanassa attano",
  "atk-s0509a10:14_8": "sampattiṁ dassetvā rājanivesanaṁ āruyha sabbepi te celacittattharaṇe tassā mahallikāya",
  "atk-s0509a10:14_9": "posāvanikamūlaṁ katvā dāpesi.",
  "atk-s0509a10:15_0": "Rājāpi kho tā pañcasatā itthiyo pakkosāpetvā “imāyo te, devi, dāsiyo katvā demī”ti",
  "atk-s0509a10:15_1": "āha. “Sādhu, mahārāja, etāsaṁ mayhaṁ dinnabhāvaṁ sakalanagare jānāpehī”ti. Rājā nagare",
  "atk-s0509a10:15_2": "bheriṁ carāpesi “padumavatiyā dubbhikā pañcasatā itthiyo etissāva dāsiyo katvā dinnā”ti.",
  "atk-s0509a10:15_3": "Sā “tāsaṁ sakalanāgarena dāsibhāvo sallakkhito”ti ñatvā “ahaṁ mama dāsiyo bhujissā",
  "atk-s0509a10:15_4": "kātuṁ labhāmi, devā”ti rājānaṁ pucchi. “Tava icchā, devī”ti. “Evaṁ sante tameva bhericārikaṁ",
  "atk-s0509a10:15_5": "pakkosāpetvā – ‘padumavatideviyā attano dāsiyo katvā dinnā pañcasatā itthiyo sabbāva",
  "atk-s0509a10:15_6": "bhujissā katā’ti puna bheriṁ carāpethā”ti āha. Sā tāsaṁ bhujissabhāve kate ekūnāni",
  "atk-s0509a10:15_7": "pañcaputtasatāni tāsaṁyeva hatthe posanatthāya datvā sayaṁ mahāpadumakumāraṁyeva gaṇhi.",
  "atk-s0509a10:16_0": "Athāparabhāge tesaṁ kumārānaṁ kīḷanavaye sampatte rājā uyyāne nānāvidhaṁ kīḷanaṭṭhānaṁ",
  "atk-s0509a10:16_1": "kāresi. Te attano soḷasavassuddesikakāle sabbeva ekato hutvā uyyāne padumasañchannāya",
  "atk-s0509a10:16_2": "maṅgalapokkharaṇiyā kīḷantā navapadumāni pupphitāni purāṇapadumāni ca vaṇṭato patantāni",
  "atk-s0509a10:16_3": "disvā “imassa tāva anupādinnakassa evarūpā jarā pāpuṇāti, kimaṅgaṁ pana amhākaṁ sarīrassa.",
  "atk-s0509a10:16_4": "Idampi hi evaṁgatikameva bhavissatī”ti ārammaṇaṁ gahetvā sabbeva paccekabodhiñāṇaṁ",
  "atk-s0509a10:16_5": "nibbattetvā uṭṭhāyuṭṭhāya padumakaṇṇikāsu pallaṅkena nisīdiṁsu.",
  "atk-s0509a10:17_0": "Atha tehi saddhiṁ gatarājapurisā bahugataṁ divasaṁ ñatvā “ayyaputtā, tumhākaṁ velaṁ",
  "atk-s0509a10:17_1": "jānāthā”ti āhaṁsu. Te tuṇhī ahesuṁ. Purisā gantvā rañño ārocesuṁ – “kumārā, deva,",
  "atk-s0509a10:17_2": "padumakaṇṇikāsu nisinnā, amhesu kathentesupi vacībhedaṁ na karontī”ti. “Yathāruciyā",
  "atk-s0509a10:17_3": "nesaṁ nisīdituṁ dethā”ti. Te sabbarattiṁ gahitārakkhā padumakaṇṇikāsu nisinnaniyāmeneva",
  "atk-s0509a10:17_4": "aruṇaṁ uṭṭhāpesuṁ. Purisā punadivase upasaṅkamitvā “devā, velaṁ jānāthā”ti āhaṁsu.",
  "atk-s0509a10:17_5": "“Na mayaṁ devā, paccekabuddhā nāma mayaṁ amhā”ti. “Ayyā, tumhe bhāriyaṁ kathaṁ kathetha,",
  "atk-s0509a10:17_6": "paccekabuddhā nāma tumhādisā na honti, dvaṅgulakesamassudharā kāye paṭimukkaaṭṭhaparikkhārā",
  "atk-s0509a10:17_7": "hontī”ti. Te dakkhiṇahatthena sīsaṁ parāmasiṁsu, tāvadeva gihiliṅgaṁ antaradhāyi.",
  "atk-s0509a10:17_8": "Aṭṭha parikkhārā kāye paṭimukkā ca ahesuṁ. Tato passantasseva mahājanassa ākāsena",
  "atk-s0509a10:17_9": "nandamūlakapabbhāraṁ agamaṁsu.",
  "atk-s0509a10:18_0": "Sāpi kho padumavatī devī “ahaṁ bahuputtā hutvā niputtā jātā”ti hadayasokaṁ patvā",
  "atk-s0509a10:18_1": "teneva sokena kālaṅkatvā rājagahanagare dvāragāmake sahatthena kammaṁ katvā jīvanaṭṭhāne",
  "atk-s0509a10:18_2": "nibbatti. Athāparabhāge kulagharaṁ gatā ekadivasaṁ sāmikassa khettaṁ yāguṁ haramānā",
  "atk-s0509a10:18_3": "tesaṁ attano puttānaṁ antare aṭṭha paccekabuddhe bhikkhācāravelāya ākāsena gacchante",
  "atk-s0509a10:18_4": "disvā sīghaṁ sīghaṁ gantvā sāmikassa ārocesi – “passa, ayya, paccekabuddhe, ete nimantetvā",
  "atk-s0509a10:18_5": "bhojessāmā”ti. So āha – “samaṇasakuṇā nāmete aññatthāpi evaṁ caranti, na ete paccekabuddhā”ti",
  "atk-s0509a10:18_6": "te tesaṁ kathentānaṁyeva avidūre ṭhāne otariṁsu. Sā itthī taṁ divasaṁ attano bhattakhajjabhojanaṁ",
  "atk-s0509a10:18_7": "tesaṁ datvā “svepi aṭṭha janā mayhaṁ bhikkhaṁ gaṇhathā”ti āha. “Sādhu, upāsike, tava",
  "atk-s0509a10:18_8": "sakkāro ettakova hotu, āsanāni ca aṭṭheva hontu, aññepi bahū paccekabuddhe disvā",
  "atk-s0509a10:18_9": "tava cittaṁ pasīdeyyāsī”ti. Sā punadivase aṭṭha āsanāni paññāpetvā aṭṭhannaṁ sakkārasammānaṁ paṭiyādetvā nisīdi.",
  "atk-s0509a10:19_0": "Nimantitapaccekabuddhā sesānaṁ saññaṁ adaṁsu – “mārisā ajja aññattha agantvā sabbeva",
  "atk-s0509a10:19_1": "tumhākaṁ mātu saṅgahaṁ karothā”ti. Te tesaṁ vacanaṁ sutvā sabbeva ekato ākāsena āgantvā",
  "atk-s0509a10:19_2": "mātugharadvāre pāturahesuṁ. Sāpi paṭhamaṁ laddhasaññatāya bahūpi disvā na kampittha.",
  "atk-s0509a10:19_3": "Sabbepi te gehaṁ pavesetvā āsanesu nisīdāpesi. Tesu paṭipāṭiyā nisīdantesu navamo",
  "atk-s0509a10:19_4": "aññāni aṭṭha āsanāni māpetvā sayaṁ dhurāsane nisīdati, yāva āsanāni vaḍḍhanti, tāva",
  "atk-s0509a10:19_5": "gehaṁ vaḍḍhati. Evaṁ tesu sabbesupi nisinnesu sā itthī aṭṭhannaṁ paccekabuddhānaṁ",
  "atk-s0509a10:19_6": "paṭiyāditaṁ sakkāraṁ pañcasatānampi yāvadatthaṁ datvā aṭṭha nīluppalahatthake āharitvā",
  "atk-s0509a10:19_7": "nimantitapaccekabuddhānaṁyeva pādamūle ṭhapetvā āha – “mayhaṁ, bhante, nibbattanibbattaṭṭhāne",
  "atk-s0509a10:19_8": "sarīravaṇṇo imesaṁ nīluppalānaṁ antogabbhavaṇṇo viya hotū”ti patthanaṁ akāsi. Paccekabuddhā",
  "atk-s0509a10:19_9": "mātu anumodanaṁ katvā gandhamādanaṁyeva agamaṁsu.",
  "atk-s0509a10:20_0": "Sāpi yāvajīvaṁ kusalaṁ katvā tato cutā devaloke nibbattitvā imasmiṁ buddhuppāde sāvatthiyaṁ",
  "atk-s0509a10:20_1": "seṭṭhikule paṭisandhiṁ gaṇhi. Nīluppalagabbhasamānavaṇṇatāya cassā uppalavaṇṇātveva",
  "atk-s0509a10:20_2": "nāmaṁ akaṁsu. Athassā vayappattakāle sakalajambudīpe rājāno ca seṭṭhino ca seṭṭhissa",
  "atk-s0509a10:20_3": "santikaṁ dūtaṁ pahiṇiṁsu “dhītaraṁ amhākaṁ detū”ti. Apahiṇanto nāma nāhosi. Tato",
  "atk-s0509a10:20_4": "seṭṭhi cintesi – “ahaṁ sabbesaṁ manaṁ gahetuṁ na sakkhissāmi, upāyaṁ panekaṁ karissāmī”ti",
  "atk-s0509a10:20_5": "dhītaraṁ pakkosāpetvā “pabbajituṁ, amma, sakkhissasī”ti āha. Tassā pacchimabhavikattā",
  "atk-s0509a10:20_6": "pitu vacanaṁ sīse āsittasatapākatelaṁ viya ahosi. Tasmā pitaraṁ “pabbajissāmi, tātā”ti",
  "atk-s0509a10:20_7": "āha. So tassā sakkāraṁ katvā bhikkhunupassayaṁ netvā pabbājesi. Tassā acirapabbajitāya",
  "atk-s0509a10:20_8": "eva uposathāgāre kālavāro pāpuṇi. Sā padīpaṁ jāletvā uposathāgāraṁ sammajjitvā dīpasikhāya",
  "atk-s0509a10:20_9": "nimittaṁ gaṇhitvā ṭhitāva punappunaṁ olokayamānā tejokasiṇārammaṇaṁ jhānaṁ nibbattetvā",
  "atk-s0509a10:20_10": "tadeva pādakaṁ katvā arahattaṁ pāpuṇi. Arahattaphalena saddhiṁyeva ca abhiññāpaṭisambhidāpi",
  "atk-s0509a10:20_11": "ijjhiṁsu. Visesato pana iddhivikubbane ciṇṇavasī ahosi. Tena vuttaṁ apadāne –",
  "atk-s0509a10:21": "“Padumuttaro nāma jino, sabbadhammāna pāragū;",
  "atk-s0509a10:22": "Ito satasahassamhi, kappe uppajji nāyako.",
  "atk-s0509a10:23": "“Tadāhaṁ haṁsavatiyaṁ, jātā seṭṭhikule ahuṁ;",
  "atk-s0509a10:24": "Nānāratanapajjote, mahāsukhasamappitā.",
  "atk-s0509a10:25": "“Upetvā taṁ mahāvīraṁ, assosiṁ dhammadesanaṁ;",
  "atk-s0509a10:26": "Tato jātappasādāhaṁ, upemi saraṇaṁ jinaṁ.",
  "atk-s0509a10:27": "“Bhagavā iddhimantīnaṁ, aggaṁ vaṇṇesi nāyako;",
  "atk-s0509a10:28": "Bhikkhuniṁ lajjiniṁ tādiṁ, samādhijhānakovidaṁ.",
  "atk-s0509a10:29": "“Tadā muditacittāhaṁ, taṁ ṭhānaṁ abhikaṅkhinī;",
  "atk-s0509a10:30": "Nimantitvā dasabalaṁ, sasaṅghaṁ lokanāyakaṁ.",
  "atk-s0509a10:31": "“Bhojayitvāna sattāhaṁ, datvāna ca ticīvaraṁ;",
  "atk-s0509a10:32": "Sattamālaṁ gahetvāna, uppalādevagandhikaṁ.",
  "atk-s0509a10:33": "“Satthu pāde ṭhapetvāna, ñāṇamhi abhipūjayiṁ;",
  "atk-s0509a10:34": "Nipacca sirasā pāde, idaṁ vacanamabraviṁ.",
  "atk-s0509a10:35": "“Yādisā vaṇṇitā vīra, ito aṭṭhamake muni;",
  "atk-s0509a10:36": "Tādisāhaṁ bhavissāmi, yadi sijjhati nāyaka.",
  "atk-s0509a10:37": "“Tadā avoca maṁ satthā, vissaṭṭhā hoti dārike;",
  "atk-s0509a10:38": "Anāgatamhi addhāne, lacchase taṁ manorathaṁ.",
  "atk-s0509a10:39": "“Satasahassito kappe, okkākakulasambhavo;",
  "atk-s0509a10:40": "Gotamo nāma gottena, satthā loke bhavissati.",
  "atk-s0509a10:41": "“Tassa dhammesu dāyādā, orasā dhammanimmitā;",
  "atk-s0509a10:42": "Nāmenuppalavaṇṇāti, rūpena ca yasassinī.",
  "atk-s0509a10:43": "“Abhiññāsu vasippattā, satthusāsanakārikā;",
  "atk-s0509a10:44": "Sabbāsavaparikkhīṇā, hessasī satthu sāvikā.",
  "atk-s0509a10:45": "“Tadāhaṁ muditā hutvā, yāvajīvaṁ tadā jinaṁ;",
  "atk-s0509a10:46": "Mettacittā paricariṁ, sasaṅghaṁ lokanāyakaṁ.",
  "atk-s0509a10:47": "“Tena kammena sukatena, cetanāpaṇidhīhi ca;",
  "atk-s0509a10:48": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a10:49": "“Tato cutāhaṁ manuje, upapannā sayambhuno;",
  "atk-s0509a10:50": "Uppalehi paṭicchannaṁ, piṇḍapātamadāsahaṁ.",
  "atk-s0509a10:51": "“Ekanavutito kappe, vipassī nāma nāyako;",
  "atk-s0509a10:52": "Uppajji cārudassano, sabbadhammesu cakkhumā.",
  "atk-s0509a10:53": "“Seṭṭhidhītā tadā hutvā, bārāṇasipuruttame;",
  "atk-s0509a10:54": "Nimantetvāna sambuddhaṁ, sasaṅghaṁ lokanāyakaṁ.",
  "atk-s0509a10:55": "“Mahādānaṁ daditvāna, uppalehi vināyakaṁ;",
  "atk-s0509a10:56": "Pūjayitvā cetasāva, vaṇṇasobhaṁ apatthayiṁ.",
  "atk-s0509a10:57": "“Imamhi bhaddake kappe, brahmabandhu mahāyaso;",
  "atk-s0509a10:58": "Kassapo nāma gottena, uppajji vadataṁ varo.",
  "atk-s0509a10:59": "“Upaṭṭhāko mahesissa, tadā āsi narissaro;",
  "atk-s0509a10:60": "Kāsirājā kikī nāma, bārāṇasipuruttame.",
  "atk-s0509a10:61": "“Tassāsiṁ dutiyā dhītā, samaṇaguttasavhayā;",
  "atk-s0509a10:62": "Dhammaṁ sutvā jinaggassa, pabbajjaṁ samarocayiṁ.",
  "atk-s0509a10:63": "“Anujāni na no tāto, agāreva tadā mayaṁ;",
  "atk-s0509a10:64": "Vīsavassasahassāni, vicarimha atanditā.",
  "atk-s0509a10:65": "“Komāribrahmacariyaṁ, rājakaññā sukhedhitā;",
  "atk-s0509a10:66": "Buddhopaṭṭhānaniratā, muditā sattadhītaro.",
  "atk-s0509a10:67": "“Samaṇī samaṇaguttā ca, bhikkhunī bhikkhudāyikā;",
  "atk-s0509a10:68": "Dhammā ceva sudhammā ca, sattamī saṅghadāyikā.",
  "atk-s0509a10:69": "“Ahaṁ khemā ca sappaññā, paṭācārā ca kuṇḍalā;",
  "atk-s0509a10:70": "Kisāgotamī dhammadinnā, visākhā hoti sattamī.",
  "atk-s0509a10:71": "“Tehi kammehi sukatehi, cetanāpaṇidhīhi ca;",
  "atk-s0509a10:72": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a10:73": "“Tato cutā manussesu, upapannā mahākule;",
  "atk-s0509a10:74": "Pītaṁ maṭṭhaṁ varaṁ dussaṁ, adaṁ arahato ahaṁ.",
  "atk-s0509a10:75": "“Tato cutāriṭṭhapure, jātā vippakule ahaṁ;",
  "atk-s0509a10:76": "Dhītā tiriṭivacchassa, ummādantī manoharā.",
  "atk-s0509a10:77": "“Tato cutā janapade, kule aññatare ahaṁ;",
  "atk-s0509a10:78": "Pasūtā nātiphītamhi, sāliṁ gopemahaṁ tadā.",
  "atk-s0509a10:79": "“Disvā paccekasambuddhaṁ, pañcalājasatānihaṁ;",
  "atk-s0509a10:80": "Datvā padumacchannāni, pañca puttasatānihaṁ.",
  "atk-s0509a10:81": "“Patthayiṁ tepi patthesuṁ, madhuṁ datvā sayambhuno;",
  "atk-s0509a10:82": "Tato cutā araññehaṁ, ajāyiṁ padumodare.",
  "atk-s0509a10:83": "“Kāsirañño mahesīhaṁ, hutvā sakkatapūjitā;",
  "atk-s0509a10:84": "Ajaniṁ rājaputtānaṁ, anūnaṁ satapañcakaṁ.",
  "atk-s0509a10:85": "“Yadā te yobbanappattā, kīḷantā jalakīḷitaṁ;",
  "atk-s0509a10:86": "Disvā opattapadumaṁ, āsuṁ paccekanāyakā.",
  "atk-s0509a10:87": "“Sāhaṁ tehi vinābhūtā, sutavīrehi sokinī;",
  "atk-s0509a10:88": "Cutā isigilipasse, gāmakamhi ajāyihaṁ.",
  "atk-s0509a10:89": "“Yadā buddho sutamatī, sutānaṁ bhattunopi ca;",
  "atk-s0509a10:90": "Yāguṁ ādāya gacchantī, aṭṭha paccekanāyake.",
  "atk-s0509a10:91": "“Bhikkhāya gāmaṁ gacchante, disvā putte anussariṁ;",
  "atk-s0509a10:92": "Khīradhārā viniggacchi, tadā me puttapemasā.",
  "atk-s0509a10:93": "“Tato tesaṁ adaṁ yāguṁ, pasannā sehi pāṇibhi;",
  "atk-s0509a10:94": "Tato cutāhaṁ tidasaṁ, nandanaṁ upapajjahaṁ.",
  "atk-s0509a10:95": "“Anubhotvā sukhaṁ dukkhaṁ, saṁsaritvā bhavābhave;",
  "atk-s0509a10:96": "Tavatthāya mahāvīra, pariccattañca jīvitaṁ.",
  "atk-s0509a10:97": "“Dhītā tuyhaṁ mahāvīra, paññavanta jutindhara;",
  "atk-s0509a10:98": "Bahuñca dukkaraṁ kammaṁ, kataṁ me atidukkaraṁ.",
  "atk-s0509a10:99": "“Rāhulo ca ahañceva, nekajātisate bahū;",
  "atk-s0509a10:100": "Ekasmiṁ sambhave jātā, samānacchandamānasā.",
  "atk-s0509a10:101": "“Nibbatti ekato hoti, jātiyāpi ca ekato;",
  "atk-s0509a10:102": "Pacchime bhave sampatte, ubhopi nānāsambhavā.",
  "atk-s0509a10:103": "“Purimānaṁ jinaggānaṁ, saṅgamaṁ te nidassitaṁ;",
  "atk-s0509a10:104": "Adhikāraṁ bahuṁ mayhaṁ, tuyhatthāya mahāmuni.",
  "atk-s0509a10:105": "“Yaṁ mayā pūritaṁ kammaṁ, kusalaṁ sara me muni;",
  "atk-s0509a10:106": "Tavatthāya mahāvīra, puññaṁ upacitaṁ mayā.",
  "atk-s0509a10:107": "“Abhabbaṭṭhāne vajjetvā, vārayanti anācāraṁ;",
  "atk-s0509a10:108": "Tavatthāya mahāvīra, cattaṁ me jīvitaṁ bahuṁ.",
  "atk-s0509a10:109": "“Evaṁ bahuvidhaṁ dukkhaṁ, sampatti ca bahubbidhā;",
  "atk-s0509a10:110": "Pacchime bhave sampatte, jātā sāvatthiyaṁ pure.",
  "atk-s0509a10:111": "“Mahādhanaseṭṭhikule, sukhite sajjite tathā;",
  "atk-s0509a10:112": "Nānāratanapajjote, sabbakāmasamiddhine.",
  "atk-s0509a10:113": "“Sakkatā pūjitā ceva, mānitāpacitā tathā;",
  "atk-s0509a10:114": "Rūpasīrimanuppattā, kulesu abhisakkatā.",
  "atk-s0509a10:115": "“Atīva patthitā cāsiṁ, rūpasobhasirīhi ca;",
  "atk-s0509a10:116": "Patthitā seṭṭhiputtehi, anekehi satehipi.",
  "atk-s0509a10:117": "“Agāraṁ pajahitvāna, pabbajiṁ anagāriyaṁ;",
  "atk-s0509a10:118": "Aḍḍhamāse asampatte, catusaccamapāpuṇiṁ.",
  "atk-s0509a10:119": "“Iddhiyā abhinimmitvā, caturassaṁ rathaṁ ahaṁ;",
  "atk-s0509a10:120": "Buddhassa pāde vandissaṁ, lokanāthassa tādino.",
  "atk-s0509a10:121": "“Iddhīsu ca vasī homi, dibbāya sotadhātuyā;",
  "atk-s0509a10:122": "Cetopariyañāṇassa, vasī homi mahāmune.",
  "atk-s0509a10:123": "“Pubbenivāsaṁ jānāmi, dibbacakkhu visodhitaṁ;",
  "atk-s0509a10:124": "Sabbāsavaparikkhīṇā, natthi dāni punabbhavo.",
  "atk-s0509a10:125": "“Atthadhammaniruttīsu, paṭibhāne tatheva ca;",
  "atk-s0509a10:126": "Ñāṇaṁ me vimalaṁ suddhaṁ, pabhāvena mahesino.",
  "atk-s0509a10:127": "“Cīvaraṁ piṇḍapātañca, paccayaṁ sayanāsanaṁ;",
  "atk-s0509a10:128": "Khaṇena upanāmenti, sahassāni samantato.",
  "atk-s0509a10:129": "“Jino tamhi guṇe tuṭṭho, etadagge ṭhapesi maṁ;",
  "atk-s0509a10:130": "Aggā iddhimatīnanti, parisāsu vināyako.",
  "atk-s0509a10:131": "“Pariciṇṇo mayā satthā, kataṁ buddhassa sāsanaṁ;",
  "atk-s0509a10:132": "Ohito garuko bhāro, bhavanettisamūhatā.",
  "atk-s0509a10:133": "“Yassatthāya pabbajitā, agārasmānagāriyaṁ;",
  "atk-s0509a10:134": "So me attho anuppatto, sabbasaṁyojanakkhayo.",
  "atk-s0509a10:135": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a10:136_0": "Ayaṁ pana therī yadā bhagavā sāvatthinagaradvāre yamakapāṭihāriyaṁ kātuṁ kaṇḍambarukkhamūlaṁ",
  "atk-s0509a10:136_1": "upagañchi, tadā satthāraṁ upasaṅkamitvā vanditvā evamāha – “ahaṁ, bhante, pāṭihāriyaṁ",
  "atk-s0509a10:136_2": "karissāmi, yadi bhagavā anujānātī”ti sīhanādaṁ nadi. Satthā idaṁ kāraṇaṁ aṭṭhuppattiṁ",
  "atk-s0509a10:136_3": "katvā jetavanamahāvihāre ariyagaṇamajjhe nisinno paṭipāṭiyā bhikkhuniyo ṭhānantare",
  "atk-s0509a10:136_4": "ṭhapento imaṁ theriṁ iddhimantīnaṁ aggaṭṭhāne ṭhapesi. Sā jhānasukhena phalasukhena",
  "atk-s0509a10:136_5": "nibbānasukhena ca vītināmentī ekadivasaṁ kāmānaṁ ādīnavaṁ okāraṁ saṁkilesañca paccavekkhamānā",
  "atk-s0509a10:136_6": "gaṅgātīriyattherassa mātuyā dhītāya saddhiṁ sapattivāsaṁ uddissa saṁvegajātāya vuttagāthā paccanubhāsantī –",
  "atk-s0509a10:137": "224.",
  "atk-s0509a10:138": "“Ubho mātā ca dhītā ca, mayaṁ āsuṁ sapattiyo;",
  "atk-s0509a10:139": "Tassā me ahu saṁvego, abbhuto lomahaṁsano.",
  "atk-s0509a10:140": "225.",
  "atk-s0509a10:141": "“Dhiratthu kāmā asucī, duggandhā bahukaṇṭakā;",
  "atk-s0509a10:142": "Yattha mātā ca dhītā ca, sabhariyā mayaṁ ahuṁ.",
  "atk-s0509a10:143": "226.",
  "atk-s0509a10:144": "“Kāmesvādīnavaṁ disvā, nekkhammaṁ daṭṭhu khemato;",
  "atk-s0509a10:145": "Sā pabbajiṁ rājagahe, agārasmānagāriya”nti. –",
  "atk-s0509a10:146": "Imā tisso gāthā abhāsi.",
  "atk-s0509a10:147": "Tattha ubho mātā ca dhītā ca, mayaṁ āsuṁ sapattiyoti mātā ca dhītā cāti ubho mayaṁ aññamaññaṁ sapattiyo ahumha.",
  "atk-s0509a10:148_0": "Sāvatthiyaṁ kira aññatarassa vāṇijassa bhariyāya paccūsavelāyaṁ kucchiyaṁ gabbho",
  "atk-s0509a10:148_1": "saṇṭhāsi, sā taṁ na aññāsi. Vāṇijo vibhātāya rattiyā sakaṭesu bhaṇḍaṁ āropetvā rājagahaṁ",
  "atk-s0509a10:148_2": "uddissa gato. Tassā gacchante kāle gabbho vaḍḍhetvā paripākaṁ agamāsi. Atha naṁ sassu",
  "atk-s0509a10:148_3": "evamāha – “mama putto cirappavuttho tvañca gabbhinī, pāpakaṁ tayā kata”nti. Sā “tava",
  "atk-s0509a10:148_4": "puttato aññaṁ purisaṁ na jānāmī”ti āha. Taṁ sutvāpi sassu asaddahantī taṁ gharato",
  "atk-s0509a10:148_5": "nikkaḍḍhi. Sā sāmikaṁ gavesantī anukkamena rājagahaṁ sampattā. Tāvadeva cassā kammajavātesu",
  "atk-s0509a10:148_6": "calantesu maggasamīpe aññataraṁ sālaṁ paviṭṭhāya gabbhavuṭṭhānaṁ ahosi. Sā suvaṇṇabimbasadisaṁ",
  "atk-s0509a10:148_7": "puttaṁ vijāyitvā anāthasālāyaṁ sayāpetvā udakakiccatthaṁ bahi nikkhantā. Athaññataro",
  "atk-s0509a10:148_8": "aputtako satthavāho tena maggena gacchanto “assāmikāya dārako, mama putto bhavissatī”ti",
  "atk-s0509a10:148_9": "taṁ dhātiyā hatthe adāsi. Athassa mātā udakakiccaṁ katvā udakaṁ gahetvā paṭinivattitvā",
  "atk-s0509a10:148_10": "puttaṁ apassantī sokābhibhūtā paridevitvā rājagahaṁ appavisitvāva maggaṁ paṭipajji.",
  "atk-s0509a10:148_11": "Taṁ aññataro corajeṭṭhako antarāmagge disvā paṭibaddhacitto attano pajāpatiṁ akāsi.",
  "atk-s0509a10:148_12": "Sā tassa gehe vasantī ekaṁ dhītaraṁ vijāyi. Atha sā ekadivasaṁ dhītaraṁ gahetvā ṭhitā",
  "atk-s0509a10:148_13": "sāmikena bhaṇḍitvā dhītaraṁ mañcake khipi. Dārikāya sīsaṁ thokaṁ bhindi. Tato sāpi",
  "atk-s0509a10:148_14": "sāmikaṁ bhāyitvā rājagahameva paccāgantvā serivicārena vicarati. Tassā putto paṭhamayobbane",
  "atk-s0509a10:148_15": "ṭhito “mātā”ti ajānanto attano pajāpatiṁ akāsi. Aparabhāge taṁ corajeṭṭhakadhītaraṁ",
  "atk-s0509a10:148_16": "bhaginibhāvaṁ ajānanto vivāhaṁ katvā attano gehaṁ ānesi. Evaṁ so attano mātaraṁ bhaginiñca",
  "atk-s0509a10:148_17": "pajāpatī katvā vāsesi. Tena tā ubhopi sapattivāsaṁ vasiṁsu. Athekadivasaṁ mātā dhītu",
  "atk-s0509a10:148_18": "kesavaṭṭiṁ mocetvā ūkaṁ olokentī sīse vaṇaṁ disvā “appevanāmāyaṁ mama dhītā bhaveyyā”ti",
  "atk-s0509a10:148_19": "pucchitvā saṁvegajātā hutvā rājagahe bhikkhunupassayaṁ gantvā pabbajitvā katapubbakiccā",
  "atk-s0509a10:148_20": "vivekavāsaṁ vasantī attano ca pubbapaṭipattiṁ paccavekkhitvā “ubho mātā”tiādikā gāthā",
  "atk-s0509a10:148_21": "abhāsi. Tā pana tāya vuttagāthāva kāmesu ādīnavadassanavasena paccanubhāsantī ayaṁ",
  "atk-s0509a10:148_22": "therī “ubho mātā ca dhītā cā”tiādimāha. Tena vuttaṁ – “sā jhānasukhena phalasukhena",
  "atk-s0509a10:148_23": "nibbānasukhena ca vītināmentī imā tisso gāthā abhāsī”ti.",
  "atk-s0509a10:149_0": "Tattha asucīti kilesāsucipaggharaṇena asucī. Duggandhāti visagandhavāyanena pūtigandhā.",
  "atk-s0509a10:149_1": "Bahukaṇṭakāti visūyikappavattiyā sucaritavinivijjhanaṭṭhena bahuvidhakilesakaṇṭakā.",
  "atk-s0509a10:149_2": "Tathā hi te sattisūlūpamā kāmāti vuttā. Yatthāti yesu kāmesu paribhuñjitabbesu. Sabhariyāti",
  "atk-s0509a10:149_3": "samānabhariyā, sapattiyoti attho.",
  "atk-s0509a10:150": "227.",
  "atk-s0509a10:151": "“Pubbenivāsaṁ jānāmi, dibbacakkhuṁ visodhitaṁ;",
  "atk-s0509a10:152": "Cetopariccañāṇañca, sotadhātu visodhitā.",
  "atk-s0509a10:153": "228.",
  "atk-s0509a10:154": "“Iddhīpi me sacchikatā, patto me āsavakkhayo;",
  "atk-s0509a10:155": "Chaḷabhiññā sacchikatā, kataṁ buddhassa sāsanaṁ”.",
  "atk-s0509a10:156_0": "“Pubbenivāsa”ntiādikā dve gāthā attano adhigatavisesaṁ paccavekkhitvā pītisomanassajātāya",
  "atk-s0509a10:156_1": "theriyā vuttā. Tattha cetopariccañāṇanti cetopariyañāṇaṁ, sacchikataṁ, pattanti vā sambandho.",
  "atk-s0509a10:157": "229.",
  "atk-s0509a10:158": "“Iddhiyā abhinimmitvā, caturassaṁ rathaṁ ahaṁ;",
  "atk-s0509a10:159": "Buddhassa pāde vanditvā, lokanāthassa tādino”ti. –",
  "atk-s0509a10:160_0": "Ayaṁ gāthā yadā bhagavā yamakapāṭihāriyaṁ kātuṁ kaṇḍambarukkhamūlaṁ upasaṅkami, tadā",
  "atk-s0509a10:160_1": "ayaṁ therī evarūpaṁ rathaṁ nimminitvā tena saddhiṁ satthu santikaṁ gantvā bhagavā",
  "atk-s0509a10:160_2": "“ahaṁ pāṭihāriyaṁ karissāmi titthiyamadanimmathanāya, anujānāthā”ti vatvā satthu",
  "atk-s0509a10:160_3": "santike aṭṭhāsi, taṁ saddhāya vuttā. Tattha iddhiyā abhinimmitvā, caturassaṁ rathaṁ",
  "atk-s0509a10:160_4": "ahanti catūhi assehi yojitaṁ rathaṁ iddhiyā abhinimminitvā buddhassa bhagavato pāde",
  "atk-s0509a10:160_5": "vanditvā ekamantaṁ aṭṭhāsinti adhippāyo.",
  "atk-s0509a10:161": "230.",
  "atk-s0509a10:162": "“Supupphitaggaṁ upagamma pādapaṁ, ekā tuvaṁ tiṭṭhasi sālamūle;",
  "atk-s0509a10:163": "Na cāpi te dutiyo atthi koci, bāle na tvaṁ bhāyasi dhuttakānaṁ”.",
  "atk-s0509a10:164_0": "Tattha supupphitagganti suṭṭhu pupphitaaggaṁ, aggato paṭṭhāya sabbaphālipullantī",
  "atk-s0509a10:164_1": "attho. Pādapanti rukkhaṁ, idha pana sālarukkho adhippeto. Ekā tuvanti ekikā tvaṁ",
  "atk-s0509a10:164_2": "idha tiṭṭhasi. Na cāpi te dutiyo atthi kocīti tava sahāyabhūto ārakkhako kocipi natthi,",
  "atk-s0509a10:164_3": "rūpasampattiyā vā tuyhaṁ dutiyo kocipi natthi, asadisarūpā ekikāva imasmiṁ janavivitte",
  "atk-s0509a10:164_4": "ṭhāne tiṭṭhasi. Bāle na tvaṁ bhāyasi dhuttakānanti taruṇike tvaṁ dhuttapurisānaṁ",
  "atk-s0509a10:164_5": "kathaṁ na bhāyasi, sakiñcanakārino dhuttāti adhippāyo. Imaṁ kira gāthaṁ māro ekadivasaṁ",
  "atk-s0509a10:164_6": "theriṁ supupphite sālavane divāvihāraṁ nisinnaṁ disvā upasaṅkamitvā vivekato vicchinditukāmo",
  "atk-s0509a10:164_7": "vīmaṁsanto āha. Atha naṁ therī santajjentī attano ānubhāvavasena –",
  "atk-s0509a10:165": "231.",
  "atk-s0509a10:166": "“Sataṁ sahassānipi dhuttakānaṁ, samāgatā edisakā bhaveyyuṁ;",
  "atk-s0509a10:167": "Lomaṁ na iñje napi sampavedhe, kiṁ me tuvaṁ māra karissaseko.",
  "atk-s0509a10:168": "232.",
  "atk-s0509a10:169": "“Esā antaradhāyāmi, kucchiṁ vā pavisāmi te;",
  "atk-s0509a10:170": "Bhamukantare tiṭṭhāmi, tiṭṭhantiṁ maṁ na dakkhasi.",
  "atk-s0509a10:171": "233.",
  "atk-s0509a10:172": "“Cittamhi vasībhūtāhaṁ, iddhipādā subhāvitā;",
  "atk-s0509a10:173": "Chaḷabhiññā sacchikatā, kataṁ buddhassa sāsanaṁ.",
  "atk-s0509a10:174": "234.",
  "atk-s0509a10:175": "“Sattisūlūpamā kāmā, khandhāsaṁ adhikuṭṭanā;",
  "atk-s0509a10:176": "Yaṁ tvaṁ kāmaratiṁ brūsi, aratī dāni sā mama.",
  "atk-s0509a10:177": "235.",
  "atk-s0509a10:178": "“Sabbattha vihatā nandī, tamokhandho padālito;",
  "atk-s0509a10:179": "Evaṁ jānāhi pāpima, nihato tvamasi antakā”ti. –",
  "atk-s0509a10:180": "Imā gāthā abhāsi.",
  "atk-s0509a10:181_0": "Tattha sataṁ sahassānipi dhuttakānaṁ, samāgatā edisakā bhaveyyunti yādisako tvaṁ",
  "atk-s0509a10:181_1": "edisakā evarūpā anekasatasahassamattāpi dhuttakā samāgatā yadi bhaveyyuṁ. Lomaṁ na",
  "atk-s0509a10:181_2": "iñje napi sampavedheti lomamattampi na iñjeyya na sampavedheyya. Kiṁ me tuvaṁ māra",
  "atk-s0509a10:181_3": "karissasekoti māra, tvaṁ ekakova mayhaṁ kiṁ karissasi?",
  "atk-s0509a10:182_0": "Idāni mārassa attano kiñcipi kātuṁ asamatthataṁyeva vibhāventī “esā antaradhāyāmī”ti",
  "atk-s0509a10:182_1": "gāthamāha. Tassattho – māra, esāhaṁ tava purato ṭhitāva antaradhāyāmi adassanaṁ gacchāmi,",
  "atk-s0509a10:182_2": "ajānantasseva te kucchiṁ vā pavisāmi, bhamukantare vā tiṭṭhāmi, evaṁ tiṭṭhantiñca",
  "atk-s0509a10:182_3": "maṁ tvaṁ na passasi.",
  "atk-s0509a10:183_0": "Kasmāti ce? Cittamhi vasībhūtāhaṁ, iddhipādā subhāvitā, ahaṁ camhi māra, mayhaṁ cittaṁ",
  "atk-s0509a10:183_1": "vasībhāvappattaṁ, cattāropi iddhipādā mayā suṭṭhu bhāvitā bahulīkatā, tasmā ahaṁ",
  "atk-s0509a10:183_2": "yathāvuttāya iddhivisayatāya pahomīti. Sesaṁ sabbaṁ heṭṭhā vuttanayattā uttānameva.",
  "atk-s0509a10:184": "Uppalavaṇṇātherīgāthāvaṇṇanā niṭṭhitā.",
  "atk-s0509a10:185": "Dvādasanipātavaṇṇanā niṭṭhitā."
}