{
  "tika-vin09t2:0": "Saṅghādisesakaṇḍaṁ",
  "tika-vin09t2:1": "1. Sukkavissaṭṭhisikkhāpadavaṇṇanā",
  "tika-vin09t2:2_0": "Aññatrasupinantāti svāyaṁ dubbalavatthukattā cetanāya paṭisandhiṁ ākaḍḍhituṁ asamatthā,",
  "tika-vin09t2:2_1": "supine upaṭṭhitaṁ nimittañhi dubbalaṁ. Pavatte pana aññehi kusalākusalehi upatthambhitā",
  "tika-vin09t2:2_2": "vipākaṁ deti. Kiñcāpi vipākaṁ deti, atha kho avisaye uppannattā abbohārikāva supinantacetanāti",
  "tika-vin09t2:2_3": "likhitaṁ. Yaṁ panettha ‘‘supine upaṭṭhitaṁ nimittañhi dubbala’’nti vuttaṁ, taṁ anekantaṁ,",
  "tika-vin09t2:2_4": "na ca ārammaṇadubbalatāya cittappavatti dubbalā atītānāgatārammaṇāya, paññattārammaṇāya",
  "tika-vin09t2:2_5": "vā adubbalattā. Tasmā dubbalavatthukattāti dubbalahadayavatthukattāti no takkoti",
  "tika-vin09t2:2_6": "(vajira. ṭī. pārājika 236-237) ācariyo. Avatthukatāya dubbalabhāvo yujjatīti ce?",
  "tika-vin09t2:2_7": "Na, avatthukāya bhāvanāpabhavāya atirekabalavasambhavato. Bhāvanābalasamappitañhi",
  "tika-vin09t2:2_8": "cittaṁ arūpampi samānaṁ atibhārampi karajakāyaṁ gahetvā ekacittakkhaṇeneva brahmalokampi",
  "tika-vin09t2:2_9": "pāpetvā ṭhapeti, tappaṭibhāgaṁ anappitampi kāmāvacaracittaṁ karajakāyaṁ ākāse laṅghanasamatthaṁ",
  "tika-vin09t2:2_10": "karoti. Kiṁ panettha taṁ anumānakaraṇaṁ? Yena cittasseva ānubhāvoti paññāyeyya cittānubhāvena",
  "tika-vin09t2:2_11": "ṭhapanalaṅghanādikiriyāvisesanibbattidassanato. Pakaticittasamuṭṭhānarūpaṁ viya asaṁsaṭṭhattā,",
  "tika-vin09t2:2_12": "nikkhamanattā ca vatthisīsaṁ, kaṭi, kāyoti tidhā sukkassa ṭhānaṁ pakappenti ācariyā.",
  "tika-vin09t2:2_13": "Sappavisaṁ viya taṁ daṭṭhabbaṁ, na ca vise ṭhānaniyamo, kodhavasena passantassa hoti.",
  "tika-vin09t2:2_14": "Evamassa na ṭhānaniyamo, rāgavasena upakkamantassa hotīti no takkoti ācariyo.",
  "tika-vin09t2:3_0": "‘‘Dakasotaṁ anotiṇṇepī’’ti idaṁ ‘‘otiṇṇamatte’’ti iminā virujjhatīti ce, taṁ dassetuṁ",
  "tika-vin09t2:3_1": "‘‘ṭhānato pana cuta’’ntiādimāha. Tassattho – nimitte upakkamaṁ katvā sukkaṁ ṭhānā",
  "tika-vin09t2:3_2": "cāvetvā puna vippaṭisāravasena dakasotorohaṇaṁ nivāretuṁ na sakkā, tathāpi adhivāsādhippāyena",
  "tika-vin09t2:3_3": "adhivāsetvā antarā dakasotato uddhaṁ nivāretuṁ asakkuṇeyyatāya ‘‘bahi nikkhante vā’’ti",
  "tika-vin09t2:3_4": "vuttaṁ, tasmā ṭhānā cutañhi avassaṁ dakasotaṁ otaratīti aṭṭhakathāya adhippāyo. Tasmā",
  "tika-vin09t2:3_5": "ubhayaṁ sametīti gahetabbo.",
  "tika-vin09t2:4_0": "Etthāha – kasmā imasmiṁ sikkhāpade ‘‘yo pana bhikkhū’’tiādinā kārako na niddiṭṭhoti?",
  "tika-vin09t2:4_1": "Vuccate – adhippāyāpekkhāya bhāvato kārako na niddiṭṭho tassa sāpekkhabhāvadassanatthaṁ.",
  "tika-vin09t2:4_2": "Kathaṁ? Kaṇḍuvanādiadhippāyacetanāvasena cetentassa kaṇḍuvanādiupakkamena upakkamantassa",
  "tika-vin09t2:4_3": "methunarāgavasena ūruādīsu dukkaṭavatthūsu, vaṇādīsu thullaccayavatthūsu ca upakkamantassa",
  "tika-vin09t2:4_4": "sukkavisaṭṭhiyā satipi na saṅghādiseso ‘‘anāpatti bhikkhu na mocanādhippāyassā’’ti",
  "tika-vin09t2:4_5": "(pārā. 263) vacanato. Tasmā tadatthadassanatthaṁ idha kārako na niddiṭṭho. Aññathā",
  "tika-vin09t2:4_6": "‘‘yo pana bhikkhu sañcetanikaṁ sukkavisaṭṭhiṁ āpajjeyya, saṅghādiseso’’ti niddiṭṭhe",
  "tika-vin09t2:4_7": "kārake ‘‘ceteti na upakkamati muccati, anāpattī’’ti (pārā. 262) vuttavacanavirodho.",
  "tika-vin09t2:4_8": "Tathā ‘‘sañcetanikāya sukkavisaṭṭhiyā aññatra supinantā saṅghādiseso’’ti bhumme niddiṭṭhepi",
  "tika-vin09t2:4_9": "so eva virodho hetvatthaniyamasiddhito. Tasmā tadubhayampi vacanakkamaṁ avatvā ‘‘sañcetanikā",
  "tika-vin09t2:4_10": "sukkavisaṭṭhi aññatra supinantā saṅghādiseso’’ti vuttaṁ. Tattha nimittatthe bhummavacanābhāvato",
  "tika-vin09t2:4_11": "hetvatthaniyamo na kato hoti. Tasmiṁ akate sañcetanikā sukkavisaṭṭhi aññatra supinantā",
  "tika-vin09t2:4_12": "saṅghādisesoti, upakkame asati anāpattīti ayamattho dīpito hotīti veditabbaṁ.",
  "tika-vin09t2:5_0": "Imasmiṁ sikkhāpade dve āpattisahassāni honti. Kathaṁ? Attano hatthādibhede ajjhattarūpe",
  "tika-vin09t2:5_1": "rāgūpatthambhanavasena aṅgajāte kammaniyappatte ārogyatthāya nīlaṁ mocentassa ekā",
  "tika-vin09t2:5_2": "āpatti, ajjhattarūpe eva rāgūpatthambhe pītakādīnaṁ mocanavasena navāti dasa. Evaṁ",
  "tika-vin09t2:5_3": "‘‘sukhatthāyā’’tiādīnaṁ navannaṁ vasenāti rāgūpatthambhe ajjhattarūpavasena sataṁ.",
  "tika-vin09t2:5_4": "Evamevaṁ vaccappassāvavātauccāliṅgapāṇakadaṭṭhūpatthambhesu ca sataṁ sataṁ katvā",
  "tika-vin09t2:5_5": "sabbaṁ pañcasataṁ. Yathā ajjhattarūpe pañcasataṁ, evaṁ bahiddhārūpe vā ajjhattabahiddhārūpe",
  "tika-vin09t2:5_6": "vā ākāse vā kaṭiṁ kampentoti dve sahassāni āpattiyo hontīti.",
  "tika-vin09t2:6": "Sukkavissaṭṭhisikkhāpadavaṇṇanā niṭṭhitā.",
  "tika-vin09t2:7": "2. Kāyasaṁsaggasikkhāpadavaṇṇanā",
  "tika-vin09t2:8_0": "‘‘Otiṇṇo’’ti imināssa sevanādhippāyatā dassitā. Teneva ‘‘kāyasaṁsaggarāgasamaṅgissetaṁ",
  "tika-vin09t2:8_1": "adhivacana’’nti vuttaṁ. ‘‘Vipariṇatena…pe… saddhi’’nti imināssa vāyāmo dassito. ‘‘Saddhi’’nti",
  "tika-vin09t2:8_2": "hi padaṁ saṁyogaṁ dīpeti, so ca saṁyogo samāgamo. Kena cittena? Vipariṇatena cittena,",
  "tika-vin09t2:8_3": "na pattappaṭiggahaṇādhippāyādināti adhippāyo. ‘‘Kāyasaṁsaggaṁ samāpajjeyyā’’ti imināssa",
  "tika-vin09t2:8_4": "vāyamato phassappaṭivijānanā dassitā hoti. Vāyamitvā phassaṁ paṭivijānanto hi samāpajjati",
  "tika-vin09t2:8_5": "nāma. Evamassa tivaṅgasampatti dassitā hoti. Atha vā otiṇṇo vipariṇatena cittena",
  "tika-vin09t2:8_6": "yakkhādinā satto viya. Upayogatthe vā etaṁ karaṇavacanaṁ, otiṇṇo vipariṇataṁ cittaṁ",
  "tika-vin09t2:8_7": "kūpādiṁ viya satto. Atha vā ‘‘rāgato uttiṇṇo bhavissāmī’’ti bhikkhubhāvaṁ upagatopi",
  "tika-vin09t2:8_8": "yo pana bhikkhu tato uttiṇṇādhippāyato vipariṇatena cittena hetubhūtena tameva rāgaṁ",
  "tika-vin09t2:8_9": "otiṇṇo. Mātugāmena attano samīpaṁ vā āgatena, attanā upagatena vā. Etena mātugāmassa",
  "tika-vin09t2:8_10": "sārattatā vā hotu, virattatā vā, sā idha appamāṇaṁ.",
  "tika-vin09t2:9_0": "Hatthaggāhaṁ vāti ettha hatthena sabbopi upādinnako kāyo saṅgahito, na bhinnasantāno",
  "tika-vin09t2:9_1": "tappaṭibaddho vatthālaṅkārādi. Veṇiggahaṇena anupādinnako abhinnasantāno kesalomanakhaggadantaggādiko",
  "tika-vin09t2:9_2": "kammapaccayautusamuṭṭhāno gahitoti veditabbaṁ. Tenevāha ‘‘antamaso lomena lomaṁ phusantassāpī’’ti.",
  "tika-vin09t2:9_3": "Tena aññatarassa vā…pe… parāmasananti ettha anupādinnakānampi sesalomādīnaṁ aṅgabhāvo",
  "tika-vin09t2:9_4": "veditabbo. Evaṁ sante ‘‘phassaṁ paṭijānantassa saṅghādiseso’’ti iminā virujjhatīti",
  "tika-vin09t2:9_5": "ce? Na, tadatthajānanato. Phuṭṭhabhāvaṁ paṭivijānantopi phassaṁ paṭijānāti nāma,",
  "tika-vin09t2:9_6": "na kāyaviññāṇuppattiyā eva. Anekantikañhettha kāyaviññāṇaṁ. Tasmā eva idha phassappaṭivijānanaṁ",
  "tika-vin09t2:9_7": "aṅgantveva na vuttaṁ. Tasmiñhi vutte ṭhānametaṁ vijjati ‘‘na ca me lomaghaṭṭanena",
  "tika-vin09t2:9_8": "kāyaviññāṇaṁ uppannaṁ, tasmiṁ ‘na phassaṁ paṭijānāmī’ti anāpannasaññī siyā’’ti. ‘‘Veṇī",
  "tika-vin09t2:9_9": "nāma kahāpaṇamālādisampayuttaṁ, tattha ‘veṇiṁ gaṇhissāmī’ti kahāpaṇamālādiṁ eva gaṇhāti,",
  "tika-vin09t2:9_10": "na lomaṁ, natthi saṅghādiseso’’ti vadanti. Vīmaṁsitabbaṁ.",
  "tika-vin09t2:10": "Kāyasaṁsaggasikkhāpadavaṇṇanā niṭṭhitā.",
  "tika-vin09t2:11": "3. Duṭṭhullavācāsikkhāpadavaṇṇanā",
  "tika-vin09t2:12_0": "‘‘Kadā te mātā pasīdissatī’’ti āyācanaṁ duṭṭhullavācāya sikhāpattalakkhaṇadassanatthaṁ",
  "tika-vin09t2:12_1": "vuttaṁ, na methunupasaṁhiteyeva duṭṭhullavācāti dassanatthaṁ. ‘‘Ubhatobyañjanakāsī’’ti",
  "tika-vin09t2:12_2": "vacanaṁ pana purisanimittena asaṅghādisesavatthunā missavacanaṁ, purisaubhatobyañjanakassa",
  "tika-vin09t2:12_3": "ca itthinimittaṁ paṭicchannaṁ, itaraṁ pākaṭaṁ. Yadi tampi janeti, kathaṁ ‘animittāsī’tiādīni",
  "tika-vin09t2:12_4": "padāni na saṅghādisesaṁ janentī’’ti eke, taṁ na yuttaṁ purisassāpi nimittādhivacanattā.",
  "tika-vin09t2:12_5": "‘‘Methunupasaṁhitāhi saṅghādiseso’’ti (pārā. 248) mātikāyaṁ lakkhaṇassa vuttattā",
  "tika-vin09t2:12_6": "ca methunupasaṁhitāhi obhāsane paṭivijānantiyā saṅghādiseso, appaṭivijānantiyā thullaccayaṁ,",
  "tika-vin09t2:12_7": "itarehi obhāsane paṭivijānantiyā thullaccayaṁ, appaṭivijānantiyā dukkaṭanti eke,",
  "tika-vin09t2:12_8": "vicāretvā gahetabbaṁ. Etthāha – ‘‘sikharaṇī’’tiādīhi akkosantassa paṭighacittaṁ uppajjati,",
  "tika-vin09t2:12_9": "kasmā ‘‘tivedana’’nti avatvā ‘‘dvivedana’’nti vuttanti? Rāgavasena ayaṁ āpatti, na",
  "tika-vin09t2:12_10": "paṭighavasena. Tasmā rāgavaseneva pavatto akkoso idha adhippeto. Tasmā ‘‘dvivedana’’nti",
  "tika-vin09t2:12_11": "vacanaṁ suvuttameva.",
  "tika-vin09t2:13": "Duṭṭhullavācāsikkhāpadavaṇṇanā niṭṭhitā.",
  "tika-vin09t2:14": "4. Attakāmasikkhāpadavaṇṇanā",
  "tika-vin09t2:15_0": "Duṭṭhullobhāsane vuttappakārāyāti duṭṭhullāduṭṭhullajānanasamatthāya. Parassa bhikkhuno",
  "tika-vin09t2:15_1": "attakāmapāricariyāya vaṇṇabhaṇane dukkaṭaṁ, ‘‘yo te vihāre vasati, tassa aggadānaṁ",
  "tika-vin09t2:15_2": "methunaṁ dhammaṁ dehī’’ti pariyāyavacanepi dukkaṭaṁ, ‘‘attakāmapāricariyāya vaṇṇaṁ",
  "tika-vin09t2:15_3": "bhāseyya, yā mādisaṁ sīlavanta’’nti ca vuttattāti eke. Pañcasu aṅgesu sabbhāvā saṅghādisesovāti",
  "tika-vin09t2:15_4": "eke, vicāretvā gahetabbaṁ. ‘‘Imasmiṁ sikkhāpadadvaye kāyasaṁsagge viya yakkhipetīsupi",
  "tika-vin09t2:15_5": "duṭṭhullattakaāmavacane thullaccayanti vadanti. Aṭṭhakathāsu pana nāgata’’nti (vajira.",
  "tika-vin09t2:15_6": "ṭī. pārājika 295) likhitaṁ. Ubhatobyañjanako pana paṇḍakagatikova.",
  "tika-vin09t2:16": "Attakāmasikkhāpadavaṇṇanā niṭṭhitā.",
  "tika-vin09t2:17": "5. Sañcarittasikkhāpadavaṇṇanā",
  "tika-vin09t2:18_0": "Alaṁvacanīyāti na vacanīyā, nivāraṇe alaṁ-saddo, na alaṁvacanīyā nālaṁvacanīyā. ‘‘Paṭiggaṇhāti",
  "tika-vin09t2:18_1": "vīmaṁsati paccāharati, āpatti saṅghādisesassā’’ti (pārā. 305) vuttattā yassa ekantena",
  "tika-vin09t2:18_2": "saṅghādiseso hoti, tassa paṭiggaṇhanavīmaṁsanapayogā ete dukkaṭathullaccayā natthīti",
  "tika-vin09t2:18_3": "vadantīti likhitaṁ. Kiñcāpi ettha ‘‘itthī nāma manussitthī, na yakkhī na petī na",
  "tika-vin09t2:18_4": "tiracchānagatā. Puriso nāma manussapuriso, na yakkho na peto na tiracchānagato’’ti",
  "tika-vin09t2:18_5": "pāḷi natthi, tathāpi kāyasaṁsaggādīsu ‘‘mātugāmo nāma manussitthī’’ti (pārā. 285)",
  "tika-vin09t2:18_6": "itthivavatthānassa katattā idhāpi manussitthī evāti paññāyati. Methunapubbabhāgasāmaññato",
  "tika-vin09t2:18_7": "itthivavatthānena purisavavatthānaṁ katameva hoti. Tenevāha ‘‘yesu sañcarittaṁ samāpajjati,",
  "tika-vin09t2:18_8": "tesaṁ manussajātikatā’’ti (kaṅkhā. aṭṭha. sañcarittasikkhāpadavaṇṇanā). Kāyasaṁsaggādīsu",
  "tika-vin09t2:18_9": "ca paṇḍakayakkhipetiyo thullaccayavatthukāva vuttā, tathā idhāpi, paṇḍakasabhāvattā",
  "tika-vin09t2:18_10": "manussaubhatobyañjanako ca thullaccayavatthukova hoti. Sesā manussapurisaamanussapaṇḍakaubhatobyañjanakatiracchānagatapurisādayo",
  "tika-vin09t2:18_11": "dukkaṭavatthukāva micchācāradassanasabhāvatoti veditabbaṁ.",
  "tika-vin09t2:19": "Sañcarittasikkhāpadavaṇṇanā niṭṭhitā.",
  "tika-vin09t2:20": "6. Kuṭikārasikkhāpadavaṇṇanā",
  "tika-vin09t2:21_0": "Kiṁ bhanteti ettakepi vutte. Pucchito yadatthāya paviṭṭho, taṁ kathetuṁ labhati pucchitapaññattā",
  "tika-vin09t2:21_1": "bhikkhācāravatteti likhitaṁ. Hatthakammaṁ yācito ‘‘upakaraṇaṁ, mūlaṁ vā dassatī’’ti",
  "tika-vin09t2:21_2": "yācati, vaṭṭati, na vaṭṭatīti? Vaṭṭati senāsane obhāsaparikathādīnaṁ laddhattāti",
  "tika-vin09t2:21_3": "eke. Tihatthā vāti ettha vaḍḍhakihatthena tihatthā. ‘‘Pamāṇayutto mañcoti pakatividatthiyā",
  "tika-vin09t2:21_4": "navavidatthippamāṇamañco, so tattha ito ca na sañcarati, tasmā catuhatthavitthārā",
  "tika-vin09t2:21_5": "na hotī’’tiādi likhitaṁ. Akuṭiyā pana vatthudesanākiccaṁ natthi ullittāvalittaṁ kātuṁ",
  "tika-vin09t2:21_6": "vuttattā. ‘‘Ullittādibhāvo…pe… ‘chadanameva sandhāya vutto’ti yuttamidaṁ. Kasmāti",
  "tika-vin09t2:21_7": "ce? Yasmā mattikāmayabhittiṁ uṭṭhāpetvā upari ullittaṁ vā avalittaṁ vā ubhayaṁ vā",
  "tika-vin09t2:21_8": "bhittiyā ghaṭitaṁ karontassa āpatti eva vināpi bhittilepenā’’ti likhitaṁ. Evamettha",
  "tika-vin09t2:21_9": "thambhatulāpiṭṭhasaṅghāṭādi niratthakaṁ siyā. Tasmā vicāretvāva gahetabbaṁ. ‘‘Uposathāgārampi",
  "tika-vin09t2:21_10": "bhavissati, ahampi vasissāmī’’ti vā ‘‘bhikkhūhi vā sāmaṇerehi vā ekato vasissāmī’’ti",
  "tika-vin09t2:21_11": "vā karontassa vaṭṭati eva. Kasmā? ‘‘Attuddesa’’nti vuttattāti likhitaṁ.",
  "tika-vin09t2:22_0": "Idaṁ pana sikkhāpadaṁ catutthapārājikaṁ viya nidānāpekkhaṁ. Na hi vaggumudātīriyā",
  "tika-vin09t2:22_1": "bhikkhū sayameva attano asantaṁ uttarimanussadhammaṁ musāvādalakkhaṇaṁ pāpetvā bhāsiṁsu.",
  "tika-vin09t2:22_2": "Aññamaññañhi te uttarimanussadhammavaṇṇaṁ bhāsiṁsu. Na ca tāvatā pārājikavatthu hoti,",
  "tika-vin09t2:22_3": "tattakena pana lesena bhagavā taṁ vatthuṁ nidānaṁ katvā pārājikaṁ paññapesi, tathā",
  "tika-vin09t2:22_4": "idhāpi. Na hi nidāne ‘‘adesitavatthukāyo sārambhāyo aparikkamanāyo’’ti vuttaṁ. ‘‘Appamāṇikāyo’’ti",
  "tika-vin09t2:22_5": "pana vuttattā pamāṇamatikkamantassa saṅghādisesova nidānāpekkho. Tattha sārambhe",
  "tika-vin09t2:22_6": "aparikkamane saṅghādisesappasaṅgaṁ viya dissamānaṁ ‘‘vibhaṅgo taṁniyamako’’ti vuttattā",
  "tika-vin09t2:22_7": "vibhaṅge na nivāreti. Tathā mahallake.",
  "tika-vin09t2:23_0": "Etthāha – kimatthaṁ mātikāyaṁ dukkaṭavatthu vuttaṁ, nanu vibhaṅge eva vattabbaṁ siyāti?",
  "tika-vin09t2:23_1": "Evametaṁ. Kiṁ nu bhikkhū abhinetabbā vatthudesanāya, tehi bhikkhūhi vatthu desetabbaṁ,",
  "tika-vin09t2:23_2": "kīdisaṁ? Anārambhaṁ saparikkamananti. Itarañhi ‘‘sārambhe ce bhikkhu vatthusmiṁ aparikkamane’’ti",
  "tika-vin09t2:23_3": "evaṁ anuppasaṅgavasena āgatattā vuttaṁ. Yasmā vatthu nāma atthi sārambhaṁ aparikkamanaṁ,",
  "tika-vin09t2:23_4": "atthi anārambhaṁ saparikkamanaṁ, atthi sārambhaṁ saparikkamanaṁ, atthi anārambhaṁ",
  "tika-vin09t2:23_5": "aparikkamananti bahuvidhaṁ, tasmā bahuvidhattā vatthu desetabbaṁ anārambhaṁ saparikkamanaṁ,",
  "tika-vin09t2:23_6": "netaranti vuttaṁ hoti. Kimatthikā panettha vatthudesanāti ce? Garukāpattipaññāpanahetuparivajjanupāyattā.",
  "tika-vin09t2:23_7": "Vatthuadesanā hi garukāpattipaññāpanahetubhūtā. Garukāpattipaññāpanaṁ akataviññattigihipīḷājananaṁ,",
  "tika-vin09t2:23_8": "attadukkhaparadukkhahetubhūto ca sārambhabhāvoti ete vatthudesanāpadesena upāyena",
  "tika-vin09t2:23_9": "parivajjitā honti. Na hi bhikkhū akappiyakuṭikaraṇatthaṁ gihīnaṁ vā pīḷānimittaṁ,",
  "tika-vin09t2:23_10": "sārambhavatthukuṭikaraṇatthaṁ vā vatthuṁ desentīti. Honti cettha –",
  "tika-vin09t2:24": "‘‘Dukkaṭassa hi vatthūnaṁ, mātikāya pakāsanā;",
  "tika-vin09t2:25": "Garukāpattihetūnaṁ, tesaṁ evaṁ pakāsitā.",
  "tika-vin09t2:26": "‘‘Vatthussa desanupāyena, garukāpattihetuyo;",
  "tika-vin09t2:27": "Vajjitā honti yaṁ tasmā, sārambhādi jahāpita’’nti.",
  "tika-vin09t2:28": "Kuṭikārasikkhāpadavaṇṇanā niṭṭhitā.",
  "tika-vin09t2:29": "7. Vihārakārasikkhāpadavaṇṇanā",
  "tika-vin09t2:30_0": "Kiriyāmattato samuṭṭhānabhāvato akiriyamevetaṁ. Taṁ desanāakaraṇavasena. Bhikkhū",
  "tika-vin09t2:30_1": "vā anabhineyyāti ettha vā-saddo avadhāraṇatthoti veditabbo. ‘‘Āyasmā channo cetiyarukkhaṁ",
  "tika-vin09t2:30_2": "chedāpesī’’ti (pārā. 365) āgatattā idampi nidānāpekkhanti veditabbaṁ.",
  "tika-vin09t2:31": "Vihārakārasikkhāpadavaṇṇanā niṭṭhitā.",
  "tika-vin09t2:32": "8. Duṭṭhadosasikkhāpadavaṇṇanā",
  "tika-vin09t2:33_0": "‘‘Kasmā mama vandanādīni…pe… ‘ghaṭiteyeva sīsaṁ etī’ti vuttattā antimavatthuajjhāpannakaṁ",
  "tika-vin09t2:33_1": "vandituṁ na vaṭṭatī’’ti vadanti, taṁ na gahetabbaṁ. Parivārāvasāne upālipañcake ‘‘kati",
  "tika-vin09t2:33_2": "nu kho, bhante, avandiyā’’tiādinā (pari. 467) vuttapāḷiyaṁ avuttattā, ‘‘pacchā upasampannena",
  "tika-vin09t2:33_3": "pure upasampanno vandiyo’’ti (pari. 468) vuttattā ca, tasmā eva imissaṁ kaṅkhāvitaraṇiyaṁ",
  "tika-vin09t2:33_4": "‘‘upasampannoti saṅkhyupagamana’’nti vuttaṁ. Suttādhippāyo pana evaṁ gahetabbo –",
  "tika-vin09t2:33_5": "avandanto sāmīcippaṭikkhepasaṅkhātāya codanāya codeti nāmāti dassanatthaṁ vuttanti.",
  "tika-vin09t2:33_6": "Tasmā eva ‘‘ettāvatā ca codanā nāma hotī’’ti vuttaṁ. Idha adhippetaṁ āpattiāpajjanākāraṁ",
  "tika-vin09t2:33_7": "dassetuṁ ‘‘‘kasmā mama vandanādīni na karosī’tiādi vutta’’nti likhitaṁ.",
  "tika-vin09t2:34_0": "Katūpasampadanti yassa upasampadā ruhati, taṁ, paṇḍakādayo. Ṭhapanakkhettanti ettha",
  "tika-vin09t2:34_1": "sabbasaṅgāhikaṁ, puggalikañcāti duvidhaṁ pavāraṇāṭhapanaṁ. Tattha sabbasaṅgāhike",
  "tika-vin09t2:34_2": "‘‘suṇātu me, bhante, saṅgho…pe… tevācikaṁ pavāre’’ti su-kārato yāva re-kāro. Puggalikaṭhapane",
  "tika-vin09t2:34_3": "pana ‘‘saṅghaṁ, bhante, pavāremi…pe… passanto paṭī’’ti saṁ-kārato yāva ayaṁ sabbapacchimo",
  "tika-vin09t2:34_4": "ṭi-kāro, etthantare ekapadepi ṭhapentena ṭhapitā hoti. Uposathe pana iminānusārena",
  "tika-vin09t2:34_5": "viseso veditabbo ‘‘kareyyā’’ti re-kāre anatikkamante.",
  "tika-vin09t2:35": "Duṭṭhadosasikkhāpadavaṇṇanā niṭṭhitā.",
  "tika-vin09t2:36": "9. Aññabhāgiyasikkhāpadavaṇṇanā",
  "tika-vin09t2:37_0": "Aññabhāgovā assa atthīti yathā suvaṇṇassedaṁ sovaṇṇamityatra suvaṇṇavā anena suvaṇṇo",
  "tika-vin09t2:37_1": "ityuccate. Taṁ paṭimāya sarīraṁ, silāputtakassa sarīranti ca nidassanaṁ. Chagalakassa",
  "tika-vin09t2:37_2": "‘‘dabbo’’ti dinnaṁ nāmaṁ ‘‘deso’’ti vuccati. Kasmā? Theraṁ anuddhaṁsetuṁ therassāpi",
  "tika-vin09t2:37_3": "apadisitabbattā. Aññampi vatthuṁ na theraṁyeva. Lissati silissati vohāramattenevana",
  "tika-vin09t2:37_4": "atthato. Īsakaṁ allīyatīti lesoti adhippāyo. Lisaselachakolaallībhāve. Tena vuttaṁ",
  "tika-vin09t2:37_5": "‘‘īsakaṁ allīyatīti leso’’ti. Yasmā desalesā atthato ninnānākaraṇaṁ, tasmā ‘‘kiñcidesaṁ",
  "tika-vin09t2:37_6": "lesamattaṁ upādāyā’’ti padaṁ uddharitvā ‘‘dasa lesā jātileso’’tiādi (pārā. 394) padabhājane vuttaṁ.",
  "tika-vin09t2:38_0": "Aṭṭhuppattivaseneva āvibhūtanti ettha kiñca bhiyyo aniyamattā. Na hi mettiyabhūmajakānaṁ",
  "tika-vin09t2:38_1": "viya aññesaṁ sabbesampi ‘‘chagalakamevettha aññabhāgiyaṁ adhikaraṇaṁ hoti, aññaṁ",
  "tika-vin09t2:38_2": "gomahiṁsādikampi hoti, na ca mettiyabhūmajakā viya sabbepi nāmalesamattameva upādiyanti,",
  "tika-vin09t2:38_3": "aññampi jātilesādiṁ upādiyanti, tasmā aniyamattā na vibhattaṁ. Kiñca bhiyyo tathāvutte",
  "tika-vin09t2:38_4": "chagalakasseva aññabhāgiyatā sambhavati, na aññassa, yena sova dassito. Leso ca nāma",
  "tika-vin09t2:38_5": "lesova, na jātiādi, yena sova dassitoti evaṁ micchāgāhappasaṅgatoti veditabbaṁ. Idha",
  "tika-vin09t2:38_6": "ca…pe… saññinopīti imasmiṁ sikkhāpade ca amūlakasikkhāpade cāti attho.",
  "tika-vin09t2:39": "Aññabhāgiyasikkhaṁ yo, neva sikkhati yuttito;",
  "tika-vin09t2:40": "Gacche vinayaviññūhi, aññabhāgiyataṁva so. (vajira. ṭī. pārājika 408);",
  "tika-vin09t2:41": "Aññabhāgiyasikkhāpadavaṇṇanā niṭṭhitā.",
  "tika-vin09t2:42": "11. Bhedānuvattakasikkhāpadavaṇṇanā",
  "tika-vin09t2:43": "Tiṇṇaṁ uddhaṁ kammārahā…pe… karotīti ettha ‘‘ime cattāro’’ti vā ‘‘imañca imañcā’’ti vā vatvā kātuṁ na vaṭṭatīti likhitaṁ.",
  "tika-vin09t2:44": "Bhedānuvattakasikkhāpadavaṇṇanā niṭṭhitā.",
  "tika-vin09t2:45": "12. Dubbacasikkhāpadavaṇṇanā",
  "tika-vin09t2:46": "Dukkhena vattabbo dubbaco. Vuccamāno na sahati.",
  "tika-vin09t2:47": "Dubbacasikkhāpadavaṇṇanā niṭṭhitā.",
  "tika-vin09t2:48": "Nigamanavaṇṇanā",
  "tika-vin09t2:49_0": "‘‘Nāmamattavasenā’’ti pāṭho. ‘‘Nāmagottavasenā’’ti likhitaṁ. Idaṁ vuttaṁ hoti – ‘‘ayaṁ",
  "tika-vin09t2:49_1": "kiriyā bhikkhūnaṁ kātuṁ na vaṭṭatī’’ti jānitvā sace chādeti, channāva hotīti attho.",
  "tika-vin09t2:49_2": "Sabhāgamattamevāti averisabhāgamattamevāti adhippāyo.",
  "tika-vin09t2:50_0": "Vatthu ceva gottañcāti ettha vatthūti vītikkamanaṁ asucimuccanaṁ. Gottanti gaṁ tāyatīti",
  "tika-vin09t2:50_1": "gottaṁ, sajātito aññattha gantuṁ adatvā gaṁ buddhiṁ, vacanañca tāyatīti attho. Vatthu",
  "tika-vin09t2:50_2": "ca sajātimeva gacchati. Sajāti nāmettha aññehi visiṭṭhāvisiṭṭhabhūtā kiriyā, na kāyasaṁsaggādi.",
  "tika-vin09t2:50_3": "Nāmañceva āpatti cāti ettha āpattīti vītikkamenāpannāpattiyā nāmaṁ.",
  "tika-vin09t2:51_0": "Punaāgatāgatānaṁ bhikkhūnaṁ ārocentenāti ettha dvinnaṁ ārocentena ‘‘āyasmantā dhārentu’’tiṇṇaṁ",
  "tika-vin09t2:51_1": "vā atirekānaṁ vā ārocentena ‘‘āyasmanto dhārentū’’ti evaṁ ārocanavidhānaṁ veditabbaṁ.",
  "tika-vin09t2:51_2": "Vattabhedañca ratticchedañca akatvāti ettha ṭhapetvā navakataraṁ pārivāsikaṁ avasesānaṁ",
  "tika-vin09t2:51_3": "antamaso mūlāyapaṭikassanārahādīnampi abhivādanādisādiyane, paṭipāṭiyā nisīdane,",
  "tika-vin09t2:51_4": "ovadane, kammikānaṁ garahaṇe cātiādīsu vattabhedo hoti. Dassanasavanavisayesu anārocane",
  "tika-vin09t2:51_5": "ca bhikkhūhi ekacchanne vasane ca ajānantasseva vihāre bhikkhūnaṁ āgantvā gamane",
  "tika-vin09t2:51_6": "cātiādīsu ratticchedo hoti. Nānāsaṁvāsakehi vinayakammābhāvato tesaṁ anārocane ratticchedo",
  "tika-vin09t2:51_7": "na hoti. ‘‘Dve leḍḍupāte atikkamitvā’’ti vacanato anto na vaṭṭati. Nikkhittavatteneva",
  "tika-vin09t2:51_8": "hutvā vicarantena yassa santike pubbe samādiyitvā ārocitaṁ, tassāpi santike pacchā",
  "tika-vin09t2:51_9": "nikkhipanakāle ārocetvāva nikkhipitabbaṁ. Tasmā puna samādānakālepi so ce tato gacchati,",
  "tika-vin09t2:51_10": "taṁ divasaṁ agantvā divā ārocetvāpi yadi evaṁ atītadivasaṁ hoti, ‘‘aruṇe uṭṭhite",
  "tika-vin09t2:51_11": "tassa santike ārocetvā vattaṁ nikkhipitvā vihāraṁ gantabbanti tassa santike ārocetvā",
  "tika-vin09t2:51_12": "vattaṁ nikkhipitabba’’nti vuttaṁ. Apica ‘‘vihāraṁ gantvā yaṁ sabbapaṭhamaṁ bhikkhuṁ",
  "tika-vin09t2:51_13": "passati, tassa ārocetvā nikkhipitabba’’nti vuttaṁ. Sace ratticchedo hoti, vihārasīmāpariyāpannānaṁ",
  "tika-vin09t2:51_14": "sabbesaṁ ārocetabbaṁ siyā. ‘‘Tassa ārocetvā’’ti idaṁ pana pubbe anārocitaṁ sandhāya",
  "tika-vin09t2:51_15": "vattabhedarakkhaṇatthaṁ vuttaṁ. Tasmā eva samantapāsādikāyaṁ (cūḷava. aṭṭha. 97)",
  "tika-vin09t2:51_16": "evaṁ vuttaṁ ‘‘aññaṁ vihārato nikkhantaṁ vā āgantukaṁ vā’’ti.",
  "tika-vin09t2:52_0": "Suddhantaparivāse pana sace ‘‘māsamattaṁ asuddhomhī’’ti aggahesi, parivasanto puna",
  "tika-vin09t2:52_1": "ūnaṁ vā adhikaṁ vā sanniṭṭhānaṁ karoti, tattakampi parivasitabbameva, parivāsadānakiccaṁ",
  "tika-vin09t2:52_2": "natthi. Ayañhi suddhantaparivāso nāma uddhampi ārohati, heṭṭhāpi orohati. Idamassa lakkhaṇaṁ.",
  "tika-vin09t2:53_0": "Samodahitvāti mūlāpattiṭṭhāne ṭhapetvā, pakkhipitvāti attho. Appaṭicchannā ce antarāpatti,",
  "tika-vin09t2:53_1": "mūlāya paṭikassanaṁ akatvā pubbe gahitaparivāseneva parivasitabbaṁ. Yo pana āpattiṁ",
  "tika-vin09t2:53_2": "āpajjitvā vibbhamitvā puna upasampanno hutvāpi paṭicchādeti, yo ca pubbe paṭicchādetvā",
  "tika-vin09t2:53_3": "pacchā na paṭicchādeti, yo ca ubhayattha paṭicchādeti, sabbesaṁ paṭicchannadivasavasena",
  "tika-vin09t2:53_4": "parivāso dātabbo. ‘‘Purimasmiṁ āpattikkhandhe vā’’ti ca ‘‘pacchimasmiṁ āpattikkhandhe",
  "tika-vin09t2:53_5": "vā’’ti (cūḷava. 166 ādayo) ca pāḷiyaṁ vuttattā dve bhikkhū visuddhikaṁ āpannā honti,",
  "tika-vin09t2:53_6": "te suddhikadiṭṭhino honti. Eko chādeti, eko na chādeti. Yo chādeti, so dukkaṭaṁ desāpetabbo.",
  "tika-vin09t2:53_7": "‘‘Ubhopi yathādhammaṁ kārāpetabbā’’ti (cūḷava. 181) vacanato yaṁ kañci āpattiṁ chādetvā",
  "tika-vin09t2:53_8": "dukkaṭaṁ āpajjatīti veditabbo.",
  "tika-vin09t2:54_0": "Tesu gatesu vā agatesu vā purimanayeneva paṭipajjitabbanti ettha ūne gaṇe caraṇaṁ,",
  "tika-vin09t2:54_1": "anuṭṭhahanaṁ ekarattampi gaṇena vippavāsaṁ, sace rattiyā ekakkhaṇena saṅgho vasati,",
  "tika-vin09t2:54_2": "sace so pure aruṇameva kenaci karaṇīyena gatoti etthapi mānattepi evaṁ jāte. ‘‘Ayañca",
  "tika-vin09t2:54_3": "yasmā gaṇassa ārocetvā, bhikkhūnañca atthibhāvaṁ sallakkhetvāva vasi, tenassa ūne",
  "tika-vin09t2:54_4": "gaṇe caraṇadoso vā vippavāso vā na hotī’’ti (cūḷava. aṭṭha. 97) samantapāsādikāyaṁ",
  "tika-vin09t2:54_5": "vuttaṁ. Tasmā tena ārocite muhuttampi nisīditvā gatepi vippavāso natthi. Pārivāsikassa,",
  "tika-vin09t2:54_6": "ukkhittakassa ca pakatattena tasmiṁ vasanaṁ udakapātena vāritaṁ, tasmā nānūpacārepi",
  "tika-vin09t2:54_7": "ekacchanne na vaṭṭati.",
  "tika-vin09t2:55_0": "Idāni pāṭhavicāraṇā veditabbā – ‘‘nava paṭhamāpattikā cattāro yāvatatiyakā’’ti idaṁ",
  "tika-vin09t2:55_1": "sabhāvaniyamavacanaṁ. Tena vuṭṭhānaṁ aniyamanti dasseti. Ekaccāpattivuṭṭhānañhi kammatopi",
  "tika-vin09t2:55_2": "hoti akammatopi, na evaṁ āpajjananti vuttaṁ hoti. Aññataraṁ vā aññataraṁ vāti tesaṁ",
  "tika-vin09t2:55_3": "dvidhā bhinnānampi vuṭṭhānakkamabhedābhāvadīpakavacanaṁ. Yāvatīhaṁ, tāvatīhanti ettha",
  "tika-vin09t2:55_4": "ahaparicchedo aruṇavasena. ‘‘Jāna’’nti iminā jānanappaṭicchannassa akāmā parivatthabbanti",
  "tika-vin09t2:55_5": "dasseti. Tena bhikkhunā akāmā parivatthabbanti tena bhikkhunā vasatā akāmā parivatthabbaṁ,",
  "tika-vin09t2:55_6": "na parivattitaliṅgenāti dassanatthaṁ vuttaṁ. Parivutthaparivāsenāti ādimhi parivutthaparivāseneva",
  "tika-vin09t2:55_7": "parivāsato uttari itivārena ādito bhikkhunāva chārattaṁ, parivattitaliṅgena uddhampi",
  "tika-vin09t2:55_8": "bhikkhumānattāya paṭipajjitabbaṁ, na parivāse viya tappaccayā aciṇṇamānatto. Ciṇṇamānattova",
  "tika-vin09t2:55_9": "abbhetabbo, na itaro, na parivāse viya mānattārahe, pakkhamānattañca carantiyā bhikkhuniyā",
  "tika-vin09t2:55_10": "liṅgaṁ parivattātikkame sati ciṇṇamānatto bhikkhu hoti, puna bhikkhumānattaṁ gahetvā",
  "tika-vin09t2:55_11": "ciṇṇamānattova bhikkhu abbhetabboti dasseti.",
  "tika-vin09t2:56_0": "Yattha siyāti yassaṁ samānasaṁvāsakasīmāyampi vīsatigaṇo bhikkhusaṅgho atthi. Ekenapi",
  "tika-vin09t2:56_1": "ce ūno vīsatigaṇoti na yujjati, ūno ce. Na hi vīsatigaṇo, saṅgho ce ūno. Tasmā ‘‘ekenapi",
  "tika-vin09t2:56_2": "ce ūno saṅgho’’ti ettakameva vattabbanti ce? Na, catuvaggapañcavaggadasavaggappasaṅganivāraṇappayojanato.",
  "tika-vin09t2:56_3": "Tasmā vīsativaggo bhikkhusaṅgho ce bhikkhunā ekenapi ūno, naṭṭho daṭṭhabbo. Keci",
  "tika-vin09t2:56_4": "pana vinaye appakataññuno ‘‘yathā atirekacatuvaggopi saṅgho catuvaggakaraṇīye kamme",
  "tika-vin09t2:56_5": "‘catuvaggo’ti vuccati, tathā pañcavaggadasavaggakaraṇīye kamme atirekapañcavaggadasavaggopi",
  "tika-vin09t2:56_6": "‘pañcavaggadasavaggo’ti vuccati. Tasmā ūnopi catuvaggapañcavaggadasavaggavīsativaggovā’’ti",
  "tika-vin09t2:56_7": "maññeyyuṁ, tesaṁ maññanānivāraṇatthaṁ ‘‘ekenapi ce ūno’’tiādi vuttaṁ. Atha vā vīsati",
  "tika-vin09t2:56_8": "bhikkhusaṅgho ce, ṭhapetvā ekenapi ce ūno appakatatto, taṁ ṭhapetvā ekenapi ceti",
  "tika-vin09t2:56_9": "evamettha attho daṭṭhabbo. Ayaṁ tattha sāmīcīti vacanaṁ yaṁ vuttaṁ sabbattha ‘‘tassa",
  "tika-vin09t2:56_10": "āpattiyā parivāsaṁ deti, mūlāya paṭikassati, mānattaṁ deti, abbhetī’’ti, tassa āvibhāvakaraṇatthaṁ",
  "tika-vin09t2:56_11": "vuttanti veditabbaṁ. Tena tesu ayaṁ yathāvuttā sāmīci niyatā icchitabbā, na rājasikkhāpadādīsu",
  "tika-vin09t2:56_12": "viya aniyatā. Tattha hi kenaci antarāyena taṁ sāmīcimakarontepi anāpattīti dīpitaṁ hoti.",
  "tika-vin09t2:57": "Saṅghādisesavaṇṇanā niṭṭhitā."
}