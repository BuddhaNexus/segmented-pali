{
  "atk-s0517a12:0": "(2) Yuganaddhavaggo",
  "atk-s0517a12:1": "1. Yuganaddhakathā",
  "atk-s0517a12:2": "Yuganaddhakathāvaṇṇanā",
  "atk-s0517a12:3_0": "1. Idāni maṇḍapeyyaguṇassa ariyamaggassa yuganaddhaguṇaṁ dassentena kathitāya suttantapubbaṅgamāya",
  "atk-s0517a12:3_1": "yuganaddhakathāya apubbatthānuvaṇṇanā. Yasmā pana dhammasenāpati dhammarāje dharamāneyeva",
  "atk-s0517a12:3_2": "dhammarājassa parinibbānasaṁvacchare parinibbuto, tasmā dhammarāje dharamāneyeva",
  "atk-s0517a12:3_3": "dhammabhaṇḍāgārikena desitaṁ idaṁ suttantaṁ tasseva sammukhā sutvā evaṁ me sutantiādimāhāti",
  "atk-s0517a12:3_4": "veditabbaṁ. Tattha āyasmāti piyavacanaṁ garuvacanaṁ sagāravasappatissavacanaṁ, āyumāti",
  "atk-s0517a12:3_5": "attho. Ānandoti tassa therassa nāmaṁ. So hi jāyamānoyeva kule ānandaṁ bhusaṁ tuṭṭhiṁ",
  "atk-s0517a12:3_6": "akāsi. Tasmāssa ‘‘ānando’’ti nāmaṁ katanti veditabbaṁ. Kosambiyanti evaṁnāmake nagare.",
  "atk-s0517a12:3_7": "Tassa hi nagarassa ārāmapokkharaṇīādīsu tesu tesu ṭhānesu kosambarukkhā ussannā ahesuṁ,",
  "atk-s0517a12:3_8": "tasmā taṁ kosambīti saṅkhaṁ agamāsi. ‘‘Kusambassa isino assamato avidūre māpitattā’’ti eke.",
  "atk-s0517a12:4_0": "Ghositārāmeti ghositaseṭṭhinā kārite ārāme. Kosambiyañhi tayo seṭṭhino ahesuṁ ghositaseṭṭhi",
  "atk-s0517a12:4_1": "kukkuṭaseṭṭhi pāvārikaseṭṭhīti. Te tayopi ‘‘loke buddho uppanno’’ti sutvā pañcahi",
  "atk-s0517a12:4_2": "pañcahi sakaṭasatehi dānūpakaraṇāni gāhāpetvā sāvatthiṁ gantvā jetavanasamīpe khandhāvāraṁ",
  "atk-s0517a12:4_3": "bandhitvā satthu santikaṁ gantvā vanditvā paṭisanthāraṁ katvā nisinnā satthu dhammadesanaṁ",
  "atk-s0517a12:4_4": "sutvā sotāpattiphale patiṭṭhahitvā satthāraṁ nimantetvā buddhappamukhassa bhikkhusaṅghassa",
  "atk-s0517a12:4_5": "aḍḍhamāsamattaṁ mahādānaṁ datvā bhagavato pādamūle nipajjitvā sakajanapadagamanatthaṁ",
  "atk-s0517a12:4_6": "bhagavantaṁ yācitvā ‘‘suññāgāre kho gahapatayo tathāgatā abhiramantī’’ti bhagavatā",
  "atk-s0517a12:4_7": "vutte ‘‘dinnā no bhagavatā paṭiññā’’ti ñatvā ativiya tuṭṭhā dasabalaṁ vanditvā nikkhantā",
  "atk-s0517a12:4_8": "antarāmagge yojane yojane bhagavato nivāsatthaṁ vihāraṁ kārentā anupubbena kosambiṁ",
  "atk-s0517a12:4_9": "patvā attano attano ārāme mahantaṁ dhanapariccāgaṁ katvā bhagavato vihāre kārāpayiṁsu.",
  "atk-s0517a12:4_10": "Tattha ghositaseṭṭhinā kārito ghositārāmo nāma ahosi, kukkuṭaseṭṭhinā kārito kukkuṭārāmo",
  "atk-s0517a12:4_11": "nāma, pāvārikaseṭṭhinā ambavane kārito pāvārikambavanaṁ nāma. Taṁ sandhāya vuttaṁ",
  "atk-s0517a12:4_12": "‘‘ghositaseṭṭhinā kārite ārāme’’ti.",
  "atk-s0517a12:5_0": "Āvuso bhikkhavoti ettha buddhā bhagavanto sāvake ālapantā ‘‘bhikkhavo’’ti ālapanti.",
  "atk-s0517a12:5_1": "Sāvakā pana ‘‘buddhehi sadisā mā homā’’ti ‘‘āvuso’’ti paṭhamaṁ vatvā pacchā ‘‘bhikkhavo’’ti",
  "atk-s0517a12:5_2": "vadanti. Buddhehi ca ālapite bhikkhusaṅgho ‘‘bhadante’’ti paṭivacanaṁ deti, sāvakehi",
  "atk-s0517a12:5_3": "ālapite ‘‘āvuso’’ti.",
  "atk-s0517a12:6_0": "Yo hi kocīti aniyamavacanaṁ. Etena tādisānaṁ sabbabhikkhūnaṁ pariyādānaṁ. Mama santiketi",
  "atk-s0517a12:6_1": "mama samīpe. Arahattappattanti attanā arahattassa pattaṁ. Napuṁsake bhāve siddhavacanaṁ.",
  "atk-s0517a12:6_2": "Arahattaṁ pattanti vā padacchedo, attanā pattaṁ arahattanti attho. Arahattappattaṁ",
  "atk-s0517a12:6_3": "attānanti vā pāṭhaseso. Catūhi maggehīti upari vuccamānehi catūhi paṭipadāmaggehi,",
  "atk-s0517a12:6_4": "na ariyamaggehi. ‘‘Catūhi maggehī’’ti visuñca vuttattā kassaci arahato paṭhamassa",
  "atk-s0517a12:6_5": "ariyamaggassa dhammuddhaccapubbaṅgamo maggo, ekassa ariyamaggassa samathapubbaṅgamo,",
  "atk-s0517a12:6_6": "ekassa vipassanāpubbaṅgamo, ekassa yuganaddhapubbaṅgamoti evaṁ cattāropi paṭipadā",
  "atk-s0517a12:6_7": "maggā hontīti veditabbaṁ. Etesaṁ vā aññatarenāti etesaṁ catunnaṁ paṭipadānaṁ maggānaṁ",
  "atk-s0517a12:6_8": "ekena vā, paṭipadāmaggena arahattappattaṁ byākarotīti attho. Sukkhavipassakassa hi",
  "atk-s0517a12:6_9": "arahato dhammuddhaccapubbaṅgamaṁ sotāpattimaggaṁ patvā sesamaggattayampi suddhavipassanāhiyeva",
  "atk-s0517a12:6_10": "pattassa arahattappatti dhammuddhaccapubbaṅgamamaggā hoti. Dhammuddhaccaviggahaṁ",
  "atk-s0517a12:6_11": "patvā vā appatvā vā samathapubbaṅgamādīnaṁ tiṇṇaṁ paṭipadānaṁ maggānaṁ ekekassa vasena",
  "atk-s0517a12:6_12": "pattacatumaggassa arahato arahattappatti itaraekekamaggapubbaṅgamā hoti. Tasmā āha",
  "atk-s0517a12:6_13": "– ‘‘etesaṁ vā aññatarenā’’ti.",
  "atk-s0517a12:7_0": "Samathapubbaṅgamaṁ vipassanaṁ bhāvetīti samathaṁ pubbaṅgamaṁ purecārikaṁ katvā vipassanaṁ",
  "atk-s0517a12:7_1": "bhāveti, paṭhamaṁ samādhiṁ uppādetvā pacchā vipassanaṁ bhāvetīti attho. Maggo sañjāyatīti",
  "atk-s0517a12:7_2": "paṭhamo lokuttaramaggo nibbattati. So taṁ maggantiādīsu ekacittakkhaṇikassa maggassa",
  "atk-s0517a12:7_3": "āsevanādīni nāma natthi, dutiyamaggādayo pana uppādento tameva maggaṁ ‘‘āsevati bhāveti",
  "atk-s0517a12:7_4": "bahulīkarotī’’ti vuccati. Saññojanāni pahīyanti, anusayā byantīhontīti yāva arahattamaggā",
  "atk-s0517a12:7_5": "kamena sabbe saññojanā pahīyanti, anusayā byantīhonti. Anusayā byantīhontīti ca puna",
  "atk-s0517a12:7_6": "anuppattiyā vigatantā hontīti attho.",
  "atk-s0517a12:8_0": "Puna caparanti puna ca aparaṁ kāraṇaṁ. Vipassanāpubbaṅgamaṁ samathaṁ bhāvetīti vipassanaṁ",
  "atk-s0517a12:8_1": "pubbaṅgamaṁ purecārikaṁ katvā samathaṁ bhāveti, paṭhamaṁ vipassanaṁ uppādetvā pacchā",
  "atk-s0517a12:8_2": "samādhiṁ bhāvetīti attho. Yuganaddhaṁ bhāvetīti yuganaddhaṁ katvā bhāveti. Ettha",
  "atk-s0517a12:8_3": "teneva cittena samāpattiṁ samāpajjitvā teneva saṅkhāre sammasituṁ na sakkā. Ayaṁ",
  "atk-s0517a12:8_4": "pana yāvatā samāpattiyo samāpajjati, tāvatā saṅkhāre sammasati. Yāvatā saṅkhāre sammasati,",
  "atk-s0517a12:8_5": "tāvatā samāpattiyo samāpajjati. Kathaṁ? Paṭhamajjhānaṁ samāpajjati, tato vuṭṭhāya",
  "atk-s0517a12:8_6": "saṅkhāre sammasati. Saṅkhāre sammasitvā dutiyajjhānaṁ samāpajjati, tato vuṭṭhāya",
  "atk-s0517a12:8_7": "saṅkhāre sammasati. Saṅkhāre sammasitvā tatiyajjhānaṁ…pe… nevasaññānāsaññāyatanasamāpattiṁ",
  "atk-s0517a12:8_8": "samāpajjati, tato vuṭṭhāya saṅkhāre sammasati. Evaṁ samathavipassanaṁ yuganaddhaṁ bhāveti nāma.",
  "atk-s0517a12:9_0": "Dhammuddhaccaviggahitaṁ mānasaṁ hotīti ettha mandapaññānaṁ vipassakānaṁ upakkilesavatthuttā",
  "atk-s0517a12:9_1": "vipassanupakkilesasaññitesu obhāsādīsu dasasu dhammesu bhantatāvasena uddhaccasahagatacittuppattiyā",
  "atk-s0517a12:9_2": "vikkhepasaṅkhātaṁ uddhaccaṁ dhammuddhaccaṁ, tena dhammuddhaccena viggahitaṁ virūpaggahitaṁ",
  "atk-s0517a12:9_3": "virodhamāpāditaṁ mānasaṁ cittaṁ dhammuddhaccaviggahitaṁ mānasaṁ hoti, tena vā dhammuddhaccena",
  "atk-s0517a12:9_4": "kāraṇabhūtena tammūlakataṇhāmānadiṭṭhuppattiyā viggahitaṁ mānasaṁ hoti. Dhammuddhaccaviggahitamānasanti",
  "atk-s0517a12:9_5": "vā pāṭho. Hoti so āvuso samayoti iminā maggāmaggavavatthānena taṁ dhammuddhaccaṁ",
  "atk-s0517a12:9_6": "paṭibāhitvā puna vipassanāvīthiṁ paṭipannakālaṁ dasseti. Yaṁ taṁ cittanti yasmiṁ",
  "atk-s0517a12:9_7": "samaye taṁ vipassanāvīthiṁ okkamitvā pavattaṁ cittaṁ. Ajjhattameva santiṭṭhatīti",
  "atk-s0517a12:9_8": "vipassanāvīthiṁ paccotaritvā tasmiṁ samaye gocarajjhattasaṅkhāte ārammaṇe santiṭṭhati",
  "atk-s0517a12:9_9": "patiṭṭhāti. Sannisīdatīti tattheva pavattivasena sammā nisīdati. Ekodi hotīti ekaggaṁ",
  "atk-s0517a12:9_10": "hoti. Samādhiyatīti sammā ādhiyati suṭṭhu ṭhitaṁ hotīti.",
  "atk-s0517a12:10": "Ayaṁ suttantavaṇṇanā.",
  "atk-s0517a12:11": "1. Suttantaniddesavaṇṇanā",
  "atk-s0517a12:12_0": "2. Tassa suttantassa niddesakathāya tattha jāte dhammeti tasmiṁ samādhismiṁ jāte",
  "atk-s0517a12:12_1": "cittacetasike dhamme. Aniccato anupassanaṭṭhenātiādinā vipassanāya bhedaṁ dasseti.",
  "atk-s0517a12:12_2": "Sammādiṭṭhi maggoti sammādiṭṭhisaṅkhāto maggo. Aṭṭhasu maggaṅgesu ekekopi hi maggoti",
  "atk-s0517a12:12_3": "vuccati.Āsevatīti sotāpattimaggavasena. Bhāvetīti sakadāgāmimagguppādanena. Bahulīkarotīti",
  "atk-s0517a12:12_4": "anāgāmiarahattamagguppādanena. Imesaṁ tiṇṇaṁ avatthābhedepi sati āvajjanādīnaṁ sādhāraṇattā",
  "atk-s0517a12:12_5": "sadisameva vissajjanaṁ kataṁ.",
  "atk-s0517a12:13_0": "3. Ālokasaññāpaṭinissaggānupassanānaṁ antarāpeyyāle avikkhepādīni ca jhāna samāpattikasiṇānussatiasubhā",
  "atk-s0517a12:13_1": "ca dīghaṁ assāsādīni ca ānantarikasamādhiñāṇaniddese (paṭi. ma. 1.80-81) niddiṭṭhattā",
  "atk-s0517a12:13_2": "saṅkhittāni. Tattha ca avikkhepavasenāti pubbabhāgāvikkhepavasena gahetabbaṁ. Aniccānupassī",
  "atk-s0517a12:13_3": "assāsavasenātiādike suddhavipassanāvasena vuttacatukke pana taruṇavipassanākāle vipassanāsampayuttasamādhipubbaṅgamā",
  "atk-s0517a12:13_4": "balavavipassanā veditabbā.",
  "atk-s0517a12:14_0": "4. Vipassanāpubbaṅgamavāre paṭhamaṁ aniccatotiādinā ārammaṇaṁ aniyametvā vipassanā",
  "atk-s0517a12:14_1": "vuttā, pacchā rūpaṁ aniccatotiādinā ārammaṇaṁ niyametvā vuttā. Tattha jātānanti tassā",
  "atk-s0517a12:14_2": "vipassanāya jātānaṁ cittacetasikānaṁ dhammānaṁ. Vosaggārammaṇatāti ettha vosaggo",
  "atk-s0517a12:14_3": "nibbānaṁ. Nibbānañhi saṅkhatavosaggato pariccāgato ‘‘vosaggo’’ti vutto. Vipassanā",
  "atk-s0517a12:14_4": "ca taṁsampayuttadhammā ca nibbānaninnatāya ajjhāsayavasena nibbāne patiṭṭhitattā",
  "atk-s0517a12:14_5": "nibbānapatiṭṭhā nibbānārammaṇā. Patiṭṭhāpi hi ālambīyatīti ārammaṇaṁ nāma hoti, nibbāne",
  "atk-s0517a12:14_6": "patiṭṭhaṭṭheneva nibbānārammaṇā. Aññattha pāḷiyampi hi patiṭṭhā ‘‘ārammaṇa’’nti vuccanti.",
  "atk-s0517a12:14_7": "Yathāha – ‘‘seyyathāpi, āvuso, naḷāgāraṁ vā tiṇāgāraṁ vā sukkhaṁ koḷāpaṁ terovassikaṁ",
  "atk-s0517a12:14_8": "puratthimāya cepi disāya puriso ādittāya tiṇukkāya upasaṅkameyya, labhetha aggi otāraṁ,",
  "atk-s0517a12:14_9": "labhetha aggi ārammaṇa’’ntiādi (saṁ. ni. 4.243). Tasmā tattha jātānaṁ dhammānaṁ vosaggārammaṇatāya",
  "atk-s0517a12:14_10": "nibbānapatiṭṭhābhāvena hetubhūtena uppādito yo cittassa ekaggatāsaṅkhāto upacārappanābhedo",
  "atk-s0517a12:14_11": "avikkhepo, so samādhīti vipassanāto pacchā uppādito nibbedhabhāgiyo samādhi niddiṭṭho",
  "atk-s0517a12:14_12": "hoti. Tasmāyeva hi iti paṭhamaṁ vipassanā, pacchā samathoti vuttaṁ.",
  "atk-s0517a12:15_0": "5. Yuganaddhaniddese yasmā heṭṭhā suttantavaṇṇanāyaṁ vutto yuganaddhakkamo purimadvayaniddesanayeneva",
  "atk-s0517a12:15_1": "pākaṭo, maggakkhaṇe yuganaddhakkamo pana na pākaṭo, tasmā pubbabhāge anekantikaṁ",
  "atk-s0517a12:15_2": "yuganaddhabhāvanaṁ avatvā maggakkhaṇe ekantena labbhamānayuganaddhabhāvanameva dassento",
  "atk-s0517a12:15_3": "soḷasahi ākārehītiādimāha. Tattha ārammaṇaṭṭhenātiādīsu sattarasasu ākāresu ante",
  "atk-s0517a12:15_4": "uddiṭṭhaṁ yuganaddhaṁ mūlapadena ekaṭṭhattā taṁ vippahāya sesānaṁ vasena ‘‘soḷasahī’’ti",
  "atk-s0517a12:15_5": "vuttaṁ. Ārammaṇaṭṭhenāti ālambanaṭṭhena, ārammaṇavasenāti attho. Evaṁ sesesupi. Gocaraṭṭhenāti",
  "atk-s0517a12:15_6": "ārammaṇaṭṭhepi sati nissayitabbaṭṭhānaṭṭhena. Pahānaṭṭhenāti pajahanaṭṭhena. Pariccāgaṭṭhenāti",
  "atk-s0517a12:15_7": "pahānepi sati puna anādiyanena pariccāgaṭṭhena. Vuṭṭhānaṭṭhenāti uggamanaṭṭhena.",
  "atk-s0517a12:15_8": "Vivaṭṭanaṭṭhenāti uggamanepi sati apunarāvaṭṭanena nivattanaṭṭhena. Santaṭṭhenāti",
  "atk-s0517a12:15_9": "nibbutaṭṭhena. Paṇītaṭṭhenāti nibbutaṭṭhepi sati uttamaṭṭhena, atappakaṭṭhena vā.",
  "atk-s0517a12:15_10": "Vimuttaṭṭhenāti bandhanāpagataṭṭhena. Anāsavaṭṭhenāti bandhanamokkhepi sati ārammaṇaṁ",
  "atk-s0517a12:15_11": "katvā pavattamānāsavavirahitaṭṭhena. Taraṇaṭṭhenāti anosīditvā pilavanaṭṭhena, atikkamanaṭṭhena",
  "atk-s0517a12:15_12": "vā. Animittaṭṭhenāti saṅkhāranimittavirahitaṭṭhena. Appaṇihitaṭṭhenāti paṇidhivirahitaṭṭhena.",
  "atk-s0517a12:15_13": "Suññataṭṭhenāti abhinivesavirahitaṭṭhena. Ekarasaṭṭhenāti ekakiccaṭṭhena. Anativattanaṭṭhenāti",
  "atk-s0517a12:15_14": "aññamaññaṁ anatikkamanaṭṭhena. Yuganaddhaṭṭhenāti yugalakaṭṭhena.",
  "atk-s0517a12:16_0": "Uddhaccaṁ pajahato, avijjaṁ pajahatoti yogino tassa tassa paṭipakkhappahānavasena",
  "atk-s0517a12:16_1": "vuttaṁ. Nirodho cettha nibbānameva. Aññamaññaṁ nātivattantīti samatho ce vipassanaṁ",
  "atk-s0517a12:16_2": "ativatteyya, līnapakkhikattā samathassa cittaṁ kosajjāya saṁvatteyya. Vipassanā ce",
  "atk-s0517a12:16_3": "samathaṁ ativatteyya, uddhaccapakkhikattā vipassanāya cittaṁ uddhaccāya saṁvatteyya.",
  "atk-s0517a12:16_4": "Tasmā samatho ca vipassanaṁ anativattamāno kosajjapātaṁ na karoti, vipassanā samathaṁ",
  "atk-s0517a12:16_5": "anativattamānā uddhaccapātaṁ na karoti. Samatho samaṁ pavattamāno vipassanaṁ uddhaccapātato",
  "atk-s0517a12:16_6": "rakkhati, vipassanā samaṁ pavattamānā samathaṁ kosajjapātato rakkhati. Evamime ubho",
  "atk-s0517a12:16_7": "aññamaññaṁ anativattanakiccena ekakiccā, samā hutvā pavattamānena aññamaññaṁ anativattamānā",
  "atk-s0517a12:16_8": "atthasiddhikarā honti. Tesaṁ maggakkhaṇe yuganaddhattaṁ vuṭṭhānagāminivipassanākkhaṇe",
  "atk-s0517a12:16_9": "yuganaddhattāyeva hoti. Pahānapariccāgavuṭṭhānavivaṭṭanakaraṇānaṁ maggakiccavasena",
  "atk-s0517a12:16_10": "vuttattā sakalassa maggakiccassa dassanatthaṁ uddhaccasahagatakilesā ca khandhā ca",
  "atk-s0517a12:16_11": "avijjāsahagatakilesā ca khandhā ca niddiṭṭhā. Sesānaṁ na tathā vuttattā paṭipakkhadhammamattadassanavasena",
  "atk-s0517a12:16_12": "uddhaccāvijjā eva niddiṭṭhā. Vivaṭṭatoti nivattantassa.",
  "atk-s0517a12:17_0": "Samādhi kāmāsavā vimutto hotīti samādhissa kāmacchandapaṭipakkhattā vuttaṁ. Rāgavirāgāti",
  "atk-s0517a12:17_1": "rāgassa virāgo samatikkamo etissā atthīti rāgavirāgā, ‘‘rāgavirāgato’’ti nissakkavacanaṁ",
  "atk-s0517a12:17_2": "vā. Tathā avijjāvirāgā. Cetovimuttīti maggasampayutto samādhi. Paññāvimuttīti maggasampayuttā",
  "atk-s0517a12:17_3": "paññā. Taratoti tarantassa. Sabbapaṇidhīhīti rāgadosamohapaṇidhīhi, sabbapatthanāhi",
  "atk-s0517a12:17_4": "vā. Evaṁ cuddasa ākāre vissajjitvā ekarasaṭṭhañca anativattanaṭṭhañca avibhajitvāva",
  "atk-s0517a12:17_5": "imehi soḷasahi ākārehīti āha. Kasmā? Tesaṁ cuddasannaṁ ākārānaṁ ekekassa avasāne",
  "atk-s0517a12:17_6": "‘‘ekarasā honti, yuganaddhā honti, aññamaññaṁ nātivattantī’’ti niddiṭṭhattā te dvepi",
  "atk-s0517a12:17_7": "ākārā niddiṭṭhāva honti. Tasmā ‘‘soḷasahī’’ti āha. Yuganaddhaṭṭho pana uddesepi na bhaṇitoyevāti.",
  "atk-s0517a12:18": "2. Dhammuddhaccavāraniddesavaṇṇanā",
  "atk-s0517a12:19_0": "6. Dhammuddhaccavāre aniccato manasikaroto obhāso uppajjatīti udayabbayānupassanāya",
  "atk-s0517a12:19_1": "ṭhitassa tīhi anupassanāhi punappunaṁ saṅkhāre vipassantassa vipassantassa vipassanāñāṇesu",
  "atk-s0517a12:19_2": "paripākagatesu tadaṅgavasena kilesappahānena parisuddhacittassa aniccato vā dukkhato",
  "atk-s0517a12:19_3": "vā anattato vā manasikārakkhaṇe vipassanāñāṇānubhāvena pakatiyāva obhāso uppajjatīti",
  "atk-s0517a12:19_4": "paṭhamaṁ tāva aniccato manasikaroto obhāso kathito. Akusalo vipassako tasmiṁ obhāse",
  "atk-s0517a12:19_5": "uppanne ‘‘na ca vata me ito pubbe evarūpo obhāso uppannapubbo, addhā maggaṁ pattomhi,",
  "atk-s0517a12:19_6": "phalaṁ pattomhī’’ti amaggaṁyeva ‘‘maggo’’ti, aphalameva ‘‘phala’’nti gaṇhāti. Tassa",
  "atk-s0517a12:19_7": "amaggaṁ ‘‘maggo’’ti, aphalaṁ ‘‘phala’’nti gaṇhato vipassanāvīthi ukkantā hoti. So",
  "atk-s0517a12:19_8": "attano vipassanāvīthiṁ vissajjetvā vikkhepamāpanno vā obhāsameva taṇhādiṭṭhimaññanāhi",
  "atk-s0517a12:19_9": "maññamāno vā nisīdati. So kho panāyaṁ obhāso kassaci bhikkhuno pallaṅkaṭṭhānamattameva",
  "atk-s0517a12:19_10": "obhāsento uppajjati, kassaci antogabbhaṁ, kassaci bahigabbhampi, kassaci sakalavihāraṁ,",
  "atk-s0517a12:19_11": "gāvutaṁ aḍḍhayojanaṁ yojanaṁ dviyojanaṁ…pe… kassaci pathavitalato yāva akaniṭṭhabrahmalokā",
  "atk-s0517a12:19_12": "ekālokaṁ kurumāno. Bhagavato pana dasasahassilokadhātuṁ obhāsento udapādi. Ayañhi",
  "atk-s0517a12:19_13": "obhāso caturaṅgasamannāgatepi andhakāre taṁ taṁ ṭhānaṁ obhāsento uppajjati.",
  "atk-s0517a12:20_0": "Obhāso dhammoti obhāsaṁ āvajjatīti ayaṁ obhāso maggadhammo phaladhammoti vā taṁ taṁ",
  "atk-s0517a12:20_1": "obhāsaṁ manasi karoti. Tato vikkhepo uddhaccanti tato obhāsato dhammoti āvajjanakaraṇato",
  "atk-s0517a12:20_2": "vā yo uppajjati vikkhepo, so uddhaccaṁ nāmāti attho. Tena uddhaccena viggahitamānasoti",
  "atk-s0517a12:20_3": "tena evaṁ uppajjamānena uddhaccena virodhitacitto, tena vā uddhaccena kāraṇabhūtena",
  "atk-s0517a12:20_4": "tammūlakakilesuppattiyā virodhitacitto vipassako vipassanāvīthiṁ okkamitvā vikkhepaṁ",
  "atk-s0517a12:20_5": "vā tammūlakakilesesu vā ṭhitattā aniccato dukkhato anattato upaṭṭhānāni yathābhūtaṁ",
  "atk-s0517a12:20_6": "nappajānāti. ‘‘Tena vuccati dhammuddhaccaviggahitamānaso’’ti evaṁ iti-saddo yojetabbo.",
  "atk-s0517a12:20_7": "Hoti so samayoti evaṁ assādavasena upakkiliṭṭhacittassāpi yogino sace upaparikkhā",
  "atk-s0517a12:20_8": "uppajjati, so evaṁ pajānāti – ‘‘vipassanā nāma saṅkhārārammaṇā, maggaphalāni nibbānārammaṇāni,",
  "atk-s0517a12:20_9": "imāni ca cittāni saṅkhārārammaṇāni, tasmā nāyamobhāso maggo, udayabbayānupassanāyeva",
  "atk-s0517a12:20_10": "nibbānassa lokiko maggo’’ti maggāmaggaṁ vavatthapetvā taṁ vikkhepaṁ parivajjayitvā",
  "atk-s0517a12:20_11": "udayabbayānupassanāya ṭhatvā sādhukaṁ saṅkhāre aniccato dukkhato anattato vipassati.",
  "atk-s0517a12:20_12": "Evaṁ upaparikkhantassa so samayo hoti. Evaṁ apassanto pana ‘‘maggaphalappattomhī’’ti adhimāniko hoti.",
  "atk-s0517a12:21_0": "Yaṁ taṁ cittanti yaṁ taṁ vipassanācittaṁ. Ajjhattamevāti aniccānupassanāya ārammaṇe",
  "atk-s0517a12:21_1": "gocarajjhatteyeva. Ñāṇaṁ uppajjatīti tasseva yogāvacarassa rūpārūpadhamme tulayantassa",
  "atk-s0517a12:21_2": "tīrayantassa vissaṭṭhaindavajiramiva avihatavegaṁ tikhiṇaṁ sūramativisadaṁ vipassanāñāṇaṁ",
  "atk-s0517a12:21_3": "uppajjati. Pīti uppajjatīti tasseva tasmiṁ samaye khuddikā pīti, khaṇikā pīti, okkantikā",
  "atk-s0517a12:21_4": "pīti, ubbegā pīti, pharaṇā pītīti ayaṁ pañcavidhā vipassanāsampayuttā pīti sakalasarīraṁ",
  "atk-s0517a12:21_5": "pūrayamānā uppajjati. Passaddhi uppajjatīti tasseva tasmiṁ samaye kāyacittānaṁ neva",
  "atk-s0517a12:21_6": "daratho, na gāravatā, na kakkhaḷatā , na akammaññatā, na gelaññatā, na vaṅkatā hoti.",
  "atk-s0517a12:21_7": "Atha kho panassa kāyacittāni passaddhāni lahūni mudūni kammaññāni paguṇāni suvisadāni",
  "atk-s0517a12:21_8": "ujukāniyeva honti. So imehi passaddhādīhi anuggahitakāyacitto tasmiṁ samaye amānusiṁ",
  "atk-s0517a12:21_9": "nāma ratiṁ anubhavati. Yaṁ sandhāya vuttaṁ –",
  "atk-s0517a12:22": "‘‘Suññāgāraṁ paviṭṭhassa, santacittassa bhikkhuno;",
  "atk-s0517a12:23": "Amānusī ratī hoti, sammā dhammaṁ vipassato.",
  "atk-s0517a12:24": "‘‘Yato yato sammasati, khandhānaṁ udayabbayaṁ;",
  "atk-s0517a12:25": "Labhatī pītipāmojjaṁ, amataṁ taṁ vijānata’’nti. (dha. pa. 373-4) –",
  "atk-s0517a12:26_0": "Evamassa imaṁ amānusiṁ ratiṁ sādhayamānā lahutādīhi sahitā vipassanāsampayuttā kāyacittapassaddhi",
  "atk-s0517a12:26_1": "uppajjati. Sukhaṁ uppajjatīti tasseva tasmiṁ samaye sakalasarīraṁ abhisandayamānaṁ",
  "atk-s0517a12:26_2": "vipassanāsampayuttaṁ sukhaṁ uppajjati. Adhimokkho uppajjatīti tasseva tasmiṁ samaye",
  "atk-s0517a12:26_3": "cittacetasikānaṁ atisayapasādabhūtā vipassanāsampayuttā saddhā uppajjati. Paggaho",
  "atk-s0517a12:26_4": "uppajjatīti tasseva tasmiṁ samaye asithilamanaccāraddhaṁ supaggahitaṁ vipassanāsampayuttaṁ",
  "atk-s0517a12:26_5": "vīriyaṁ uppajjati. Upaṭṭhānaṁ uppajjatīti tasseva tasmiṁ samaye sūpaṭṭhitā suppatiṭṭhitā",
  "atk-s0517a12:26_6": "nikhātā acalā pabbatarājasadisā vipassanāsampayuttā sati uppajjati. So yaṁ yaṁ ṭhānaṁ",
  "atk-s0517a12:26_7": "āvajjati samannāharati manasi karoti paccavekkhati, taṁ taṁ ṭhānamassa okkantitvā",
  "atk-s0517a12:26_8": "pakkhanditvā dibbacakkhuno paraloko viya satiyā upaṭṭhāti (visuddhi. 2.734).",
  "atk-s0517a12:27_0": "Upekkhāti vipassanupekkhā ceva āvajjanupekkhā ca. Tasmiñhi samaye sabbasaṅkhāresu",
  "atk-s0517a12:27_1": "majjhattabhūtā vipassanupekkhāpi balavatī uppajjati, manodvāre āvajjanupekkhāpi.",
  "atk-s0517a12:27_2": "Sā hissa taṁ taṁ ṭhānaṁ āvajjantassa vissaṭṭhaindavajiramiva pattapuṭe pakkhandatattanārāco",
  "atk-s0517a12:27_3": "viya ca sūrā tikhiṇā hutvā vahati . Evañhi visuddhimagge (visuddhi. 2.734) vuttaṁ.",
  "atk-s0517a12:27_4": "Vipassanupekkhāti cettha ‘‘vipassanāsampayuttā tatramajjhattupekkhā’’ti ācariyā vadanti.",
  "atk-s0517a12:27_5": "Vipassanāñāṇe hi gayhamāne ‘‘ñāṇaṁ uppajjatī’’ti vipassanāñāṇassa āgatattā punaruttidoso",
  "atk-s0517a12:27_6": "hoti. Tatiyajjhānavaṇṇanāyañca ‘‘saṅkhārupekkhāvipassanupekkhānampi atthato ekībhāvo.",
  "atk-s0517a12:27_7": "Paññā eva hi sā, kiccavasena dvidhā bhinnā’’ti vuttaṁ. Tasmā vipassanāsampayuttāya",
  "atk-s0517a12:27_8": "tatramajjhattupekkhāya vuccamānāya punaruttidoso ca na hoti, tatiyajjhānavaṇṇanāya",
  "atk-s0517a12:27_9": "ca sameti. Yasmā ca pañcasu indriyesu ‘‘ñāṇaṁ adhimokkho paggaho upaṭṭhāna’’nti paññindriyasaddhindriyavīriyindriyasatindriyāni",
  "atk-s0517a12:27_10": "niddiṭṭhāni, samādhindriyaṁ pana aniddiṭṭhaṁ hoti, yuganaddhavasenāpi ca samādhindriyaṁ",
  "atk-s0517a12:27_11": "niddisitabbameva hoti, tasmā samappavatto samādhi puna samādhāne byāpārappahānakaraṇena",
  "atk-s0517a12:27_12": "‘‘upekkhā’’ti vuttoti veditabbaṁ.",
  "atk-s0517a12:28_0": "Nikantiuppajjatīti evaṁ obhāsādipaṭimaṇḍitāya vipassanāya ālayaṁ kurumānā sukhumā",
  "atk-s0517a12:28_1": "santākārā nikanti uppajjati, yā kilesoti pariggahetumpi na sakkā hoti. Yathā ca obhāse,",
  "atk-s0517a12:28_2": "evaṁ etesupi aññatarasmiṁ uppanne yogāvacaro ‘‘na ca vata me ito pubbe evarūpaṁ ñāṇaṁ",
  "atk-s0517a12:28_3": "uppannapubbaṁ, evarūpā pīti passaddhi sukhaṁ adhimokkho paggaho upaṭṭhānaṁ upekkhā",
  "atk-s0517a12:28_4": "nikanti uppannapubbā, addhā maggaṁ pattomhi, phalaṁ pattomhī’’ti amaggameva ‘‘maggo’’ti,",
  "atk-s0517a12:28_5": "aphalameva ‘‘phala’’nti gaṇhāti. Tassa amaggaṁ ‘‘maggo’’ti, aphalañca ‘‘phala’’nti",
  "atk-s0517a12:28_6": "gaṇhato vipassanāvīthi ukkantā hoti. So attano mūlakammaṭṭhānaṁ vissajjetvā nikantimeva",
  "atk-s0517a12:28_7": "assādento nisīdati. Ettha ca obhāsādayo upakkilesavatthutāya upakkilesāti vuttā,",
  "atk-s0517a12:28_8": "na akusalattā. Nikanti pana upakkileso ceva upakkilesavatthu ca. Vatthuvaseneva cete",
  "atk-s0517a12:28_9": "dasa, gāhavasena pana samatiṁsa honti. Kathaṁ? ‘‘Mama obhāso uppanno’’ti gaṇhato",
  "atk-s0517a12:28_10": "hi diṭṭhiggāho hoti, ‘‘manāpo vata obhāso uppanno’’ti gaṇhato mānaggāho, obhāsaṁ",
  "atk-s0517a12:28_11": "assādayato taṇhāggāho. Iti obhāse diṭṭhimānataṇhāvasena tayo gāhā. Tathā sesesupīti",
  "atk-s0517a12:28_12": "evaṁ gāhavasena samatiṁsa upakkilesā honti. Dukkhato manasikaroto, anattato manasikarototi",
  "atk-s0517a12:28_13": "vāresupi imināva nayena attho veditabbo. Ekekaanupassanāvasena hettha ekekassa vipassanupakkilesuppatti",
  "atk-s0517a12:28_14": "veditabbā, na ekasseva.",
  "atk-s0517a12:29_0": "Tīsu anupassanāsu. Evaṁ abhedato vipassanāvasena upakkilese dassetvā puna bhedavasena",
  "atk-s0517a12:29_1": "dassento rūpaṁ aniccato manasikarototiādimāha. Tattha jarāmaraṇaṁ aniccato upaṭṭhānanti",
  "atk-s0517a12:29_2": "jarāmaraṇassa aniccato upaṭṭhānaṁ.",
  "atk-s0517a12:30_0": "7. Yasmā pubbe vuttānaṁ samatiṁsāya upakkilesānaṁ vasena akusalo abyatto yogāvacaro",
  "atk-s0517a12:30_1": "obhāsādīsu vikampati, obhāsādīsu ekekaṁ ‘‘etaṁ mama, esohamasmi, eso me attā’’ti",
  "atk-s0517a12:30_2": "samanupassati, tasmā tamatthaṁ dassento obhāse ceva ñāṇe cātiādigāthādvayamāha. Tattha",
  "atk-s0517a12:30_3": "vikampatīti obhāsādike ārammaṇe nānākilesavasena vividhā kampati vedhati. Yehi cittaṁ",
  "atk-s0517a12:30_4": "pavedhatīti yehi passaddhisukhehi cittaṁ nānākilesavasena nānappakārena vedhati kampati.",
  "atk-s0517a12:30_5": "Tasmā passaddhiyā sukhe ceva yogāvacaro vikampatīti sambandho veditabbo. Upekkhāvajjanāya",
  "atk-s0517a12:30_6": "cevāti upekkhāsaṅkhātāya āvajjanāya ceva vikampati, āvajjanupekkhāya ceva vikampatīti",
  "atk-s0517a12:30_7": "attho. Visuddhimagge (visuddhi. 2.736) pana ‘‘upekkhāvajjanāyañcā’’ti vuttaṁ. Upekkhāya",
  "atk-s0517a12:30_8": "cāti heṭṭhā vuttappakārāya upekkhāya ca vikampati, nikantiyā ca vikampatīti attho.",
  "atk-s0517a12:30_9": "Ettha ca dvinnaṁ upekkhānaṁ niddiṭṭhattā heṭṭhā ‘‘upekkhā uppajjatī’’ti vuttaṭṭhāne",
  "atk-s0517a12:30_10": "ca ubhayathā attho vutto. Aniccānupassanādīsu ca ekekissāyeva āvajjanupekkhāya sabbhāvato",
  "atk-s0517a12:30_11": "ekekāyeva anupassanā aniccaṁ aniccaṁ, dukkhaṁ dukkhaṁ, anattā anattāti punappunaṁ",
  "atk-s0517a12:30_12": "bhāvīyatīti vuttaṁ hoti. Yasmā pana kusalo paṇḍito byatto buddhisampanno yogāvacaro",
  "atk-s0517a12:30_13": "obhāsādīsu uppannesu ‘‘ayaṁ kho me obhāso uppanno, so kho panāyaṁ anicco saṅkhato",
  "atk-s0517a12:30_14": "paṭiccasamuppanno khayadhammo vayadhammo virāgadhammo nirodhadhammo’’ti iti vā naṁ",
  "atk-s0517a12:30_15": "paññāya paricchindati upaparikkhati. Atha vā panassa evaṁ hoti – sace obhāso attā",
  "atk-s0517a12:30_16": "bhaveyya, ‘‘attā’’ti gahetuṁ vaṭṭeyya. Anattāva panāyaṁ ‘‘attā’’ti gahito. Tasmāyaṁ",
  "atk-s0517a12:30_17": "avasavattanaṭṭhena anattāti passanto diṭṭhiṁ ugghāṭeti. Sace obhāso nicco bhaveyya,",
  "atk-s0517a12:30_18": "‘‘nicco’’ti gahetuṁ vaṭṭeyya. Aniccova panāyaṁ ‘‘nicco’’ti gahito. Tasmāyaṁ hutvā",
  "atk-s0517a12:30_19": "abhāvaṭṭhena aniccoti passanto mānaṁ samugghāṭeti. Sace obhāso sukho bhaveyya, ‘‘sukho’’ti",
  "atk-s0517a12:30_20": "gahetuṁ vaṭṭeyya. Dukkhova panāyaṁ ‘‘sukho’’ti gahito. Tasmāyaṁ uppādavayapaṭipīḷanaṭṭhena",
  "atk-s0517a12:30_21": "dukkhoti passanto nikantiṁ pariyādiyati. Yathā ca obhāse, evaṁ sesesupi.",
  "atk-s0517a12:31_0": "Evaṁ upaparikkhitvā obhāsaṁ ‘‘netaṁ mama, nesohamasmi, na meso attā’’ti samanupassati.",
  "atk-s0517a12:31_1": "Ñāṇaṁ…pe… nikantiṁ ‘‘netaṁ mama, nesohamasmi, na meso attā’’ti samanupassati. Evaṁ",
  "atk-s0517a12:31_2": "samanupassanto obhāsādīsu na kampati na vedhati. Tasmā tamatthaṁ dassento imāni dasa",
  "atk-s0517a12:31_3": "ṭhānānīti gāthamāha. Tattha dasa ṭhānānīti obhāsādīni. Paññā yassa pariccitāti yassa",
  "atk-s0517a12:31_4": "upakkilesavimuttāya paññāya paricitāni punappunaṁ phuṭṭhāni paribhāvitāni. Dhammuddhaccakusalo",
  "atk-s0517a12:31_5": "hotīti so paññāya paricitadasaṭṭhāno yogāvacaro pubbe vuttappakārassa dhammuddhaccassa",
  "atk-s0517a12:31_6": "yathāsabhāvapaṭivedhena cheko hoti. Na ca sammoha gacchatīti dhammuddhaccakusalattāyeva",
  "atk-s0517a12:31_7": "taṇhāmānadiṭṭhugghāṭavasena sammohañca na gacchati.",
  "atk-s0517a12:32_0": "Idāni pubbe vuttameva vidhiṁ aparena pariyāyena vibhāvetvā dassento vikkhipati ceva",
  "atk-s0517a12:32_1": "kilissati cātiādigāthamāha. Tattha mandapañño yogāvacaro obhāsādīsu vikkhepañca avasesakilesuppattiñca",
  "atk-s0517a12:32_2": "pāpuṇāti. Majjhimapañño vikkhepameva pāpuṇāti, nāvasesakilesuppattiṁ, so adhimāniko",
  "atk-s0517a12:32_3": "hoti. Tikkhapañño vikkhepaṁ pāpuṇitvāpi taṁ adhimānaṁ pahāya vipassanaṁ ārabhati.",
  "atk-s0517a12:32_4": "Atitikkhapañño na vikkhepaṁ pāpuṇāti, na cāvasesakilesuppattiṁ. Vikkhippati cevāti",
  "atk-s0517a12:32_5": "tesu mandapañño dhammuddhaccasaṅkhātaṁ vikkhepañceva pāpuṇīyati. Kilissati cāti taṇhāmānadiṭṭhikilesehi",
  "atk-s0517a12:32_6": "kilesīyati ca, upatāpīyati vibādhīyatīti attho. Cavati cittabhāvanāti tassa mandapaññassa",
  "atk-s0517a12:32_7": "vipassanācittabhāvanā kilesesuyeva ṭhānato paṭipakkhāvihatattā cavati, paripatatīti",
  "atk-s0517a12:32_8": "attho. Vikkhipati na kilissatīti majjhimapañño vikkhepena vikkhipati, kilesehi na",
  "atk-s0517a12:32_9": "kilissati. Bhāvanā parihāyatīti tassa majjhimapaññassa adhimānikattā vipassanārambhābhāvena",
  "atk-s0517a12:32_10": "vipassanā parihāyati, nappavattatīti attho. Vikkhipati na kilissatīti tikkhapaññopi",
  "atk-s0517a12:32_11": "vikkhepena vikkhipati, kilesehi na kilissati. Bhāvanā na parihāyatīti tassa tikkhapaññassa",
  "atk-s0517a12:32_12": "santepi vikkhepe taṁ adhimānavikkhepaṁ pahāya vipassanārambhasabbhāvena vipassanābhāvanā",
  "atk-s0517a12:32_13": "na parihāyati, pavattatīti attho. Na ca vikkhipate cittaṁ na kilissatīti atitikkhapaññassa",
  "atk-s0517a12:32_14": "cittaṁ na vikkhepena vikkhipati, na ca kilesehi kilissati. Na cavati cittabhāvanāti",
  "atk-s0517a12:32_15": "tassa vipassanācittabhāvanā na cavati, vikkhepakilesābhāvena yathāṭhāne tiṭṭhatīti attho.",
  "atk-s0517a12:33_0": "Imehi catūhi ṭhānehītiādīsu idāni vuttehi imehi catūhi ṭhānehi hetubhūtehi, karaṇabhūtehi",
  "atk-s0517a12:33_1": "vā obhāsādike dasa ṭhāne cittassa saṅkhepena ca vikkhepena ca viggahitaṁ mānasaṁ",
  "atk-s0517a12:33_2": "vikkhepakilesuppattivirahito catuttho kusalo mahāpañño yogāvacaro mandapaññādīnaṁ",
  "atk-s0517a12:33_3": "tiṇṇaṁ yogāvacarānaṁ mānasaṁ evañca evañca hotīti nānappakārato jānātīti sambandhato",
  "atk-s0517a12:33_4": "atthavaṇṇanā veditabbā. Saṅkhepoti cettha vikkhepassa ceva kilesānañca uppattivasena",
  "atk-s0517a12:33_5": "cittassa līnabhāvo veditabbo. Vikkhepoti ‘‘vikkhipati na kilissatī’’ti dvīsu ṭhānesu",
  "atk-s0517a12:33_6": "vuttavikkhepavasena cittassa uddhatabhāvo veditabboti.",
  "atk-s0517a12:34": "Yuganaddhakathāvaṇṇanā niṭṭhitā.",
  "atk-s0517a12:35": "2. Saccakathā",
  "atk-s0517a12:36": "Saccakathāvaṇṇanā",
  "atk-s0517a12:37_0": "8. Idāni yuganaddhaguṇassa ariyamaggassa vasena saccaṭṭhaṁ saccapaṭivedhavisesaṁ",
  "atk-s0517a12:37_1": "saccalakkhaṇādividhānañca dassentena kathitāya suttantapubbaṅgamāya saccakathāya",
  "atk-s0517a12:37_2": "apubbatthānuvaṇṇanā. Tattha suttante tāva tathānīti yathāsabhāvavasena tacchāni.",
  "atk-s0517a12:37_3": "Yathāsabhāvabhūtāneva hi dhammajātāni saccaṭṭhena saccāni. Saccaṭṭho paṭhamañāṇaniddesavaṇṇanāyaṁ",
  "atk-s0517a12:37_4": "vutto. Avitathānīti vuttasabhāve vipariyāyavirahitāni. Na hi saccāni asaccāni nāma",
  "atk-s0517a12:37_5": "honti. Anaññathānīti aññasabhāvavirahitāni. Na hi asaccāni saccāni nāma honti. Idaṁ",
  "atk-s0517a12:37_6": "dukkhanti, bhikkhave, tathametanti bhikkhave, idaṁ dukkhanti yaṁ vuccati, etaṁ yathāsabhāvattā",
  "atk-s0517a12:37_7": "tathaṁ. Dukkhameva hi dukkhaṁ. Vuttasabhāve vipariyāyābhāvato avitathaṁ. Na hi dukkhaṁ",
  "atk-s0517a12:37_8": "adukkhaṁ nāma hoti. Aññasabhāvavirahitattā anaññathaṁ. Na hi dukkhaṁ samudayādisabhāvaṁ",
  "atk-s0517a12:37_9": "hoti. Samudayādīsupi eseva nayo.",
  "atk-s0517a12:38": "1. Paṭhamasuttantaniddesavaṇṇanā",
  "atk-s0517a12:39": "Tathaṭṭhenāti yathāsabhāvaṭṭhena. Pīḷanaṭṭhādayo ñāṇakathāyaṁ vuttatthāyeva.",
  "atk-s0517a12:40_0": "9.Ekappaṭivedhānīti ekena maggañāṇena paṭivedho, ekato vā paṭivedho etesanti ekappaṭivedhāni.",
  "atk-s0517a12:40_1": "Anattaṭṭhenāti catunnampi saccānaṁ attavirahitattā anattaṭṭhena. Vuttañhetaṁ visuddhimagge",
  "atk-s0517a12:40_2": "(visuddhi. 2.567) – paramatthato hi sabbāneva saccāni vedakakārakanibbutagamakābhāvato",
  "atk-s0517a12:40_3": "suññānīti veditabbāni. Tenetaṁ vuccati –",
  "atk-s0517a12:41": "‘‘Dukkhameva hi, na koci dukkhito, kārako na, kiriyāva vijjati;",
  "atk-s0517a12:42": "Atthi nibbuti, na nibbuto pumā, maggamatthi, gamako na vijjatī’’ti. (visuddhi. 2.567);",
  "atk-s0517a12:43": "Atha vā –",
  "atk-s0517a12:44": "‘‘Dhuvasubhasukhattasuññaṁ, purimadvayamattasuññamamatapadaṁ;",
  "atk-s0517a12:45": "Dhuvasukhaattavirahito, maggo iti suññatā tesū’’ti. (visuddhi. 2.567);",
  "atk-s0517a12:46_0": "Saccaṭṭhenāti avisaṁvādakaṭṭhena. Paṭivedhaṭṭhenāti maggakkhaṇe paṭivijjhitabbaṭṭhena.",
  "atk-s0517a12:46_1": "Ekasaṅgahitānīti tathaṭṭhādinā ekekeneva atthena saṅgahitāni, ekagaṇanaṁ gatānīti",
  "atk-s0517a12:46_2": "attho. Yaṁ ekasaṅgahitaṁ, taṁ ekattanti yasmā ekena saṅgahitaṁ, tasmā ekattanti attho.",
  "atk-s0517a12:46_3": "Saccānaṁ bahuttepi ekattamapekkhitvā ekavacanaṁ kataṁ. Ekattaṁ ekena ñāṇena paṭivijjhatīti",
  "atk-s0517a12:46_4": "pubbabhāge catunnaṁ saccānaṁ nānattekattaṁ svāvatthitaṁ vavatthapetvā ṭhito maggakkhaṇe",
  "atk-s0517a12:46_5": "ekena maggañāṇena tathaṭṭhāditaṁtaṁekattaṁ paṭivijjhati. Kathaṁ? Nirodhasaccassa",
  "atk-s0517a12:46_6": "tathaṭṭhādike ekatte paṭividdhe sesasaccānampi tathaṭṭhādikaṁ ekattaṁ paṭividdhameva",
  "atk-s0517a12:46_7": "hoti. Yathā pubbabhāge pañcannaṁ khandhānaṁ nānattekattaṁ svāvatthitaṁ vavatthapetvā",
  "atk-s0517a12:46_8": "ṭhitassa maggavuṭṭhānakāle aniccato vā dukkhato vā anattato vā vuṭṭhahantassa ekasmimpi",
  "atk-s0517a12:46_9": "khandhe aniccādito diṭṭhe sesakhandhāpi aniccādito diṭṭhāva honti, evamidanti daṭṭhabbaṁ.",
  "atk-s0517a12:46_10": "Dukkhassa dukkhaṭṭho tathaṭṭhoti dukkhasaccassa pīḷanaṭṭhādiko catubbidho attho sabhāvaṭṭhena",
  "atk-s0517a12:46_11": "tathaṭṭho. Sesasaccesupi eseva nayo. Soyeva catubbidho attho attābhāvato anattaṭṭho.",
  "atk-s0517a12:46_12": "Vuttasabhāve avisaṁvādakato saccaṭṭho. Maggakkhaṇe paṭivijjhitabbato paṭivedhaṭṭho vuttoti veditabbaṁ.",
  "atk-s0517a12:47_0": "10.Yaṁ aniccantiādi sāmaññalakkhaṇapubbaṅgamaṁ katvā dassitaṁ. Tattha yaṁ aniccaṁ,",
  "atk-s0517a12:47_1": "taṁ dukkhaṁ. Yaṁ dukkhaṁ, taṁ aniccanti dukkhasamudayamaggā gahitā. Tāni hi tīṇi",
  "atk-s0517a12:47_2": "saccāni aniccāni ceva aniccattā dukkhāni ca. Yaṁ aniccañca dukkhañca, taṁ anattāti",
  "atk-s0517a12:47_3": "tāniyeva tīṇi gahitāni. Yaṁ aniccañca dukkhañca anattā cāti tehi tīhi saha nirodhasaccañca",
  "atk-s0517a12:47_4": "saṅgahitaṁ. Cattāripi hi anattāyeva. Taṁ tathanti taṁ saccacatukkaṁ sabhāvabhūtaṁ.",
  "atk-s0517a12:47_5": "Taṁ saccanti tadeva saccacatukkaṁ yathāsabhāve avisaṁvādakaṁ. Navahākārehītiādīsu",
  "atk-s0517a12:47_6": "‘‘sabbaṁ, bhikkhave, abhiññeyya’’nti (paṭi. ma. 1.3; saṁ. ni. 4.46) vacanato abhiññaṭṭhena,",
  "atk-s0517a12:47_7": "dukkhassa pariññaṭṭhe, samudayassa pahānaṭṭhe, maggassa bhāvanaṭṭhe, nirodhassa sacchikiriyaṭṭhe",
  "atk-s0517a12:47_8": "āvenikepi idha catūsupi saccesu ñātapariññāsabbhāvato pariññaṭṭhena, catusaccadassanena",
  "atk-s0517a12:47_9": "pahānasabbhāvato pahānaṭṭhena, catusaccabhāvanāsabbhāvato bhāvanaṭṭhena, catunnaṁ",
  "atk-s0517a12:47_10": "saccānaṁ sacchikiriyasabbhāvato sacchikiriyaṭṭhenāti niddiṭṭhanti veditabbaṁ. Navahākārehi",
  "atk-s0517a12:47_11": "tathaṭṭhenātiādīsu paṭhamaṁ vuttanayeneva yojanā kātabbā.",
  "atk-s0517a12:48": "11.Dvādasahi ākārehītiādīsu tathaṭṭhādayo ñāṇakathāyaṁ vuttatthā. Etesaṁ niddesepi vuttanayeneva yojanā veditabbā.",
  "atk-s0517a12:49_0": "12.Saccānaṁ kati lakkhaṇānītiādīsu upari vattabbāni cha lakkhaṇāni saṅkhatāsaṅkhatavasena",
  "atk-s0517a12:49_1": "dvidhā bhinditvā dve lakkhaṇānīti āha. Tattha saṅkhatalakkhaṇañca asaṅkhatalakkhaṇañcāti",
  "atk-s0517a12:49_2": "‘‘tīṇimāni, bhikkhave, saṅkhatassa saṅkhatalakkhaṇāni uppādo paññāyati, vayo paññāyati,",
  "atk-s0517a12:49_3": "ṭhitassa aññathattaṁ paññāyati. Tīṇimāni, bhikkhave, asaṅkhatassa asaṅkhatalakkhaṇāni",
  "atk-s0517a12:49_4": "na uppādo paññāyati, na vayo paññāyati, na ṭhitassa aññathattaṁ paññāyatī’’ti (a.",
  "atk-s0517a12:49_5": "ni. 3.47-48) evaṁ vuttaṁ saṅkhatassa saṅkhatamiti lakkhaṇañca asaṅkhatassa asaṅkhatamiti",
  "atk-s0517a12:49_6": "lakkhaṇañca. Saṅkhataṁ pana na lakkhaṇaṁ, lakkhaṇaṁ na saṅkhataṁ. Na ca saṅkhataṁ",
  "atk-s0517a12:49_7": "vinā lakkhaṇaṁ paññāpetuṁ sakkā, napi lakkhaṇaṁ vinā saṅkhataṁ. Lakkhaṇena pana saṅkhataṁ pākaṭaṁ hoti.",
  "atk-s0517a12:50_0": "Puna tadeva lakkhaṇadvayaṁ vitthārato dassento cha lakkhaṇānīti āha. Saṅkhatānaṁ",
  "atk-s0517a12:50_1": "saccānanti dukkhasamudayamaggasaccānaṁ. Tāni hi paccayehi saṅgamma katattā saṅkhatāni.",
  "atk-s0517a12:50_2": "Uppādoti jāti. Paññāyatīti jānīyati. Vayoti bhaṅgo. Ṭhitānaṁ aññathattanti ṭhitippattānaṁ",
  "atk-s0517a12:50_3": "aññathābhāvo jarā. Tiṇṇaṁ saṅkhatasaccānaṁ nipphannattā uppādavayaññathattaṁ vuttaṁ,",
  "atk-s0517a12:50_4": "tesaṁyeva pana uppādassa, jarāya bhaṅgassa ca anipphannattā uppādavayaññathattaṁ",
  "atk-s0517a12:50_5": "na vattabbaṁ. Saṅkhatanissitattā uppādavayaññathattaṁ na paññāyatīti na vattabbaṁ.",
  "atk-s0517a12:50_6": "Saṅkhatavikārattā pana saṅkhatanti vattabbaṁ. Dukkhasamudayānaṁ uppādajarābhaṅgā",
  "atk-s0517a12:50_7": "saccapariyāpannā, maggasaccassa uppādajarābhaṅgā na saccapariyāpannāti vadanti. Tattha",
  "atk-s0517a12:50_8": "‘‘saṅkhatānaṁ uppādakkhaṇe saṅkhatāpi uppādalakkhaṇampi kālasaṅkhāto tassa khaṇopi",
  "atk-s0517a12:50_9": "paññāyati, uppāde vītivatte saṅkhatāpi jarālakkhaṇampi kālasaṅkhāto tassa khaṇopi",
  "atk-s0517a12:50_10": "paññāyati, bhaṅgakkhaṇe saṅkhatāpi jarāpi bhaṅgalakkhaṇampi kālasaṅkhāto tassa khaṇopi",
  "atk-s0517a12:50_11": "paññāyatī’’ti khandhakavaggaṭṭhakathāyaṁ (saṁ. ni. aṭṭha. 2.3.37-38) vuttaṁ. Asaṅkhatassa",
  "atk-s0517a12:50_12": "saccassāti nirodhasaccassa. Tañhi paccayehi samāgamma akatattā sayameva nipphannanti",
  "atk-s0517a12:50_13": "asaṅkhataṁ. Ṭhitassāti niccattā ṭhitassa, na ṭhānappattattā. Puna tadeva lakkhaṇadvayaṁ",
  "atk-s0517a12:50_14": "vitthārato dassento dvādasa lakkhaṇānīti āha.",
  "atk-s0517a12:51_0": "Catunnaṁsaccānaṁ kati kusalātiādīsu abyākatanti vipākābyākataṁ kiriyābyākataṁ rūpābyākataṁ",
  "atk-s0517a12:51_1": "nibbānābyākatanti catūsu abyākatesu nibbānābyākataṁ. Cattāripi hi kusalākusalalakkhaṇena",
  "atk-s0517a12:51_2": "na byākatattā abyākatāni. Siyā kusalanti kāmāvacararūpāvacarārūpāvacarakusalānaṁ",
  "atk-s0517a12:51_3": "vasena kusalampi bhaveyya. Siyā akusalanti taṇhaṁ ṭhapetvā sesākusalavasena. Siyā",
  "atk-s0517a12:51_4": "abyākatanti kāmāvacararūpāvacarārūpāvacaravipākakiriyānaṁ rūpānañca vasena. Siyā",
  "atk-s0517a12:51_5": "tīṇi saccānītiādīsu saṅgahitānīti gaṇitāni. Vatthuvasenāti akusalakusalābyākatadukkhasamudayanirodhamaggasaṅkhātavatthuvasena.",
  "atk-s0517a12:51_6": "Yaṁ dukkhasaccaṁ akusalanti ṭhapetvā taṇhaṁ avasesaṁ akusalaṁ. Akusalaṭṭhena dve",
  "atk-s0517a12:51_7": "saccāni ekasaccena saṅgahitānīti imāni dve dukkhasamudayasaccāni akusalaṭṭhena ekasaccena",
  "atk-s0517a12:51_8": "saṅgahitāni, akusalasaccaṁ nāma hotīti attho. Ekasaccaṁ dvīhi saccehi saṅgahitanti",
  "atk-s0517a12:51_9": "ekaṁ akusalasaccaṁ dvīhi dukkhasamudayasaccehi saṅgahitaṁ. Yaṁ dukkhasaccaṁ kusalanti",
  "atk-s0517a12:51_10": "tebhūmakaṁ kusalaṁ. Imāni dve dukkhamaggasaccāni kusalaṭṭhena ekasaccena saṅgahitāni,",
  "atk-s0517a12:51_11": "kusalasaccaṁ nāma hoti. Ekaṁ kusalasaccaṁ dvīhi dukkhamaggasaccehi saṅgahitaṁ. Yaṁ",
  "atk-s0517a12:51_12": "dukkhasaccaṁ abyākatanti tebhūmakavipākakiriyā rūpañca. Imāni dve dukkhanirodhasaccāni",
  "atk-s0517a12:51_13": "abyākataṭṭhena ekasaccena saṅgahitāni, ekaṁ abyākatasaccaṁ nāma hoti. Ekaṁ abyākatasaccaṁ",
  "atk-s0517a12:51_14": "dvīhi dukkhanirodhasaccehi saṅgahitaṁ. Tīṇi saccāni ekasaccena saṅgahitānīti samudayamagganirodhasaccāni",
  "atk-s0517a12:51_15": "ekena akusalakusalābyākatabhūtena dukkhasaccena saṅgahitāni. Ekaṁ saccaṁ tīhi saccehi",
  "atk-s0517a12:51_16": "saṅgahitanti ekaṁ dukkhasaccaṁ visuṁ akusalakusalaabyākatabhūtehi samudayamagganirodhasaccehi",
  "atk-s0517a12:51_17": "saṅgahitaṁ. Keci pana ‘‘dukkhasamudayasaccāni akusalaṭṭhena samudayasaccena saṅgahitāni,",
  "atk-s0517a12:51_18": "dukkhamaggasaccāni kusalaṭṭhena maggasaccena saṅgahitāni, na dassanaṭṭhena. Dukkhanirodhasaccāni",
  "atk-s0517a12:51_19": "abyākataṭṭhena nirodhasaccena saṅgahitāni, na asaṅkhataṭṭhenā’’ti vaṇṇayanti.",
  "atk-s0517a12:52": "2. Dutiyasuttantapāḷivaṇṇanā",
  "atk-s0517a12:53_0": "13. Puna aññassa suttantassa atthavasena saccappaṭivedhaṁ niddisitukāmo pubbe me,",
  "atk-s0517a12:53_1": "bhikkhavetiādikaṁ suttantaṁ āharitvā dassesi. Tattha pubbe me, bhikkhave, sambodhāti",
  "atk-s0517a12:53_2": "bhikkhave, mama sambodhito sabbaññutaññāṇato pubbe. Anabhisambuddhassāti sabbadhamme",
  "atk-s0517a12:53_3": "appaṭividdhassa. Bodhisattasseva satoti bodhisattabhūtasseva. Etadahosīti bodhipallaṅke",
  "atk-s0517a12:53_4": "nisinnassa etaṁ parivitakkitaṁ ahosi. Assādoti assādīyatīti assādo. Ādīnavoti doso",
  "atk-s0517a12:53_5": ". Nissaraṇanti apagamanaṁ. Sukhanti sukhayatīti sukhaṁ, yassuppajjati, taṁ sukhitaṁ",
  "atk-s0517a12:53_6": "karotīti attho. Somanassanti pītisomanassayogato sobhanaṁ mano assāti sumano, sumanassa",
  "atk-s0517a12:53_7": "bhāvo somanassaṁ , sukhameva pītiyogato visesitaṁ. Aniccanti addhuvaṁ. Dukkhanti",
  "atk-s0517a12:53_8": "dukkhavatthuttā saṅkhāradukkhattā ca dukkhaṁ. Vipariṇāmadhammanti avasī hutvā jarābhaṅgavasena",
  "atk-s0517a12:53_9": "parivattanapakatikaṁ. Etena anattabhāvo vutto hoti. Chandarāgavinayoti chandasaṅkhātassa",
  "atk-s0517a12:53_10": "rāgassa saṁvaraṇaṁ, na vaṇṇarāgassa. Chandarāgappahānanti tasseva chandarāgassa pajahanaṁ.",
  "atk-s0517a12:54_0": "Yāvakīvañcātiādīsu yāva imesaṁ pañcannaṁ upādānakkhandhānaṁ…pe… yathābhūtaṁ nābbhaññāsiṁ",
  "atk-s0517a12:54_1": "na adhikena ñāṇena paṭivijjhiṁ, tāva anuttaraṁ sammāsambodhiṁ anuttaraṁ sabbaññubhāvaṁ",
  "atk-s0517a12:54_2": "abhisambuddho abhisametāvī arahanti nevāhaṁ paccaññāsiṁ neva paṭiññaṁ akāsinti sambandhato",
  "atk-s0517a12:54_3": "attho. Kīvañcāti nipātamattaṁ. Yatoti yasmā, yadā vā. Athāti anantaraṁ. Ñāṇañca pana",
  "atk-s0517a12:54_4": "me dassanaṁ udapādīti dassanakiccakaraṇena dassanasaṅkhātaṁ paccavekkhaṇañāṇañca",
  "atk-s0517a12:54_5": "me uppajji. Akuppāti kopetuṁ cāletuṁ asakkuṇeyyā. Vimuttīti arahattaphalavimutti.",
  "atk-s0517a12:54_6": "Etāya eva phalapaccavekkhaṇāya magganibbānapaccavekkhaṇāpi vuttāva honti. Ayamantimā",
  "atk-s0517a12:54_7": "jātīti ayaṁ pacchimā khandhappavatti. Natthidāni punabbhavoti idāni puna uppatti",
  "atk-s0517a12:54_8": "natthi. Etena pahīnakilesapaccavekkhaṇā vuttā. Arahato hi avasiṭṭhakilesapaccavekkhaṇā na hoti.",
  "atk-s0517a12:55": "3. Dutiyasuttantaniddesavaṇṇanā",
  "atk-s0517a12:56_0": "14. Saccappaṭivedhañāṇayojanakkame ca ayaṁ rūpassa assādoti pahānappaṭivedhoti pubbabhāge",
  "atk-s0517a12:56_1": "‘‘ayaṁ taṇhāsampayutto rūpassa assādo’’ti ñatvā maggakkhaṇe samudayappahānasaṅkhāto",
  "atk-s0517a12:56_2": "samudayasaccappaṭivedho. Samudayasaccanti samudayasaccappaṭivedhañāṇaṁ. Ariyasaccārammaṇañāṇampi",
  "atk-s0517a12:56_3": "hi ‘‘ye keci kusalā dhammā, sabbe te catūsu ariyasaccesu saṅgahaṁ gacchantī’’tiādīsu",
  "atk-s0517a12:56_4": "(ma. ni. 1.300) viya ‘‘sacca’’nti vuccati. Ayaṁ rūpassa ādīnavoti pariññāpaṭivedhoti",
  "atk-s0517a12:56_5": "pubbabhāge ‘‘ayaṁ rūpassa ādīnavo’’ti ñatvā maggakkhaṇe dukkhapariññāsaṅkhāto dukkhasaccappaṭivedho.",
  "atk-s0517a12:56_6": "Dukkhasaccanti dukkhasaccappaṭivedhañāṇaṁ. Idaṁ rūpassa nissaraṇanti sacchikiriyāpaṭivedhoti",
  "atk-s0517a12:56_7": "pubbabhāge ‘‘idaṁ rūpassa nissaraṇa’’nti ñatvā maggakkhaṇe nirodhasacchikiriyāsaṅkhāto",
  "atk-s0517a12:56_8": "nirodhasaccappaṭivedho. Nirodhasaccanti nirodhasaccārammaṇaṁ nirodhasaccappaṭivedhañāṇaṁ",
  "atk-s0517a12:56_9": ". Yā imesu tīsu ṭhānesūti imesu yathāvuttesu tīsu samudayadukkhanirodhesu paṭivedhavasena",
  "atk-s0517a12:56_10": "pavattā yā diṭṭhi yo saṅkappoti yojanā. Bhāvanāpaṭivedhoti ayaṁ maggabhāvanāsaṅkhāto",
  "atk-s0517a12:56_11": "maggasaccappaṭivedho. Maggasaccanti maggasaccappaṭivedhañāṇaṁ.",
  "atk-s0517a12:57_0": "15. Puna aparena pariyāyena saccāni ca saccappaṭivedhañca dassento saccanti katihākārehi",
  "atk-s0517a12:57_1": "saccantiādimāha. Tattha yasmā sabbepi sabbaññubodhisattā bodhipallaṅke nisinnā jarāmaraṇādikassa",
  "atk-s0517a12:57_2": "dukkhasaccassa jātiādikaṁ samudayasaccaṁ ‘‘kiṁ nu kho’’ti esanti, tathā esantā ca",
  "atk-s0517a12:57_3": "jarāmaraṇādikassa dukkhasaccassa jātiādikaṁ samudayasaccaṁ ‘‘paccayo’’ti vavatthapento",
  "atk-s0517a12:57_4": "pariggaṇhanti, tasmā sā ca esanā so ca pariggaho saccānaṁ esanattā pariggahattā ca",
  "atk-s0517a12:57_5": "‘‘sacca’’nti katvā esanaṭṭhena pariggahaṭṭhenāti vuttaṁ. Ayañca vidhi paccekabuddhānampi",
  "atk-s0517a12:57_6": "paccayapariggahe labbhatiyeva, sāvakānaṁ pana anussavavasena paccayapariggahe labbhati.",
  "atk-s0517a12:57_7": "Paṭivedhaṭṭhenāti pubbabhāge tathā esitānaṁ pariggahitānañca maggakkhaṇe ekapaṭivedhaṭṭhena.",
  "atk-s0517a12:58_0": "Kiṁnidānantiādīsu nidānādīni sabbāni kāraṇavevacanāni. Kāraṇañhi yasmā phalaṁ nideti",
  "atk-s0517a12:58_1": "‘‘handa naṁ gaṇhathā’’ti appeti viya, tasmā ‘‘nidāna’’nti vuccati. Yasmā phalaṁ tato",
  "atk-s0517a12:58_2": "samudeti, jāyati, pabhavati; tasmā samudayo, jāti, pabhavoti vuccati. Ayaṁ panettha",
  "atk-s0517a12:58_3": "attho – kiṁ nidānaṁ etassāti kiṁnidānaṁ. Ko samudayo etassāti kiṁsamudayaṁ. Kā jāti",
  "atk-s0517a12:58_4": "etassāti kiṁjātikaṁ. Ko pabhavo etassāti kiṁpabhavaṁ. Yasmā pana tassa jāti yathāvuttena",
  "atk-s0517a12:58_5": "atthena nidānañceva samudayo ca jāti ca pabhavo ca, tasmā jātinidānantiādimāha. Jarāmaraṇanti",
  "atk-s0517a12:58_6": "dukkhasaccaṁ. Jarāmaraṇasamudayanti tassa paccayaṁ samudayasaccaṁ. Jarāmaraṇanirodhanti",
  "atk-s0517a12:58_7": "nirodhasaccaṁ. Jarāmaraṇanirodhagāminiṁ paṭipadanti maggasaccaṁ. Imināva nayena sabbapadesu attho veditabbo.",
  "atk-s0517a12:59_0": "16.Nirodhappajānanāti ārammaṇakaraṇena nirodhassa pajānanā. Jāti siyā dukkhasaccaṁ,",
  "atk-s0517a12:59_1": "siyā samudayasaccanti bhavapaccayā paññāyanaṭṭhena dukkhasaccaṁ , jarāmaraṇassa paccayaṭṭhena",
  "atk-s0517a12:59_2": "samudayasaccaṁ. Esa nayo sesesupi. Avijjā siyā dukkhasaccanti pana āsavasamudayā",
  "atk-s0517a12:59_3": "avijjāsamudayaṭṭhenāti.",
  "atk-s0517a12:60": "Saccakathāvaṇṇanā niṭṭhitā.",
  "atk-s0517a12:61": "3. Bojjhaṅgakathā",
  "atk-s0517a12:62": "Bojjhaṅgakathāvaṇṇanā",
  "atk-s0517a12:63_0": "17. Idāni saccappaṭivedhasiddhaṁ bojjhaṅgavisesaṁ dassentena kathitāya suttantapubbaṅgamāya",
  "atk-s0517a12:63_1": "bojjhaṅgakathāya apubbatthānuvaṇṇanā. Tattha suttante tāva bojjhaṅgāti bodhiyā, bodhissa",
  "atk-s0517a12:63_2": "vā aṅgāti bojjhaṅgā. Kiṁ vuttaṁ hoti (saṁ. ni. aṭṭha. 3.5.182) – yā hi ayaṁ dhammasāmaggī,",
  "atk-s0517a12:63_3": "yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ",
  "atk-s0517a12:63_4": "anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya",
  "atk-s0517a12:63_5": "dhammasāmaggiyā ariyasāvako bujjhatīti katvā bodhīti vuccati, bujjhatīti kilesasantānaniddāya",
  "atk-s0517a12:63_6": "vuṭṭhahati, cattāri vā ariyasaccāni paṭivijjhati, nibbānameva vā sacchikarotīti vuttaṁ",
  "atk-s0517a12:63_7": "hoti. Yathāha – ‘‘satta bojjhaṅge bhāvetvā anuttaraṁ sammāsambodhiṁ abhisambuddho’’ti",
  "atk-s0517a12:63_8": "(saṁ. ni. 5.378; dī. ni. 3.143). Tassā dhammasāmaggīsaṅkhātāya bodhiyā aṅgāti bojjhaṅgā",
  "atk-s0517a12:63_9": "jhānaṅgamaggaṅgādayo viya. Yopesa yathāvuttappakārāya etāya dhammasāmaggiyā bujjhatīti",
  "atk-s0517a12:63_10": "katvā ariyasāvako bodhīti vuccati, tassa bodhissa aṅgātipi bojjhaṅgā senaṅgarathaṅgādayo",
  "atk-s0517a12:63_11": "viya. Tenāhu aṭṭhakathācariyā ‘‘bujjhanakassa puggalassa aṅgāti bojjhaṅgā’’ti. Satisambojjhaṅgādīnaṁ",
  "atk-s0517a12:63_12": "attho abhiññeyyaniddese vutto.",
  "atk-s0517a12:64_0": "Bojjhaṅgatthaniddese bodhāya saṁvattantīti bujjhanatthāya saṁvattanti. Kassa bujjhanatthāya?",
  "atk-s0517a12:64_1": "Maggaphalehi nibbānassa paccavekkhaṇāya katakiccassa bujjhanatthāya, maggena vā kilesaniddāto",
  "atk-s0517a12:64_2": "pabujjhanatthāya phalena pabuddhabhāvatthāyāpīti vuttaṁ hoti. Balavavipassanāyapi",
  "atk-s0517a12:64_3": "bojjhaṅgā bodhāya saṁvattanti . Tasmā ayaṁ vipassanāmaggaphalabojjhaṅgānaṁ sādhāraṇattho.",
  "atk-s0517a12:64_4": "Tīsupi hi ṭhānesu bodhāya nibbānapaṭivedhāya saṁvattanti. Etena bodhiyā aṅgāti bojjhaṅgāti",
  "atk-s0517a12:64_5": "vuttaṁ hoti. Bujjhantīti bojjhaṅgātiādīhi pañcahi catukkehi vuttānaṁ bojjhaṅgānaṁ",
  "atk-s0517a12:64_6": "uppattiṭṭhānaṁ abhiññeyyaniddese vuttaṁ. Api ca bujjhantīti bojjhaṅgānaṁ sakiccakaraṇe",
  "atk-s0517a12:64_7": "samatthabhāvadassanatthaṁ kattuniddeso . Bujjhanaṭṭhenāti sakiccakaraṇasamatthattepi",
  "atk-s0517a12:64_8": "sati kattuno abhāvadassanatthaṁ bhāvaniddeso. Bodhentīti bojjhaṅgabhāvanāya bujjhantānaṁ",
  "atk-s0517a12:64_9": "yogīnaṁ payojakattā bojjhaṅgānaṁ hetukattuniddeso. Bodhanaṭṭhenāti paṭhamaṁ vuttanayeneva",
  "atk-s0517a12:64_10": "payojakahetukattunā bhāvaniddeso. Etehi bodhiyā aṅgā bojjhaṅgāti vuttaṁ hoti. Bodhipakkhiyaṭṭhenāti",
  "atk-s0517a12:64_11": "bujjhanaṭṭhena bodhīti laddhanāmassa yogissa pakkhe bhavattā. Ayametesaṁ yogino upakārakattaniddeso.",
  "atk-s0517a12:64_12": "Etehi bodhissa aṅgāti bojjhaṅgāti vuttaṁ hoti. Buddhilabhanaṭṭhenātiādike chakke",
  "atk-s0517a12:64_13": "buddhilabhanaṭṭhenāti yogāvacarena buddhiyā pāpuṇanaṭṭhena. Ropanaṭṭhenāti sattānaṁ",
  "atk-s0517a12:64_14": "patiṭṭhāpanaṭṭhena . Pāpanaṭṭhenāti patiṭṭhāpitāya niṭṭhāpanaṭṭhena. Ime vipassanābojjhaṅgā",
  "atk-s0517a12:64_15": "pati-abhi-saṁ-iti tīhi upasaggehi visesitā maggaphalabojjhaṅgāti vadanti. Sabbesampi",
  "atk-s0517a12:64_16": "dhammavohārena niddiṭṭhānaṁ bojjhaṅgānaṁ bodhiyā aṅgāti bojjhaṅgāti vuttaṁ hotīti veditabbaṁ.",
  "atk-s0517a12:65": "Mūlamūlakādidasakavaṇṇanā",
  "atk-s0517a12:66_0": "18.Mūlaṭṭhenātiādike mūlamūlake dasake mūlaṭṭhenāti vipassanādīsu purimā purimā bojjhaṅgā",
  "atk-s0517a12:66_1": "pacchimānaṁ pacchimānaṁ bojjhaṅgānañca sahajātadhammānañca aññamaññañca mūlaṭṭhena.",
  "atk-s0517a12:66_2": "Mūlacariyaṭṭhenāti mūlaṁ hutvā cariyā pavatti mūlacariyā. Tena mūlacariyaṭṭhena,",
  "atk-s0517a12:66_3": "mūlaṁ hutvā pavattanaṭṭhenāti attho. Mūlapariggahaṭṭhenāti te eva bojjhaṅgā ādito",
  "atk-s0517a12:66_4": "pabhuti uppādanatthāya parigayhamānattā pariggahā, mūlāniyeva pariggahā mūlapariggahā.",
  "atk-s0517a12:66_5": "Tena mūlapariggahaṭṭhena. Te eva aññamaññaṁ parivāravasena parivāraṭṭhena. Bhāvanāpāripūrivasena",
  "atk-s0517a12:66_6": "paripūraṇaṭṭhena. Niṭṭhaṁ pāpuṇanavasena paripākaṭṭhena. Te eva mūlāni ca chabbidhā",
  "atk-s0517a12:66_7": "pabhedabhinnattā paṭisambhidā cāti mūlapaṭisambhidā. Tena mūlapaṭisambhidaṭṭhena.",
  "atk-s0517a12:66_8": "Mūlapaṭisambhidāpāpanaṭṭhenāti bojjhaṅgabhāvanānuyuttassa yogino taṁ mūlapaṭisambhidaṁ",
  "atk-s0517a12:66_9": "pāpanaṭṭhena . Tasseva yogino tassā mūlapaṭisambhidāya vasībhāvaṭṭhena. Sesesupi",
  "atk-s0517a12:66_10": "īdisesu puggalavohāresu bodhissa aṅgāti bojjhaṅgāti vuttaṁ hotīti veditabbaṁ. Mūlapaṭisambhidāya",
  "atk-s0517a12:66_11": "vasībhāvappattānampīti īdisesupi niṭṭhāvacanesu phalabojjhaṅgāti veditabbaṁ. Vasībhāvaṁ pattānantipi pāṭho.",
  "atk-s0517a12:67": "Mūlamūlakadasakaṁ niṭṭhitaṁ.",
  "atk-s0517a12:68_0": "Sesesupi hetumūlakādīsu navasu dasakesu imināva nayena sādhāraṇavacanānaṁ attho veditabbo",
  "atk-s0517a12:68_1": ". Asādhāraṇesu pana yathāvuttā eva bojjhaṅgā yathāvuttānaṁ dhammānaṁ janakattā hetū",
  "atk-s0517a12:68_2": "nāma honti. Upatthambhakattā paccayā nāma. Te eva tadaṅgasamucchedapaṭippassaddhivisuddhibhūtattā",
  "atk-s0517a12:68_3": "visuddhi nāma. Vajjavirahitattā anavajjā nāma. ‘‘Sabbepi kusalā dhammā nekkhamma’’nti",
  "atk-s0517a12:68_4": "vacanato nekkhammaṁ nāma. Kilesehi vimuttattā tadaṅgavimuttiādivasena vimutti nāma.",
  "atk-s0517a12:68_5": "Maggaphalabojjhaṅgā visayībhūtehi āsavehi virahitattā anāsavā. Tividhāpi bojjhaṅgā",
  "atk-s0517a12:68_6": "kilesehi suññattā tadaṅgavivekādivasena vivekā. Vipassanāmaggabojjhaṅgā pariccāgavosaggattā",
  "atk-s0517a12:68_7": "pakkhandanavosaggattā ca vosaggā. Phalabojjhaṅgā pakkhandanavosaggattā vosaggā.",
  "atk-s0517a12:69_0": "19.Mūlaṭṭhaṁbujjhantītiādayo ekekapadavasena niddiṭṭhā nava dasakā vuttanayeneva",
  "atk-s0517a12:69_1": "veditabbā. Vasībhāvappattānanti padaṁ pana vattamānavacanābhāvena na yojitaṁ. Pariggahaṭṭhādayo",
  "atk-s0517a12:69_2": "abhiññeyyaniddese vuttatthā.",
  "atk-s0517a12:70_0": "20. Puna thero attanā desitaṁ suttantaṁ uddisitvā tassa niddesavasena bojjhaṅgavidhiṁ",
  "atk-s0517a12:70_1": "dassetukāmo ekaṁ samayantiādikaṁ nidānaṁ vatvā suttantaṁ tāva uddisi. Attanā desitasuttattā",
  "atk-s0517a12:70_2": "eva cettha evaṁ me sutanti na vuttaṁ. Āyasmā sāriputtoti panettha desakabyattibhāvatthaṁ",
  "atk-s0517a12:70_3": "attānaṁ paraṁ viya katvā vuttaṁ. Īdisañhi vacanaṁ loke ganthesu payujjanti. Pubbaṇhasamayanti",
  "atk-s0517a12:70_4": "sakalaṁ pubbaṇhasamayaṁ. Accantasaṁyogatthe upayogavacanaṁ. Sesadvayepi eseva nayo.",
  "atk-s0517a12:70_5": "Satisambojjhaṅgo iti ceme hotīti satisambojjhaṅgoti evañce mayhaṁ hoti. Appamāṇoti",
  "atk-s0517a12:70_6": "me hotīti appamāṇoti evaṁ me hoti. Susamāraddhoti me hotīti suṭṭhu paripuṇṇoti evaṁ",
  "atk-s0517a12:70_7": "me hoti. Tiṭṭhantanti nibbānārammaṇe pavattivasena tiṭṭhantaṁ. Cavatīti nibbānārammaṇato",
  "atk-s0517a12:70_8": "apagacchati. Sesabojjhaṅgesupi eseva nayo.",
  "atk-s0517a12:71_0": "Rājamahāmattassāti rañño mahāamaccassa, mahatiyā vā bhogamattāya bhogappamāṇena samannāgatassa.",
  "atk-s0517a12:71_1": "Nānārattānanti nānāraṅgarattānaṁ, pūraṇatthe sāmivacanaṁ, nānārattehīti attho. Dussakaraṇḍakoti",
  "atk-s0517a12:71_2": "dussapeḷā. Dussayuganti vatthayugalaṁ. Pārupitunti acchādetuṁ. Imasmiṁ suttante therassa",
  "atk-s0517a12:71_3": "phalabojjhaṅgā kathitā. Yadā hi thero satisambojjhaṅgaṁ sīsaṁ katvā phalasamāpattiṁ",
  "atk-s0517a12:71_4": "samāpajjati, tadā itare tadanvayā honti. Yadā dhammavicayādīsu aññataraṁ, tadā sesāpi",
  "atk-s0517a12:71_5": "tadanvayā hontīti evaṁ phalasamāpattiyā attano ciṇṇavasībhāvaṁ dassento thero imaṁ",
  "atk-s0517a12:71_6": "suttantaṁ kathesīti.",
  "atk-s0517a12:72": "Suttantaniddesavaṇṇanā",
  "atk-s0517a12:73_0": "21.Kathaṁsatisambojjhaṅgo iti ce hotīti bojjhaṅgoti satisambojjhaṅgaṁ sīsaṁ katvā",
  "atk-s0517a12:73_1": "phalasamāpattiṁ samāpajjantassa aññesu bojjhaṅgesu vijjamānesu evaṁ ayaṁ satisambojjhaṅgo",
  "atk-s0517a12:73_2": "hotīti iti ce pavattassa kathaṁ so satisambojjhaṅgo hotīti attho. Yāvatā nirodhūpaṭṭhātīti",
  "atk-s0517a12:73_3": "yattakena kālena nirodho upaṭṭhāti, yattake kāle ārammaṇato nibbānaṁ upaṭṭhātīti",
  "atk-s0517a12:73_4": "attho. Yāvatā accīti yattakena parimāṇena jālā. Kathaṁ appamāṇo iti ce hotīti bojjhaṅgoti",
  "atk-s0517a12:73_5": "na appamāṇepi satisambojjhaṅge vijjamāne evaṁ ayaṁ appamāṇo hotīti iti ce pavattassa",
  "atk-s0517a12:73_6": "so appamāṇo satisambojjhaṅgo kathaṁ hotīti attho. Pamāṇabaddhāti kilesā ca pariyuṭṭhānā",
  "atk-s0517a12:73_7": "ca ponobhavikasaṅkhārā ca pamāṇabaddhā nāma honti. ‘‘Rāgopamāṇakaraṇo, doso pamāṇakaraṇo,",
  "atk-s0517a12:73_8": "moho pamāṇakaraṇo’’ti (ma. ni. 1.459) vacanato rāgādayo yassa uppajjanti, ‘‘ayaṁ",
  "atk-s0517a12:73_9": "ettako’’ti tassa pamāṇakaraṇato pamāṇaṁ nāma. Tasmiṁ pamāṇe baddhā paṭibaddhā āyattāti",
  "atk-s0517a12:73_10": "kilesādayo pamāṇabaddhā nāma honti. Kilesāti anusayabhūtā, pariyuṭṭhānāti samudācārappattakilesā.",
  "atk-s0517a12:73_11": "Saṅkhārā ponobhavikāti punappunaṁ bhavakaraṇaṁ punabhavo, punabhavo sīlametesanti",
  "atk-s0517a12:73_12": "ponabhavikā, ponabhavikā eva ponobhavikā. Kusalākusalakammasaṅkhātā saṅkhārā. Appamāṇoti",
  "atk-s0517a12:73_13": "vuttappakārassa pamāṇassa abhāvena appamāṇo. Maggaphalānampi appamāṇattā tato visesanatthaṁ",
  "atk-s0517a12:73_14": "acalaṭṭhena asaṅkhataṭṭhenāti vuttaṁ. Bhaṅgābhāvato acalo, paccayābhāvato asaṅkhato.",
  "atk-s0517a12:73_15": "Yo hi acalo asaṅkhato ca, so ativiya pamāṇavirahito hoti.",
  "atk-s0517a12:74_0": "Kathaṁ susamāraddho iti ce hotīti bojjhaṅgoti anantaraṁ vuttanayena yojetabbaṁ. Visamāti",
  "atk-s0517a12:74_1": "sayañca visamattā, visamassa ca bhāvassa hetuttā visamā. Samadhammoti santaṭṭhena",
  "atk-s0517a12:74_2": "paṇītaṭṭhena samo dhammo. Pamāṇābhāvato santo. ‘‘Yāvatā, bhikkhave, dhammā saṅkhatā",
  "atk-s0517a12:74_3": "vā asaṅkhatā vā, virāgo tesaṁ dhammānaṁ aggamakkhāyatī’’ti (a. ni. 4.34; itivu. 90)",
  "atk-s0517a12:74_4": "vacanato sabbadhammuttamaṭṭhena paṇīto. Tasmiṁ samadhammoti vutte susame āraddho",
  "atk-s0517a12:74_5": "susamāraddho. Āvajjitattāti phalasamāpattiyā pavattakālaṁ sandhāya vuttaṁ. Anuppādādisaṅkhāte",
  "atk-s0517a12:74_6": "nibbāne manodvārāvajjanassa uppannattāti vuttaṁ hoti. Tiṭṭhatīti pavattati. Uppādādīni",
  "atk-s0517a12:74_7": "heṭṭhā vuttatthāni. Sesabojjhaṅgamūlakesupi vāresu eseva nayo.",
  "atk-s0517a12:75": "Bojjhaṅgakathāvaṇṇanā niṭṭhitā.",
  "atk-s0517a12:76": "4. Mettākathā",
  "atk-s0517a12:77": "Mettākathāvaṇṇanā",
  "atk-s0517a12:78_0": "22. Idāni bojjhaṅgakathānantaraṁ kathitāya bojjhaṅgakathāgatiyā suttantapubbaṅgamāya",
  "atk-s0517a12:78_1": "mettākathāya apubbatthānuvaṇṇanā. Tattha suttante tāva āsevitāyāti ādarena sevitāya.",
  "atk-s0517a12:78_2": "Bhāvitāyāti vaḍḍhitāya. Bahulīkatāyāti punappunaṁ katāya. Yānīkatāyāti yuttayānasadisāya",
  "atk-s0517a12:78_3": "katāya. Vatthukatāyāti patiṭṭhānaṭṭhena vatthu viya katāya. Anuṭṭhitāyāti paccupaṭṭhitāya.",
  "atk-s0517a12:78_4": "Paricitāyāti samantato citāya upacitāya. Susamāraddhāyāti suṭṭhu samāraddhāya sukatāya",
  "atk-s0517a12:78_5": ". Ānisaṁsāti guṇā. Pāṭikaṅkhāti paṭikaṅkhitabbā icchitabbā. Sukhaṁ supatīti yathā",
  "atk-s0517a12:78_6": "sesajanā samparivattamānā kākacchamānā dukkhaṁ supanti, evaṁ asupitvā sukhaṁ supati.",
  "atk-s0517a12:78_7": "Niddaṁ okkantopi samāpattiṁ samāpanno viya hoti. Sukhaṁ paṭibujjhatīti yathā aññe",
  "atk-s0517a12:78_8": "nitthunantā vijambhantā samparivattantā dukkhaṁ paṭibujjhanti, evaṁ apaṭibujjhitvā",
  "atk-s0517a12:78_9": "vikasamānamiva padumaṁ sukhaṁ nibbikāraṁ paṭibujjhati. Na pāpakaṁ supinaṁ passatīti",
  "atk-s0517a12:78_10": "supinaṁ passantopi bhaddakameva supinaṁ passati. Cetiyaṁ vandanto viya pūjaṁ karonto",
  "atk-s0517a12:78_11": "viya dhammaṁ suṇanto viya ca hoti. Yathā panaññe attānaṁ corehi parivāritaṁ viya",
  "atk-s0517a12:78_12": "vāḷehi upaddutaṁ viya papāte patantaṁ viya ca passanti, na evaṁ pāpakaṁ supinaṁ passati.",
  "atk-s0517a12:78_13": "Manussānaṁ piyo hotīti ure āmuttamuttāhāro viya sīse piḷandhamālā viya ca manussānaṁ",
  "atk-s0517a12:78_14": "piyo hoti manāpo. Amanussānaṁ piyo hotīti yatheva ca manussānaṁ, evaṁ amanussānampi",
  "atk-s0517a12:78_15": "piyo hoti. Devatā rakkhantīti puttamiva mātāpitaro devatā rakkhanti. Nāssa aggi vā",
  "atk-s0517a12:78_16": "visaṁ vā satthaṁ vā kamatīti mettāvihārissa kāye aggi vā visaṁ vā satthaṁ vā na kamati",
  "atk-s0517a12:78_17": "na pavisati, nāssa kāyaṁ vikopetīti vuttaṁ hoti. Tuvaṭaṁ cittaṁ samādhiyatīti mettāvihārino",
  "atk-s0517a12:78_18": "khippameva cittaṁ samādhiyati, natthi tassa dandhāyitattaṁ. Mukhavaṇṇo vippasīdatīti",
  "atk-s0517a12:78_19": "bandhanā pamuttatālapakkaṁ viya cassa vippasannavaṇṇaṁ mukhaṁ hoti. Asammūḷho kālaṁ",
  "atk-s0517a12:78_20": "karotīti mettāvihārino sammohamaraṇaṁ nāma natthi, asammūḷho niddaṁ okkamanto viya",
  "atk-s0517a12:78_21": "kālaṁ karoti. Uttari appaṭivijjhantoti mettāsamāpattito uttariṁ arahattaṁ adhigantuṁ",
  "atk-s0517a12:78_22": "asakkonto ito cavitvā suttappabuddho viya brahmalokūpago hotīti brahmalokaṁ upapajjatīti attho.",
  "atk-s0517a12:79_0": "Mettāniddese anodhiso pharaṇāti odhi mariyādā, na odhi anodhi. Tato anodhiso, anodhitoti",
  "atk-s0517a12:79_1": "attho, nippadesato phusanāti vuttaṁ hoti. Odhisoti padesavasena. Disāpharaṇāti disāsu",
  "atk-s0517a12:79_2": "pharaṇā. Sabbeti anavasesapariyādānaṁ. Sattātipadassa attho ñāṇakathāmātikāvaṇṇanāyaṁ",
  "atk-s0517a12:79_3": "vutto, ruḷhīsaddena pana vītarāgesupi ayaṁ vohāro vattati vilīvamayepi bījanivisese",
  "atk-s0517a12:79_4": "tālavaṇṭavohāro viya. Averāti verarahitā. Abyāpajjāti byāpādarahitā. Anīghāti niddukkhā.",
  "atk-s0517a12:79_5": "Anigghātipi pāṭho. Sukhī attānaṁpariharantūti sukhitā hutvā attabhāvaṁ vattayantu.",
  "atk-s0517a12:79_6": "‘‘Averā’’ti ca sakasantāne ca pare paṭicca, parasantāne ca itare paṭicca verābhāvo",
  "atk-s0517a12:79_7": "dassito, ‘‘abyāpajjā’’tiādīsu verābhāvā tammūlakabyāpādābhāvo, ‘‘anīghā’’ti byāpādābhāvā",
  "atk-s0517a12:79_8": "tammūlakadukkhābhāvo, ‘‘sukhī attānaṁ pariharantū’’ti dukkhābhāvāsukhena attabhāvapariharaṇaṁ",
  "atk-s0517a12:79_9": "dassitanti evamettha vacanasambandho veditabboti. Imesu ca ‘‘averā hontū’’tiādīsu",
  "atk-s0517a12:79_10": "catūsupi vacanesu yaṁ yaṁ pākaṭaṁ hoti, tassa tassa vasena mettāya pharati.",
  "atk-s0517a12:80_0": "Pāṇātiādīsu pāṇanatāya pāṇā, assāsapassāsāyattavuttitāyāti attho. Bhūtattā bhūtā,",
  "atk-s0517a12:80_1": "abhinibbattāti attho. Puṁ vuccati nirayo, taṁ puṁ galanti gacchantīti puggalā. Attabhāvo",
  "atk-s0517a12:80_2": "vuccati sarīraṁ, khandhapañcakameva vā, taṁ upādāya paññattimattasabbhāvato, tasmiṁ",
  "atk-s0517a12:80_3": "attabhāve pariyāpannā paricchinnā antogadhāti attabhāvapariyāpannā. Yathā ca sattāti",
  "atk-s0517a12:80_4": "vacanaṁ, evaṁ sesānipi ruḷhīvasena āropetvā sabbānetāni sabbasattavevacanānīti veditabbāni.",
  "atk-s0517a12:80_5": "Kāmañca aññānipi ‘‘sabbe jantū sabbe jīvā’’tiādīni sabbasattavevacanāni atthi, pākaṭavasena",
  "atk-s0517a12:80_6": "pana imāneva pañca gahetvā ‘‘pañcahākārehi anodhiso pharaṇā mettācetovimuttī’’ti",
  "atk-s0517a12:80_7": "vuccati. Ye pana ‘‘sattā pāṇā’’tiādīnaṁ na kevalaṁ vacanamattatova, atha kho atthatopi",
  "atk-s0517a12:80_8": "nānattameva iccheyyuṁ, tesaṁ anodhiso pharaṇā virujjhati. Tasmā tathā atthaṁ aggahetvā",
  "atk-s0517a12:80_9": "imesu pañcasu ākāresu aññataravasena anodhiso mettāya pharati.",
  "atk-s0517a12:81_0": "Odhiso pharaṇe pana itthiyo purisāti liṅgavasena vuttaṁ, ariyā anariyāti ariyaputhujjanavasena,",
  "atk-s0517a12:81_1": "devāmanussā vinipātikāti upapattivasena. Disāpharaṇepi disāvibhāgaṁ akatvā sabbadisāsu",
  "atk-s0517a12:81_2": "‘‘sabbe sattā’’tiādinā nayena pharaṇato anodhiso pharaṇā hoti, sabbadisāsu ‘‘sabbā",
  "atk-s0517a12:81_3": "itthiyo’’tiādinā nayena pharaṇato odhiso pharaṇā.",
  "atk-s0517a12:82_0": "Yasmā pana ayaṁ tividhāpi mettāpharaṇā appanāpattacittassa vasena vuttā, tasmā tīsu",
  "atk-s0517a12:82_1": "vāresu appanā gahetabbā. Anodhiso pharaṇe tāva ‘‘sabbe sattā averā hontū’’ti ekā,",
  "atk-s0517a12:82_2": "‘‘abyāpajjā hontū’’ti ekā ‘‘anīghā hontū’’ti ekā, ‘‘sukhī attānaṁ pariharantū’’ti",
  "atk-s0517a12:82_3": "ekā. Tānipi hi cattāri hitopasaṁhāravaseneva vuttāni. Hitopasaṁhāralakkhaṇā hi mettā.",
  "atk-s0517a12:82_4": "Iti ‘‘sattā’’tiādīsu pañcasu ākāresu catassannaṁ catassannaṁ appanānaṁ vasena vīsati",
  "atk-s0517a12:82_5": "appanā honti, odhiso pharaṇe ‘‘sabbā itthiyo’’tiādīsu sattasu ākāresu catassannaṁ",
  "atk-s0517a12:82_6": "catassannaṁ vasena aṭṭhavīsati appanā. Disāpharaṇe pana ‘‘sabbe puratthimāya disāya",
  "atk-s0517a12:82_7": "sattā’’tiādinā nayena ekamekissā disāya vīsati vīsati katvā dve satāni, ‘‘sabbā puratthimāya",
  "atk-s0517a12:82_8": "disāya itthiyo’’tiādinā nayena ekamekissā disāya aṭṭhavīsati aṭṭhavīsati katvā asīti",
  "atk-s0517a12:82_9": "dve satānīti cattāri satāni asīti ca appanā. Iti sabbānipi idha vuttāni aṭṭhavīsādhikāni",
  "atk-s0517a12:82_10": "pañca appanāsatāni honti. Yathā ca mettāya tividhena pharaṇā vuttā, tathā karuṇāmuditāupekkhānampi",
  "atk-s0517a12:82_11": "vuttāva hotīti veditabbaṁ.",
  "atk-s0517a12:83": "1. Indriyavāravaṇṇanā",
  "atk-s0517a12:84_0": "23. Atha mettūpasaṁhārākāraṁ indriyādiparibhāvanañca dassetuṁ sabbesaṁ sattānaṁ pīḷanaṁ",
  "atk-s0517a12:84_1": "vajjetvātiādimāha. Tattha pīḷananti abbhantarato sarīrapīḷanaṁ. Upaghātanti bāhirato",
  "atk-s0517a12:84_2": "sarīropaghātaṁ. Santāpanti yathā tathā vā cittasantāpanaṁ. Pariyādānanti pakatiyā",
  "atk-s0517a12:84_3": "jīvitādiparikkhayaṁ. Vihesanti parato jīvitaviheṭhanaṁ. Vajjetvāti pīḷanādīsu ekekaṁ",
  "atk-s0517a12:84_4": "attano citteneva apanetvā. Imāni pīḷanādīni pañca padāni mettopasaṁhārassa paṭipakkhavivajjanavasena",
  "atk-s0517a12:84_5": "vuttāni, apīḷanāyātiādīni mettopasaṁhāravasena. Apīḷanāyāti apīḷanākārena, sabbe",
  "atk-s0517a12:84_6": "satte mettāyatīti sambandho. Evaṁ sesesupi. Mā verino mā dukkhino mā dukkhitattāti",
  "atk-s0517a12:84_7": "imānipi tīṇi mettopasaṁhārassa paṭipakkhapaṭikkhepavacanāni. Mā-vacanassa mā hontūti",
  "atk-s0517a12:84_8": "attho. Averino sukhino sukhitattāti imāni tīṇi mettopasaṁhāravacanāni. ‘‘Abyāpajjā",
  "atk-s0517a12:84_9": "anīghā’’ti idaṁ dvayaṁ ‘‘sukhino’’ti vacanena saṅgahitanti veditabbaṁ. Sukhitattāti",
  "atk-s0517a12:84_10": "tasseva sukhassa niccappavattidassanaṁ. ‘‘Sukhitattā’’ti ca ‘‘sukhī attānaṁ pariharantū’’ti",
  "atk-s0517a12:84_11": "ca atthato ekaṁ. ‘‘Apīḷanāyā’’tiādīhi vā abyāpajjānīghavacanāni saṅgahitāni. Aṭṭhahākārehīti",
  "atk-s0517a12:84_12": "‘‘apīḷanāyā’’tiādayo pañca mettopasaṁhārākārā ‘‘averino hontū’’tiādayo tayo mettopasaṁhārākārāti",
  "atk-s0517a12:84_13": "imehi aṭṭhahākārehi. Mettāyatīti siniyhati. Taṁ dhammaṁ cetayatīti taṁ hitopasaṁhāraṁ",
  "atk-s0517a12:84_14": "cetayati abhisandahati, pavattetīti attho. Sabbabyāpādapariyuṭṭhānehivimuccatīti",
  "atk-s0517a12:84_15": "mettāya paṭipakkhabhūtehi sabbehi byāpādasamudācārehi vikkhambhanato vimuccati. Mettā",
  "atk-s0517a12:84_16": "ca ceto ca vimutti cāti ekāyeva mettā tidhā vaṇṇitā.",
  "atk-s0517a12:85_0": "Averino khemino sukhinoti imāni tīṇi padāni pubbe vutte ākāre saṅkhepena saṅgahetvā",
  "atk-s0517a12:85_1": "vuttāni. Saddhāya adhimuccatītiādinā nayena vuttāni pañcindriyāni mettāya sampayuttāniyeva.",
  "atk-s0517a12:85_2": "Āsevanātiādīsu chasu vāresu āsevīyati etehi mettāti āsevanā. Tathā bhāvanā bahulīkammaṁ.",
  "atk-s0517a12:85_3": "Alaṅkārāti vibhūsanā. Svālaṅkatāti suṭṭhu alaṅkatā bhūsitā. Parikkhārāti sambhārā.",
  "atk-s0517a12:85_4": "Suparikkhatāti suṭṭhu sambhatā. Parivārāti rakkhanaṭṭhena. Puna āsevanādīni aṭṭhavīsati",
  "atk-s0517a12:85_5": "padāni mettāya vaṇṇabhaṇanatthaṁ vuttāni. Tattha pāripūrīti paripuṇṇabhāvā. Sahagatāti",
  "atk-s0517a12:85_6": "mettāya sahagatā. Tathā sahajātādayo. Pakkhandanāti mettāya pavisanā, pakkhandati",
  "atk-s0517a12:85_7": "etehi mettāti vā pakkhandanā. Tathā saṁsīdanādayo. Etaṁ santanti phassanāti esā mettā",
  "atk-s0517a12:85_8": "santāti etehi phassanā hotīti etaṁ santanti phassanā ‘‘etadagga’’ntiādīsu (a. ni.",
  "atk-s0517a12:85_9": "1.188 ādayo) viya napuṁsakavacanaṁ. Svādhiṭṭhitāti suṭṭhu patiṭṭhitā. Susamuggatāti",
  "atk-s0517a12:85_10": "suṭṭhu samussitā. Suvimuttāti attano attano paccanīkehi suṭṭhu vimuttā. Nibbattentīti",
  "atk-s0517a12:85_11": "mettāsampayuttā hutvā mettaṁ nibbattenti. Jotentīti pākaṭaṁ karonti. Patāpentīti virocenti.",
  "atk-s0517a12:86": "2-4. Balādivārattayavaṇṇanā",
  "atk-s0517a12:87_0": "24-27. Indriyavāre vuttanayeneva balavāropi veditabbo. Bojjhaṅgamaggaṅgavārā pariyāyena",
  "atk-s0517a12:87_1": "vuttā, na yathālakkhaṇavasena. Maggaṅgavāre sammāvācākammantājīvā mettāya pubbabhāgavasena",
  "atk-s0517a12:87_2": "vuttā, na appanāvasena. Na hi ete mettāya saha bhavanti. Sabbesaṁ pāṇānantiādīnaṁ",
  "atk-s0517a12:87_3": "sesavārānampi sattavāre vuttanayeneva attho veditabbo. Mettābhāvanāvidhānaṁ pana",
  "atk-s0517a12:87_4": "visuddhimaggato (visuddhi. 1.240 ādayo) gahetabbanti.",
  "atk-s0517a12:88": "Mettākathāvaṇṇanā niṭṭhitā.",
  "atk-s0517a12:89": "5. Virāgakathā",
  "atk-s0517a12:90": "Virāgakathāvaṇṇanā",
  "atk-s0517a12:91_0": "28. Idāni maggapayojanapariyosānāya mettākathāya anantaraṁ kathitāya virāgasaṅkhātamaggapubbaṅgamāya",
  "atk-s0517a12:91_1": "virāgakathāya apubbatthānuvaṇṇanā. Tattha paṭhamaṁ tāva ‘‘nibbindaṁ virajjati virāgā",
  "atk-s0517a12:91_2": "vimuccatī’’ti (mahāva 23) vuttānaṁ dvinnaṁ suttantapadānaṁ atthaṁ niddisitukāmena",
  "atk-s0517a12:91_3": "virāgo maggo, vimutti phalanti uddeso ṭhapito. Tattha paṭhamaṁ vacanatthaṁ tāva niddisitukāmo",
  "atk-s0517a12:91_4": "kathaṁ virāgo maggotiādimāha. Tattha virajjatīti virattā hoti. Sesāni maggañāṇaniddese",
  "atk-s0517a12:91_5": "vuttatthāni. Virāgoti yasmā sammādiṭṭhi virajjati, tasmā virāgo nāmāti attho . So",
  "atk-s0517a12:91_6": "ca virāgo yasmā virāgārammaṇo…pe… virāge patiṭṭhito, tasmā ca virāgoti evaṁ ‘‘virāgārammaṇo’’tiādīnaṁ",
  "atk-s0517a12:91_7": "pañcannaṁ vacanānaṁ sambandho veditabbo. Tattha virāgārammaṇoti nibbānārammaṇo. Virāgagocaroti",
  "atk-s0517a12:91_8": "nibbānavisayo. Virāge samudāgatoti nibbāne samuppanno. Virāge ṭhitoti pavattivasena",
  "atk-s0517a12:91_9": "nibbāne ṭhito. Virāge patiṭṭhitoti anivattanavasena nibbāne patiṭṭhito.",
  "atk-s0517a12:92_0": "Nibbānañca virāgoti nibbānaṁ virāgahetuttā virāgo. Nibbānārammaṇatājātāti nibbānārammaṇe",
  "atk-s0517a12:92_1": "jātā, nibbānārammaṇabhāvena vā jātā. Te maggasampayuttā sabbeva phassādayo dhammā",
  "atk-s0517a12:92_2": "virajjanaṭṭhena virāgā hontīti virāgā nāma honti. Sahajātānīti sammādiṭṭhisahajātāni",
  "atk-s0517a12:92_3": "sammāsaṅkappādīni satta maggaṅgāni. Virāgaṁ gacchantīti virāgo maggoti virāgaṁ nibbānaṁ",
  "atk-s0517a12:92_4": "ārammaṇaṁ katvā gacchantīti virāgārammaṇattā virāgo nāma, magganaṭṭhena maggo nāma",
  "atk-s0517a12:92_5": "hotīti attho. Ekekampi maggaṅgaṁ maggoti nāmaṁ labhati. Iti ekekassa aṅgassa maggatte",
  "atk-s0517a12:92_6": "vutte sammādiṭṭhiyāpi maggattaṁ vuttameva hoti. Tasmāyeva ca etena maggenāti aṭṭha",
  "atk-s0517a12:92_7": "maggaṅgāni gahetvā vuttaṁ. Buddhā cāti paccekabuddhāpi saṅgahitā. Tepi hi ‘‘dveme,",
  "atk-s0517a12:92_8": "bhikkhave, buddhā tathāgato ca arahaṁ sammāsambuddho paccekabuddho cā’’ti (a. ni.",
  "atk-s0517a12:92_9": "2.57) vuttattā buddhāyeva . Agatanti anamatagge saṁsāre agatapubbaṁ. Disanti sakalāyapaṭipattiyā",
  "atk-s0517a12:92_10": "dissati apadissati abhisandahīyatīti disā, sabbabuddhehi vā paramaṁ sukhanti dissati",
  "atk-s0517a12:92_11": "apadissati kathīyatīti disā , sabbadukkhaṁ vā dissanti vissajjenti ujjhanti etāyāti",
  "atk-s0517a12:92_12": "disā. Taṁ disaṁ. Aṭṭhaṅgiko maggoti kiṁ vuttaṁ hoti? Yo so aṭṭhaṅgiko dhammasamūho,",
  "atk-s0517a12:92_13": "so etena nibbānaṁ gacchantīti gamanaṭṭhena maggo nāmāti vuttaṁ hoti. Puthusamaṇabrāhmaṇānaṁ",
  "atk-s0517a12:92_14": "parappavādānanti visuṁ visuṁ samaṇānaṁ brāhmaṇānañca ito aññaladdhikānaṁ. Aggoti",
  "atk-s0517a12:92_15": "tesaṁ sesamaggānaṁ visiṭṭho. Seṭṭhoti sesamaggato ativiya pasaṁsanīyo. Mokkhoti mukhe",
  "atk-s0517a12:92_16": "sādhu, sesamaggānaṁ abhimukhe ayameva sādhūti attho. Uttamoti sesamagge ativiya uttiṇṇo.",
  "atk-s0517a12:92_17": "Pavaroti sesamaggato nānappakārehi saṁbhajanīyo. Itīti kāraṇatthe nipāto. Tasmā bhagavatā",
  "atk-s0517a12:92_18": "‘‘maggānaṁ aṭṭhaṅgiko seṭṭho’’ti vuttoti adhippāyo. Vuttañhi bhagavatā –",
  "atk-s0517a12:93": "‘‘Maggānaṭṭhaṅgiko seṭṭho, saccānaṁ caturo padā;",
  "atk-s0517a12:94": "Virāgo seṭṭho dhammānaṁ, dvipadānañca cakkhumā’’ti. (dha. pa. 273);",
  "atk-s0517a12:95": "Taṁ idha vicchinditvā ‘‘maggānaṁ aṭṭhaṅgiko seṭṭho’’ti vuttaṁ. Sesavāresupi iminā ca nayena heṭṭhā vuttanayena ca attho veditabbo.",
  "atk-s0517a12:96_0": "Dassanavirāgotiādīsu dassanasaṅkhāto virāgo dassanavirāgo. Indriyaṭṭhato balassa",
  "atk-s0517a12:96_1": "visiṭṭhattā idha indriyato balaṁ paṭhamaṁ vuttanti veditabbaṁ. Ādhipateyyaṭṭhena",
  "atk-s0517a12:96_2": "indriyānītiādi indriyādīnaṁ atthavibhāvanā, na virāgassa. Tathaṭṭhena saccāti saccañāṇaṁ",
  "atk-s0517a12:96_3": "veditabbaṁ. Sīlavisuddhīti sammāvācākammantājīvā. Cittavisuddhīti sammāsamādhi. Diṭṭhivisuddhīti",
  "atk-s0517a12:96_4": "sammādiṭṭhisaṅkappā. Vimuttaṭṭhenāti taṁtaṁmaggavajjhakilesehi muttaṭṭhena. Vijjāti",
  "atk-s0517a12:96_5": "sammādiṭṭhi. Vimuttīti samucchedavimutti. Amatogadhaṁ nibbānaṁ pariyosānaṭṭhena maggoti",
  "atk-s0517a12:96_6": "maggaphalapaccavekkhaṇāhi maggīyatīti maggo.",
  "atk-s0517a12:97": "Imasmiṁ virāganiddese vuttā dhammā sabbepi maggakkhaṇeyeva. Vimuttiniddese phalakkhaṇe. Tasmā chandamanasikārāpi maggaphalasampayuttā.",
  "atk-s0517a12:98_0": "29. Virāganiddese vuttanayeneva vimuttiniddesepi attho veditabbo. Phalaṁ panettha",
  "atk-s0517a12:98_1": "paṭippassaddhivimuttattā vimutti, nibbānaṁ nissaraṇavimuttattā vimutti. ‘‘Sahajātāni",
  "atk-s0517a12:98_2": "sattaṅgānī’’tiādīni vacanāni idha na labbhantīti na vuttāni. Sayaṁ phalavimuttattā",
  "atk-s0517a12:98_3": "pariccāgaṭṭhena vimuttīti ettakameva vuttaṁ. Sesaṁ vuttanayamevāti.",
  "atk-s0517a12:99": "Virāgakathāvaṇṇanā niṭṭhitā.",
  "atk-s0517a12:100": "6. Paṭisambhidākathā",
  "atk-s0517a12:101": "1. Dhammacakkapavattanavāravaṇṇanā",
  "atk-s0517a12:102_0": "30. Idāni virāgasaṅkhātamaggavasena siddhaṁ paṭisambhidāpabhedaṁ dassentena kathitāya",
  "atk-s0517a12:102_1": "dhammacakkappavattanasuttantapubbaṅgamāya paṭisambhidākathāya apubbatthānuvaṇṇanā.",
  "atk-s0517a12:102_2": "Suttante tāva bārāṇasiyanti bārāṇasā nāma nadī, bārāṇasāya avidūre bhavā nagarī bārāṇasī.",
  "atk-s0517a12:102_3": "Tassaṁ bārāṇasiyaṁ. Isipatane migadāyeti isīnaṁ patanuppatanavasena evaṁladdhanāme",
  "atk-s0517a12:102_4": "migānaṁ abhayadānadinnaṭṭhānattā migadāyasaṅkhāte ārāme. Tattha hi uppannuppannā",
  "atk-s0517a12:102_5": "sabbaññuisayo patanti, dhammacakkappavattanatthaṁ nisīdantīti attho. Nandamūlakapabbhārato",
  "atk-s0517a12:102_6": "sattāhaccayena nirodhasamāpattito vuṭṭhitā anotattadahe katamukhadhovanakiccā ākāsena",
  "atk-s0517a12:102_7": "āgantvā paccekabuddhaisayopettha samosaraṇavasena patanti , uposathatthañca anuposathatthañca",
  "atk-s0517a12:102_8": "sannipatanti, gandhamādanaṁ paṭigacchantā ca tato ca uppatantītipi iminā isīnaṁ patanuppatanavasena",
  "atk-s0517a12:102_9": "taṁ ‘‘isipatana’’nti vuccati. ‘‘Isipadana’’ntipi pāṭho. Pañcavaggiyeti –",
  "atk-s0517a12:103": "‘‘Koṇḍañño bhaddiyo vappo, mahānāmo ca assaji;",
  "atk-s0517a12:104": "Ete pañca mahātherā, pañcavaggāti vuccare’’ti. –",
  "atk-s0517a12:105_0": "Evaṁ vuttānaṁ pañcannaṁ bhikkhūnaṁ vaggo pañcavaggo. Tasmiṁ pañcavagge bhavā taṁpariyāpannattāti",
  "atk-s0517a12:105_1": "pañcavaggiyā, te pañcavaggiye. Bhikkhū āmantesīti dīpaṅkaradasabalassa pādamūle katābhinīhārato",
  "atk-s0517a12:105_2": "paṭṭhāya pāramiyo pūrento anupubbena pacchimabhavaṁ patvā pacchimabhave ca katābhinikkhamano",
  "atk-s0517a12:105_3": "anupubbena bodhimaṇḍaṁ patvā tattha aparājitapallaṅke nisinno mārabalaṁ bhinditvā",
  "atk-s0517a12:105_4": "paṭhamayāme pubbenivāsaṁ anussaritvā majjhimayāme dibbacakkhuṁ visodhetvā pacchimayāmāvasāne",
  "atk-s0517a12:105_5": "dasasahassilokadhātuṁ unnādento sampakampento sabbaññutaṁ patvā satta sattāhāni bodhimaṇḍe",
  "atk-s0517a12:105_6": "vītināmetvā mahābrahmunā āyācitadhammadesanā buddhacakkhunā lokaṁ voloketvā lokānuggahena",
  "atk-s0517a12:105_7": "bārāṇasiṁ gantvā pañcavaggiye bhikkhū saññāpetvā dhammacakkaṁ pavattetukāmo āmantesi.",
  "atk-s0517a12:106_0": "Dveme, bhikkhave, antāti dveme, bhikkhave, koṭṭhāsā. Imassa pana vacanassa samudāhārena",
  "atk-s0517a12:106_1": "samudāhāranigghoso heṭṭhā avīciṁ upari bhavaggaṁ patvā dasasahassiṁ lokadhātuṁ pattharitvā",
  "atk-s0517a12:106_2": "aṭṭhāsi, tasmiṁyeva samaye aṭṭhārasakoṭisaṅkhā brahmāno samāgacchiṁsu. Pacchimadisāya",
  "atk-s0517a12:106_3": "sūriyo atthaṅgameti, puratthimāya disāya uttarāsāḷhanakkhattena yutto puṇṇacando",
  "atk-s0517a12:106_4": "uggacchati. Tasmiṁ samaye bhagavā dhammacakkappavattanasuttantaṁ ārabhanto ‘‘dveme,",
  "atk-s0517a12:106_5": "bhikkhave, antā’’tiādimāha.",
  "atk-s0517a12:107_0": "Tattha pabbajitenāti gihisaṁyojanaṁ vatthukāmaṁ chetvā pabbajitena. Na sevitabbāti",
  "atk-s0517a12:107_1": "na valañjetabbā. Pabbajitānaṁyeva visesato paṭipattiyā bhājanabhūtattā ‘‘pabbajitena",
  "atk-s0517a12:107_2": "na sevitabbā’’ti vuttaṁ. Yo cāyaṁ kāmesu kāmasukhallikānuyogoti yo ca ayaṁ vatthukāmesu",
  "atk-s0517a12:107_3": "kilesakāmasukhassa, kilesakāmasukhanissayassa vā anuyogo. Hīnoti lāmako. Gammoti",
  "atk-s0517a12:107_4": "gāmavāsīnaṁ santako. Pothujjanikoti puthujjanena andhabālajanena āciṇṇo. Anariyoti",
  "atk-s0517a12:107_5": "na ariyo. Atha vā na visuddhānaṁ uttamānaṁ ariyānaṁ santako. Anatthasaṁhitoti na",
  "atk-s0517a12:107_6": "atthasaṁhito, sukhāvahakāraṇaṁ anissitoti attho. Attakilamathānuyogoti attano kilamathassa",
  "atk-s0517a12:107_7": "anuyogo , attano dukkhakaraṇanti attho. Dukkhoti kaṇṭakāpassayaseyyādīhi attamāraṇehi",
  "atk-s0517a12:107_8": "dukkhāvaho. Tapassīhi ‘‘uttamaṁ tapo’’ti gahitattā tesaṁ cittānurakkhanatthaṁ idha",
  "atk-s0517a12:107_9": "‘‘hīno’’ti na vuttaṁ, pabbajitānaṁ dhammattā ‘‘gammo’’ti ca, gihīhi asādhāraṇattā",
  "atk-s0517a12:107_10": "‘‘pothujjaniko’’ti ca na vuttaṁ. Tattha pana kehici pabbajitapaṭiññehi diṭṭhadhammanibbānavādehi",
  "atk-s0517a12:107_11": "‘‘yato kho, bho , ayaṁ attā pañcahi kāmaguṇehi samappito samaṅgibhūto paricāreti,",
  "atk-s0517a12:107_12": "ettāvatā kho, bho, ayaṁ attā diṭṭhadhammanibbānappatto hotī’’ti (dī. ni. 1.94) gahitattā",
  "atk-s0517a12:107_13": "tesaṁ cittānurakkhanatthañca paccuppanne sukhattā ca tassa dhammasamādānassa ‘‘dukkho’’ti",
  "atk-s0517a12:107_14": "na vuttaṁ. Kāmasukhallikānuyogo paccuppanne taṇhādiṭṭhisaṁkiliṭṭhasukhattā āyatiñca",
  "atk-s0517a12:107_15": "dukkhavipākattā tadanuyuttānaṁ taṇhādiṭṭhibandhanabaddhattā ca na sevitabbo, attakilamathānuyogo",
  "atk-s0517a12:107_16": "paccuppanne diṭṭhisaṁkiliṭṭhadukkhattā āyatiñca dukkhavipākattā tadanuyuttānaṁ diṭṭhibandhanabaddhattā",
  "atk-s0517a12:107_17": "ca na sevitabbo, ete khoti te ete. Anupagammāti na upagantvā. Majjhimāti saṁkiliṭṭhasukhadukkhānaṁ",
  "atk-s0517a12:107_18": "abhāvā majjhe bhavāti majjhimā. Sā eva nibbānaṁ paṭipajjanti etāyāti paṭipadā. Abhisambuddhāti",
  "atk-s0517a12:107_19": "paṭividdhā. Cakkhukaraṇītiādīsu paññācakkhuṁ karotīti cakkhukaraṇī. Ñāṇakaraṇīti",
  "atk-s0517a12:107_20": "tasseva vevacanaṁ. Upasamāyāti kilesūpasamāya. Abhiññāyāti catunnaṁ saccānaṁ abhijānanatthāya.",
  "atk-s0517a12:107_21": "Sambodhāyāti tesaṁyeva sambujjhanatthāya. Nibbānāyāti nibbānasacchikiriyatthāya.",
  "atk-s0517a12:107_22": "Atha vā dassanamaggañāṇaṁ karotīti cakkhukaraṇī. Bhāvanāmaggañāṇaṁ karotīti ñāṇakaraṇī.",
  "atk-s0517a12:107_23": "Sabbakilesānaṁ upasamāya. Sabbadhammānaṁ abhiññāya. Arahattaphalasambodhāya. Kilesānañca",
  "atk-s0517a12:107_24": "khandhānañca nibbānāya. Saccakathā abhiññeyyaniddese vuttā.",
  "atk-s0517a12:108_0": "Evaṁ bhagavā saccāni pakāsetvā attani katabahumānānaṁ tesaṁ attano paṭivedhakkamaṁ",
  "atk-s0517a12:108_1": "sutvā paṭipattiyā bahumānāropanena paṭipattiyaṁ ṭhatvā saccappaṭivedhaṁ passanto",
  "atk-s0517a12:108_2": "idaṁ dukkhaṁ ariyasaccanti me, bhikkhavetiādinā attano paṭivedhakkamaṁ dassesi. Tattha",
  "atk-s0517a12:108_3": "ananussutesūti na anussutesu, paraṁ anugantvā assutesūti attho. Cakkhūtiādīnaṁ attho",
  "atk-s0517a12:108_4": "parato āvi bhavissati. Idaṁ dukkhaṁ ariyasaccaṁ, idaṁ dukkhasamudayaṁ, idaṁ dukkhanirodhaṁ,",
  "atk-s0517a12:108_5": "idaṁ dukkhanirodhagāminī paṭipadā ariyasaccanti catunnaṁ saccānaṁ dassanapaṭivedho",
  "atk-s0517a12:108_6": "sekhabhūmiyaṁ. Pariññeyyaṁ pahātabbaṁ sacchikātabbaṁ bhāvetabbanti catunnaṁ saccānaṁ",
  "atk-s0517a12:108_7": "bhāvanāpaṭivedho sekhabhūmiyaṁyeva. Pariññātaṁ pahīnaṁ sacchikataṁ bhāvitanti catunnaṁ",
  "atk-s0517a12:108_8": "saccānaṁ paccavekkhaṇā asekhabhūmiyaṁ.",
  "atk-s0517a12:109_0": "Tiparivaṭṭanti saccañāṇakiccañāṇakatañāṇasaṅkhātānaṁ tiṇṇaṁ parivaṭṭānaṁ vasena tayo",
  "atk-s0517a12:109_1": "parivaṭṭā assāti tiparivaṭṭaṁ. Ettha hi ‘‘idaṁ dukkhaṁ, idaṁ dukkhasamudayaṁ , idaṁ",
  "atk-s0517a12:109_2": "dukkhanirodhaṁ, idaṁ dukkhanirodhagāminī paṭipadā ariyasacca’’nti evaṁ catūsu saccesu",
  "atk-s0517a12:109_3": "yathābhūtañāṇaṁ saccañāṇaṁ nāma. Tesuyeva ‘‘pariññeyyaṁ pahātabbaṁ sacchikātabbaṁ",
  "atk-s0517a12:109_4": "bhāvetabba’’nti evaṁ kattabbakiccajānanañāṇaṁ kiccañāṇaṁ nāma. ‘‘Pariññātaṁ pahīnaṁ",
  "atk-s0517a12:109_5": "sacchikataṁ bhāvita’’nti evaṁ tassa kiccassa katabhāvajānanañāṇaṁ katañāṇaṁ nāma.",
  "atk-s0517a12:109_6": "Dvādasākāranti tesaṁyeva ekekasmiṁ sacce tiṇṇaṁ tiṇṇaṁ ākārānaṁ vasena dvādasa ākārā",
  "atk-s0517a12:109_7": "assāti dvādasākāraṁ. Ñāṇadassananti etesaṁ tiparivaṭṭānaṁ dvādasannaṁ ākārānaṁ vasena",
  "atk-s0517a12:109_8": "uppannaṁ ñāṇasaṅkhātaṁ dassanaṁ. Attamanāti sakamanā. Sattānañhi sukhakāmattā dukkhapaṭikūlattā",
  "atk-s0517a12:109_9": "pītisomanassayuttamano sakamano nāma, pītisomanassehi attamanā gahitamanā byāpitamanāti",
  "atk-s0517a12:109_10": "vā attho. Abhinandunti abhimukhā hutvā nandiṁsu. Veyyākaraṇeti suttante. Niggāthako",
  "atk-s0517a12:109_11": "hi suttanto kevalaṁ atthassa byākaraṇato veyyākaraṇaṁ nāma. Bhaññamāneti kathiyamāne.",
  "atk-s0517a12:109_12": "Vattamānasamīpe vattamānavacanaṁ kataṁ, bhaṇiteti attho. Virajanti vigatarāgādirajaṁ.",
  "atk-s0517a12:109_13": "Vītamalanti vigatarāgādimalaṁ. Rāgādayo hi ajjhottharaṇaṭṭhena rajo nāma, dūsanaṭṭhena",
  "atk-s0517a12:109_14": "malaṁ nāma. Dhammacakkhunti katthaci paṭhamamaggañāṇaṁ, katthaci ādīni tīṇi maggañāṇāni,",
  "atk-s0517a12:109_15": "katthaci catutthamaggañāṇampi . Idha pana paṭhamamaggañāṇameva. Yaṁ kiñci samudayadhammaṁ,",
  "atk-s0517a12:109_16": "sabbaṁ taṁ nirodhadhammanti vipassanāvasena evaṁ pavattassa dhammacakkhuṁ udapādīti attho.",
  "atk-s0517a12:110_0": "Dhammacakketi paṭivedhañāṇe ca desanāñāṇe ca. Bodhipallaṅke nisinnassa hi bhagavato",
  "atk-s0517a12:110_1": "catūsu saccesu dvādasākāraṁ paṭivedhañāṇampi isipatane nisinnassa dvādasākārameva",
  "atk-s0517a12:110_2": "saccadesanāya pavattakadesanāñāṇampi dhammacakkaṁ nāma. Ubhayampi hetaṁ dasabalassa",
  "atk-s0517a12:110_3": "pavattañāṇameva. Taṁ imāya desanāya pakāsentena bhagavatā dhammacakkaṁ pavattitaṁ",
  "atk-s0517a12:110_4": "nāma. Taṁ panetaṁ dhammacakkaṁ yāva aññātakoṇḍaññatthero aṭṭhārasahi brahmakoṭīhi",
  "atk-s0517a12:110_5": "saddhiṁ sotāpattiphale na patiṭṭhāti, tāva bhagavā pavatteti nāma, patiṭṭhite pana",
  "atk-s0517a12:110_6": "pavattitaṁ nāma. Taṁ sandhāya ‘‘pavattite ca bhagavatā dhammacakke’’ti vuttaṁ.",
  "atk-s0517a12:111_0": "Bhummādevāti bhūmaṭṭhakā devā. Saddamanussāvesunti ekappahāreneva sādhukāraṁ datvā",
  "atk-s0517a12:111_1": "etaṁ bhagavatātiādīni vadantā saddaṁ anussāvayiṁsu. Appaṭivattiyanti ‘‘nayidaṁ tathā’’ti",
  "atk-s0517a12:111_2": "paṭilomaṁ vattetuṁ asakkuṇeyyaṁ. Sannipatitā cettha devabrahmāno desanāpariyosāne",
  "atk-s0517a12:111_3": "ekappahāreneva sādhukāraṁ adaṁsu, sannipātaṁ anāgatā pana bhummadevādayo tesaṁ tesaṁ",
  "atk-s0517a12:111_4": "saddaṁ sutvā sādhukāramadaṁsūti veditabbaṁ. Tesu pana pabbatarukkhādīsu nibbattā",
  "atk-s0517a12:111_5": "bhummadevā. Te cātumahārājikapariyāpannā hontāpi idha visuṁ katvā vuttā. Cātumahārājikāti",
  "atk-s0517a12:111_6": "ca dhataraṭṭhavirūḷhakavirūpakkhakuverasaṅkhātā catumahārājā devatā etesanti cātumahārājikā.",
  "atk-s0517a12:111_7": "Te sineruvemajjhe honti. Tesu pabbataṭṭhakāpi atthi ākāsaṭṭhakāpi. Tesaṁ paramparā",
  "atk-s0517a12:111_8": "cakkavāḷapabbataṁ pattā. Khiḍḍāpadosikā manopadosikā sītavalāhakā uṇhavalāhakā candimā",
  "atk-s0517a12:111_9": "devaputto sūriyo devaputtoti ete sabbepi cātumahārājikadevalokaṭṭhā eva. Tettiṁsa",
  "atk-s0517a12:111_10": "janā tattha uppannāti tāvatiṁsā. Apica ‘‘tāvatiṁsā’’ti tesaṁ devānaṁ nāmamevātipi",
  "atk-s0517a12:111_11": "vuttaṁ. Tepi atthi pabbataṭṭhakā atthi ākāsaṭṭhakā. Tesaṁ paramparā cakkavāḷapabbataṁ",
  "atk-s0517a12:111_12": "pattā, tathā yāmādīnaṁ. Ekadevalokepi hi devānaṁ paramparā cakkavāḷapabbataṁ appattā",
  "atk-s0517a12:111_13": "nāma natthi. Dibbaṁ sukhaṁ yātā payātā sampattāti yāmā. Tuṭṭhā pahaṭṭhāti tusitā.",
  "atk-s0517a12:111_14": "Pakatipaṭiyattārammaṇato atirekena ramitukāmakāle yathārucite bhoge nimminitvā nimminitvā",
  "atk-s0517a12:111_15": "ramantīti nimmānaratī. Cittācāraṁ ñatvā paranimmitesu bhogesu vasaṁ vattentīti paranimmitavasavattī.",
  "atk-s0517a12:111_16": "Brahmakāye brahmaghaṭāya niyuttāti brahmakāyikā. Sabbepi pañcavokārabrahmāno gahitā.",
  "atk-s0517a12:112_0": "Tena khaṇenāti vacanaṁ visesetvā tena muhuttenāti vuttaṁ. Muhuttasaṅkhātena khaṇena,",
  "atk-s0517a12:112_1": "na paramatthakhaṇenāti vuttaṁ hoti. Yāva brahmalokāti brahmalokaṁ antokatvā. Saddoti",
  "atk-s0517a12:112_2": "sādhukārasaddo. Dasasahassīti dasasahassacakkavāḷavatī. Saṅkampīti uddhaṁ uggacchantī",
  "atk-s0517a12:112_3": "suṭṭhu kampi. Sampakampīti uddhaṁ uggacchantī adho okkamantī suṭṭhu pakampi. Sampavedhīti",
  "atk-s0517a12:112_4": "catudisā gacchantī suṭṭhu pavedhi. Sambuddhabhāvāya mātukucchiṁ okkamante ca bodhisatte",
  "atk-s0517a12:112_5": "tato nikkhamante ca mahāpathavī puññatejena akampittha, abhisambodhiyaṁ paṭivedhañāṇatejena.",
  "atk-s0517a12:112_6": "Dhammacakkappavattane desanāñāṇatejena sādhukāraṁ dātukāmā viya pathavī devatānubhāvena",
  "atk-s0517a12:112_7": "akampittha, āyusaṅkhārossajjane mahāparinibbāne ca kāruññena cittasaṅkhobhaṁ asahamānā",
  "atk-s0517a12:112_8": "viya pathavī devatānubhāvena akampittha. Appamāṇoti vuddhappamāṇo. Uḷāroti ettha",
  "atk-s0517a12:112_9": "‘‘uḷārāni uḷārāni khādanīyāni khādantī’’tiādīsu (ma. ni. 1.366) madhuraṁ uḷāranti",
  "atk-s0517a12:112_10": "vuttaṁ. ‘‘Uḷārāya vatthabhogāya cittaṁ na namatī’’tiādīsu (a. ni. 9.20) paṇītaṁ uḷāranti",
  "atk-s0517a12:112_11": "vuttaṁ. ‘‘Uḷārāya khalu bhavaṁ vacchāyano samaṇaṁ gotamaṁ pasaṁsāya pasaṁsatī’’tiādīsu",
  "atk-s0517a12:112_12": "seṭṭhaṁ uḷāranti vuttaṁ. Idha pana ‘‘vipulo uḷāro’’ti vutto. Obhāsoti desanāñāṇānubhāvena",
  "atk-s0517a12:112_13": "ca devatānubhāvena ca jātaobhāso. Loketi cakkavāḷassa dasasahassiyaṁyeva. Atikkammeva",
  "atk-s0517a12:112_14": "devānaṁ devānubhāvanti devānaṁ ayamānubhāvo – nivatthavatthappabhā dvādasa yojanāni",
  "atk-s0517a12:112_15": "pharati, tathā sarīrassa alaṅkārassa vimānassa ca. Taṁ devānaṁ devānubhāvaṁ atikkamitvāyevāti",
  "atk-s0517a12:112_16": "attho. Udānanti somanassañāṇamayikaṁ udāhāraṁ. Udānesīti udāhari. Aññāsi vata, bho",
  "atk-s0517a12:112_17": "koṇḍaññoti imassapi udānassa udāharaṇaghoso dasasahassilokadhātuṁ pharitvā aṭṭhāsi.",
  "atk-s0517a12:112_18": "Aññāsikoṇḍaññoti bhusaṁ ñātakoṇḍaññoti attho.",
  "atk-s0517a12:113_0": "Cakkhuādīnaṁ niddese dassanaṭṭhenātiādīsu ekameva ñāṇaṁ yathāvuttassa neyyassa cakkhu",
  "atk-s0517a12:113_1": "viya dassanakiccakaraṇena cakkhu. Ñāṇakiccakaraṇena ñāṇaṁ. Nānappakārato jānanakiccakaraṇena",
  "atk-s0517a12:113_2": "paññā. Anavasesapaṭivedhakaraṇena vijjā. Sabbathā obhāsakiccakaraṇena āloko nāmāti",
  "atk-s0517a12:113_3": "attho. Cakkhuṁ dhammotiādīsupi ekaṁyeva ñāṇaṁ kiccanānattena pañcadhā vaṇṇitaṁ. Ārammaṇāti",
  "atk-s0517a12:113_4": "upatthambhanaṭṭhena. Gocarāti visayaṭṭhena. Dassanaṭṭhenātiādīsu ñāṇakiccaṁ pañcadhā",
  "atk-s0517a12:113_5": "vuttaṁ. Iminā nayena tīsu vāresu ekekasmiṁ pañca pañca katvā pannarasa dhammā, pannarasa",
  "atk-s0517a12:113_6": "atthā, dvīsu pannarasakesu tiṁsa niruttiyo, pannarasasu dhammesu pannarasasu atthesu",
  "atk-s0517a12:113_7": "tiṁsāya niruttīsūti saṭṭhi ñāṇāni veditabbāni. Sesaariyasaccesupi eseva nayo. Catūsu",
  "atk-s0517a12:113_8": "ariyasaccesu ekekasmiṁ ariyasacce pannarasannaṁ pannarasannaṁ dhammānaṁ atthānañca",
  "atk-s0517a12:113_9": "vasena saṭṭhi dhammā, saṭṭhi atthā, saṭṭhiyā dhammesu saṭṭhiyā atthesu ca vīsasataṁ",
  "atk-s0517a12:113_10": "niruttiyo, vīsādhikaṁ satanti attho. Saṭṭhiyā dhammesu saṭṭhiyā atthesu vīsuttarasate",
  "atk-s0517a12:113_11": "niruttīsūti evaṁ cattārīsañca dve ca ñāṇasatāni.",
  "atk-s0517a12:114": "2-3. Satipaṭṭhānavārādivaṇṇanā",
  "atk-s0517a12:115": "31-32. Satipaṭṭhānasuttantapubbaṅgame iddhipādasuttantapubbaṅgame ca paṭisambhidāniddese imināva nayena attho ca gaṇanā ca veditabbā.",
  "atk-s0517a12:116": "4-8. Sattabodhisattavārādivaṇṇanā",
  "atk-s0517a12:117_0": "33-37. Sattannaṁ bodhisattānaṁ suttantesu ekekasmiṁyeva samudaye cakkhādayo pañca,",
  "atk-s0517a12:117_1": "nirodhe pañcāti dasa dhammā, samudaye dassanaṭṭhādayo pañca, nirodhe pañcāti dasa",
  "atk-s0517a12:117_2": "atthā, tesaṁ vasena vīsati niruttiyo cattārīsaṁ ñāṇāni. Satta ekato katvā vuttagaṇanā",
  "atk-s0517a12:117_3": "suviññeyyā eva. Sabbaññutaññāṇavasena vuttapaṭisambhidāniddese ekekamūlakesu ‘‘ñāto",
  "atk-s0517a12:117_4": "diṭṭho vidito sacchikato phassito paññāyā’’ti (paṭi. ma. 1.121) imesu pañcasu vacanesu",
  "atk-s0517a12:117_5": "ekekasmiṁyeva cakkhādayo pañca, dassanaṭṭhādayo pañcāti pañcapañcakānaṁ vasena pañcavīsati",
  "atk-s0517a12:117_6": "dhammā, pañcavīsati atthā, taddiguṇā niruttiyo, taddiguṇāni ñāṇāni ñeyyāni. Pañca",
  "atk-s0517a12:117_7": "ekato katvā vuttavārepi pañcakkhattuṁ pañca pañcavīsati katvā pañcavīsasataṁ dhammā,",
  "atk-s0517a12:117_8": "pañcavīsasataṁ atthā, taddiguṇā niruttiyo, taddiguṇāni ñāṇāni ñeyyāni. Aḍḍhateyyānīti",
  "atk-s0517a12:117_9": "cettha dve satāni ca paññāsañca. Khandhādīsupi eseva nayo. Imināva nayena saccavārapaṭisambhidāvāre",
  "atk-s0517a12:117_10": "ca dhammādigaṇanā veditabbā.",
  "atk-s0517a12:118": "9. Chabuddhadhammavāravaṇṇanā",
  "atk-s0517a12:119_0": "38. Buddhadhammavāre diyaḍḍhasatanti chakkhattuṁ pañcavīsati satañca paññāsañca honti,",
  "atk-s0517a12:119_1": "taddiguṇā niruttiyo taddiguṇāni ñāṇāni. Paṭisambhidādhikaraṇeti paṭisambhidādhikāre.",
  "atk-s0517a12:119_2": "Aḍḍhanavadhammasatānīti paṭhamaṁ vuttesu catūsu saccesu saṭṭhi, catūsu satipaṭṭhānesu",
  "atk-s0517a12:119_3": "saṭṭhi, catūsu sammappadhānesu saṭṭhi, sattabodhisattaveyyākaraṇesu sattati, abhiññaṭṭhādīsu",
  "atk-s0517a12:119_4": "pañcasu pañcavīsasataṁ, khandhaṭṭhādīsu pañcasu pañcavīsasataṁ, puna catūsu ariyasaccesu",
  "atk-s0517a12:119_5": "sataṁ, catūsu paṭisambhidāsu sataṁ, chasu buddhadhammesu diyaḍḍhasatanti evaṁ aṭṭhasatāni",
  "atk-s0517a12:119_6": "ca paññāsañca dhammā honti. Evaṁ atthāpi tattakā eva honti. Evameva saccādīsu tīsu",
  "atk-s0517a12:119_7": "ṭhānesu vīsasataṁ niruttiyo, sattasu veyyākaraṇesu cattārīsasataṁ niruttiyo, abhiññaṭṭhādīsu",
  "atk-s0517a12:119_8": "khandhaṭṭhādīsu ca aḍḍhateyyāni aḍḍhateyyāni niruttisatāni, ariyasaccesu paṭisambhidāsu",
  "atk-s0517a12:119_9": "ca dve dve niruttisatāni, buddhadhammesu tīṇi niruttisatānīti evaṁ niruttisahassañca",
  "atk-s0517a12:119_10": "sattaniruttisatāni ca honti. Evameva saccādīsu tīsu ṭhānesu cattārīsādhikāni dve",
  "atk-s0517a12:119_11": "dve ñāṇasatāni, sattasu veyyākaraṇesu asītiadhikāni dve ñāṇasatāni, abhiññaṭṭhādīsu",
  "atk-s0517a12:119_12": "khandhaṭṭhādīsu ca pañcapañcañāṇasatāni , saccesu paṭisambhidāsu ca cattāri cattāri",
  "atk-s0517a12:119_13": "ñāṇasatāni, buddhadhammesu cha ñāṇasatānīti evaṁ tīṇi ca ñāṇasahassāni cattāri ca ñāṇasatāni hontīti.",
  "atk-s0517a12:120": "Paṭisambhidākathāvaṇṇanā niṭṭhitā.",
  "atk-s0517a12:121": "7. Dhammacakkakathā",
  "atk-s0517a12:122": "1. Saccavāravaṇṇanā",
  "atk-s0517a12:123_0": "39. Puna dhammacakkappavattanasuttantameva pubbaṅgamaṁ katvā kathitāya dhammacakkakathāya",
  "atk-s0517a12:123_1": "apubbatthānuvaṇṇanā. Tattha dukkhavatthukāti ekābhisamayavasena dukkhaṁ vatthu etesanti",
  "atk-s0517a12:123_2": "dukkhavatthukā. Tadeva dukkhaṁ visesetvā saccavatthukātiādimāha. Tattha saccaṁ ārammaṇaṁ",
  "atk-s0517a12:123_3": "upatthambho etesanti saccārammaṇā. Saccaṁ gocaro visayo etesanti saccagocarā. Saccasaṅgahitāti",
  "atk-s0517a12:123_4": "maggasaccena saṅgahitā. Saccapariyāpannāti maggasaccāyattā. Sacce samudāgatāti dukkhaparijānanena",
  "atk-s0517a12:123_5": "dukkhasacce samuppannā. Tathā tattheva ṭhitā patiṭṭhitā ca.",
  "atk-s0517a12:124_0": "40. Idāni ‘‘pavattite ca bhagavatā dhammacakke’’ti vuttaṁ dhammacakkaṁ niddisitukāmo",
  "atk-s0517a12:124_1": "dhammacakkantiādimāha. Tattha duvidhaṁ dhammacakkaṁ paṭivedhadhammacakkaṁ desanādhammacakkañca.",
  "atk-s0517a12:124_2": "Paṭivedhadhammacakkaṁ bodhipallaṅke, desanādhammacakkaṁ isipatane. Dhammañca pavatteti",
  "atk-s0517a12:124_3": "cakkañcāti paṭivedhadhammacakkaṁ vuttaṁ, cakkañca pavatteti dhammañcāti desanādhammacakkaṁ.",
  "atk-s0517a12:124_4": "Kathaṁ? Bhagavā hi bodhipallaṅke nisinno maggakkhaṇe indriyabalabojjhaṅgamaggaṅgādibhedaṁ",
  "atk-s0517a12:124_5": "dhammañca pavatteti, soyeva ca dhammo kilesasattughātāya pavattanato paharaṇacakkaṁ",
  "atk-s0517a12:124_6": "viyāti cakkañca. Dhammaṁ pavattentoyeva bhagavā taṁ cakkaṁ pavatteti nāma. Etena",
  "atk-s0517a12:124_7": "dhammoyeva cakkanti kammadhārayasamāsatā vuttā hoti. Isipatane nisinno bhagavā dhammadesanakkhaṇe",
  "atk-s0517a12:124_8": "veneyyasantāne kilesasattughātāya pavattanato paharaṇacakkasadisaṁ desanācakkañca",
  "atk-s0517a12:124_9": "pavatteti, veneyyasantāne indriyabalabojjhaṅgamaggaṅgādibhedaṁ dhammacakkañca pavatteti.",
  "atk-s0517a12:124_10": "Etena dhammo ca cakkañca dhammacakkanti dvandasamāsatā vuttā hoti. Yasmā pana pavattake",
  "atk-s0517a12:124_11": "sati pavattanā nāma hoti, tasmā sabbatthāpi ‘‘pavattetī’’ti vuttaṁ, pavattanaṭṭhena",
  "atk-s0517a12:124_12": "pana ‘‘cakka’’nti vuttaṁ hotīti veditabbaṁ. Dhammena pavattetīti dhammacakkantiādīni",
  "atk-s0517a12:124_13": "desanādhammacakkameva sandhāya vuttānīti veditabbāni.",
  "atk-s0517a12:125_0": "Tattha dhammena pavattetīti yathāsabhāvattā dhammena pavattaṁ cakkanti dhammacakkanti",
  "atk-s0517a12:125_1": "vuttaṁ hoti. Dhammacariyāya pavattetīti veneyyasantāne dhammatthāya pavattaṁ cakkanti",
  "atk-s0517a12:125_2": "dhammacakkanti vuttaṁ hoti. Dhamme ṭhitotiādīhi bhagavato dhammabhūtatā dhammassāmitā",
  "atk-s0517a12:125_3": "ca vuttā hoti. Yathāha – ‘‘so hāvuso, bhagavā jānaṁ jānāti passaṁ passati cakkhubhūto",
  "atk-s0517a12:125_4": "ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī",
  "atk-s0517a12:125_5": "tathāgato’’ti (ma. ni. 1.203). Tasmā tehi dhammassa cakkanti dhammacakkanti vuttaṁ",
  "atk-s0517a12:125_6": "hoti. Ṭhitoti visayībhāvena ṭhito. Patiṭṭhitoti acalabhāvena patiṭṭhito. Vasippattoti",
  "atk-s0517a12:125_7": "issarabhāvaṁ patto. Pāramippattoti koṭippatto. Vesārajjappattoti visāradabhāvaṁ patto.",
  "atk-s0517a12:125_8": "Dhamme patiṭṭhāpentotiādīhi veneyyasantānamapekkhitvā vuttehi pana vacanehi dhammassāmitāya",
  "atk-s0517a12:125_9": "ca dhammatthāya cakkanti vuttaṁ hoti. Dhammaṁ sakkarontotihaādīhi dhammatthāya cakkanti",
  "atk-s0517a12:125_10": "vuttaṁ hoti. Yo hi dhammaṁ sakkārādivasena pavatteti, so dhammatthaṁ pavatteti. Dhammaṁ",
  "atk-s0517a12:125_11": "sakkarontoti yathā kato so dhammo sukato hoti, evameva naṁ karonto. Dhammaṁ garuṁ",
  "atk-s0517a12:125_12": "karontoti tasmiṁ gāravuppattiyā taṁ garuṁ karonto. Dhammaṁ mānentoti dhammaṁ piyañca",
  "atk-s0517a12:125_13": "bhāvanīyañca katvā viharanto. Dhammaṁ pūjentoti taṁ apadisitvā desanāpaṭipattipūjāya",
  "atk-s0517a12:125_14": "pūjaṁ karonto. Dhammaṁ apacāyamānoti tasseva dhammassa sakkāragarukārehi nīcavuttitaṁ",
  "atk-s0517a12:125_15": "karonto. Dhammaddhajo dhammaketūti taṁ dhammaṁ dhajamiva purakkhatvā ketumiva ca",
  "atk-s0517a12:125_16": "ukkhipitvā pavattiyā dhammaddhajo dhammaketu ca hutvāti attho. Dhammādhipateyyoti",
  "atk-s0517a12:125_17": "dhammādhipatito āgato bhāvanādhammavaseneva ca sabbakiriyānaṁ karaṇena dhammādhipateyyo",
  "atk-s0517a12:125_18": "hutvā. Taṁ kho pana dhammacakkaṁ appaṭivattiyanti kenaci nivattetuṁ asakkuṇeyyatāya",
  "atk-s0517a12:125_19": "appaṭihatapavattitā vuttā. Tasmā so dhammo pavattanaṭṭhena cakkanti vuttaṁ hoti.",
  "atk-s0517a12:126_0": "Saddhindriyaṁ dhammo, taṁ dhammaṁ pavattetīti veneyyasantāne maggasampayuttasaddhindriyuppādanena",
  "atk-s0517a12:126_1": "taṁ saddhindriyaṁ dhammaṁ pavattetīti attho. Eseva nayo sesesupi. Saccāti saccañāṇāni.",
  "atk-s0517a12:126_2": "Vipassanā ca vijjā ca maggañāṇameva. Anuppāde ñāṇanti arahattaphale ñāṇaṁ. Tampi",
  "atk-s0517a12:126_3": "veneyyasantāne pavattetiyeva, nibbānañca paṭivedhaṁ karonto pavattetiyeva nāma.",
  "atk-s0517a12:127": "Samudayavārādīsu samudayavatthukā nirodhavatthukā maggavatthukāti visesapadaṁ dassetvā saṅkhittā. Etthāpi vuttasadisaṁ paṭhamaṁ vuttanayeneva veditabbaṁ.",
  "atk-s0517a12:128": "2-3. Satipaṭṭhānavārādivaṇṇanā",
  "atk-s0517a12:129": "41-42. Satipaṭṭhānaiddhipādapubbaṅgamavārāpi maggakkhaṇavasena vuttā. Tepi tattha tattha visesapadaṁ dassetvā saṅkhittāti.",
  "atk-s0517a12:130": "Dhammacakkakathāvaṇṇanā niṭṭhitā.",
  "atk-s0517a12:131": "8. Lokuttarakathā",
  "atk-s0517a12:132": "Lokuttarakathāvaṇṇanā",
  "atk-s0517a12:133_0": "43. Idāni lokuttaradhammavatiyā dhammacakkakathāya anantaraṁ kathitāya lokuttarakathāya",
  "atk-s0517a12:133_1": "apubbatthānuvaṇṇanā. Tattha lokuttarapadassa attho niddesavāre āvi bhavissati. Cattāro",
  "atk-s0517a12:133_2": "satipaṭṭhānātiādayo sattatiṁsa bodhipakkhiyadhammā yathāyogaṁ maggaphalasampayuttā.",
  "atk-s0517a12:133_3": "Te bujjhanaṭṭhena bodhīti evaṁladdhanāmassa ariyassa pakkhe bhavattā bodhipakkhiyā",
  "atk-s0517a12:133_4": "nāma. Pakkhe bhavattāti upakārabhāve ṭhitattā. Tesu ārammaṇesu okkantitvā pakkhanditvā",
  "atk-s0517a12:133_5": "upaṭṭhānato upaṭṭhānaṁ, satiyeva upaṭṭhānaṁ satipaṭṭhānaṁ. Kāyavedanācittadhammesu",
  "atk-s0517a12:133_6": "panassa asubhadukkhāniccānattākāragahaṇavasena subhasukhaniccaattasaññāpahānakiccasādhanavasena",
  "atk-s0517a12:133_7": "ca pavattito catudhā bhedo hoti. Tasmā cattāro satipaṭṭhānāti vuccati. Padahanti",
  "atk-s0517a12:133_8": "etenāti padhānaṁ, sobhanaṁ padhānaṁ sammappadhānaṁ, sammā vā padahanti etenāti sammappadhānaṁ,",
  "atk-s0517a12:133_9": "sobhanaṁ vā taṁ kilesavirūpapavattavirahitato padhānañca hitasukhanipphādakaṭṭhena",
  "atk-s0517a12:133_10": "seṭṭhabhāvāvahanato padhānabhāvakaraṇato vāti sammappadhānaṁ. Vīriyassetaṁ adhivacanaṁ.",
  "atk-s0517a12:133_11": "Tayidaṁ uppannānuppannānaṁ akusalānaṁ pahānānuppattikiccaṁ, anuppannuppannānañca",
  "atk-s0517a12:133_12": "kusalānaṁ uppattiṭṭhitikiccaṁ sādhayatīti catubbidhaṁ hoti. Tasmā cattāro sammappadhānāti",
  "atk-s0517a12:133_13": "vuccati. Nipphattipariyāyena ijjhanaṭṭhena, ijjhanti etāya sattā iddhā vuddhā ukkaṁsagatā",
  "atk-s0517a12:133_14": "hontīti iminā vā pariyāyena iddhi, tassā sampayuttāya pubbaṅgamaṭṭhena phalabhūtāya",
  "atk-s0517a12:133_15": "pubbabhāgakāraṇaṭṭhena ca iddhiyā pādoti iddhipādo. So chandavīriyacittavīmaṁsāvasena",
  "atk-s0517a12:133_16": "catubbidhova hoti. Tasmā cattāro iddhipādāti vuccati. Assaddhiyakosajjapamādavikkhepasammohānaṁ",
  "atk-s0517a12:133_17": "abhibhavanato abhibhavanasaṅkhātena adhipatiyaṭṭhena indriyaṁ. Assaddhiyādīhi anabhibhavanīyato",
  "atk-s0517a12:133_18": "akampiyaṭṭhena balaṁ. Tadubhayampi saddhāvīriyasatisamādhipaññāvasena pañcavidhaṁ",
  "atk-s0517a12:133_19": "hoti. Tasmā pañcindriyāni pañca balānīti vuccanti. Bujjhanakasattassa pana aṅgabhāvena",
  "atk-s0517a12:133_20": "satiādayo satta dhammā bojjhaṅgā, niyyānaṭṭhena ca sammādiṭṭhiādayo aṭṭha maggaṅgā",
  "atk-s0517a12:133_21": "honti. Tena vuccati satta bojjhaṅgā ariyo aṭṭhaṅgiko maggoti.",
  "atk-s0517a12:134_0": "Iti ime sattatiṁsa bodhipakkhiyā dhammā pubbabhāge lokiyavipassanāya vattamānāya",
  "atk-s0517a12:134_1": "cuddasavidhena kāyaṁ pariggaṇhato ca kāyānupassanāsatipaṭṭhānaṁ, navavidhena vedanaṁ",
  "atk-s0517a12:134_2": "pariggaṇhato ca vedanānupassanāsatipaṭṭhānaṁ, soḷasavidhena cittaṁ pariggaṇhato ca",
  "atk-s0517a12:134_3": "cittānupassanāsatipaṭṭhānaṁ, pañcavidhena dhamme pariggaṇhato ca dhammānupassanāsatipaṭṭhānaṁ.",
  "atk-s0517a12:134_4": "Iti imasmiṁ attabhāve anuppannapubbaṁ parassa uppannaṁ akusalaṁ disvā ‘‘yathā paṭipannassa",
  "atk-s0517a12:134_5": "tassa taṁ uppannaṁ, na tathā paṭipajjissāmi, evaṁ me etaṁ nuppajjissatī’’ti tassa",
  "atk-s0517a12:134_6": "anuppādāya vāyamanakāle paṭhamaṁ sammappadhānaṁ, attano samudācārappattamakusalaṁ",
  "atk-s0517a12:134_7": "disvā tassa pahānāya vāyamanakāle dutiyaṁ, imasmiṁ attabhāve anuppannapubbaṁ jhānaṁ",
  "atk-s0517a12:134_8": "vā vipassanaṁ vā uppādetuṁ vāyamantassa tatiyaṁ, uppannaṁ yathā na parihāyati, evaṁ",
  "atk-s0517a12:134_9": "punappunaṁ uppādentassa catutthaṁ sammappadhānaṁ. Chandaṁ dhuraṁ katvā kusaluppādanakāle",
  "atk-s0517a12:134_10": "chandiddhipādo, vīriyaṁ, cittaṁ, vīmaṁsaṁ dhuraṁ katvā kusaluppādanakāle vīmaṁsiddhipādo.",
  "atk-s0517a12:134_11": "Micchāvācāya viramaṇakāle sammāvācā , micchākammantā, micchājīvā viramaṇakāle sammājīvoti",
  "atk-s0517a12:134_12": "evaṁ nānācittesu labbhanti. Catumaggakkhaṇe pana ekacitte labbhanti, phalakkhaṇe",
  "atk-s0517a12:134_13": "ṭhapetvā cattāro sammappadhāne avasesā tettiṁsa labbhanti. Evaṁ ekacitte labbhamānesu",
  "atk-s0517a12:134_14": "cetesu ekāva nibbānārammaṇā sati kāyādīsu subhasaññādipahānakiccasādhanavasena ‘‘cattāro",
  "atk-s0517a12:134_15": "satipaṭṭhānā’’ti vuccati. Ekameva ca vīriyaṁ anuppannuppannānaṁ anuppādādikiccasādhanavasena",
  "atk-s0517a12:134_16": "‘‘cattāro sammappadhānā’’ti vuccati. Sesesu hāpanavaḍḍhanaṁ natthi.",
  "atk-s0517a12:135": "Apica tesu –",
  "atk-s0517a12:136": "Nava ekavidhā eko, dvedhātha catupañcadhā;",
  "atk-s0517a12:137": "Aṭṭhadhā navadhā ceva, iti chaddhā bhavanti te.",
  "atk-s0517a12:138_0": "Navaekavidhāti chando cittaṁ pīti passaddhi upekkhā saṅkappo vācā kammanto ājīvoti",
  "atk-s0517a12:138_1": "ime nava chandiddhipādādivasena ekavidhāva honti, aññakoṭṭhāsaṁ na bhajanti. Eko",
  "atk-s0517a12:138_2": "dvedhāti saddhā indriyabalavasena dvedhā ṭhitā. Atha catupañcadhāti athañño eko catudhā,",
  "atk-s0517a12:138_3": "añño pañcadhā ṭhitoti attho. Tattha samādhi eko indriyabalabojjhaṅgamaggaṅgavasena",
  "atk-s0517a12:138_4": "catudhā ṭhito, paññā tesaṁ catunnaṁ iddhipādakoṭṭhāsassa ca vasena pañcadhā. Aṭṭhadhā",
  "atk-s0517a12:138_5": "navadhā cevāti aparo eko aṭṭhadhā, eko navadhā ṭhitoti attho. Catusatipaṭṭhānaindriyabalabojjhaṅgamaggaṅgavasena",
  "atk-s0517a12:138_6": "sati aṭṭhadhā ṭhitā, catusammappadhānaiddhipādaindriyabalabojjhaṅgamaggaṅgavasena",
  "atk-s0517a12:138_7": "vīriyaṁ navadhāti. Evaṁ –",
  "atk-s0517a12:139": "Cuddaseva asambhinnā, hontete bodhipakkhiyā;",
  "atk-s0517a12:140": "Koṭṭhāsato sattavidhā, sattatiṁsa pabhedato.",
  "atk-s0517a12:141": "Sakiccanipphādanato, sarūpena ca vuttito;",
  "atk-s0517a12:142": "Sabbeva ariyamaggassa, sambhave sambhavanti te.",
  "atk-s0517a12:143_0": "Evaṁ maggaphalasampayutte sattatiṁsa bodhipakkhiyadhamme dassetvā puna te maggaphalesu",
  "atk-s0517a12:143_1": "saṅkhipitvā cattāro ariyamaggā cattāri ca sāmaññaphalānīti āha. Samaṇabhāvo sāmaññaṁ,",
  "atk-s0517a12:143_2": "catunnaṁ ariyamaggānametaṁ nāmaṁ. Sāmaññānaṁ phalāni sāmaññaphalāni. Nibbānaṁ pana",
  "atk-s0517a12:143_3": "sabbehi asammissameva. Iti vitthārato sattatiṁsabodhipakkhiyacatumaggacatuphalanibbānānaṁ",
  "atk-s0517a12:143_4": "vasena chacattālīsa lokuttaradhammā, tato saṅkhepena catumaggacatuphalanibbānānaṁ",
  "atk-s0517a12:143_5": "vasena nava lokuttaradhammā, tatopi saṅkhepena maggaphalanibbānānaṁ vasena tayo lokuttaradhammāti",
  "atk-s0517a12:143_6": "veditabbaṁ. Satipaṭṭhānādīnaṁ maggaphalānañca lokuttaratte vutte taṁsampayuttānaṁ",
  "atk-s0517a12:143_7": "phassādīnampi lokuttarattaṁ vuttameva hoti. Padhānadhammavasena pana satipaṭṭhānādayova",
  "atk-s0517a12:143_8": "vuttā. Abhidhamme (dha. sa. 277 ādayo, 505 ādayo) ca lokuttaradhammaniddese maggaphalasampayuttānaṁ",
  "atk-s0517a12:143_9": "phassādīnaṁ lokuttarattaṁ vuttamevāti.",
  "atk-s0517a12:144_0": "Lokaṁ tarantīti lokaṁ atikkamanti. Sabbamidha īdisaṁ vattamānakālavacanaṁ cattāro",
  "atk-s0517a12:144_1": "ariyamagge sandhāya vuttaṁ. Sotāpattimaggo hi apāyalokaṁ tarati, sakadāgāmimaggo",
  "atk-s0517a12:144_2": "kāmāvacaralokekadesaṁ tarati, anāgāmimaggo kāmāvacaralokaṁ tarati, arahattamaggo",
  "atk-s0517a12:144_3": "rūpārūpāvacaralokaṁ tarati. Lokā uttarantīti lokā uggacchanti. Lokatoti ca lokamhāti",
  "atk-s0517a12:144_4": "ca tadeva nissakkavacanaṁ visesetvā dassitaṁ. Lokaṁ samatikkamantīti paṭhamaṁ vuttatthameva.",
  "atk-s0517a12:144_5": "Tattha upasaggatthaṁ anapekkhitvā vuttaṁ, idha saha upasaggatthena vuttaṁ. Lokaṁ",
  "atk-s0517a12:144_6": "samatikkantāti yathāvuttaṁ lokaṁ sammā atikkantā. Sabbamidha īdisaṁ atītakālavacanaṁ",
  "atk-s0517a12:144_7": "phalanibbānāni sandhāya vuttaṁ, sotāpattiphalādīni hi yathāvuttaṁ lokaṁ atikkamitvā",
  "atk-s0517a12:144_8": "ṭhitāni, sadā nibbānaṁ sabbalokaṁ atikkamitvā ṭhitaṁ. Lokena atirekāti lokato adhikabhūtā.",
  "atk-s0517a12:144_9": "Idaṁ sabbepi lokuttaradhamme sandhāya vuttaṁ. Nissarantīti niggacchanti. Nissaṭāti",
  "atk-s0517a12:144_10": "niggatā. Loke na tiṭṭhantītiādīni aṭṭhārasa vacanāni sabbalokuttaresupi yujjanti.",
  "atk-s0517a12:144_11": "Na tiṭṭhantīti loke apariyāpannattā vuttaṁ. Loke na limpantīti khandhasantāne vattamānāpi",
  "atk-s0517a12:144_12": "tasmiṁ na limpantīti attho. Lokena na limpantīti akatapaṭivedhānaṁ kenaci cittena,",
  "atk-s0517a12:144_13": "katapaṭivedhānaṁ akusalena appamattenapi cittena na limpantīti attho. Asaṁlittā anupalittāti",
  "atk-s0517a12:144_14": "upasaggena visesitaṁ.",
  "atk-s0517a12:145_0": "Vippamuttāti alittattameva nānābyañjanena visesitaṁ. Ye keci hi yattha yena vā alittā,",
  "atk-s0517a12:145_1": "te tattha tena vā vippamuttā honti. Lokā vippamuttātiādīni tīṇi nissakkavasena vuttāni.",
  "atk-s0517a12:145_2": "Visaññuttāti vippamuttattavisesanaṁ. Ye keci hi yattha yena yato vippamuttā, te tattha",
  "atk-s0517a12:145_3": "tena tato visaññuttā nāma honti. Lokā sujjhantīti lokamalaṁ dhovitvā lokā sujjhanti.",
  "atk-s0517a12:145_4": "Visujjhantīti tadeva upasaggena visesitaṁ. Vuṭṭhahantīti uṭṭhitā honti. Vivaṭṭantīti",
  "atk-s0517a12:145_5": "nivaṭṭanti. Na sajjantīti na lagganti. Na gayhantīti na gaṇhīyanti. Na bajjhantīti",
  "atk-s0517a12:145_6": "na bādhīyanti. Samucchindantīti appavattiṁ karonti. Yathā ca lokaṁ samucchinnattāti,",
  "atk-s0517a12:145_7": "tatheva ‘‘lokā visuddhattā’’tiādi vuttameva hoti. Paṭippassambhentīti nirodhenti.",
  "atk-s0517a12:145_8": "Apathātiādīni cattāri sabbesupi lokuttaresu yujjanti. Apathāti amaggā. Agatīti appatiṭṭhā.",
  "atk-s0517a12:145_9": "Avisayāti anāyattā. Asādhāraṇāti asamānā. Vamantīti uggilanti. Na paccāvamantīti",
  "atk-s0517a12:145_10": "vuttapaṭipakkhanayena vuttaṁ, vantaṁ puna na adantīti attho. Etena vantassa suvantabhāvo",
  "atk-s0517a12:145_11": "vutto hoti. Anantaradukattayepi eseva nayo. Visīnentīti vikiranti vimuccanti, na",
  "atk-s0517a12:145_12": "bandhantīti attho. Na ussīnentīti na vikiranti na vimuccanti. ‘‘Visinentī’’ti ‘‘na",
  "atk-s0517a12:145_13": "ussinentī’’ti rassaṁ katvā pāṭho sundaro. Vidhūpentīti nibbāpenti. Nasaṁdhūpentīti",
  "atk-s0517a12:145_14": "na ujjalanti. Lokaṁ samatikkamma abhibhuyya tiṭṭhantīti sabbepi lokuttarā dhammā",
  "atk-s0517a12:145_15": "lokaṁ sammā atikkamitvā abhibhavitvā ca tiṭṭhantīti lokuttarā. Sabbehipi imehi yathāvuttehi",
  "atk-s0517a12:145_16": "pakārehi lokuttarānaṁ lokato uttarabhāvo adhikabhāvo ca vutto hotīti.",
  "atk-s0517a12:146": "Lokuttarakathāvaṇṇanā niṭṭhitā.",
  "atk-s0517a12:147": "9. Balakathā",
  "atk-s0517a12:148": "Balakathāvaṇṇanā",
  "atk-s0517a12:149_0": "44. Idāni lokuttarakathāya anantaraṁ kathitāya lokuttarakathāvatiyā suttantapubbaṅgamāya",
  "atk-s0517a12:149_1": "balakathāya apubbatthānuvaṇṇanā. Tattha ādito suttantavasena pañca balāni dassetvā",
  "atk-s0517a12:149_2": "tadaññānipi balāni dassetukāmo apica aṭṭhasaṭṭhi balānītiādimāha. Sabbānipi taṁtaṁpaṭipakkhehi",
  "atk-s0517a12:149_3": "akampiyaṭṭhena balāni nāma honti. Hiribalantiādīsu pāpato hirīyanti etāyāti hirī,",
  "atk-s0517a12:149_4": "lajjāyetaṁ nāmaṁ. Pāpato ottappanti etenāti ottappaṁ, pāpato ubbegassetaṁ nāmaṁ.",
  "atk-s0517a12:149_5": "Ajjhattasamuṭṭhānā hirī, bahiddhāsamuṭṭhānaṁ ottappaṁ. Attādhipati hirī, lokādhipati",
  "atk-s0517a12:149_6": "ottappaṁ . Lajjāsabhāvasaṇṭhitā hirī, bhayasabhāvasaṇṭhitaṁ ottappaṁ. Sappatissavalakkhaṇā",
  "atk-s0517a12:149_7": "hirī, vajjabhīrukabhayadassāvilakkhaṇaṁ ottappaṁ. Sā eva hirī ahirikena na kampatīti",
  "atk-s0517a12:149_8": "hiribalaṁ. Tadeva ottappaṁ anottappena na kampatīti ottappabalaṁ. Appaṭisaṅkhānena",
  "atk-s0517a12:149_9": "na kampatīti paṭisaṅkhānabalaṁ. Upaparikkhaṇapaññāyetaṁ nāmaṁ. Vīriyasīsena satta",
  "atk-s0517a12:149_10": "bojjhaṅge bhāventassa uppannabalaṁ bhāvanābalaṁ. Tathāpavattānaṁ catunnaṁ khandhānametaṁ",
  "atk-s0517a12:149_11": "nāmaṁ. Parisuddhāni sīlādīni anavajjabalaṁ. Cattāri saṅgahavatthūni saṅgahabalaṁ.",
  "atk-s0517a12:149_12": "Saṅgahe balantipi pāṭho. Dukkhamānaṁ adhivāsanaṁ khantibalaṁ. Dhammakathāya paresaṁ",
  "atk-s0517a12:149_13": "tosanaṁ paññattibalaṁ. Adhitassa atthassa adhigamāpanaṁ nijjhattibalaṁ. Kusalesu",
  "atk-s0517a12:149_14": "bahubhāvo issariyabalaṁ. Kusalesu yathāruci patiṭṭhānaṁ adhiṭṭhānabalaṁ. Hiribalādīnaṁ",
  "atk-s0517a12:149_15": "attho mātikāpadesu byañjanavasena visesato yujjamānaṁ gahetvā vutto. Samathabalaṁ",
  "atk-s0517a12:149_16": "vipassanābalanti balappattā samathavipassanā eva.",
  "atk-s0517a12:150_0": "Mātikāniddese assaddhiye na kampatīti saddhābalanti mūlabalaṭṭhaṁ vatvā tameva aparehi",
  "atk-s0517a12:150_1": "navahi pariyāyehi visesetvā dassesi. Yo hi dhammo akampiyo balappatto hoti, so sahajāte",
  "atk-s0517a12:150_2": "upatthambheti, attano paṭipakkhe kilese pariyādiyati, paṭivedhassa ādibhūtaṁ sīlaṁ",
  "atk-s0517a12:150_3": "diṭṭhiñca visodheti, cittaṁ ārammaṇe patiṭṭhāpeti, cittaṁ pabhassaraṁ karonto vodāpeti,",
  "atk-s0517a12:150_4": "vasiṁ pāpento visesaṁ adhigamāpeti, tato uttariṁ pāpento uttaripaṭivedhaṁ kāreti,",
  "atk-s0517a12:150_5": "kamena ariyamaggaṁ pāpetvā saccābhisamayaṁ kāreti, phalappattiyā nirodhe patiṭṭhāpeti.",
  "atk-s0517a12:150_6": "Tasmā navadhā balaṭṭho visesito. Esa nayo vīriyabalādīsu catūsu.",
  "atk-s0517a12:151_0": "Kāmacchandaṁ hirīyatīti nekkhammayutto yogī nekkhammena kāmacchandato hirīyati. Ottappepi",
  "atk-s0517a12:151_1": "eseva nayo. Etehi sabbākusalehipi hirīyanā ottappanā vuttāyeva honti. Byāpādantiādīnampi",
  "atk-s0517a12:151_2": "imināva nayena attho veditabbo. Paṭisaṅkhātīti asammohavasena ādīnavato upaparikkhati.",
  "atk-s0517a12:151_3": "Bhāvetīti vaḍḍheti. Vajjanti rāgādivajjaṁ. Saṅgaṇhātīti bandhati. Khamatīti tassa",
  "atk-s0517a12:151_4": "yogissa khamati ruccati. Paññāpetīti toseti. Nijjhāpetīti cintāpeti. Vasaṁ vattetīti",
  "atk-s0517a12:151_5": "citte pahu hutvā cittaṁ attano vasaṁ katvā pavatteti. Adhiṭṭhātīti vidahati. Bhāvanābalādīni",
  "atk-s0517a12:151_6": "sabbānipi nekkhammādīniyeva. Mātikāvaṇṇanāya aññathā vutto, attho pana byañjanavaseneva",
  "atk-s0517a12:151_7": "pākaṭattā idha na vuttoti veditabbaṁ. Samathabalaṁ vipassanābalañca vitthārato niddisitvā",
  "atk-s0517a12:151_8": "avasāne uddhaccasahagatakilese ca khandhe ca na kampatītiādi ca avijjāsahagatakilese",
  "atk-s0517a12:151_9": "ca khandhe ca na kampatītiādi ca samathabalavipassanābalānaṁ lakkhaṇadassanatthaṁ vuttaṁ.",
  "atk-s0517a12:152_0": "Sekhāsekhabalesu sammādiṭṭhiṁ sikkhatīti sekhabalanti sekhapuggalo sammādiṭṭhiṁ sikkhatīti",
  "atk-s0517a12:152_1": "sekho, sā sammādiṭṭhi tassa sekhassa balanti sekhabalanti attho. Tattha sikkhitattā",
  "atk-s0517a12:152_2": "asekhabalanti asekhapuggalo tattha sammādiṭṭhiyā sikkhitattā na sikkhatīti asekho,",
  "atk-s0517a12:152_3": "sāyeva sammādiṭṭhi tassa asekhassa balanti asekhabalaṁ. Eseva nayo sammāsaṅkappādīsu.",
  "atk-s0517a12:152_4": "Sammāñāṇanti paccavekkhaṇañāṇaṁ. Tampi hi lokikampi hontaṁ sekhassa pavattattā sekhabalaṁ,",
  "atk-s0517a12:152_5": "asekhassa pavattattā asekhabalanti vuttaṁ. Sammāvimuttīti aṭṭha maggaṅgāni ṭhapetvā",
  "atk-s0517a12:152_6": "sesā phalasampayuttā dhammā . Keci pana ‘‘ṭhapetvā lokuttaravimuttiṁ avasesā vimuttiyo",
  "atk-s0517a12:152_7": "sammāvimuttī’’ti vadanti. Tassa sekhāsekhabalattaṁ vuttanayameva.",
  "atk-s0517a12:153_0": "Khīṇāsavabalesu sabbānipi ñāṇabalāni. Khīṇāsavassa bhikkhunoti karaṇatthe sāmivacanaṁ,",
  "atk-s0517a12:153_1": "khīṇāsavena bhikkhunāti attho. Aniccatoti hutvā abhāvākārena aniccato. Yathābhūtanti",
  "atk-s0517a12:153_2": "yathāsabhāvato. Paññāyāti sahavipassanāya maggapaññāya. Aniccato sudiṭṭhā dukkhato",
  "atk-s0517a12:153_3": "anattato sudiṭṭhā honti tammūlakattā. Yanti bhāvanapuṁsakavacanaṁ, yena kāraṇenāti",
  "atk-s0517a12:153_4": "vā attho. Āgammāti paṭicca. Paṭijānātīti sampaṭicchati paṭiññaṁ karoti. Aṅgārakāsūpamāti",
  "atk-s0517a12:153_5": "mahābhitāpaṭṭhena aṅgārakāsuyā upamitā. Kāmāti vatthukāmā ca kilesakāmā ca.",
  "atk-s0517a12:154_0": "Vivekaninnanti phalasamāpattivasena upadhivivekasaṅkhātanibbānaninnaṁ. Tayo hi vivekā",
  "atk-s0517a12:154_1": "– kāyaviveko cittaviveko upadhivivekoti. Kāyaviveko ca vivekaṭṭhakāyānaṁ nekkhammābhiratānaṁ.",
  "atk-s0517a12:154_2": "Cittaviveko ca adhicittamanuyuttānaṁ. Upadhiviveko ca nirupadhīnaṁ puggalānaṁ visaṅkhāragatānaṁ,",
  "atk-s0517a12:154_3": "nissaraṇavivekasaṅkhātanibbānaninnaṁ vā. Pañca hi vivekā – vikkhambhanaviveko tadaṅgaviveko",
  "atk-s0517a12:154_4": "samucchedaviveko paṭippassaddhiviveko nissaraṇavivekoti. Vivekaninnanti viveke ninnaṁ.",
  "atk-s0517a12:154_5": "Vivekapoṇanti viveke nataṁ. Vivekapabbhāranti vivekasīsabhāraṁ. Dvepi purimasseva",
  "atk-s0517a12:154_6": "vevacanāni. Vivekaṭṭhanti kilesehi vajjitaṁ, dūrībhūtaṁ vā. Nekkhammābhiratanti nibbāne",
  "atk-s0517a12:154_7": "abhirataṁ, pabbajjāya abhirataṁ vā. Byantībhūtanti vigatantībhūtaṁ, ekadesenāpi anallīnaṁ",
  "atk-s0517a12:154_8": "vippamuttaṁ visaṁsaṭṭhaṁ. Sabbasoti sabbathā. Āsavaṭṭhāniyehi dhammehīti saṁyogavasena",
  "atk-s0517a12:154_9": "āsavānaṁ kāraṇabhūtehi kilesadhammehīti attho. Atha vā byantībhūtanti vigatanikantibhūtaṁ,",
  "atk-s0517a12:154_10": "nittaṇhanti attho. Kuto? Sabbaso āsavaṭṭhāniyehi dhammehi sabbehi tebhūmakadhammehīti",
  "atk-s0517a12:154_11": "attho. Idha dasahi khīṇāsavabalehi khīṇāsavassa lokiyalokuttaro maggo kathito. ‘‘Aniccato",
  "atk-s0517a12:154_12": "sabbe saṅkhārā’’ti dukkhapariññābalaṁ, ‘‘aṅgārakāsūpamā kāmā’’ti samudayapahānabalaṁ,",
  "atk-s0517a12:154_13": "‘‘vivekaninnaṁ cittaṁ hotī’’ti nirodhasacchikiriyābalaṁ, ‘‘cattāro satipaṭṭhānā’’tiādi",
  "atk-s0517a12:154_14": "sattavidhaṁ maggabhāvanābalantipi vadanti. Dasa iddhibalāni iddhikathāya āvi bhavissanti.",
  "atk-s0517a12:155_0": "Tathāgatabalaniddese tathāgatabalānīti aññehi asādhāraṇāni tathāgatasseva balāni.",
  "atk-s0517a12:155_1": "Yathā vā pubbabuddhānaṁ balāni puññussayasampattiyā āgatāni, tathā āgatabalānītipi",
  "atk-s0517a12:155_2": "attho. Tattha duvidhaṁ tathāgatabalaṁ – kāyabalaṁ ñāṇabalañca. Tesu kāyabalaṁ hatthikulānusārena",
  "atk-s0517a12:155_3": "veditabbaṁ. Vuttañhetaṁ porāṇehi –",
  "atk-s0517a12:156": "‘‘Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "atk-s0517a12:157": "Gandhamaṅgalahemañca, uposathachaddantime dasā’’ti. (vibha. aṭṭha. 760; ma. ni. aṭṭha. 1.148; saṁ. ni. aṭṭha. 2.2.22);",
  "atk-s0517a12:158_0": "Imāni dasa hatthikulāni. Tattha kāḷāvakanti pakatihatthikulaṁ daṭṭhabbaṁ. Yaṁ dasannaṁ",
  "atk-s0517a12:158_1": "purisānaṁ kāyabalaṁ, taṁ ekassa kāḷāvakassa hatthino balaṁ. Yaṁ dasannaṁ kāḷāvakānaṁ",
  "atk-s0517a12:158_2": "balaṁ, taṁ ekassa gaṅgeyyassa balaṁ. Yaṁ dasannaṁ gaṅgeyyānaṁ, taṁ ekassa paṇḍarassa.",
  "atk-s0517a12:158_3": "Yaṁ dasannaṁ paṇḍarānaṁ , taṁ ekassa tambassa. Yaṁ dasannaṁ tambānaṁ, taṁ ekassa",
  "atk-s0517a12:158_4": "piṅgalassa. Yaṁ dasannaṁ piṅgalānaṁ, taṁ ekassa gandhahatthino. Yaṁ dasannaṁ gandhahatthīnaṁ,",
  "atk-s0517a12:158_5": "taṁ ekassa maṅgalahatthino. Yaṁ dasannaṁ maṅgalahatthīnaṁ, taṁ ekassa hemavatassa.",
  "atk-s0517a12:158_6": "Yaṁ dasannaṁ hemavatānaṁ, taṁ ekassa uposathassa. Yaṁ dasannaṁ uposathānaṁ, taṁ ekassa",
  "atk-s0517a12:158_7": "chaddantassa. Yaṁ dasannaṁ chaddantānaṁ, taṁ ekassa tathāgatassa balaṁ. Nārāyanasaṅghātabalantipi",
  "atk-s0517a12:158_8": "idameva vuccati. Tadetaṁ pakatihatthino gaṇanāya hatthīnaṁ koṭisahassassa, purisagaṇanāya",
  "atk-s0517a12:158_9": "dasannaṁ purisakoṭisahassānaṁ balaṁ hoti. Idaṁ tāva tathāgatassa kāyabalaṁ.",
  "atk-s0517a12:159_0": "Ñāṇabalaṁ pana idha tāva aññattha ca pāḷiyaṁ āgatameva dasabalañāṇaṁ, majjhime (ma.",
  "atk-s0517a12:159_1": "ni. 1.150) āgataṁ catuvesārajjañāṇaṁ, aṭṭhasu parisāsu akampanañāṇaṁ, catuyoniparicchedakañāṇaṁ,",
  "atk-s0517a12:159_2": "pañcagatiparicchedakañāṇaṁ, saṁyuttake (saṁ. ni. 2.33-34) āgatāni tesattati ñāṇāni,",
  "atk-s0517a12:159_3": "sattasattati ñāṇānīti evamaññānipi anekāni ñāṇasahassāni. Etaṁ ñāṇabalaṁ nāma. Idhāpi",
  "atk-s0517a12:159_4": "ñāṇabalameva adhippetaṁ. Ñāṇañhi akampiyaṭṭhena upatthambhanaṭṭhena ca balanti vuttaṁ.",
  "atk-s0517a12:160_0": "Ṭhānañca ṭhānatoti kāraṇañca kāraṇato. Kāraṇañhi yasmā tattha phalaṁ tiṭṭhati tadāyattavuttitāya",
  "atk-s0517a12:160_1": "uppajjati ceva pavattati ca, tasmā ṭhānanti vuccati. Taṁ bhagavā ye ye dhammā yesaṁ",
  "atk-s0517a12:160_2": "yesaṁ dhammānaṁ hetū paccayā uppādāya, taṁ taṁ ṭhānanti, ye ye dhammā yesaṁ yesaṁ",
  "atk-s0517a12:160_3": "dhammānaṁ na hetū na paccayā uppādāya, taṁ taṁ aṭṭhānanti pajānanto ṭhānañca ṭhānato",
  "atk-s0517a12:160_4": "aṭṭhānañca aṭṭhānato yathābhūtaṁ pajānāti. Yampīti yena ñāṇena. Idampīti idampi ṭhānāṭṭhānañāṇaṁ,",
  "atk-s0517a12:160_5": "tathāgatassa tathāgatabalaṁ nāma hotīti attho. Evaṁ sesapadesupi yojanā veditabbā.",
  "atk-s0517a12:161_0": "Āsabhaṁṭhānanti seṭṭhaṭṭhānaṁ uttamaṭṭhānaṁ, āsabhā vā pubbabuddhā, tesaṁ ṭhānanti",
  "atk-s0517a12:161_1": "attho. Apica gavasatajeṭṭhako usabho, gavasahassajeṭṭhako vasabho, vajasatajeṭṭhako",
  "atk-s0517a12:161_2": "vā usabho, vajasahassajeṭṭhako vasabho, sabbagavaseṭṭho sabbaparissayasaho seto pāsādiko",
  "atk-s0517a12:161_3": "mahābhāravaho asanisatasaddehipi asantasanīyo nisabho, so idha usabhoti adhippeto.",
  "atk-s0517a12:161_4": "Idampi hi tassa pariyāyavacanaṁ. Usabhassa idanti āsabhaṁ. Ṭhānanti catūhi pādehi",
  "atk-s0517a12:161_5": "pathaviṁ uppīḷetvā avaṭṭhānaṁ. Idaṁ pana āsabhaṁ viyāti āsabhaṁ yatheva hi nisabhasaṅkhāto",
  "atk-s0517a12:161_6": "usabho usabhabalena samannāgato catūhi pādehi pathaviṁ uppīḷetvā acalaṭṭhānena tiṭṭhati,",
  "atk-s0517a12:161_7": "evaṁ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṁ",
  "atk-s0517a12:161_8": "uppīḷetvā sadevake loke kenaci paccatthikena paccāmittena akampiyo acalaṭṭhānena",
  "atk-s0517a12:161_9": "tiṭṭhati, evaṁ tiṭṭhamāno ca taṁ āsabhaṁ ṭhānaṁ paṭijānāti upagacchati na paccakkhāti,",
  "atk-s0517a12:161_10": "attani āropeti. Tena vuttaṁ – ‘‘āsabhaṁ ṭhānaṁ paṭijānātī’’ti (saṁ. ni. aṭṭha. 2.2.22;",
  "atk-s0517a12:161_11": "ma. ni. aṭṭha. 1.148).",
  "atk-s0517a12:162_0": "Parisāsūti khattiyabrāhmaṇagahapatisamaṇacātumahārājikatāvatiṁsamārabrahmānaṁ vasena",
  "atk-s0517a12:162_1": "aṭṭhasu parisāsu. Sīhanādaṁ nadatīti seṭṭhanādaṁ achambhitanādaṁ nadati, sīhanādasadisaṁ",
  "atk-s0517a12:162_2": "vā nādaṁ nadati. Ayamattho sīhanādasuttena (ma. ni. 1.146 ādayo; dī. ni. 1.381 ādayo)",
  "atk-s0517a12:162_3": "dīpetabbo. Yathā vā sīho sahanato hananato ca sīhoti vuccati, evaṁ tathāgato lokadhammānaṁ",
  "atk-s0517a12:162_4": "sahanato parappavādānaṁ hananato sīhoti vuccati. Evaṁ vuttassa sīhassa nādaṁ sīhanādaṁ.",
  "atk-s0517a12:162_5": "Tattha yathā sīho sīhabalena samannāgato sabbattha visārado vigatalomahaṁso sīhanādaṁ",
  "atk-s0517a12:162_6": "nadati, evaṁ tathāgatasīhopi tathāgatabalehi samannāgato aṭṭhasu parisāsu visārado",
  "atk-s0517a12:162_7": "vigatalomahaṁso ‘‘iti rūpa’’ntiādinā (saṁ. ni. 3.78) nayena nānāvidhadesanāvilāsasampannaṁ",
  "atk-s0517a12:162_8": "sīhanādaṁ nadati. Tena vuttaṁ – ‘‘parisāsu sīhanādaṁ nadatī’’ti.",
  "atk-s0517a12:163": "Brahmacakkaṁ pavattetīti ettha brahmanti seṭṭhaṁ uttamaṁ visuddhaṁ. Cakkasaddo panāyaṁ –",
  "atk-s0517a12:164": "Sampattiyaṁ lakkhaṇe ca, rathaṅge iriyāpathe;",
  "atk-s0517a12:165": "Dāne ratanadhammūra, cakkādīsu ca dissati;",
  "atk-s0517a12:166": "Dhammacakke idha mato, tampi dvedhā vibhāvaye.",
  "atk-s0517a12:167_0": "‘‘Cattārimāni , bhikkhave, cakkāni, yehi samannāgatānaṁ devamanussāna’’ntiādīsu (a.",
  "atk-s0517a12:167_1": "ni. 4.31) hi ayaṁ sampattiyaṁ dissati. ‘‘Heṭṭhā pādatalesu cakkāni jātāni hontī’’ti",
  "atk-s0517a12:167_2": "(dī. ni. 2.35) ettha lakkhaṇe. ‘‘Cakkaṁva vahato pada’’nti (dha. pa. 1) ettha rathaṅge.",
  "atk-s0517a12:167_3": "‘‘Catucakkaṁ navadvāra’’nti (saṁ. ni. 1.29) ettha iriyāpathe. ‘‘Dadaṁ bhuñja mā ca",
  "atk-s0517a12:167_4": "pamādo , cakkaṁ vattaya kosalādhipā’’ti (jā. 1.7.149) ettha dāne. ‘‘Dibbaṁ cakkaratanaṁ",
  "atk-s0517a12:167_5": "pāturahosī’’ti (dī. ni. 2.243) ettha ratanacakke. ‘‘Mayā pavattitaṁ cakka’’nti (su.",
  "atk-s0517a12:167_6": "ni. 562) ettha dhammacakke. ‘‘Icchāhatassa posassa, cakkaṁ bhamati matthake’’ti (jā.",
  "atk-s0517a12:167_7": "1.1.104; 1.5.103) ettha uracakke. ‘‘Khurapariyantena cepi cakkenā’’ti (dī. ni. 1.166)",
  "atk-s0517a12:167_8": "ettha paharaṇacakke. ‘‘Asanivicakka’’nti (dī. ni. 3.61; saṁ. ni. 2.162) ettha asanimaṇḍale.",
  "atk-s0517a12:167_9": "Idha panāyaṁ dhammacakke mato.",
  "atk-s0517a12:168_0": "Taṁ panetaṁ dhammacakkaṁ duvidhaṁ hoti paṭivedhañāṇañca desanāñāṇañca. Tattha paññāpabhāvitaṁ",
  "atk-s0517a12:168_1": "attano ariyaphalāvahaṁ paṭivedhañāṇaṁ, karuṇāpabhāvitaṁ sāvakānaṁ ariyaphalāvahaṁ",
  "atk-s0517a12:168_2": "desanāñāṇaṁ. Tattha paṭivedhañāṇaṁ uppajjamānaṁ uppannanti duvidhaṁ. Tañhi abhinikkhamanato",
  "atk-s0517a12:168_3": "yāva arahattamaggā uppajjamānaṁ nāma, phalakkhaṇe uppannaṁ nāma. Tusitabhavanato",
  "atk-s0517a12:168_4": "vā yāva bodhipallaṅke arahattamaggā uppajjamānaṁ nāma, phalakkhaṇe uppannaṁ nāma.",
  "atk-s0517a12:168_5": "Dīpaṅkaradasabalato vā paṭṭhāya yāva arahattamaggā uppajjamānaṁ nāma, phalakkhaṇe",
  "atk-s0517a12:168_6": "uppannaṁ nāma. Desanāñāṇampi pavattamānaṁ pavattanti duvidhaṁ. Tañhi yāva aññātakoṇḍaññattherassa",
  "atk-s0517a12:168_7": "arahattamaggā pavattamānaṁ nāma, phalakkhaṇe pavattaṁ nāma. Tattha paṭivedhañāṇaṁ",
  "atk-s0517a12:168_8": "lokuttaraṁ, desanāñāṇaṁ lokiyaṁ. Ubhayampi panetaṁ aññehi asādhāraṇaṁ, buddhānaṁyeva",
  "atk-s0517a12:168_9": "orasañāṇaṁ. Tena vuttaṁ – ‘‘brahmacakkaṁ pavattetī’’ti.",
  "atk-s0517a12:169_0": "Kammasamādānānanti samādiyitvā katānaṁ kusalākusalakammānaṁ, kammameva vā kammasamādānaṁ.",
  "atk-s0517a12:169_1": "Ṭhānaso hetusoti paccayato ceva hetuto ca. Tattha gatiupadhikālapayogā vipākassa",
  "atk-s0517a12:169_2": "ṭhānaṁ. Kammaṁ hetu.",
  "atk-s0517a12:170_0": "Sabbatthagāmininti sabbagatigāminiñca agatigāminiñca. Paṭipadanti maggaṁ. Yathābhūtaṁ",
  "atk-s0517a12:170_1": "pajānātīti bahūsupi manussesu ekameva pāṇaṁ ghātentesu imassa cetanā nirayagāminī",
  "atk-s0517a12:170_2": "bhavissati, imassa tiracchānayonigāminīti iminā nayena ekavatthusmimpi kusalākusalacetanāsaṅkhātānaṁ",
  "atk-s0517a12:170_3": "paṭipattīnaṁ aviparītato sabhāvaṁ jānāti.",
  "atk-s0517a12:171_0": "Anekadhātunti cakkhudhātuādīhi, kāmadhātuādīhi vā dhātūhi bahudhātuṁ. Nānādhātunti",
  "atk-s0517a12:171_1": "tāsaṁyeva dhātūnaṁ vilakkhaṇattā nānappakāradhātuṁ . Lokanti khandhāyatanadhātulokaṁ.",
  "atk-s0517a12:171_2": "Yathābhūtaṁ pajānātīti tāsaṁ tāsaṁ dhātūnaṁ aviparītato sabhāvaṁ paṭivijjhati.",
  "atk-s0517a12:172": "Nānādhimuttikatanti hīnapaṇītādiadhimuttīhi nānādhimuttikabhāvaṁ.",
  "atk-s0517a12:173_0": "Parasattānanti padhānasattānaṁ. Parapuggalānanti tato paresaṁ hīnasattānaṁ. Ekatthameva",
  "atk-s0517a12:173_1": "vā etaṁ padadvayaṁ veneyyavasena bhagavatā dvedhā vuttaṁ. Idhāpi bhagavatā vuttanayeneva",
  "atk-s0517a12:173_2": "vuttaṁ. Indriyaparopariyattanti saddhādīnaṁ indriyānaṁ parabhāvañca aparabhāvañca,",
  "atk-s0517a12:173_3": "vuddhiñca hāniñcāti attho.",
  "atk-s0517a12:174_0": "Jhānavimokkhasamādhisamāpattīnanti paṭhamādīnaṁ catunnaṁ jhānānaṁ, ‘‘rūpī rūpāni",
  "atk-s0517a12:174_1": "passatī’’tiādīnaṁ (paṭi. ma. 1.209) aṭṭhannaṁ vimokkhānaṁ, savitakkasavicārādīnaṁ",
  "atk-s0517a12:174_2": "tiṇṇaṁ samādhīnaṁ, paṭhamajjhānasamāpattiādīnañca navannaṁ anupubbasamāpattīnaṁ.",
  "atk-s0517a12:174_3": "Saṁkilesanti hānabhāgiyadhammaṁ. Vodānanti visesabhāgiyadhammaṁ. Vuṭṭhānanti yena",
  "atk-s0517a12:174_4": "kāraṇena jhānādīhi vuṭṭhahanti, taṁ kāraṇaṁ. Taṁ pana ‘‘vodānampi vuṭṭhānaṁ, tamhā",
  "atk-s0517a12:174_5": "tamhā samādhimhā vuṭṭhānampi vuṭṭhāna’’nti (vibha. 828) evaṁ vuttaṁ paguṇajjhānañceva",
  "atk-s0517a12:174_6": "bhavaṅgaphalasamāpattiyo ca. Heṭṭhimaṁ heṭṭhimañhi paguṇajjhānaṁ uparimassa uparimassa",
  "atk-s0517a12:174_7": "padaṭṭhānaṁ hoti, tasmā ‘‘vodānampi vuṭṭhāna’’nti vuttaṁ. Bhavaṅgena pana sabbajjhānehi",
  "atk-s0517a12:174_8": "vuṭṭhānaṁ hoti, nirodhasamāpattito phalasamāpattiyā vuṭṭhānaṁ hoti. Taṁ sandhāya",
  "atk-s0517a12:174_9": "‘‘tamhā tamhā samādhimhā vuṭṭhānampi vuṭṭhāna’’nti vuttaṁ.",
  "atk-s0517a12:175": "Pubbenivāsadibbacakkhuāsavakkhayañāṇāni heṭṭhā pakāsitāneva.",
  "atk-s0517a12:176_0": "Tattha āsavānaṁ khayāti arahattamaggena sabbakilesānaṁ khayā. Anāsavanti āsavavirahitaṁ.",
  "atk-s0517a12:176_1": "Cetovimuttiṁ paññāvimuttinti ettha cetovacanena arahattaphalasampayutto samādhi,",
  "atk-s0517a12:176_2": "paññāvacanena taṁsampayuttā ca paññā vuttā. Tattha ca samādhi rāgato vimuttattā cetovimutti,",
  "atk-s0517a12:176_3": "paññā avijjāya vimuttattā paññāvimuttīti veditabbā. Vuttañhetaṁ bhagavatā – ‘‘yo",
  "atk-s0517a12:176_4": "hissa, bhikkhave, samādhi, tadassa samādhindriyaṁ. Yā hissa, bhikkhave, paññā, tadassa",
  "atk-s0517a12:176_5": "paññindriyaṁ. Iti kho, bhikkhave, rāgavirāgā cetovimutti avijjāvirāgā paññāvimuttī’’ti",
  "atk-s0517a12:176_6": "(saṁ. ni. 5.516; 520). Apicettha samathabalaṁ cetovimutti, vipassanābalaṁ paññāvimuttīti",
  "atk-s0517a12:176_7": "veditabbaṁ. Diṭṭheva dhammeti imasmiṁyeva attabhāve. Sayaṁ abhiññā sacchikatvāti",
  "atk-s0517a12:176_8": "adhikāya paññāya attanāyeva paccakkhaṁ katvā, aparappaccayena ñatvāti attho. Upasampajjāti",
  "atk-s0517a12:176_9": "adhigantvā, nipphādetvā vā. Imesaṁ pana dasannaṁ dasabalañāṇānaṁ vitthāro abhidhamme",
  "atk-s0517a12:176_10": "(vibha. 809 ādayo) vuttanayena veditabbo.",
  "atk-s0517a12:177_0": "Tattha paravādikathā hoti – dasabalañāṇaṁ nāma pāṭiyekkaṁ ñāṇaṁ natthi, sabbaññutaññāṇassevāyaṁ",
  "atk-s0517a12:177_1": "pabhedoti. Na taṁ tathā daṭṭhabbaṁ. Aññameva hi dasabalañāṇaṁ, aññaṁ sabbaññutaññāṇaṁ.",
  "atk-s0517a12:177_2": "Dasabalañāṇañhi sakasakakiccameva jānāti, sabbaññutaññāṇaṁ tampi, tato avasesampi",
  "atk-s0517a12:177_3": "jānāti. Dasabalañāṇesu hi paṭhamaṁ kāraṇākāraṇameva jānāti, dutiyaṁ kammantaravipākantarameva,",
  "atk-s0517a12:177_4": "tatiyaṁ kammaparicchedameva, catutthaṁ dhātunānattakāraṇameva, pañcamaṁ sattānaṁ",
  "atk-s0517a12:177_5": "ajjhāsayādhimuttimeva, chaṭṭhaṁ indriyānaṁ tikkhamudubhāvameva, sattamaṁ jhānādīhi",
  "atk-s0517a12:177_6": "saddhiṁ tesaṁ saṁkilesādimeva, aṭṭhamaṁ pubbenivutthakhandhasantatimeva, navamaṁ",
  "atk-s0517a12:177_7": "sattānaṁ cutipaṭisandhimeva, dasamaṁ saccaparicchedameva. Sabbaññutaññāṇaṁ pana etehi",
  "atk-s0517a12:177_8": "jānitabbañca, tato uttariñca pajānāti. Etesaṁ pana kiccaṁ na sabbaṁ karoti. Tañhi",
  "atk-s0517a12:177_9": "jhānaṁ hutvā appetuṁ na sakkoti, iddhi hutvā vikubbituṁ na sakkoti, maggo hutvā kilese",
  "atk-s0517a12:177_10": "khepetuṁ na sakkoti.",
  "atk-s0517a12:178_0": "Apica paravādī evaṁ pucchitabbo ‘‘dasabalañāṇaṁ nāmetaṁ savitakkasavicāraṁ avitakkavicāramattaṁ",
  "atk-s0517a12:178_1": "avitakkāvicāraṁ kāmāvacaraṁ rūpāvacaraṁ arūpāvacaraṁ lokiyaṁ lokuttara’’nti. Jānanto",
  "atk-s0517a12:178_2": "‘‘paṭipāṭiyā satta ñāṇāni savitakkasavicārānī’’ti vakkhati. ‘‘Tato parāni dve avitakkaavicārānī’’ti",
  "atk-s0517a12:178_3": "vakkhati. ‘‘Āsavakkhayañāṇaṁ siyā savitakkasavicāraṁ, siyā avitakkavicāramattaṁ,",
  "atk-s0517a12:178_4": "siyā avitakkaavicāra’’nti vakkhati. Tathā ‘‘paṭipāṭiyā satta kāmāvacarāni, tato parāni",
  "atk-s0517a12:178_5": "dve rūpāvacarāni, tato avasāne ekaṁ lokuttara’’nti vakkhati. ‘‘Sabbaññutaññāṇaṁ pana",
  "atk-s0517a12:178_6": "savitakkasavicārameva kāmāvacarameva lokiyamevā’’ti vakkhati.",
  "atk-s0517a12:179_0": "Evamettha apubbatthānuvaṇṇanaṁ ñatvā idāni yasmā tathāgato paṭhamaṁyeva ṭhānāṭṭhānañāṇena",
  "atk-s0517a12:179_1": "veneyyasattānaṁ āsavakkhayādhigamassa ceva anadhigamassa ca ṭhānāṭṭhānabhūtaṁ kilesāvaraṇābhāvaṁ",
  "atk-s0517a12:179_2": "passati lokiyasammādiṭṭhiṭṭhānadassanato niyatamicchādiṭṭhiṭṭhānābhāvadassanato ca.",
  "atk-s0517a12:179_3": "Atha nesaṁ kammavipākañāṇena vipākāvaraṇābhāvaṁ passati tihetukapaṭisandhidassanato.",
  "atk-s0517a12:179_4": "Sabbatthagāminipaṭipadāñāṇena kammāvaraṇābhāvaṁ passati ānantarikakammābhāvadassanato.",
  "atk-s0517a12:179_5": "Evaṁ anāvaraṇānaṁ anekadhātunānādhātuñāṇena anukūladhammadesanatthaṁ cariyāvisesaṁ",
  "atk-s0517a12:179_6": "passati dhātuvemattadassanato. Atha nesaṁ nānādhimuttikatāñāṇena adhimuttiṁ passati",
  "atk-s0517a12:179_7": "payogaṁ anādiyitvāpi adhimuttivasena dhammadesanatthaṁ . Athevaṁ diṭṭhaadhimuttīnaṁ",
  "atk-s0517a12:179_8": "yathāsatti yathābalaṁ dhammaṁ desetuṁ indriyaparopariyattañāṇena indriyaparopariyattaṁ",
  "atk-s0517a12:179_9": "passati saddhādīnaṁ tikkhamudubhāvadassanato. Evaṁ pariññātindriyaparopariyattāpi",
  "atk-s0517a12:179_10": "panete sace dūre honti, atha jhānādiñāṇena jhānādīsu vasībhūtattā iddhivisesena khippaṁ",
  "atk-s0517a12:179_11": "upagacchati. Upagantvā ca nesaṁ pubbenivāsānussatiñāṇena pubbajātivibhāvanaṁ dibbacakkhānubhāvato",
  "atk-s0517a12:179_12": "pattabbena cetopariyañāṇena sampati cittavisesaṁ passanto āsavakkhayañāṇānubhāvena",
  "atk-s0517a12:179_13": "āsavakkhayagāminiyā paṭipadāya vigatasammohattā āsavakkhayāya dhammaṁ deseti. Tasmā",
  "atk-s0517a12:179_14": "iminānukkamena imāni dasa balāni vuttānīti veditabbānīti.",
  "atk-s0517a12:180_0": "45. Idāni sabbabalāni lakkhaṇato niddisitukāmo kenaṭṭhena saddhābalantiādinā nayena",
  "atk-s0517a12:180_1": "pucchaṁ katvā assaddhiye akampiyaṭṭhenātiādinā nayena vissajjanaṁ akāsi. Tattha hirīyatītiādi",
  "atk-s0517a12:180_2": "puggalādhiṭṭhānā desanā. Bhāvanābalādīsu adhiṭṭhānabalapariyantesu ‘‘tatthā’’ti ca,",
  "atk-s0517a12:180_3": "‘‘tenā’’ti ca, ‘‘ta’’nti ca nekkhammādikameva sandhāya vuttanti veditabbaṁ. Tena",
  "atk-s0517a12:180_4": "cittaṁ ekagganti tena samādhinā cittaṁ ekaggaṁ hotīti vuttaṁ hoti. Tattha jāteti",
  "atk-s0517a12:180_5": "tattha samathe sampayogavasena jāte, tasmiṁ vā vipassanārammaṇaṁ hutvā jāte. Tattha",
  "atk-s0517a12:180_6": "sikkhatīti tattha sekhabale sekho sikkhatīti sekhabalanti attho. Tattha sikkhitattāti",
  "atk-s0517a12:180_7": "tattha asekhabale asekhassa sikkhitattā asekhabalaṁ. Tena āsavā khīṇāti tena lokiyalokuttarena",
  "atk-s0517a12:180_8": "ñāṇena āsavā khīṇāti taṁ ñāṇaṁ khīṇāsavabalaṁ . Lokiyenāpi hi ñāṇena āsavā khīṇā",
  "atk-s0517a12:180_9": "nāma vipassanāya abhāve lokuttaramaggābhāvato. Evaṁ khīṇāsavassa balanti khīṇāsavabalaṁ.",
  "atk-s0517a12:180_10": "Tassa ijjhatīti iddhibalanti tassa iddhimato ijjhatīti iddhiyeva balaṁ iddhibalaṁ.",
  "atk-s0517a12:180_11": "Appameyyaṭṭhenāti yasmā sāvakā ṭhānāṭṭhānādīni ekadesena jānanti, sabbākārena pajānanaṁyeva",
  "atk-s0517a12:180_12": "sandhāya ‘‘yathābhūtaṁ pajānātī’’ti vuttaṁ. Kiñcāpi tīsu vijjāsu ‘‘yathābhūtaṁ pajānātī’’ti",
  "atk-s0517a12:180_13": "na vuttaṁ, aññattha pana vuttattā tāsupi vuttameva hoti. Aññatthāti sesesu sattasu",
  "atk-s0517a12:180_14": "ñāṇabalesu ca abhidhamme (vibha. 760) ca dasasupi balesu. Indriyaparopariyattañāṇaṁ",
  "atk-s0517a12:180_15": "pana sabbathāpi sāvakehi asādhāraṇameva. Tasmā dasapi balāni sāvakehi asādhāraṇānīti.",
  "atk-s0517a12:180_16": "Adhimattaṭṭhena atuliyaṭṭhena appameyyāni, tasmāyeva ca ‘‘appameyyaṭṭhena tathāgatabala’’nti vuttanti.",
  "atk-s0517a12:181": "Balakathāvaṇṇanā niṭṭhitā.",
  "atk-s0517a12:182": "10. Suññakathā",
  "atk-s0517a12:183": "Suññakathāvaṇṇanā",
  "atk-s0517a12:184_0": "46. Idāni lokuttarabalapariyosānāya balakathāya anantaraṁ kathitāya lokuttarasuññatāpariyosānāya",
  "atk-s0517a12:184_1": "suttantapubbaṅgamāya suññatākathāya apubbatthānuvaṇṇanā. Suttante tāva athāti vacanopādāne",
  "atk-s0517a12:184_2": "nipāto. Etena āyasmātiādivacanassa upādānaṁ kataṁ hoti. Khoti padapūraṇatthe nipāto.",
  "atk-s0517a12:184_3": "Yena bhagavā tenupasaṅkamīti bhummatthe karaṇavacanaṁ. Tasmā yattha bhagavā, tattha",
  "atk-s0517a12:184_4": "upasaṅkamīti evamettha attho daṭṭhabbo. Yena vā kāraṇena bhagavā devamanussehi upasaṅkamitabbo,",
  "atk-s0517a12:184_5": "teneva kāraṇena upasaṅkamīti evamettha attho daṭṭhabbo. Kena ca kāraṇena bhagavā",
  "atk-s0517a12:184_6": "upasaṅkamitabbo? Nānappakāraguṇavisesādhigamādhippāyena, sāduphalūpabhogādhippāyena",
  "atk-s0517a12:184_7": "dijagaṇehi niccaphalitamahārukkho viya, tena kāraṇena upasaṅkamīti evamettha attho",
  "atk-s0517a12:184_8": "daṭṭhabbo. Upasaṅkamīti ca gatoti vuttaṁ hoti. Upasaṅkamitvāti upasaṅkamanapariyosānadīpanaṁ.",
  "atk-s0517a12:184_9": "Atha vā evañca gato tato āsannataraṁ ṭhānaṁ bhagavato samīpasaṅkhātaṁ gantvātipi vuttaṁ hoti.",
  "atk-s0517a12:185_0": "Abhivādetvāti pañcapatiṭṭhitena vanditvā. Idāni yenaṭṭhena loke aggapuggalassa upaṭṭhānaṁ",
  "atk-s0517a12:185_1": "āgato, taṁ pucchitukāmo dasanakhasamodhānasamujjalaṁ añjaliṁ sirasi patiṭṭhapetvā",
  "atk-s0517a12:185_2": "ekamantaṁ nisīdi. Ekamantanti ca bhāvanapuṁsakaniddeso ‘‘visamaṁ candimasūriyā pariharantī’’tiādīsu",
  "atk-s0517a12:185_3": "(a. ni. 4.70) viya. Tasmā yathā nisinno ekamantaṁ nisinno hoti, tathā nisīdīti evamettha",
  "atk-s0517a12:185_4": "attho daṭṭhabbo. Bhummatthe vā etaṁ upayogavacanaṁ. Nisīdīti nisajjaṁ kappesi. Paṇḍitā",
  "atk-s0517a12:185_5": "hi devamanussā garuṭṭhānīyaṁ upasaṅkamitvā āsanakusalatāya ekamantaṁ nisīdanti, ayañca",
  "atk-s0517a12:185_6": "thero tesaṁ aññataro, tasmā ekamantaṁ nisīdi.",
  "atk-s0517a12:186_0": "Kathaṁ nisinno pana ekamantaṁ nisinno hotīti? Cha nisajjadose vajjetvā. Seyyathidaṁ",
  "atk-s0517a12:186_1": "– atidūraṁ accāsannaṁ uparivātaṁ unnatappadesaṁ atisammukhaṁ atipacchāti. Atidūre",
  "atk-s0517a12:186_2": "nisinno hi sace kathetukāmo hoti, uccāsaddena kathetabbaṁ hoti. Accāsanne nisinno",
  "atk-s0517a12:186_3": "saṅghaṭṭanaṁ karoti. Uparivāte nisinno sarīragandhena bādhati. Unnatappadese nisinno",
  "atk-s0517a12:186_4": "agāravaṁ pakāseti. Atisammukhā nisinno sace daṭṭhukāmo hoti, cakkhunā cakkhuṁ āhacca",
  "atk-s0517a12:186_5": "daṭṭhabbaṁ hoti. Atipacchā nisinno sace daṭṭhukāmo hoti, gīvaṁ pasāretvā daṭṭhabbaṁ",
  "atk-s0517a12:186_6": "hoti. Tasmā ayampi ete cha nisajjadose vajjetvā nisīdi. Tena vuttaṁ ‘‘ekamantaṁ nisīdī’’ti.",
  "atk-s0517a12:186_7": "Etadavocāti etaṁ avoca.",
  "atk-s0517a12:187_0": "Suñño loko suñño lokoti, bhante, vuccatīti imasmiṁ sāsane paṭipannehi tehi tehi bhikkhūhi",
  "atk-s0517a12:187_1": "‘‘suñño loko suñño loko’’ti kathīyatīti attho. Tahiṁ tahiṁ tādisānaṁ vacanānaṁ bahukattā",
  "atk-s0517a12:187_2": "tesaṁ sabbesaṁ saṅgaṇhanatthaṁ āmeḍitavacanaṁ kataṁ. Evañhi vutte sabbāni tāni vacanāni",
  "atk-s0517a12:187_3": "saṅgahitāni honti. Kittāvatāti kittakena parimāṇena. Nu-iti saṁsayatthe nipāto. Suññaṁ",
  "atk-s0517a12:187_4": "attena vā attaniyena vāti ‘‘kārako vedako sayaṁvasī’’ti evaṁ lokaparikappitena attanā",
  "atk-s0517a12:187_5": "ca attābhāvatoyeva attano santakena parikkhārena ca suññaṁ. Sabbaṁ cakkhādi lokiyaṁ",
  "atk-s0517a12:187_6": "dhammajātaṁ, taṁyeva lujjanapalujjanaṭṭhena loko nāma. Yasmā ca attā ca ettha natthi,",
  "atk-s0517a12:187_7": "attaniyañca ettha natthi, tasmā suñño lokoti vuccatīti attho. Lokuttaropi ca dhammo",
  "atk-s0517a12:187_8": "attattaniyehi suñño eva, pucchānurūpena pana lokiyova dhammo vutto. Suññoti ca dhammo",
  "atk-s0517a12:187_9": "natthīti vuttaṁ na hoti, tasmiṁ dhamme attattaniyasārassa natthibhāvo vutto hoti.",
  "atk-s0517a12:187_10": "Loke ca ‘‘suññaṁ gharaṁ, suñño ghaṭo’’ti vutte gharassa ghaṭassa ca natthibhāvo vutto",
  "atk-s0517a12:187_11": "na hoti, tasmiṁ ghare ghaṭe ca aññassa natthibhāvo vutto hoti. Bhagavatā ca ‘‘iti",
  "atk-s0517a12:187_12": "yañhi kho tattha na hoti, tena taṁ suññaṁ samanupassati. Yaṁ pana tattha avasiṭṭhaṁ",
  "atk-s0517a12:187_13": "hoti, taṁ santaṁ idamatthīti pajānātī’’ti ayameva attho vutto. Tathā ñāyaganthe ca",
  "atk-s0517a12:187_14": "saddaganthe ca ayameva attho. Iti imasmiṁ suttante anattalakkhaṇameva kathitaṁ.",
  "atk-s0517a12:188_0": "47. Suttantaniddese suññasuññantiādīni pañcavīsati mātikāpadāni suññasambandhena",
  "atk-s0517a12:188_1": "uddisitvā tesaṁ niddeso kato. Tattha mātikāya tāva suññasaṅkhātaṁ suññaṁ, na aññena",
  "atk-s0517a12:188_2": "upapadena visesitanti suññasuññaṁ. Asukanti aniddiṭṭhattā cettha suññattameva vā",
  "atk-s0517a12:188_3": "apekkhitvā napuṁsakavacanaṁ kataṁ. Evaṁ sesesupi. Saṅkhāroyeva sesasaṅkhārehi suññoti",
  "atk-s0517a12:188_4": "saṅkhārasuññaṁ. Jarābhaṅgavasena virūpo pariṇāmo vipariṇāmo, tena vipariṇāmena suññaṁ",
  "atk-s0517a12:188_5": "vipariṇāmasuññaṁ. Aggañca taṁ attattaniyehi, sabbasaṅkhārehi vā suññañcāti aggasuññaṁ.",
  "atk-s0517a12:188_6": "Lakkhaṇameva sesalakkhaṇehi suññanti lakkhaṇasuññaṁ. Nekkhammādinā vikkhambhanena",
  "atk-s0517a12:188_7": "suññaṁ. Vikkhambhanasuññaṁ. Tadaṅgasuññādīsupi catūsu eseva nayo. Ajjhattañca taṁ",
  "atk-s0517a12:188_8": "attattaniyādīhi suññañcāti ajjhattasuññaṁ. Bahiddhā ca taṁ attattaniyādīhi suññañcāti",
  "atk-s0517a12:188_9": "bahiddhāsuññaṁ. Tadubhayaṁ attattaniyādīhi suññanti dubhatosuññaṁ. Samāno bhāgo etassāti",
  "atk-s0517a12:188_10": "sabhāgaṁ, sabhāgañca taṁ attattaniyādīhi suññañcāti sabhāgasuññaṁ, sadisasuññanti",
  "atk-s0517a12:188_11": "attho. Vigataṁ sabhāgaṁ visabhāgaṁ, visabhāgañca taṁ attattaniyādīhi suññañcāti visabhāgasuññaṁ,",
  "atk-s0517a12:188_12": "visadisasuññanti attho. Kesuci potthakesu sabhāgasuññaṁ visabhāgasuññaṁ nissaraṇasuññānantaraṁ",
  "atk-s0517a12:188_13": "likhitaṁ. Nekkhammādiesanā kāmacchandādinā suññāti esanāsuññaṁ. Pariggahasuññādīsu",
  "atk-s0517a12:188_14": "tīsupi eseva nayo. Ekārammaṇe patiṭṭhitattā nānārammaṇavikkhepābhāvato ekattañca",
  "atk-s0517a12:188_15": "taṁ nānattena suññañcāti ekattasuññaṁ. Tabbiparītena nānattañca taṁ ekattena suññañcāti",
  "atk-s0517a12:188_16": "nānattasuññaṁ. Nekkhammādikhanti kāmacchandādinā suññāti khantisuññaṁ. Adhiṭṭhānasuññe",
  "atk-s0517a12:188_17": "pariyogāhanasuññe ca eseva nayo. Pariyogahanasuññantipi pāṭho. Sampajānassāti sampajaññena",
  "atk-s0517a12:188_18": "samannāgatassa parinibbāyantassa arahato. Pavattapariyādānanti anupādāparinibbānaṁ.",
  "atk-s0517a12:188_19": "Sabbasuññatānanti sabbasuññānaṁ. Paramatthasuññanti sabbasaṅkhārābhāvato uttamatthabhūtaṁ suññaṁ.",
  "atk-s0517a12:189_0": "48. Mātikāniddese niccena vāti bhaṅgaṁ atikkamitvā pavattamānassa kassaci niccassa",
  "atk-s0517a12:189_1": "abhāvato niccena ca suññaṁ. Dhuvena vāti vijjamānakālepi paccayāyattavuttitāya thirassa",
  "atk-s0517a12:189_2": "kassaci abhāvato dhuvena ca suññaṁ. Sassatena vāti abbocchinnassa sabbakāle vijjamānassa",
  "atk-s0517a12:189_3": "kassaci abhāvato sassatena ca suññaṁ. Avipariṇāmadhammena vāti jarābhaṅgavasena avipariṇāmapakatikassa",
  "atk-s0517a12:189_4": "kassaci abhāvato avipariṇāmadhammena ca suññaṁ. Suttante attasuññatāya eva vuttāyapi",
  "atk-s0517a12:189_5": "niccasuññatañca sukhasuññatañca dassetuṁ idha niccena vātiādīnipi vuttāni. Aniccasseva",
  "atk-s0517a12:189_6": "hi pīḷāyogena dukkhattā niccasuññatāya vuttāya sukhasuññatāpi vuttāva hoti. Rūpādayo",
  "atk-s0517a12:189_7": "panettha cha visayā, cakkhuviññāṇādīni cha viññāṇāni, cakkhusamphassādayo cha phassā,",
  "atk-s0517a12:189_8": "cakkhusamphassajā vedanādayo cha vedanā cha saṅkhittāti veditabbaṁ.",
  "atk-s0517a12:190_0": "Puññābhisaṅkhārotiādīsu punāti attano kārakaṁ, pūreti cassa ajjhāsayaṁ, pujjañca",
  "atk-s0517a12:190_1": "bhavaṁ nibbattetīti puññaṁ, abhisaṅkharoti vipākaṁ kaṭattārūpañcāti abhisaṅkhāro,",
  "atk-s0517a12:190_2": "puññaṁ abhisaṅkhāro puññābhisaṅkhāro. Puññapaṭipakkhato apuññaṁ abhisaṅkhāro apuññābhisaṅkhāro.",
  "atk-s0517a12:190_3": "Na iñjaṁ aneñjaṁ, aneñjaṁ bhavaṁ abhisaṅkharotīti āneñjābhisaṅkhāro. Puññābhisaṅkhāro",
  "atk-s0517a12:190_4": "dānasīlabhāvanāvasena pavattā aṭṭha kāmāvacarakusalacetanā, bhāvanāvaseneva pavattā",
  "atk-s0517a12:190_5": "pañca rūpāvacarakusalacetanāti terasa cetanā honti, apuññābhisaṅkhāro pāṇātipātādivasena",
  "atk-s0517a12:190_6": "pavattā dvādasa akusalacetanā, āneñjābhisaṅkhāro bhāvanāvaseneva pavattā catasso",
  "atk-s0517a12:190_7": "arūpāvacaracetanāti tayopi saṅkhārā ekūnatiṁsa cetanā honti. Kāyasaṅkhārotiādīsu",
  "atk-s0517a12:190_8": "kāyato vā pavatto, kāyassa vā saṅkhāroti kāyasaṅkhāro. Vacīsaṅkhāracittasaṅkhāresupi",
  "atk-s0517a12:190_9": "eseva nayo. Ayaṁ tiko kammāyūhanakkhaṇe puññābhisaṅkhārādīnaṁ dvārato pavattidassanatthaṁ",
  "atk-s0517a12:190_10": "vutto. Kāyaviññattiṁ samuṭṭhāpetvā hi kāyadvārato pavattā aṭṭha kāmāvacarakusalacetanā,",
  "atk-s0517a12:190_11": "dvādasa akusalacetanā, abhiññācetanā cāti ekavīsati cetanā kāyasaṅkhāro nāma, tā",
  "atk-s0517a12:190_12": "eva ca vacīviññattiṁ samuṭṭhāpetvā vacīdvārato pavattā vacīsaṅkhāro nāma, manodvāre",
  "atk-s0517a12:190_13": "pavattā pana sabbāpi ekūnatiṁsa cetanā cittasaṅkhāro nāma. Atītā saṅkhārātiādīsu",
  "atk-s0517a12:190_14": "sabbepi saṅkhatadhammā sakakkhaṇaṁ patvā niruddhā atītā saṅkhārā, sakakkhaṇaṁ appattā",
  "atk-s0517a12:190_15": "anāgatā saṅkhārā, sakakkhaṇaṁ pattā paccuppannā saṅkhārāti.",
  "atk-s0517a12:191_0": "Vipariṇāmasuññe paccuppannaṁ dassetvā tassa tassa vipariṇāmo sukhena vattuṁ sakkāti",
  "atk-s0517a12:191_1": "paṭhamaṁ paccuppannadhammā dassitā. Tattha jātaṁ rūpanti paccuppannaṁ rūpaṁ. Sabhāvena",
  "atk-s0517a12:191_2": "suññanti ettha sayaṁ bhāvo sabhāvo, sayameva uppādoti attho. Sato vā bhāvo sabhāvo,",
  "atk-s0517a12:191_3": "attatoyeva uppādoti attho. Paccayāyattavuttittā paccayaṁ vinā sayameva bhāvo, attato",
  "atk-s0517a12:191_4": "eva vā bhāvo etasmiṁ natthīti sabhāvena suññaṁ, sayameva bhāvena, attato eva vā bhāvena",
  "atk-s0517a12:191_5": "suññanti vuttaṁ hoti. Atha vā sakassa bhāvo sabhāvo. Pathavīdhātuādīsu hi anekesu",
  "atk-s0517a12:191_6": "rūpārūpadhammesu ekeko dhammo paraṁ upādāya sako nāma. Bhāvoti ca dhammapariyāyavacanametaṁ.",
  "atk-s0517a12:191_7": "Ekassa ca dhammassa añño bhāvasaṅkhāto dhammo natthi, tasmā sakassa aññena bhāvena",
  "atk-s0517a12:191_8": "suññaṁ, sako aññena bhāvena suññoti attho. Tena ekassa dhammassa ekasabhāvatā vuttā",
  "atk-s0517a12:191_9": "hoti. Atha vā sabhāvena suññanti suññasabhāveneva suññaṁ. Kiṁ vuttaṁ hoti? Suññasuññatāya",
  "atk-s0517a12:191_10": "eva suññaṁ, na aññāhi pariyāyasuññatāhi suññanti vuttaṁ hoti.",
  "atk-s0517a12:192_0": "Sace pana keci vadeyyuṁ ‘‘sako bhāvo sabhāvo, tena sabhāvena suñña’’nti. Kiṁ vuttaṁ",
  "atk-s0517a12:192_1": "hoti? Bhāvoti dhammo, so paraṁ upādāya sapadena visesito sabhāvo nāma hoti. Dhammassa",
  "atk-s0517a12:192_2": "kassaci avijjamānattā ‘‘jātaṁ rūpaṁ sabhāvena suñña’’nti rūpassa avijjamānatā vuttā",
  "atk-s0517a12:192_3": "hotīti. Evaṁ sati ‘‘jātaṁ rūpa’’ntivacanena virujjhati. Na hi uppādarahitaṁ jātaṁ",
  "atk-s0517a12:192_4": "nāma hoti. Nibbānañhi uppādarahitaṁ, taṁ jātaṁ nāma na hoti, jātijarāmaraṇāni ca",
  "atk-s0517a12:192_5": "uppādarahitāni jātāni nāma na honti. Tenevettha ‘‘jātā jāti sabhāvena suññā , jātaṁ",
  "atk-s0517a12:192_6": "jarāmaraṇaṁ sabhāvena suñña’’nti evaṁ anuddharitvā bhavameva avasānaṁ katvā niddiṭṭhaṁ.",
  "atk-s0517a12:192_7": "Yadi uppādarahitassāpi ‘‘jāta’’ntivacanaṁ yujjeyya, ‘‘jātā jāti, jātaṁ jarāmaraṇa’’nti",
  "atk-s0517a12:192_8": "vattabbaṁ bhaveyya. Yasmā uppādarahitesu jātijarāmaraṇesu ‘‘jāta’’ntivacanaṁ na vuttaṁ,",
  "atk-s0517a12:192_9": "tasmā ‘‘sabhāvena suññaṁ avijjamāna’’nti vacanaṁ avijjamānassa uppādarahitattā ‘‘jāta’’ntivacanena",
  "atk-s0517a12:192_10": "virujjhati. Avijjamānassa ca ‘‘suñña’’ntivacanaṁ heṭṭhā vuttena lokavacanena ca bhagavato",
  "atk-s0517a12:192_11": "vacanena ca ñāyasaddaganthavacanena ca virujjhati, anekāhi ca yuttīhi virujjhati,",
  "atk-s0517a12:192_12": "tasmā taṁ vacanaṁ kacavaramiva chaḍḍitabbaṁ. ‘‘Yaṁ, bhikkhave, atthisammataṁ loke",
  "atk-s0517a12:192_13": "paṇḍitānaṁ, ahampi taṁ atthīti vadāmi. Yaṁ, bhikkhave, natthisammataṁ loke paṇḍitānaṁ,",
  "atk-s0517a12:192_14": "ahampi taṁ natthīti vadāmi. Kiñca, bhikkhave, atthisammataṁ loke paṇḍitānaṁ, yamahaṁ",
  "atk-s0517a12:192_15": "atthīti vadāmi? Rūpaṁ, bhikkhave, aniccaṁ dukkhaṁ vipariṇāmadhammaṁ atthisammataṁ",
  "atk-s0517a12:192_16": "loke paṇḍitānaṁ, ahampi taṁ atthīti vadāmī’’tiādīhi (saṁ. ni. 3.94) anekehi buddhavacanappamāṇehi",
  "atk-s0517a12:192_17": "anekāhi ca yuttīhi dhammā sakakkhaṇe vijjamānā evāti niṭṭhamettha gantabbaṁ.",
  "atk-s0517a12:193_0": "Vigataṁ rūpanti uppajjitvā bhaṅgaṁ patvā niruddhaṁ atītaṁ rūpaṁ. Vipariṇatañceva",
  "atk-s0517a12:193_1": "suññañcāti jarābhaṅgavasena virūpaṁ pariṇāmaṁ pattañca vattamānasseva vipariṇāmasabbhāvato",
  "atk-s0517a12:193_2": "atītassa vipariṇāmābhāvato tena vipariṇāmena suññañcāti attho. Jātā vedanātiādīsupi",
  "atk-s0517a12:193_3": "eseva nayo. Jātijarāmaraṇaṁ pana anipphannattā sakabhāvena anupalabbhanīyato idha",
  "atk-s0517a12:193_4": "na yujjati, tasmā ‘‘jātā jāti, jātaṁ jarāmaraṇa’’ntiādike dve naye pahāya bhavādikameva",
  "atk-s0517a12:193_5": "nayaṁ pariyosānaṁ katvā ṭhapitaṁ.",
  "atk-s0517a12:194_0": "Agganti agge bhavaṁ. Seṭṭhanti ativiya pasaṁsanīyaṁ. Visiṭṭhanti atisayabhūtaṁ. Viseṭṭhantipi",
  "atk-s0517a12:194_1": "pāṭho. Tidhāpi pasatthaṁ nibbānaṁ sammāpaṭipadāya paṭipajjitabbato padaṁ nāma. Yadidanti",
  "atk-s0517a12:194_2": "yaṁ idaṁ. Idāni vattabbaṁ nibbānaṁ nidasseti. Yasmā nibbānaṁ āgamma sabbasaṅkhārānaṁ",
  "atk-s0517a12:194_3": "samatho hoti, khandhūpadhikilesūpadhiabhisaṅkhārūpadhikāmaguṇūpadhisaṅkhātānaṁ upadhīnaṁ",
  "atk-s0517a12:194_4": "paṭinissaggo hoti, taṇhānaṁ khayo virāgo nirodho ca hoti, tasmā sabbasaṅkhārasamatho",
  "atk-s0517a12:194_5": "sabbūpadhipaṭinissaggotaṇhakkhayo virāgo nirodhoti vuccati. Nibbānanti sabhāvalakkhaṇena nigamitaṁ.",
  "atk-s0517a12:195_0": "Lakkhaṇesu hi ‘‘tīṇimāni, bhikkhave, bālassa bālalakkhaṇāni bālanimittāni bālāpadānāni.",
  "atk-s0517a12:195_1": "Katamāni tīṇi? Idha, bhikkhave, bālo duccintitacintī ca hoti dubbhāsitabhāsī ca dukkaṭakammakārī",
  "atk-s0517a12:195_2": "ca. Imāni kho, bhikkhave, tīṇi bālassa bālalakkhaṇāni bālanimittāni bālāpadānānī’’ti",
  "atk-s0517a12:195_3": "(a. ni. 3.3; ma. ni. 3.246) vuttaṁ. Paṇḍitehi bālassa bāloti sallakkhaṇato tividhaṁ",
  "atk-s0517a12:195_4": "bālalakkhaṇaṁ. ‘‘Tīṇimāni, bhikkhave, paṇḍitassa paṇḍitalakkhaṇāni paṇḍitanimittāni",
  "atk-s0517a12:195_5": "paṇḍitāpadānāni. Katamāni tīṇi? Idha, bhikkhave, paṇḍito sucintitacintī ca hoti subhāsitabhāsī",
  "atk-s0517a12:195_6": "ca sukatakammakārī ca. Imāni kho, bhikkhave, tīṇi paṇḍitassa paṇḍitalakkhaṇāni paṇḍitanimittāni",
  "atk-s0517a12:195_7": "paṇḍitāpadānānī’’ti (a. ni. 3.3; ma. ni. 3.253) vuttaṁ. Paṇḍitehi paṇḍitassa paṇḍitoti",
  "atk-s0517a12:195_8": "sallakkhaṇato tividhaṁ paṇḍitalakkhaṇaṁ.",
  "atk-s0517a12:196_0": "‘‘Tīṇimāni, bhikkhave, saṅkhatassa saṅkhatalakkhaṇāni. Katamāni tīṇi? Uppādo paññāyati,",
  "atk-s0517a12:196_1": "vayo paññāyati, ṭhitassa aññathattaṁ paññāyati. Imāni kho, bhikkhave, tīṇi saṅkhatassa",
  "atk-s0517a12:196_2": "saṅkhatalakkhaṇānī’’ti (a. ni. 3.47-48) vuttaṁ. Uppādo eva saṅkhatamiti lakkhaṇanti",
  "atk-s0517a12:196_3": "saṅkhatalakkhaṇaṁ. Evamitaradvayepi attho veditabbo. Iminā uppādakkhaṇe sesadvinnaṁ,",
  "atk-s0517a12:196_4": "ṭhitikkhaṇe sesadvinnaṁ, bhaṅgakkhaṇe ca sesadvinnaṁ abhāvo dassito. Yaṁ panettha",
  "atk-s0517a12:196_5": "peyyālamukhena jātiyā ca jarāmaraṇassa ca uppādādilakkhaṇaṁ vuttaṁ, taṁ vipariṇāmasuññatāya",
  "atk-s0517a12:196_6": "jātijarāmaraṇāni hitvā bhavapariyosānasseva nayassa vacanena ca uppādādīnaṁ uppādādiavacanasamayena",
  "atk-s0517a12:196_7": "ca virujjhati. Lakkhaṇasote patitattā pana sotapatitaṁ katvā likhitanti veditabbaṁ.",
  "atk-s0517a12:196_8": "Yathā ca abhidhamme (dha. sa. 562-565) ahetukavipākamanodhātumanoviññāṇadhātūnaṁ",
  "atk-s0517a12:196_9": "saṅgahavāre labbhamānampi jhānaṅgaṁ pañcaviññāṇasote patitvā gatanti na uddhaṭanti",
  "atk-s0517a12:196_10": "vuttaṁ, evamidhāpi sotapatitatā veditabbā. Atha vā jātijarāmaraṇavantānaṁ saṅkhārānaṁ",
  "atk-s0517a12:196_11": "uppādādayo ‘‘jātijarāmaraṇaṁ aniccato’’tiādīsu (paṭi. ma. 1.73; 2.4) viya tesaṁ viya",
  "atk-s0517a12:196_12": "katvā vuttanti veditabbaṁ.",
  "atk-s0517a12:197_0": "Nekkhammenakāmacchando vikkhambhito ceva suñño cāti kāmacchando nekkhammena vikkhambhito",
  "atk-s0517a12:197_1": "ceva nekkhammassa tattha abhāvato teneva vikkhambhanasaṅkhātena nekkhammena suñño",
  "atk-s0517a12:197_2": "ca. Evaṁ sesesupi yojanā kātabbā. Tadaṅgappahānasamucchedappahānesupi cettha tadaṅgavasena",
  "atk-s0517a12:197_3": "ca samucchedavasena ca pahīnaṁ dūrīkatameva hotīti iminā dūrīkaraṇaṭṭhena vikkhambhanaṁ vuttaṁ.",
  "atk-s0517a12:198_0": "Nekkhammenakāmacchando tadaṅgasuññoti nekkhammena pahīno kāmacchando tena nekkhammasaṅkhātena",
  "atk-s0517a12:198_1": "aṅgena suñño. Atha vā yo koci kāmacchando nekkhammassa tattha abhāvato nekkhammena",
  "atk-s0517a12:198_2": "tena aṅgena suñño. Evaṁ sesesupi yojanā kātabbā. Tassa tassa aṅgassa tattha tattha",
  "atk-s0517a12:198_3": "abhāvamatteneva cettha upacārappanājhānavasena ca vipassanāvasena ca tadaṅgasuññatā",
  "atk-s0517a12:198_4": "niddiṭṭhā. Pahānadīpakassa vacanassa abhāvena pana vivaṭṭanānupassanaṁyeva pariyosānaṁ",
  "atk-s0517a12:198_5": "katvā vipassanā niddiṭṭhā, cattāro maggā na niddiṭṭhā. Nekkhammena kāmacchando samucchinno",
  "atk-s0517a12:198_6": "ceva suñño cātiādīsu vikkhambhane vuttanayeneva attho veditabbo. Tadaṅgavikkhambhanavasena",
  "atk-s0517a12:198_7": "pahīnānipi cettha samudācārābhāvato samucchinnāni nāma hontīti iminā pariyāyena samucchedo",
  "atk-s0517a12:198_8": "vutto, taṁtaṁsamucchedakiccasādhanavasena vā maggasampayuttanekkhammādivasena vuttantipi",
  "atk-s0517a12:198_9": "veditabbaṁ. Paṭippassaddhinissaraṇasuññesu ca idha vuttanayeneva attho veditabbo.",
  "atk-s0517a12:198_10": "Tadaṅgavikkhambhanasamucchedapahānesu panettha paṭippassaddhimattattaṁ nissaṭamattattañca",
  "atk-s0517a12:198_11": "gahetvā vuttaṁ. Pañcasupi etesu suññesu nekkhammādīniyeva vikkhambhanatadaṅgasamucchedapaṭippassaddhinissaraṇanāmena",
  "atk-s0517a12:198_12": "vuttāni. Ajjhattanti ajjhattabhūtaṁ. Bahiddhāti bahiddhābhūtaṁ. Dubhatosuññanti ubhayasuññaṁ.",
  "atk-s0517a12:198_13": "Paccattādīsupi hi to-itivacanaṁ hotiyeva.",
  "atk-s0517a12:199_0": "Cha ajjhattikāyatanādīni chaajjhattikāyatanādīnaṁ bhāvena sabhāgāni. Parehi visabhāgāni.",
  "atk-s0517a12:199_1": "Viññāṇakāyātiādīsu cettha kāyavacanena viññāṇādīniyeva vuttāni. Nekkhammesanādīsu",
  "atk-s0517a12:199_2": "nekkhammādīniyeva tadatthikehi viññūhi esīyantīti esanā. Atha vā pubbabhāge nekkhammādīnaṁ",
  "atk-s0517a12:199_3": "esanāpi kāmacchandādīhi suññā, kiṁ pana nekkhammādīnītipi vuttaṁ hoti? Pariggahādīsu",
  "atk-s0517a12:199_4": "nekkhammādīniyeva pubbabhāge esitāni aparabhāge pariggayhantīti pariggahoti, pariggahitāni",
  "atk-s0517a12:199_5": "pattivasena paṭilabbhantīti paṭilābhoti, paṭiladdhāni ñāṇavasena paṭivijjhīyantīti",
  "atk-s0517a12:199_6": "paṭivedhoti ca vuttāni. Ekattasuññañca nānattasuññañca sakiṁyeva pucchitvā ekattasuññaṁ",
  "atk-s0517a12:199_7": "vissajjetvā nānattasuññaṁ avissajjetvāva sakiṁ nigamanaṁ kataṁ. Kasmā na vissajjitanti",
  "atk-s0517a12:199_8": "ce? Vuttapariyāyenevettha yojanā ñāyatīti na vissajjitanti veditabbaṁ. Ayaṁ panettha",
  "atk-s0517a12:199_9": "yojanā – nekkhammaṁ ekattaṁ, kāmacchando nānattaṁ, kāmacchando nānattaṁ, nekkhammekattena",
  "atk-s0517a12:199_10": "suññanti. Evaṁ sesesupi yojanā veditabbā.",
  "atk-s0517a12:200_0": "Khantiādīsu nekkhammādīniyeva khamanato ruccanato khantīti, rocitāniyeva pavisitvā",
  "atk-s0517a12:200_1": "tiṭṭhanato adhiṭṭhānanti, pavisitvā ṭhitānaṁ yathārucimeva sevanato pariyogāhananti",
  "atk-s0517a12:200_2": "ca vuttāni. Idhasampajānotiādiko paramatthasuññaniddeso parinibbānañāṇaniddese vaṇṇitoyeva.",
  "atk-s0517a12:201_0": "Imesu ca sabbesu suññesu saṅkhārasuññaṁ vipariṇāmasuññaṁ lakkhaṇasuññañca yathāvuttānaṁ",
  "atk-s0517a12:201_1": "dhammānaṁ aññamaññaasammissatādassanatthaṁ. Yattha pana akusalapakkhikānaṁ kusalapakkhikena",
  "atk-s0517a12:201_2": "suññatā vuttā, tena akusale ādīnavadassanatthaṁ. Yattha pana kusalapakkhikānaṁ akusalapakkhikena",
  "atk-s0517a12:201_3": "suññatā vuttā, tena kusale ānisaṁsadassanatthaṁ. Yattha attattaniyādīhi suññatā vuttā,",
  "atk-s0517a12:201_4": "taṁ sabbasaṅkhāresu nibbidājananatthaṁ. Aggasuññaṁ paramatthasuññañca nibbāne ussāhajananatthaṁ",
  "atk-s0517a12:201_5": "vuttanti veditabbaṁ.",
  "atk-s0517a12:202_0": "Tesu aggasuññañca paramatthasuññañcāti dve suññāni atthato ekameva nibbānaṁ aggaparamatthavasena",
  "atk-s0517a12:202_1": "saupādisesaanupādisesavasena ca dvidhā katvā vuttaṁ. Tāni dve attattaniyasuññato",
  "atk-s0517a12:202_2": "saṅkhārasuññato ca sabhāgāni. ‘‘Suññasuññaṁ ajjhattasuññaṁ bahiddhāsuññaṁ dubhatosuññaṁ",
  "atk-s0517a12:202_3": "sabhāgasuññaṁ visabhāgasuñña’’nti imāni cha suññāni suññasuññameva hoti. Ajjhattādibhedato",
  "atk-s0517a12:202_4": "pana chadhā vuttāni. Tāni cha ca attattaniyādisuññato sabhāgāni. Saṅkhāravipariṇāmalakkhaṇasuññāni,",
  "atk-s0517a12:202_5": "vikkhambhanatadaṅgasamucchedapaṭippassaddhinissaraṇasuññāni, esanāpariggahapaṭilābhapaṭivedhasuññāni,",
  "atk-s0517a12:202_6": "ekattanānattasuññāni, khantiadhiṭṭhānapariyogāhanasuññāni cāti sattarasa suññāni",
  "atk-s0517a12:202_7": "attani avijjamānehi tehi tehi dhammehi suññattā avijjamānānaṁ vasena visuṁ visuṁ",
  "atk-s0517a12:202_8": "vuttāni. Saṅkhāravipariṇāmalakkhaṇasuññāni pana itarena itarena asammissavasena sabhāgāni,",
  "atk-s0517a12:202_9": "vikkhambhanādīni pañca kusalapakkhena suññattā sabhāgāni, esanādīni cattāri, khantiādīni",
  "atk-s0517a12:202_10": "ca tīṇi akusalapakkhena suññattā sabhāgāni, ekattanānattasuññāni aññamaññapaṭipakkhavasena sabhāgāni.",
  "atk-s0517a12:203": "Sabbe dhammā samāsena, tidhā dvedhā tathekadhā;",
  "atk-s0517a12:204": "Suññāti suññatthavidū, vaṇṇayantīdha sāsane.",
  "atk-s0517a12:205_0": "Kathaṁ? Sabbe tāva lokiyā dhammā dhuvasubhasukhaattavirahitattā dhuvasubhasukhaattasuññā.",
  "atk-s0517a12:205_1": "Maggaphaladhammā dhuvasukhattavirahitattā dhuvasukhattasuññā. Aniccattāyeva sukhena",
  "atk-s0517a12:205_2": "suññā. Anāsavattā na subhena suññā. Nibbānadhammo attasseva abhāvato attasuñño. Lokiyalokuttarā",
  "atk-s0517a12:205_3": "pana sabbepi saṅkhatā dhammā sattassa kassaci abhāvato sattasuññā. Asaṅkhato nibbānadhammo",
  "atk-s0517a12:205_4": "tesaṁ saṅkhārānampi abhāvato saṅkhārasuñño. Saṅkhatāsaṅkhatā pana sabbepi dhammā",
  "atk-s0517a12:205_5": "attasaṅkhātassa puggalassa abhāvato attasuññāti.",
  "atk-s0517a12:206": "Saddhammappakāsiniyā paṭisambhidāmaggaaṭṭhakathāya",
  "atk-s0517a12:207": "Suññakathāvaṇṇanā niṭṭhitā.",
  "atk-s0517a12:208": "Yuganaddhavaggavaṇṇanā niṭṭhitā.",
  "atk-s0517a12:209": "Niṭṭhitā ca majjhimavaggassa apubbatthānuvaṇṇanā."
}