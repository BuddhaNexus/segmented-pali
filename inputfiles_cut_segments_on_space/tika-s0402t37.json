{
  "tika-s0402t37:0": "4. Cakkavaggo",
  "tika-s0402t37:1": "1. Cakkasuttavaṇṇanā",
  "tika-s0402t37:2_0": "31. Catutthassa paṭhame cattāri cakkānīti ettha cakkaṁ nāma dārucakkaṁ, ratanacakkaṁ,",
  "tika-s0402t37:2_1": "dhammacakkaṁ, iriyāpathacakkaṁ, sampatticakkanti pañcavidhaṁ. Tattha ‘‘yaṁ panidaṁ,",
  "tika-s0402t37:2_2": "samma, rathakāracakkaṁ chahi māsehi niṭṭhitaṁ chārattūnehī’’ti (a. ni. 3.15) idaṁ",
  "tika-s0402t37:2_3": "dārucakkaṁ. ‘‘Pitarā pavattitaṁ cakkaṁ anuvattetī’’ti (saṁ. ni. 1.215) idaṁ ratanacakkaṁ.",
  "tika-s0402t37:2_4": "‘‘Mayā pavattitaṁ cakka’’nti (su. ni. 562; bu. vaṁ. 27.17; jā. 1.1.104; 1.5.100,",
  "tika-s0402t37:2_5": "103) idaṁ dhammacakkaṁ. ‘‘Catucakkaṁ navadvāra’’nti (saṁ. ni. 1.29, 109) idaṁ iriyāpathacakkaṁ.",
  "tika-s0402t37:2_6": "‘‘Cattārimāni, bhikkhave, cakkāni yehi samannāgatānaṁ devamanussānaṁ catucakkaṁ pavattatī’’ti",
  "tika-s0402t37:2_7": "(a. ni. 4.31) idaṁ sampatticakkaṁ. Idhāpi etadeva adhippetanti āha ‘‘cattāri sampatticakkāni",
  "tika-s0402t37:2_8": "vattantī’’ti. Anucchavike deseti puññakiriyāya sammāpaṭipattiyā anurūpadese. Sevanaṁ",
  "tika-s0402t37:2_9": "kālena kālaṁ upasaṅkamanaṁ. Bhajanaṁ bhattivasena payirupāsanaṁ. Attano sammā ṭhapananti",
  "tika-s0402t37:2_10": "attano cittasantānassa yoniso ṭhapanaṁ. Saddhādīsu nivesananti āha ‘‘sace’’tiādi.",
  "tika-s0402t37:2_11": "Idameva cettha pamāṇanti idameva pubbekatapuññatāsaṅkhātaṁ sampatticakkaṁ eva etesu",
  "tika-s0402t37:2_12": "sampatticakkesu pamāṇabhūtaṁ itaresaṁ kāraṇabhāvato . Tenāha ‘‘yena hī’’tiādi. So",
  "tika-s0402t37:2_13": "eva ca katapuñño puggalo attānaṁ sammā ṭhapeti akatapuññassa tadabhāvato.",
  "tika-s0402t37:3": "Cakkasuttavaṇṇanā niṭṭhitā.",
  "tika-s0402t37:4": "2. Saṅgahasuttavaṇṇanā",
  "tika-s0402t37:5_0": "32. Dutiye tassa dānameva dātabbanti pabbajitassa pabbajitaparikkhāraṁ pattacīvarādi,",
  "tika-s0402t37:5_1": "gihino gihiparikkhāraṁ vatthāvudhayānasayanādi dātabbaṁ. Sabbanti sabbaṁ upakāraṁ.",
  "tika-s0402t37:5_2": "Makkhetvā nāseti makkhibhāve ṭhatvā. Telena viya makkhetīti satadhotatelena makkheti",
  "tika-s0402t37:5_3": "viya. Atthavaḍḍhanakathāti hitāvahakathā. Kathāgahaṇañcettha nidassanamattaṁ, paresaṁ",
  "tika-s0402t37:5_4": "hitāvaho kāyappayogopi atthacariyā. Aṭṭhakathāyaṁ pana vacippayogavaseneva atthacariyā",
  "tika-s0402t37:5_5": "vuttā. Samānattatāti sadisabhāvo, samānaṭṭhāne ṭhapanaṁ, taṁ panassa samānaṭṭhapanaṁ",
  "tika-s0402t37:5_6": "attasadisatākaraṇamukhena ekasambhogatā. Attano sukhuppattiyaṁ tassa ca dukkhuppattiyaṁ",
  "tika-s0402t37:5_7": "tena dukkhena attanā ekasambhogatāti āha ‘‘samānasukhadukkhabhāvo’’ti. Sā ca samānasukhadukkhatā",
  "tika-s0402t37:5_8": "ekato nisajjādinā pākaṭā hotīti dassento ‘‘ekāsane’’tiādimāha.",
  "tika-s0402t37:6_0": "Tattha jātiyā hīno bhogena adhiko dussaṅgaho hoti. Na hi sakkā tena saddhiṁ ekaparibhogo",
  "tika-s0402t37:6_1": "kātuṁ jātiyā hīnattā. Tassa tathā akariyamāne ca so kujjhati bhogena adhikattā, tasmā",
  "tika-s0402t37:6_2": "so dussaṅgaho. Bhogena hīno jātiyā adhikopi dussaṅgaho hoti. So hi ‘‘ahaṁ jātimā’’ti",
  "tika-s0402t37:6_3": "bhogasampannena saddhi ekaparibhogaṁ icchati, tasmiṁ akariyamāne kujjhati. Ubhohipi",
  "tika-s0402t37:6_4": "hīno susaṅgaho hoti. Na hi so itarena saddhiṁ ekaparibhogaṁ icchati jātiyā hīnabhāvato,",
  "tika-s0402t37:6_5": "na akariyamāno kujjhati bhogena hīnabhāvato. Ubhohi sadisopi susaṅgahoyeva. Sadisabhāveneva",
  "tika-s0402t37:6_6": "itarena saha ekaparibhogassa paccāsīsāya, akaraṇe ca tassa kujjhanassa abhāvato.",
  "tika-s0402t37:6_7": "Bhikkhu dussīlo dussaṅgaho hoti. Na hi sakkā tena saddhiṁ ekaparibhogaṁ kātuṁ, akariyamāne",
  "tika-s0402t37:6_8": "ca kujjhati. Sīlavā pana susaṅgaho hoti. Sīlavā hi adīyamānepi kismiñci āmise akariyamānepi",
  "tika-s0402t37:6_9": "saṅgahe na kujjhati, aññaṁ attanā saddhiṁ paribhogaṁ akarontampi na pāpakena cittena",
  "tika-s0402t37:6_10": "passati pesalabhāvato. Tato eva paribhogopi anena saddhiṁ sukaro hoti, tasmā gihi",
  "tika-s0402t37:6_11": "ce, ubhohi sadiso. Pabbajito ce, sīlavā puggalo . Evaṁ samānattatāya saṅgahetabbo.",
  "tika-s0402t37:6_12": "Tenevāha ‘‘so sace gahaṭṭhassa jātiyā pabbajitassa sīlena sadiso hoti, tassāyaṁ samānattatā",
  "tika-s0402t37:6_13": "kātabbā’’ti. Sesaṁ suviññeyyameva.",
  "tika-s0402t37:7": "Saṅgahasuttavaṇṇanā niṭṭhitā.",
  "tika-s0402t37:8": "3. Sīhasuttavaṇṇanā",
  "tika-s0402t37:9_0": "33. Tatiye sīhoti parissayasahanato paṭipakkhahananato ca ‘‘sīho’’ti laddhanāmo migādhipati.",
  "tika-s0402t37:9_1": "Cattāroti samānepi sīhajātibhāve vaṇṇavisesādisiddhena visesena cattāro sīhā. Te",
  "tika-s0402t37:9_2": "idāni nāmato vaṇṇato āhārato dassetvā idhādhippetasīhaṁ nānappakārato vibhāvetuṁ",
  "tika-s0402t37:9_3": "‘‘tiṇasīho’’tiādi āraddhaṁ. Tiṇabhakkho sīho tiṇasīho purimapade uttarapadalopena",
  "tika-s0402t37:9_4": "yathā ‘‘sākapatthivo’’ti (pāṇini 2.1.60). Kāḷavaṇṇatāya kāḷasīho. Tathā paṇḍusīho.",
  "tika-s0402t37:9_5": "Tenāha ‘‘kāḷagāvisadiso, paṇḍupalāsavaṇṇagāvisadiso’’ti ca. Rattakambalassa viya",
  "tika-s0402t37:9_6": "kesaro kesarakalomo etassa atthīti kesarī. Lākhāparikammakatehi viya pādapariyantehīti ca yojanā.",
  "tika-s0402t37:10": "Kammānubhāvasiddhaadhipaccamahesakkhatāhi sabbamigagaṇassa rājā. Suvaṇṇaguhato vātiādi ‘‘sīhassa vihāro kiriyā evaṁ hotī’’ti katvā vuttaṁ.",
  "tika-s0402t37:11_0": "Samaṁ patiṭṭhāpetvāti sabbabhāgehi samameva bhūmiyaṁ patiṭṭhāpetvā. Ākaḍḍhitvāti",
  "tika-s0402t37:11_1": "purato ākaḍḍhitvā. Abhiharitvāti abhimukhaṁ haritvā. Saṅghātanti vināsaṁ. Vīsatiyaṭṭhikaṁ ṭhānaṁ usabhaṁ.",
  "tika-s0402t37:12_0": "Samasīhoti samajātiko samappabhāvo ca sīho. Samānosmīti desanāmattaṁ, samappabhāvatāya",
  "tika-s0402t37:12_1": "eva na bhāyati. Sakkāyadiṭṭhibalavatāyāti ‘‘ke aññe amhehi uttaritarā, atha kho mayameva",
  "tika-s0402t37:12_2": "mahābalā’’ti evaṁ balātimānanimittāya ahaṁkārahetubhūtāya sakkāyadiṭṭhiyā balavabhāvena.",
  "tika-s0402t37:12_3": "Sakkāyadiṭṭhiyā pahīnattāti nirahaṁkārattā attasinehassa suṭṭhu samugghātattā na bhāyati.",
  "tika-s0402t37:13": "Tathātathāti sīhasadisatādinā tena tena pakārena attānaṁ kathesīti vatvā tamatthaṁ vivaritvā dassetuṁ ‘‘sīhoti kho’’tiādi vuttaṁ.",
  "tika-s0402t37:14_0": "Katamahābhinīhārassa lokanāthassa bodhiyā niyatabhāvappattiyā ekantabhāvī buddhabhāvoti",
  "tika-s0402t37:14_1": "katvā ‘‘tīsu pāsādesu nivāsakālo , magadharañño paṭiññādānakālo, pāyāsassa paribhuttakālo’’tiādinā",
  "tika-s0402t37:14_2": "abhisambodhito purimāvatthāpi sīhasadisā katvā dassitā. Bhāvini bhūtūpacāropi hi",
  "tika-s0402t37:14_3": "lokavohāro. Vijjābhāvasāmaññato dvivijjaṁ itaravijjampi ekajjhaṁ gahetvā paṭiccasamuppādasammasanato",
  "tika-s0402t37:14_4": "taṁ puretarasiddhaṁ viya katvā āha ‘‘tisso vijjā sodhetvā’’ti. Anulomapaṭilomato",
  "tika-s0402t37:14_5": "pavattañāṇassa vasena ‘‘yamakañāṇamanthanenā’’ti vuttaṁ.",
  "tika-s0402t37:15_0": "Tattha viharantassāti ajapālanigrodhamūle viharantassa. Ekādasame divaseti sattasattāhato",
  "tika-s0402t37:15_1": "paraṁ ekādasame divase. Acalapallaṅketi isipatane dhammacakkappavattanatthaṁ nisinnapallaṅke.",
  "tika-s0402t37:15_2": "Tampi hi kenaci appaṭivattiyaṁ dhammacakkappavattanatthaṁ nisajjāti katvā vajirāsanaṁ",
  "tika-s0402t37:15_3": "viya acalapallaṅkaṁ vuccati. Imasmiñca pana padeti ‘‘dveme, bhikkhave, antā’’tiādinayappavatte",
  "tika-s0402t37:15_4": "ca imasmiṁ saddhammakoṭṭhāse. Dhammaghoso…pe… dasasahassilokadhātuṁ paṭicchādesi",
  "tika-s0402t37:15_5": "‘‘sabbattha ṭhitā suṇantū’’ti adhiṭṭhānena. Soḷasahākārehīti dukkhapariññā, samudayappahānaṁ,",
  "tika-s0402t37:15_6": "nirodhasacchikiriyā, maggabhāvanāti ekekasmiṁ magge cattāri cattāri katvā soḷasahi ākārehi.",
  "tika-s0402t37:16_0": "Paṭhamena nayena abhisambodhito purimatarāvatthāpi avassaṁbhāvitāya gahetvā sīhasadisataṁ",
  "tika-s0402t37:16_1": "dassetvā idāni abhisambuddhāvatthāsu eva sīhasadisataṁ dassetuṁ ‘‘aparo nayo’’tiādi",
  "tika-s0402t37:16_2": "āraddhaṁ. Aṭṭhahi kāraṇehīti ‘‘tathā āgatoti tathāgato, tathā gatoti tathāgato, tathalakkhaṇaṁ",
  "tika-s0402t37:16_3": "āgatoti tathāgato, tathadhamme yāthāvato abhisambuddhoti tathāgato, tathadassitāya",
  "tika-s0402t37:16_4": "tathāgato, tathavāditāya tathāgato, tathākāritāya tathāgato, abhibhavanaṭṭhena tathāgato’’ti",
  "tika-s0402t37:16_5": "(dī. ni. aṭṭha. 1.7; ma. ni. aṭṭha. 1.12; saṁ. ni. aṭṭha. 2.3.78; a. ni. aṭṭha. 1.1.170;",
  "tika-s0402t37:16_6": "udā. aṭṭha. 18; itivu. aṭṭha. 38; theragā. aṭṭha. 1.3; bu. vaṁ. aṭṭha. 1.2 nidānakathā;",
  "tika-s0402t37:16_7": "mahāni. aṭṭha. 14; paṭi. ma. 1.37) evaṁ vuttehi aṭṭhahi tathāgatasādhakehi kāraṇehi.",
  "tika-s0402t37:16_8": "Yadipi bhagavā bodhipallaṅke nisinnamatteva abhisambuddho na jāto, tathāpi tāya nisajjāya",
  "tika-s0402t37:16_9": "nisinnova panujja sabbaṁ parissayaṁ abhisambuddho jāto. Tathā hi taṁ ‘‘aparājitapallaṅka’’nti",
  "tika-s0402t37:16_10": "vuccati, tasmā ‘‘yāva bodhipallaṅkā vā’’ti vatvā tena aparitussanto ‘‘yāva arahattamaggañāṇā vā’’ti āha.",
  "tika-s0402t37:17_0": "Itisakkāyoti ettha itisaddo nidassanattho. Tena sakkāyo sarūpato parimāṇato paricchedato",
  "tika-s0402t37:17_1": "ca dassitoti āha ‘‘ayaṁ sakkāyo’’tiādi. ‘‘Ayaṁ sakkāyo’’ti iminā pañcupādānakkhandhā",
  "tika-s0402t37:17_2": "sarūpato dassitā. ‘‘Ettako sakkāyo’’ti iminā te parimāṇato dassitā. Tassa ca parimāṇassa",
  "tika-s0402t37:17_3": "ekantikabhāvaṁ dassentena ‘‘na ito bhiyyo sakkāyo atthī’’ti vuttaṁ. Sabhāvatoti salakkhaṇato.",
  "tika-s0402t37:17_4": "Sarasatoti sakiccato. Pariyantatoti parimāṇapariyantato. Paricchedatoti yattake ṭhāne",
  "tika-s0402t37:17_5": "tassa pavattitassa paricchindanato. Parivaṭumatoti pariyosānappavattito. Sabbepi",
  "tika-s0402t37:17_6": "pañcupādānakkhandhā dassitā honti yathāvuttena vibhāgena. Ayaṁ sakkāyassa samudayo",
  "tika-s0402t37:17_7": "nāmāti ayaṁ āhārādisakkāyassa samudayo nāma. Tenāha ‘‘ettāvatā’’tiādi. Atthaṅgamoti",
  "tika-s0402t37:17_8": "nirodho. ‘‘Āhārasamudayā āhāranirodhā’’ti ca asādhāraṇameva taṁ gahetvā sesesu ādi-saddena saṅgaṇhāti.",
  "tika-s0402t37:18_0": "Paṇṇāsalakkhaṇapaṭimaṇḍitanti paṇṇāsaudayavayalakkhaṇavibhūsitaṁ samudayatthaṅgamaggahaṇato.",
  "tika-s0402t37:18_1": "Khīṇāsavattāti anavasesaṁ sāvasesañca āsavānaṁ parikkhīṇattā. Anāgāmīnampi hi bhayaṁ",
  "tika-s0402t37:18_2": "cittutrāsañca na hotīti. Ñāṇasaṁvego bhayatupaṭṭhānapaññā. Itarāsaṁ pana devatānanti",
  "tika-s0402t37:18_3": "akhīṇāsavadeve sandhāya vadati. Bhoti dhammālapanamattanti sabhāvakathanamattaṁ.",
  "tika-s0402t37:19_0": "Cakkanti satthu āṇācakkaṁ. Taṁ pana dhammato āgatanti dhammacakkaṁ. Tattha ariyasāvakānaṁ",
  "tika-s0402t37:19_1": "paṭivedhadhammato āgatanti dhammacakkaṁ. Itaresaṁ desanādhammato āgatanti dhammacakkaṁ.",
  "tika-s0402t37:19_2": "Duvidhepi ñāṇaṁ padhānanti ñāṇasīsena vuttaṁ ‘‘paṭivedhañāṇampi desanāñāṇampī’’ti.",
  "tika-s0402t37:19_3": "Idāni taṁ ñāṇaṁ sarūpato dassetuṁ ‘‘paṭivedhañāṇaṁ nāmā’’tiādi vuttaṁ. Yasmā tassa",
  "tika-s0402t37:19_4": "ñāṇassa paṭividdhattā bhagavā tāni saṭṭhi nayasahassāni veneyyānaṁ dassetuṁ samattho",
  "tika-s0402t37:19_5": "ahosi, tasmā tāni saṭṭhi nayasahassāni tena ñāṇena saddhiṁyeva siddhānīti katvā dassento",
  "tika-s0402t37:19_6": "‘‘saṭṭhiyā ca nayasahassehi paṭivijjhī’’ti āha. Tiparivaṭṭanti ‘‘idaṁ dukkha’’nti",
  "tika-s0402t37:19_7": "ca ‘‘pariññeyya’’nti ca ‘‘pariññāta’’nti ca evaṁ tiparivaṭṭaṁ, taṁyeva dvādasākāraṁ.",
  "tika-s0402t37:19_8": "Tanti desanāñāṇaṁ. Esa bhagavā. Appaṭipuggaloti paṭinidhibhūtapuggalarahito. Ekasadisassāti nibbikārassa.",
  "tika-s0402t37:20": "Sīhasuttavaṇṇanā niṭṭhitā.",
  "tika-s0402t37:21": "4. Aggapasādasuttavaṇṇanā",
  "tika-s0402t37:22_0": "34. Catutthe aggesu pasādāti seṭṭhesu pasādā. Aggā vā pasādāti seṭṭhabhūtā pasādā.",
  "tika-s0402t37:22_1": "Seṭṭhavacano hettha aggasaddo. Purimasmiṁ atthavikappe aggasaddena buddhādiratanattayaṁ",
  "tika-s0402t37:22_2": "vuccati. Tesu bhagavā tāva asadisaṭṭhena, guṇavisiṭṭhaṭṭhena, asamasamaṭṭhena ca",
  "tika-s0402t37:22_3": "aggo. So hi mahābhinīhāraṁ dasannaṁ pāramīnaṁ pavicayañca ādiṁ katvā bodhisambhāraguṇehi",
  "tika-s0402t37:22_4": "ceva buddhaguṇehi ca payojanehi ca sesajanehi asadisoti asadisaṭṭhenapi aggo. Ye",
  "tika-s0402t37:22_5": "cassa te guṇā mahākaruṇādayo, tehi sesasattānaṁ guṇehi visiṭṭhaṭṭhenapi sabbasattuttamatāya",
  "tika-s0402t37:22_6": "aggo. Ye pana purimakā sammāsambuddhā sabbasattehi asamā, tehi saddhiṁ ayameva rūpakāyaguṇehi",
  "tika-s0402t37:22_7": "ceva dhammakāyaguṇehi ca samoti asamasamaṭṭhenapi aggo. Tathā dullabhapātubhāvato",
  "tika-s0402t37:22_8": "acchariyamanussabhāvato bahujanahitasukhāvahato adutiyaasahāyādibhāvato ca bhagavā",
  "tika-s0402t37:22_9": "loke aggoti vuccati. Yathāha –",
  "tika-s0402t37:23_0": "‘‘Ekapuggalassa, bhikkhave, pātubhāvo dullabho lokasmiṁ. Katamassa ekapuggalassa?",
  "tika-s0402t37:23_1": "Tathāgatassa arahato sammāsammuddhassa. Ekapuggalo, bhikkhave, loke uppajjamāno uppajjati",
  "tika-s0402t37:23_2": "acchariyamanusso. Ekapuggalo, bhikkhave, loke uppajjamāno uppajjati bahujana…pe…",
  "tika-s0402t37:23_3": "sammāsambuddho. Ekapuggalo, bhikkhave, loke uppajjamāno uppajjati adutiyo asahāyo",
  "tika-s0402t37:23_4": "appaṭimo appaṭibhāgo appaṭipuggalo asamo asamasamo dvipadānaṁ aggo. Katamo ekapuggalo?",
  "tika-s0402t37:23_5": "Tathāgato arahaṁ sammāsambuddho’’ti (a. ni. 1.171-173).",
  "tika-s0402t37:24_0": "Dhammasaṅghā aññadhammasaṅghehi asadisaṭṭhena visiṭṭhaguṇatāya dullabhapātubhāvādinā",
  "tika-s0402t37:24_1": "ca aggā. Tathā hi tesaṁ svākkhātatādisuppaṭipannatādiguṇavisesehi aññe dhammasaṅghasadisā",
  "tika-s0402t37:24_2": "appataraṁ nihīnā vā natthi, kuto seṭṭhā. Sayameva tehi visiṭṭhaguṇatāya seṭṭhā. Tathā",
  "tika-s0402t37:24_3": "dullabhuppādaacchariyabhāvabahujanahitasukhāvahaadutiyāsahāyādisabhāvā ca te. Yadaggena",
  "tika-s0402t37:24_4": "hi bhagavā dullabhapātubhāvo, tadaggena dhammasaṅghāpīti. Acchariyādīsupi eseva nayo.",
  "tika-s0402t37:24_5": "Evaṁ aggesu seṭṭhesu uttamesu pavaresu guṇavisiṭṭhesu pasādāti aggappasadā.",
  "tika-s0402t37:25_0": "Dutiyasmiṁ panatthe yathāvuttesu aggesu buddhādīsu uppattiyā aggabhūtā pasādā aggappasādā.",
  "tika-s0402t37:25_1": "Ye pana ariyamaggena āgatā aveccappasādā, te ekanteneva aggabhūtā pasādāti aggappasādā.",
  "tika-s0402t37:25_2": "Yathāha – ‘‘idha, bhikkhave, ariyasāvako buddhe aveccappasādena samannāgato hotī’’tiādi",
  "tika-s0402t37:25_3": "(saṁ. ni. 5.1037-1038). Aggavipākattāpi cete aggappasādā. Vuttampi cetaṁ – ‘‘agge",
  "tika-s0402t37:25_4": "kho pana pasannānaṁ aggo vipāko’’ti (a. ni. 4.34; itivu. 90).",
  "tika-s0402t37:26_0": "Apadā vātiādīsu vā-saddo samuccayattho, na vikappattho. Yathā ‘‘anuppanno vā kāmāsavo",
  "tika-s0402t37:26_1": "uppajjati, uppanno vā kāmāsavo pavaḍḍhatī’’ti (ma. ni. 1.17) ettha anuppanno ca uppanno",
  "tika-s0402t37:26_2": "cāti attho. Yathā ca ‘‘bhūtānaṁ vā sattānaṁ ṭhitiyā sambhavesīnaṁ vā anuggahāyā’’ti",
  "tika-s0402t37:26_3": "ettha bhūtānañca sambhavesīnañcāti attho. Yathā ca ‘‘aggito vā udakato vā mithubhedato",
  "tika-s0402t37:26_4": "vā’’ti (dī. ni. 2.152) ettha aggito ca udakato ca mithubhedato cāti attho, evaṁ ‘‘apadā",
  "tika-s0402t37:26_5": "vā…pe… aggamakkhāyatī’’ti (a. ni. 4.34; itivu. 90) etthāpi apadā ca dvipadā cāti",
  "tika-s0402t37:26_6": "sampiṇḍanavasena attho daṭṭhabbo. Tena vuttaṁ ‘‘vā-saddo samuccayattho, na vikappattho’’ti.",
  "tika-s0402t37:27_0": "Rūpinoti rūpavanto. Na rūpinoti arūpino. Saññinoti saññavanto. Na saññinoti asaññino.",
  "tika-s0402t37:27_1": "‘‘Apadā vā’’tiādisabbapadehi kāmabhavo, rūpabhavo, arūpabhavo, ekavokārabhavo, catuvokārabhavo,",
  "tika-s0402t37:27_2": "pañcavokārabhavo, saññibhavo, asaññibhavo, nevasaññināsaññibhavoti navavidhepi bhave",
  "tika-s0402t37:27_3": "sattepi anavasesato pariyādiyitvā dasseti. Ettha hi rūpiggahaṇena kāmabhavo, rūpabhavo,",
  "tika-s0402t37:27_4": "pañcavokārabhavo, ekavokārabhavo ca dassito, arūpiggahaṇena arūpabhavo, catuvokārabhavo",
  "tika-s0402t37:27_5": "ca dassito, saññibhavādayo pana sarūpeneva dassitā. Apadādiggahaṇena kāmabhavapañcavokārabhavasaññibhavānaṁ ekadesova dassito.",
  "tika-s0402t37:28_0": "Kasmā panettha yathā adutiyasutte ‘‘dvipadānaṁ aggo’’ti dvipadā eva gahitā, evaṁ",
  "tika-s0402t37:28_1": "dvipadaggahaṇameva akatvā apadādiggahaṇaṁ katanti? Vuccate – adutiyasutte tāva seṭṭhataravasena",
  "tika-s0402t37:28_2": "dvipadaggahaṇameva kataṁ. Imasmiñhi loke seṭṭho nāma uppajjamāno apadacatuppadabahupadesu",
  "tika-s0402t37:28_3": "na uppajjati, dvipadesuyeva uppajjati. Kataresu dvipadesu? Manussesu ceva devesu",
  "tika-s0402t37:28_4": "ca. Manussesu uppajjamāno sakalalokaṁ vase vattetuṁ samattho buddho hutvā uppajjati,",
  "tika-s0402t37:28_5": "devesu uppajjamāno dasasahassilokadhātuṁ vase vattanako mahābrahmā hutvā uppajjati,",
  "tika-s0402t37:28_6": "so tassa kappiyakārako vā ārāmiko vā sampajjati. Iti tatopi seṭṭhataravasenesa dvipadānaṁ",
  "tika-s0402t37:28_7": "aggoti tattha vuttaṁ. Idha pana anavasesapariyādānavasena evaṁ vuttaṁ ‘‘yāvatā, bhikkhave,",
  "tika-s0402t37:28_8": "sattā apadā vā…pe… nevasaññināsaññino vā, tathāgato tesaṁ aggamakkhāyatī’’ti . Niddhāraṇe",
  "tika-s0402t37:28_9": "cetaṁ sāmivacanaṁ. Ma-kāro padasandhikaro, aggo akkhāyatīti padavibhāgo. Tenevāha",
  "tika-s0402t37:28_10": "‘‘guṇehi aggo’’tiādi.",
  "tika-s0402t37:29_0": "Aggo vipāko hotīti agge sammāsambuddhe pasannānaṁ yo pasādo aggo seṭṭho uttamakoṭibhūto",
  "tika-s0402t37:29_1": "vā, tasmā tassa vipākopi aggo seṭṭho uttamakoṭibhūto uḷāratamo paṇītatamo hoti. So",
  "tika-s0402t37:29_2": "pana pasādo duvidho lokiyalokuttarabhedato. Tesu lokiyassa tāva –",
  "tika-s0402t37:30": "‘‘Ye keci buddhaṁ saraṇaṁ gatāse,",
  "tika-s0402t37:31": "Na te gamissanti apāyabhūmiṁ;",
  "tika-s0402t37:32": "Pahāya mānusaṁ dehaṁ,",
  "tika-s0402t37:33": "Devakāyaṁ paripūressanti. (dī. ni. 2.332; itivu. aṭṭha. 90; saṁ. ni. 1.37);",
  "tika-s0402t37:34": "‘‘Buddhoti kittayantassa, kāye bhavati yā pīti;",
  "tika-s0402t37:35": "Varameva hi sā pīti, kasiṇenapi jambudīpassa. (dī. ni. aṭṭha. 1.6; itivu. aṭṭha. 90);",
  "tika-s0402t37:36": "‘‘Sataṁ hatthī sataṁ assā, sataṁ assatarīrathā;",
  "tika-s0402t37:37": "Sataṁ kaññāsahassāni, āmukkamaṇikuṇḍalā;",
  "tika-s0402t37:38": "Ekassa padavītihārassa, kalaṁ nāgghanti soḷasiṁ’’. (cūḷava. 305);",
  "tika-s0402t37:39_0": "‘‘Sādhu kho, devānaminda, buddhaṁ saraṇagamanaṁ hoti, buddhaṁ saraṇagamanahetu kho,",
  "tika-s0402t37:39_1": "devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ",
  "tika-s0402t37:39_2": "upapajjanti. Te aññe deve dasahi ṭhānehi adhiggaṇhanti dibbena āyunā, dibbena vaṇṇena,",
  "tika-s0402t37:39_3": "dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi,",
  "tika-s0402t37:39_4": "dibbehi gandhehi, dibbehi rasehi, dibbehi phoṭṭhabbehī’’ti (saṁ. ni. 4.341) –",
  "tika-s0402t37:40": "Evamādīnaṁ suttapadānaṁ vasena pasādaphalavisesayogo veditabbo, tasmā so apāyadukkhavinivattanena saddhiṁ sampattibhavesu sukhavisesadāyakova daṭṭhabbo.",
  "tika-s0402t37:41": "Lokuttaro pana sāmaññaphalavipākadāyako vaṭṭadukkhavinivattako. Sabbopi cāyaṁ pasādo paramparāya vaṭṭadukkhaṁ vinivattetiyeva. Vuttañhetaṁ –",
  "tika-s0402t37:42_0": "‘‘Yasmiṁ samaye, bhikkhave, ariyasāvako attano saddhaṁ anussarati, nevassa tasmiṁ",
  "tika-s0402t37:42_1": "samaye rāgapariyuṭṭhitaṁ cittaṁ hoti, na dosapariyuṭṭhitaṁ…pe… na mohapariyuṭṭhitaṁ",
  "tika-s0402t37:42_2": "cittaṁ hoti, ujugatamevassa tasmiṁ samaye cittaṁ hoti, ujugatacittassa pāmojjaṁ jāyati,",
  "tika-s0402t37:42_3": "pamuditassa pīti jāyati…pe… nāparaṁ itthattāyāti pajānātī’’ti.",
  "tika-s0402t37:43_0": "Dhammāti sabhāvadhammā. Saṅkhatāti samecca sambhūya paccayehi katāti saṅkhatā, sapaccayā",
  "tika-s0402t37:43_1": "dhammā. Hetūhi paccayehi ca na kehici katā saṅkhatāti asaṅkhatā, apaccayo nibbānaṁ.",
  "tika-s0402t37:43_2": "Saṅkhatānaṁ pariyositabhāvena ‘‘asaṅkhatā’’ti puthuvacanaṁ. Virāgo tesaṁ aggamakkhāyatīti",
  "tika-s0402t37:43_3": "tesaṁ saṅkhatāsaṅkhatadhammānaṁ yo virāgasaṅkhāto asaṅkhatadhammo, so sabhāveneva",
  "tika-s0402t37:43_4": "saṇhasukhumabhāvato santatarapaṇītatarabhāvato gambhīrādibhāvato madanimmadanādibhāvato",
  "tika-s0402t37:43_5": "aggaṁ seṭṭhaṁ uttamaṁ pavaranti vuccati. Yadidanti nipāto, yo ayanti attho. Madanimmadanotiādīni",
  "tika-s0402t37:43_6": "sabbāni nibbānavevacanāni. Tenevāha ‘‘virāgotiādīni nibbānasseva nāmānī’’ti. Rāgamadādayoti",
  "tika-s0402t37:43_7": "ādi-saddena mānamadapurisamadādike saṅgaṇhāti . Sabbā pipāsāti kāmapipāsādikā sabbā",
  "tika-s0402t37:43_8": "pipāsā. Sabbe ālayā samugghātaṁ gacchantīti kāmālayādikā sabbepi ālayā samugghātaṁ",
  "tika-s0402t37:43_9": "yanti. Vaṭṭānīti kammavaṭṭavipākavaṭṭāni. Taṇhāti aṭṭhasatappabhedā sabbāpi taṇhā.",
  "tika-s0402t37:44": "Aggo vipāko hotīti etthāpi –",
  "tika-s0402t37:45": "‘‘Ye keci dhammaṁ saraṇaṁ gatāse…pe…’’. (dī. ni. 2.332; saṁ ni. 1.37);",
  "tika-s0402t37:46": "‘‘Dhammoti kittayantassa, kāye bhavati yā pīti…pe…’’. (dī. ni. aṭṭha. 1.6; itivu. aṭṭha. 90);",
  "tika-s0402t37:47": "‘‘Sādhu kho, devānaminda, dhammaṁ saraṇagamanaṁ hoti, dhammaṁ saraṇagamanahetu kho, devānaminda, evamidhekacce…pe… dibbehi phoṭṭhabbehī’’ti (saṁ. ni. 4.341) –",
  "tika-s0402t37:48": "Evamādīnaṁ suttapadānaṁ vasena dhamme pasādassa phalavisesayogo veditabbo.",
  "tika-s0402t37:49_0": "Saṅghā vā gaṇā vāti janasamūhasaṅkhātā yāvatā loke saṅghā vā gaṇā vā. Tathāgatasāvakasaṅghoti",
  "tika-s0402t37:49_1": "aṭṭhaariyapuggalasamūhasaṅkhāto diṭṭhisīlasāmaññena saṁhato tathāgatassa sāvakasaṅgho.",
  "tika-s0402t37:49_2": "Aggamakkhāyatīti attano sīlasamādhipaññāvimuttiādiguṇavisesena tesaṁ saṅghānaṁ aggo",
  "tika-s0402t37:49_3": "seṭṭho uttamo pavaroti vuccati. Yadidanti yāni imāni. Cattāri purisayugāni yugaḷavasena,",
  "tika-s0402t37:49_4": "paṭhamamaggaṭṭho paṭhamaphalaṭṭhoti idamekaṁ yugaḷaṁ, yāva catutthamaggaṭṭho catutthaphalaṭṭhoti",
  "tika-s0402t37:49_5": "idamekaṁ yugaḷanti evaṁ cattāri purisayugāni. Aṭṭha purisapuggalāti purisapuggalavasena",
  "tika-s0402t37:49_6": "eko paṭhamamaggaṭṭho, eko paṭhamaphalaṭṭhoti iminā nayena aṭṭha purisapuggalā. Ettha",
  "tika-s0402t37:49_7": "ca purisoti vā puggaloti vā ekatthāni etāni padāni, veneyyavasena panevaṁ vuttaṁ.",
  "tika-s0402t37:49_8": "Esa bhagavato sāvakasaṅghoti yānimāni yugaḷavasena cattāri yugāni pāṭiyekkato aṭṭha",
  "tika-s0402t37:49_9": "purisapuggalā, esa bhagavato sāvakasaṅgho. Āhuneyyotiādīni vuttatthāneva. Idhāpi –",
  "tika-s0402t37:50": "‘‘Ye keci saṅghaṁ saraṇaṁ gatāse…pe…’’. (dī. ni. 2.332; saṁ. ni. 1.37);",
  "tika-s0402t37:51": "‘‘Saṅghoti kittayantassa, kāye bhavati yā pīti…pe…’’. (dī. ni. aṭṭha. 1.6; itivu. aṭṭha. 90);",
  "tika-s0402t37:52": "‘‘Sādhu kho, devānaminda, saṅghaṁ saraṇagamanaṁ hoti, saṅghaṁ saraṇagamanahetu kho, devānaminda…pe… dibbehi phoṭṭhabbehī’’ti (saṁ. ni. 4.341) –",
  "tika-s0402t37:53_0": "Ādīnaṁ suttapadānaṁ vasena saṅghe pasādassa phalavisesayogo tassa aggavipākatā ca",
  "tika-s0402t37:53_1": "veditabbā. Tathā anuttariyapaṭilābho sattamabhavādito paṭṭhāya vaṭṭadukkhasamucchedo",
  "tika-s0402t37:53_2": "anuttarasukhādhigamoti evamādiuḷāraphalanipphādanavasena aggavipākatā veditabbā.",
  "tika-s0402t37:54_0": "Gāthāsu aggatoti agge ratanattaye, aggabhāvato vā pasannānaṁ. Aggaṁ dhammanti aggasabhāvaṁ",
  "tika-s0402t37:54_1": "buddhasubodhiṁ dhammasudhammataṁ saṅghasuppaṭipattiṁ, ratanattayassa anaññasādhāraṇaṁ",
  "tika-s0402t37:54_2": "uttamasabhāvaṁ, dasabalādisvākkhātatādisuppaṭipannatādiguṇasabhāvaṁ vā. Vijānatanti",
  "tika-s0402t37:54_3": "vijānantānaṁ. Evaṁ sādhāraṇato aggappasādavatthuṁ dassetvā idāni asādhāraṇato taṁ",
  "tika-s0402t37:54_4": "vibhāgena dassetuṁ ‘‘agge buddhe’’tiādi vuttaṁ. Tattha pasannānanti aveccappasādena",
  "tika-s0402t37:54_5": "ca itarappasādena ca pasannānaṁ adhimuttānaṁ. Virāgūpasameti virāge upasame ca, sabbassa",
  "tika-s0402t37:54_6": "rāgassa sabbesaṁ kilesānaṁ accantavirāgahetubhūte accantaupasamahetubhūte cāti attho.",
  "tika-s0402t37:54_7": "Sukheti vaṭṭadukkhakkhayabhāvena saṅkhārūpasamasukhabhāvena sukhe.",
  "tika-s0402t37:55_0": "Aggasmiṁ dānaṁ dadatanti agge ratanattaye dānaṁ dadantānaṁ deyyadhammaṁ pariccajantānaṁ.",
  "tika-s0402t37:55_1": "Tattha dharamānaṁ bhagavantaṁ catūhi paccayehi upaṭṭhahantā pūjentā sakkarontā, parinibbutaṁ",
  "tika-s0402t37:55_2": "bhagavantaṁ uddissa dhātucetiyādike upaṭṭhahantā pūjentā sakkarontā buddhe dānaṁ",
  "tika-s0402t37:55_3": "dadanti nāma. ‘‘Dhammaṁ pūjessāmā’’ti dhammadhare puggale catūhi paccayehi upaṭṭhahantā",
  "tika-s0402t37:55_4": "pūjentā sakkarontā dhammañca ciraṭṭhitikaṁ karontā dhamme dānaṁ dadanti nāma. Tathā",
  "tika-s0402t37:55_5": "ariyasaṅghaṁ catūhi paccayehi upaṭṭhahantā pūjentā sakkarontā taṁ uddissa itarasmimpi",
  "tika-s0402t37:55_6": "tathā paṭipajjantā saṅghe dānaṁ dadanti nāma. Aggaṁ puññaṁ pavaḍḍhatīti evaṁ ratanattaye",
  "tika-s0402t37:55_7": "pasannena cetasā uḷāraṁ pariccāgaṁ uḷārañca pūjāsakkāraṁ pavattentānaṁ divase divase",
  "tika-s0402t37:55_8": "aggaṁ uḷāraṁ kusalaṁ upacīyati. Idāni tassa puññassa aggavipākatāya aggabhāvaṁ dassetuṁ",
  "tika-s0402t37:55_9": "‘‘aggaṁ āyū’’tiādi vuttaṁ. Tattha āyūti dibbaṁ vā mānusaṁ vā aggaṁ uḷāraṁ paramaṁ",
  "tika-s0402t37:55_10": "āyu pavaḍḍhati uparūpari brūhati. Vaṇṇoti rūpasampadā. Yasoti parivārasampadā. Kittīti",
  "tika-s0402t37:55_11": "thutighoso. Sukhanti kāyikaṁ cetasikañca sukhaṁ. Balanti kāyabalañceva ñāṇabalañca.",
  "tika-s0402t37:56_0": "Aggassa ratanattayassa dānaṁ dātā. Atha vā aggassa deyyadhammassa dānaṁ uḷāraṁ katvā",
  "tika-s0402t37:56_1": "tattha puññaṁ pavattetā. Aggadhammasamāhitoti aggena pasādadhammena dānādidhammena",
  "tika-s0402t37:56_2": "ca saṁhito samannāgato acalappasādayutto, tassa vā vipākabhūtehi bahujanassa piyamanāpatādidhammehi",
  "tika-s0402t37:56_3": "yutto. Aggappatto pamodatīti yattha yattha sattanikāye uppanno, tattha tattha aggabhāvaṁ",
  "tika-s0402t37:56_4": "seṭṭhabhāvaṁ adhigato, aggabhāvaṁ vā lokuttaramaggaphalaṁ adhigato pamodati abhiramati paritussatīti.",
  "tika-s0402t37:57": "Aggapasādasuttavaṇṇanā niṭṭhitā.",
  "tika-s0402t37:58": "5. Vassakārasuttavaṇṇanā",
  "tika-s0402t37:59_0": "35. Pañcame ariye ñāyeti saṁkilesato ārakattā ariye niddose parisuddhe niyyānikadhammabhāvato",
  "tika-s0402t37:59_1": "ñāye kāraṇeti attho. Ñāyati nicchayena kamati nibbānaṁ, taṁ vā ñāyati paṭivijjhīyati",
  "tika-s0402t37:59_2": "etenātī ñāyo, ariyamaggo. So eva ca sampāpakahetubhāvato kāraṇanti vuccati. Idha",
  "tika-s0402t37:59_3": "pana saha vipassanāya ariyamaggo adhippetoti āha ‘‘sahavipassanake magge’’ti. Gāthāsu",
  "tika-s0402t37:59_4": "‘‘ñāyaṁ dhamma’’nti etthāpi eseva nayo.",
  "tika-s0402t37:60": "Vassakārasuttavaṇṇanā niṭṭhitā.",
  "tika-s0402t37:61": "6. Doṇasuttavaṇṇanā",
  "tika-s0402t37:62_0": "36. Chaṭṭhe ukkāhi dhāriyamānāhīti dīpikāhi dhāriyamānāhi, daṇḍadīpikāsu jāletvā",
  "tika-s0402t37:62_1": "dhāriyamānāsu māpitattāti vuttaṁ hoti. Tañhi nagaraṁ ‘‘maṅgaladivase sukhaṇe sunakkhattaṁ",
  "tika-s0402t37:62_2": "mā atikkamī’’ti rattimpi ukkāsu dhāriyamānāsu māpitaṁ. Ukkāsu ṭhāti ukkaṭṭhā, ukkāsu",
  "tika-s0402t37:62_3": "vijjotayantīsu ṭhitā patiṭṭhitāti mūlavibhūjādipakkhepena (pāṇini 3.2.5) saddasiddhi",
  "tika-s0402t37:62_4": "veditabbā. Niruttinayena vā ukkāsu ṭhitāsu ṭhitā āsīti ukkaṭṭhā. Apare pana bhaṇanti",
  "tika-s0402t37:62_5": "‘‘bhūmibhāgasampattiyā manussasampattiyā upakaraṇasampattiyā ca sā nagarī ukkaṭṭhaguṇayogato",
  "tika-s0402t37:62_6": "ukkaṭṭhāti nāmaṁ labhatī’’ti. Setabyanti tassa nagarassa nāmaṁ. Taṁ pana kassapadasabalassa",
  "tika-s0402t37:62_7": "jātanagaranti āha ‘‘atīte kassapasammāsambuddhassa jātanagara’’nti.",
  "tika-s0402t37:63_0": "Vijjantarikāyāti vijjuniccharaṇakkhaṇe. Antaratoti hadaye. Antarāti ārambhanibbattīnaṁ",
  "tika-s0402t37:63_1": "vemajjhe. Antarikāyāti antarāḷe. Ettha ca ‘‘tadantaraṁ ko jāneyya (a. ni. 6.44; 10.75),",
  "tika-s0402t37:63_2": "etesaṁ antarā kappā gaṇanato asaṅkhyeyyā (bu. vaṁ. 28.3), antarantarā kathaṁ opapātetī’’ti",
  "tika-s0402t37:63_3": "(ma. ni. 2.426) ca ādīsu viya kāraṇavemajjhesu vattamānā antarāsaddā eva udāharitabbā",
  "tika-s0402t37:63_4": "siyuṁ, na pana cittakkhaṇavivaresu vattamānā antaraantarikasaddā. Antarāsaddassa",
  "tika-s0402t37:63_5": "hi ayamatthuddhāroti.",
  "tika-s0402t37:64_0": "Ayaṁ panettha adhippāyo siyā – yesu antarāsaddo vattati, tesu antarasaddopi vattatīti",
  "tika-s0402t37:64_1": "samānatthattā antarāsaddatthe vattamāno antarasaddo udāhaṭo. Antarāsaddo eva vā ‘‘yassantarato’’ti",
  "tika-s0402t37:64_2": "ettha gāthāsukhatthaṁ rassaṁ katvā vuttoti daṭṭhabbaṁ. Antarāsaddo eva pana ikasaddena",
  "tika-s0402t37:64_3": "padaṁ vaḍḍhetvā ‘‘antarikā’’ti vuttoti evamettha udāharaṇodāharitabbānaṁ virodhābhāvo",
  "tika-s0402t37:64_4": "daṭṭhabbo. Ayojiyamāne upayogavacanaṁ na pāpuṇāti sāmivacanassa pasaṅge antarāsaddayogena",
  "tika-s0402t37:64_5": "upayogavacanassa icchitattā. Tenevāha ‘‘antarāsaddena pana yuttattā upayogavacanaṁ kata’’nti.",
  "tika-s0402t37:65_0": "Sakalajambudīpe uppannaṁ mahākalahaṁ vūpasametvāti parinibbute bhagavati dhātūnaṁ",
  "tika-s0402t37:65_1": "atthāya kusināranagaraṁ parivāretvā ṭhitehi sesarājūhi ‘‘amhākaṁ dhātuyo vā dentu",
  "tika-s0402t37:65_2": "yuddhaṁ vā’’tiādinā kosinārakehi mallehi saddhiṁ kataṁ vivādaṁ vūpasametvā. So kira",
  "tika-s0402t37:65_3": "brāhmaṇo tesaṁ vivādaṁ sutvā ‘‘ete rājāno bhagavato parinibbutaṭṭhāne vivādaṁ karonti,",
  "tika-s0402t37:65_4": "na kho panetaṁ patirūpaṁ, alaṁ iminā kalahena, vūpasamessāmi na’’nti gantvā unnate",
  "tika-s0402t37:65_5": "padese ṭhatvā dvebhāṇavāraparimāṇaṁ doṇagajjitaṁ nāma avoca. Tattha paṭhamabhāṇavāre",
  "tika-s0402t37:65_6": "tāva ekapadampi te na jāniṁsu. Dutiyabhāṇavārapariyosāne ca ‘‘ācariyassa viya bho",
  "tika-s0402t37:65_7": "saddo, ācariyassa viya bho saddo’’ti sabbe niravā ahesuṁ. Jambudīpatale kira kulaghare",
  "tika-s0402t37:65_8": "jāto yebhuyyena tassa na-antevāsiko nāma natthi, atha kho so attano vacanaṁ sutvā",
  "tika-s0402t37:65_9": "nirave tuṇhībhūte viditvā puna –",
  "tika-s0402t37:66": "‘‘Suṇantu bhonto mama ekavācaṁ,",
  "tika-s0402t37:67": "Amhāka buddho ahu khantivādo;",
  "tika-s0402t37:68": "Na hi sādhuyaṁ uttamapuggalassa,",
  "tika-s0402t37:69": "Sarīrabhāge siyā sampahāro.",
  "tika-s0402t37:70": "‘‘Sabbeva bhonto sahitā samaggā,",
  "tika-s0402t37:71": "Sammodamānā karomaṭṭhabhāge;",
  "tika-s0402t37:72": "Vitthārikā hontu disāsu thūpā,",
  "tika-s0402t37:73": "Bahū janā cakkhumato pasannā’’ti. (dī. ni. 2.237) –",
  "tika-s0402t37:74_0": "Imaṁ gāthādvayaṁ vatvā taṁ kalahaṁ vūpasametvā dhātuyo aṭṭhadhā bhājetvā adāsi, taṁ",
  "tika-s0402t37:74_1": "sandhāyetaṁ vuttaṁ ‘‘sakalajambudīpe uppannaṁ mahākalahaṁ vūpasametvā dhātuyo bhājessatī’’ti.",
  "tika-s0402t37:74_2": "Lakkhaṇacakkānīti dvīsu pādatalesu dve lakkhaṇacakkāni.",
  "tika-s0402t37:75_0": "Āsavenāti kammakilesakāraṇena āsavena. Ettha hi tebhūmakañca kammaṁ, avasesā ca akusalā",
  "tika-s0402t37:75_1": "dhammā ‘‘āsavā’’ti vuttā. Devūpapattīti devesu uppatti nibbatti. Ettha ca yakkhagandhabbatāya",
  "tika-s0402t37:75_2": "vinimuttā sabbe devā devaggahaṇena gahitā. Gandhabbo vā vihaṅgamo ākāsacārī. Ahanti",
  "tika-s0402t37:75_3": "vibhattivipariṇāmena yojetabbaṁ.",
  "tika-s0402t37:76": "Doṇasuttavaṇṇanā niṭṭhitā.",
  "tika-s0402t37:77": "7. Aparihāniyasuttavaṇṇanā",
  "tika-s0402t37:78_0": "37. Sattame nibbānasantikeyeva caratīti kilesanibbānassa anupādāparinibbānassa ca",
  "tika-s0402t37:78_1": "santikeyeva carati ‘‘na cirasseva adhigamissatī’’ti katvā . Gāthāya appamādaratoti",
  "tika-s0402t37:78_2": "samathavipassanāya appamajjane rato abhirato, appamādeneva rattindivaṁ vītināmentoti",
  "tika-s0402t37:78_3": "attho. Pamādaṁ bhayato passantoti nirayūpapattiādibhayahetuto pamādaṁ bhayato passanto.",
  "tika-s0402t37:78_4": "Abhabbo parihānāyāti so evarūpo samathavipassanādhammehi maggaphalehi vā parihānāya",
  "tika-s0402t37:78_5": "abhabbo. Samathavipassanāto hi sampattato na parihāyati, itarāni ca appattāni pāpuṇātīti.",
  "tika-s0402t37:79": "Aparihāniyasuttavaṇṇanā niṭṭhitā.",
  "tika-s0402t37:80": "8. Patilīnasuttavaṇṇanā",
  "tika-s0402t37:81_0": "38. Aṭṭhame antavā lokoti ekapassena vaḍḍhitaṁ kasiṇanimittaṁ ‘‘loko’’ti gāhena vā",
  "tika-s0402t37:81_1": "takkena vā uppannadiṭṭhi. Lābhī hi jhānacakkhunā passitvā gaṇhāti, itaro takkamattena.",
  "tika-s0402t37:81_2": "Anantavāti samantato vaḍḍhitaṁ appamāṇaṁ kasiṇanimittaṁ ‘‘loko’’ti gāhena vā takkena",
  "tika-s0402t37:81_3": "vā uppannadiṭṭhi. Taṁ jīvaṁ taṁ sarīranti jīvo sarīrañca ekameva vatthūti uppannadiṭṭhi.",
  "tika-s0402t37:81_4": "Vissaṭṭhānīti sakapariccajanavasena nissaṭṭhāni. Vantānīti idaṁ puna anādiyanabhāvadassanavasena",
  "tika-s0402t37:81_5": "vuttaṁ. Cattampi hi keci gaṇhanti, nayidamevanti dassanatthaṁ ‘‘vantānī’’ti vuttaṁ.",
  "tika-s0402t37:81_6": "Na hi yaṁ yena vantaṁ, na so taṁ puna ādīyati. Vantampi kiñci sasantatilaggaṁ siyā,",
  "tika-s0402t37:81_7": "nayidamevanti dassanatthaṁ ‘‘muttānī’’ti vuttaṁ. Tenevāha ‘‘chinnabandhanāni katānī’’ti,",
  "tika-s0402t37:81_8": "santatito vinimocanavasena chinnabandhanāni katānīti attho. Muttampi kiñci muttabandhanaṁ",
  "tika-s0402t37:81_9": "viya phalaṁ kuhiñci tiṭṭhati, na evamidanti dassanatthaṁ ‘‘pahīnānī’’ti vuttaṁ. Yathā",
  "tika-s0402t37:81_10": "kiñci dunnissaṭṭhaṁ puna ādāya sammadeva nissaṭṭhaṁ ‘‘paṭinissaṭṭha’’nti vuccati,",
  "tika-s0402t37:81_11": "evaṁ vipassanāya nissaṭṭhāni ādinnasadisāni maggena pahīnāni paṭinissaṭṭhāni nāma",
  "tika-s0402t37:81_12": "hontīti dassanatthaṁ ‘‘paṭinissaṭṭhānī’’ti vuttaṁ. Tenevāha ‘‘yathā na puna cittaṁ",
  "tika-s0402t37:81_13": "ārohanti, evaṁ paṭinissajjitānī’’ti.",
  "tika-s0402t37:82_0": "Kāmesanāti kāmānaṁ esanā, kāmasaṅkhātā vā esanā kāmesanā. Vuttañhetaṁ ‘‘tattha katamā",
  "tika-s0402t37:82_1": "kāmesanā? Yo kāmesu kāmacchando kāmarāgo kāmanandī kāmapipāsā kāmamucchā kāmajjhosānaṁ,",
  "tika-s0402t37:82_2": "ayaṁ vuccati kāmesanā’’ti, tasmā kāmarāgo ‘‘kāmesanā’’ti veditabbo. Tenevāha ‘‘kāmesanā…pe…",
  "tika-s0402t37:82_3": "anāgāmimaggena pahīnā’’ti. Bhavānaṁ esanā bhavesanā. Vuttampi cetaṁ ‘‘tattha katamā",
  "tika-s0402t37:82_4": "bhavesanā? Yo bhavesu bhavacchando…pe… bhavajjhosānaṁ, ayaṁ vuccati bhavesanā’’ti,",
  "tika-s0402t37:82_5": "tasmā bhavesanarāgo rūpārūpabhavapatthanāti veditabbo. Tenevāha ‘‘bhavesanā pana",
  "tika-s0402t37:82_6": "arahattamaggena pahīyatī’’ti.",
  "tika-s0402t37:83_0": "Brahmacariyassa esanā brahmacariyesanā. Sā ca maggabrahmacariyassa, diṭṭhigatikasammatabrahmacariyassa",
  "tika-s0402t37:83_1": "ca gavesanavasena dvippakārāti āha ‘‘brahmacariyaṁ esissāmī’’tiādi. Diṭṭhigatikasammatassa",
  "tika-s0402t37:83_2": "brahmacariyassa esanāpi hi brahmacariyesanāti vuccati. Vuttampi cetaṁ –",
  "tika-s0402t37:84_0": "‘‘Tattha katamā brahmacariyesanā? Sassato lokoti vā, asassato lokoti vā, antavā lokoti",
  "tika-s0402t37:84_1": "vā, anantavā lokoti vā, taṁ jīvaṁ taṁ sarīranti vā, aññaṁ jīvaṁ aññaṁ sarīranti vā,",
  "tika-s0402t37:84_2": "hoti tathāgato paraṁ maraṇāti vā, na hoti tathāgato paraṁ maraṇāti vā, hoti ca na",
  "tika-s0402t37:84_3": "ca hoti tathāgato paraṁ maraṇāti vā, neva hoti na na hoti tathāgato paraṁ maraṇāti",
  "tika-s0402t37:84_4": "vā, yā evarūpā diṭṭhi diṭṭhigataṁ diṭṭhigahanaṁ diṭṭhikantāraṁ diṭṭhivisūkāyikaṁ",
  "tika-s0402t37:84_5": "diṭṭhivipphanditaṁ diṭṭhisaṁyojanaṁ gāho patiṭṭhāho abhiniveso parāmāso kummaggo",
  "tika-s0402t37:84_6": "micchāpatho micchattaṁ titthāyatanaṁ vipariyesaggāho, ayaṁ vuccati brahmacariyesanā’’ti (vibha. 919).",
  "tika-s0402t37:85_0": "Tasmā diṭṭhigatikasammatassa brahmacariyassa esanā diṭṭhabrahmacariyesanāti veditabbā.",
  "tika-s0402t37:85_1": "Tenevāha ‘‘diṭṭhibrahmacariyesanā pana sotāpattimaggeneva paṭippassambhatī’’ti. Ettāvatā",
  "tika-s0402t37:85_2": "ca rāgadiṭṭhiyo esanāti dassitaṁ hoti. Na kevalañca rāgadiṭṭhiyo eva esanā, tadekaṭṭhaṁ",
  "tika-s0402t37:85_3": "kammampi. Vuttampi cetaṁ –",
  "tika-s0402t37:86_0": "‘‘Tattha katamā kāmesanā? Kāmarāgo tadekaṭṭhaṁ akusalaṁ kāyakammaṁ vacīkammaṁ manokammaṁ,",
  "tika-s0402t37:86_1": "ayaṁ vuccati kāmesanā. Tattha katamā bhavesanā? Bhavarāgo tadekaṭṭhaṁ akusalaṁ kāyakammaṁ",
  "tika-s0402t37:86_2": "vacīkammaṁ manokammaṁ, ayaṁ vuccati bhavesanā. Tattha katamā brahmacariyesanā? Antaggāhikā",
  "tika-s0402t37:86_3": "diṭṭhi tadekaṭṭhaṁ akusalaṁ kāyakammaṁ vacīkammaṁ manokammaṁ, ayaṁ vuccati brahmacariyesanā’’ti (vibha. 919).",
  "tika-s0402t37:87": "Navavidhamānoti ‘‘seyyassa seyyohamasmī’’tiādinā (saṁ. ni. 4.108; dha. sa. 1121; vibha. 866; mahāni. 21) āgato navavidhamāno.",
  "tika-s0402t37:88_0": "‘‘Kāmesanā’’tiādigāthāya pana brahmacariyesanā sahāti brahmacariyesanāya saddhiṁ.",
  "tika-s0402t37:88_1": "Vibhattilopena hi ayaṁ niddeso. Karaṇatthe vā etaṁ paccattavacanaṁ. Idaṁ vuttaṁ hoti",
  "tika-s0402t37:88_2": "‘‘brahmacariyesanāya saddhiṁ kāmesanā bhavesanāti tisso esanā’’ti. Tāsu brahmacariyesanaṁ",
  "tika-s0402t37:88_3": "sarūpato dassetuṁ ‘‘itisaccaparāmāso, diṭṭhiṭṭhānā samussayā’’ti vuttaṁ. Tassattho",
  "tika-s0402t37:88_4": "– iti evaṁ saccanti parāmāso itisaccaparāmāso. Idameva saccaṁ moghamaññanti diṭṭhiyā",
  "tika-s0402t37:88_5": "pavattiākāraṁ dasseti. Diṭṭhiyo eva sabbānatthahetubhāvato diṭṭhiṭṭhānā. Vuttañhetaṁ",
  "tika-s0402t37:88_6": "– ‘‘micchādiṭṭhiparamāhaṁ, bhikkhave, vajjaṁ vadāmī’’ti (a. ni. 1.310). Tā eva ca",
  "tika-s0402t37:88_7": "uparūpari vuddhiyā mānalobhādikilesasamussayanena vaṭṭadukkhasamussayanena ca samussayā,",
  "tika-s0402t37:88_8": "‘‘idameva saccaṁ moghamañña’’nti micchābhinivisamānā sabbānatthahetukā kilesadukkhūpacayato",
  "tika-s0402t37:88_9": "hetubhūtā ca diṭṭhiyo brahmacariyesanāti vuttaṁ hoti. Etena pavattiākārato nibbattito",
  "tika-s0402t37:88_10": "ca brahmacariyesanā dassitāti veditabbā.",
  "tika-s0402t37:89_0": "Sabbarāgavirattassāti sabbehi kāmabhavarāgehi virattassa. Tato eva taṇhākkhayasaṅkhāte",
  "tika-s0402t37:89_1": "nibbāne vimuttattā taṇhākkhayavimuttino arahato. Esanā paṭinissaṭṭhāti kāmesanā,",
  "tika-s0402t37:89_2": "bhavesanā sabbaso nissaṭṭhā pahīnā. Diṭṭhiṭṭhānā samūhatāti brahmacariyesanāsaṅkhātā",
  "tika-s0402t37:89_3": "diṭṭhiṭṭhānā ca paṭhamamaggeneva samugghātitā. Evampi imissā gāthāya atthavaṇṇanā",
  "tika-s0402t37:89_4": "veditabbā. Sesaṁ suviññeyyameva.",
  "tika-s0402t37:90": "Patilīnasuttavaṇṇanā niṭṭhitā.",
  "tika-s0402t37:91": "9. Ujjayasuttavaṇṇanā",
  "tika-s0402t37:92_0": "39. Navame anukulayaññanti anukulaṁ kulānukkamaṁ upādāya dātabbadānaṁ. Tenāha ‘‘amhākaṁ…pe…",
  "tika-s0402t37:92_1": "kulānukulavasena yajitabba’’nti. Vaṁsaparamparāya pacchā duggatapurisehi padātabbadānaṁ.",
  "tika-s0402t37:92_2": "Evarūpaṁ kulaṁ sīlavante uddissa nibaddhadānaṁ, tasmiṁ kule daliddānipi na upacchindanti.",
  "tika-s0402t37:92_3": "Tatridaṁ vatthu – anāthapiṇḍikassa ghare pañca salākabhattasatāni dīyiṁsu. Dantamayasalākānaṁ",
  "tika-s0402t37:92_4": "pañcasatāni ahesuṁ. Atha taṁ kulaṁ anukkamena dāliddiyena abhibhūtaṁ. Ekā tasmiṁ",
  "tika-s0402t37:92_5": "kule dārikā ekasalākato uddhaṁ dātuṁ nāsakkhi. Sāpi pacchā sātavāhanaṁ raṭṭhaṁ gantvā",
  "tika-s0402t37:92_6": "khalaṁ sodhetvā laddhadhaññena taṁ salākaṁ adāsi. Eko thero rañño ārocesi. Rājā taṁ",
  "tika-s0402t37:92_7": "ānetvā aggamahesiṭṭhāne ṭhapesi. Sā tato paṭṭhāya puna pañcapi salākasatāni pavattesi.",
  "tika-s0402t37:93_0": "Assamedhantiādīsu porāṇakarājakāle kira sassamedhaṁ, purisamedhaṁ, sammāpāsaṁ, vācāpeyyanti",
  "tika-s0402t37:93_1": "cattāri saṅgahavatthūni ahesuṁ, yehi rājāno lokaṁ saṅgaṇhiṁsu. Tattha nipphannasassato",
  "tika-s0402t37:93_2": "dasamabhāgaggahaṇaṁ sassamedhaṁ nāma, sassasampādane medhāvitāti attho. Mahāyodhānaṁ",
  "tika-s0402t37:93_3": "chamāsikabhattavetanānuppadānaṁ purisamedhaṁ nāma, purisasaṅgaṇhane medhāvitāti attho.",
  "tika-s0402t37:93_4": "Daliddamanussānaṁ hatthe lekhaṁ gahetvā tīṇi vassāni vinā vaḍḍhiyā sahassadvisahassamattadhanānuppadānaṁ",
  "tika-s0402t37:93_5": "sammāpāsaṁ nāma. Tañhi sammā manusse pāseti hadaye bandhitvā viya ṭhapeti, tasmā",
  "tika-s0402t37:93_6": "sammāpāsanti vuccati. ‘‘Tāta, mātulā’’tiādinā pana saṇhavācābhaṇanaṁ vācāpeyyaṁ nāma,",
  "tika-s0402t37:93_7": "peyyavajjaṁ piyavacanatāti attho. Evaṁ catūhi vatthūhi saṅgahitaṁ raṭṭhaṁ iddhañceva",
  "tika-s0402t37:93_8": "hoti phītañca pahūtaannapānaṁ khemaṁ nirabbudaṁ, manussā mudā modanā ure putte naccentā",
  "tika-s0402t37:93_9": "apārutagharadvārā viharanti. Idaṁ gharadvāresu aggaḷānaṁ abhāvato niraggaḷanti vuccati.",
  "tika-s0402t37:93_10": "Ayaṁ porāṇikā paveṇī. Aparabhāge pana okkākarājakāle brāhmaṇā imāni cattāri saṅgahavatthūni",
  "tika-s0402t37:93_11": "imañca raṭṭhasampattiṁ parivattentā ummūlaṁ katvā assamedhaṁ purisamedhantiādike",
  "tika-s0402t37:93_12": "pañca yaññe nāma akaṁsu. Vuttañhetaṁ bhagavatā brāhmaṇadhammiyasutte –",
  "tika-s0402t37:94": "‘‘Tesaṁ āsi vipallāso, disvāna aṇuto aṇuṁ…pe…;",
  "tika-s0402t37:95": "Te tattha mante ganthetvā, okkākaṁ tadupāgamu’’nti. (su. ni. 301-304);",
  "tika-s0402t37:96_0": "Idāni tehi parivattetvā ṭhapitamatthaṁ dassento ‘‘assamedha’’ntiādimāha. Tattha medhantīti",
  "tika-s0402t37:96_1": "vadhenti. Dvīhi pariyaññehīti mahāyaññassa pubbabhāge pacchā ca pavattetabbehi dvīhi",
  "tika-s0402t37:96_2": "parivārayaññehi. Sattanavutipañcapasusataghātabhiṁsanassāti sattanavutādhikānaṁ pañcannaṁ",
  "tika-s0402t37:96_3": "pasusatānaṁ māraṇena bheravassa pāpabhīrukānaṁ bhayāvahassa. Tathā hi vadanti –",
  "tika-s0402t37:97": "‘‘Chasatāni niyujjanti, pasūnaṁ majjhime hani;",
  "tika-s0402t37:98": "Assamedhassa yaññassa, ūnāni pasūhi tīhī’’ti. (saṁ. ni. ṭī. 1.1.120);",
  "tika-s0402t37:99_0": "Sammanti yugacchidde pakkhipitabbadaṇḍakaṁ. Pāsantīti khipanti. Saṁhārimehīti sakaṭehi",
  "tika-s0402t37:99_1": "vahitabbehi. Pubbe kira eko rājā sammāpāsaṁ yajanto sarassatinaditīre pathaviyā vivare",
  "tika-s0402t37:99_2": "dinne nimuggoyeva ahosi, andhabālabrāhmaṇā gatānugatigatā ‘‘ayaṁ tassa saggagamanamaggo’’ti",
  "tika-s0402t37:99_3": "saññāya tattha sammāpāsayaññaṁ paṭṭhapenti. Tena vuttaṁ ‘‘nimuggokāsato pabhutī’’ti.",
  "tika-s0402t37:99_4": "Ayūpo appakadivaso yāgo, sayūpo bahudivasaṁ neyyo satrayāgoti. Mantapadābhisaṅkhatānaṁ",
  "tika-s0402t37:99_5": "sappimadhūnaṁ vājamiti samaññā. Hiraññasuvaṇṇagomahiṁsādi sattarasakadakkhiṇassa.",
  "tika-s0402t37:99_6": "Sāragabbhakoṭṭhāgārādīsu natthi ettha aggaḷanti niraggaḷo. Tattha kira yaññe attano",
  "tika-s0402t37:99_7": "sāpateyyaṁ anavasesato anigūhitvā niyyātīyati.",
  "tika-s0402t37:100_0": "Mahārambhāti bahupasughātakammā. Aṭṭhakathāyaṁ pana ‘‘vividhā yattha haññare’’ti",
  "tika-s0402t37:100_1": "vakkhamānattā ‘‘mahākiccā mahākaraṇīyā’’ti paṭhamo atthavikappo vutto. Dutiyo pana",
  "tika-s0402t37:100_2": "atthavikappo ‘‘mahārambhāti papañcavasena ajeḷakā’’tiādi vuttanti adhippāyena ‘‘apicā’’tiādinā",
  "tika-s0402t37:100_3": "āraddho. Nirārambhāti etthāpi vuttanayena attho veditabbo. Nanu ca pāṇātipātādiakusalakammassa",
  "tika-s0402t37:100_4": "appamattakampi phalaṁ nupalabbhati, tasmā tassa nipphalabhāvaṁ avatvā ‘‘na te honti",
  "tika-s0402t37:100_5": "mahapphalā’’ti kasmā vuttanti āha ‘‘niravasesatthe’’tiādi. Anugataṁ kulanti anukulaṁ,",
  "tika-s0402t37:100_6": "kulānugatanti attho. Ye niccabhattādiṁ pubbapurisehi paṭṭhapitaṁ aparāparaṁ anupacchindantā",
  "tika-s0402t37:100_7": "manussā dadanti, te anukulaṁ yajanti nāma. Tenevāha ‘‘ye aññe anukulaṁ yajantī’’tiādi.",
  "tika-s0402t37:101": "Ujjayasuttavaṇṇanā niṭṭhitā.",
  "tika-s0402t37:102": "10. Udāyisuttavaṇṇanā",
  "tika-s0402t37:103_0": "40. Dasame pāṇasamārambharahitanti pāṇaghātarahitaṁ. Abyābajjhaṁ sukhaṁ lokaṁ, paṇḍito",
  "tika-s0402t37:103_1": "upapajjatīti kāmacchandādibyāpādavirahitattā abyābajjhaṁ niddukkhaṁ. Parapīḷābhāve",
  "tika-s0402t37:103_2": "pana vattabbaṁ natthi. Jhānasamāpattivasena sukhabahulattā sukhaṁ ekantasukhaṁ brahmalokaṁ",
  "tika-s0402t37:103_3": "jhānapuññena, itarapuññena pana tadaññasampattibhavasaṅkhātaṁ sukhaṁ lokaṁ paṇḍito",
  "tika-s0402t37:103_4": "sappañño upeti. Sesaṁ uttānameva.",
  "tika-s0402t37:104": "Udāyisuttavaṇṇanā niṭṭhitā.",
  "tika-s0402t37:105": "Cakkavaggavaṇṇanā niṭṭhitā."
}