{
  "tika-s0101t13:0": "13. Tevijjasuttavaṇṇanā",
  "tika-s0101t13:1_0": "518.Uttarenāti ettha ena-saddo disāvācīsaddato pañcamīantato adūrattho icchito, tasmā",
  "tika-s0101t13:1_1": "uttarena-saddena adūratthajotanaṁ dassento “adūre uttarapasse”ti āha. Akkharacintakā",
  "tika-s0101t13:1_2": "pana ena-saddayoge avadhivācini pade upayogavacanaṁ icchanti. Attho pana sāmivaseneva",
  "tika-s0101t13:1_3": "icchitoti idha sāmivacanavaseneva vuttaṁ.",
  "tika-s0101t13:2_0": "519.Kulacārittādīti ādi-saddena mantajjhenābhirūpatādisampattiṁ saṅgaṇhāti. Mantasajjhāyakaraṇatthanti",
  "tika-s0101t13:2_1": "āthabbaṇamantānaṁ sajjhāyakaraṇatthaṁ, tenāha “aññesaṁ bahūnaṁ pavesanaṁ nivāretvā”ti.",
  "tika-s0101t13:3": "Maggāmaggakathāvaṇṇanā",
  "tika-s0101t13:4_0": "520.“Jaṅghacāra”nti caṅkamato ito cito ca caraṇamāha. So hi jaṅghāsu kilamathavinodanattho",
  "tika-s0101t13:4_1": "cāroti tathā vutto. Tenāha “anucaṅkamantānaṁ anuvicarantāna”nti. Tenāti ubhosupi",
  "tika-s0101t13:4_2": "anucaṅkamanānuvicāraṇānaṁ labbhanato. Sahāyā hi te aññamañña sabhāgavuttikā. “Maggo”ti",
  "tika-s0101t13:4_3": "icchitaṭṭhānaṁ ujukaṁ maggati upagacchati etenāti maggo, ujumaggo. Tadañño amaggo,",
  "tika-s0101t13:4_4": "tasmiṁ magge ca amagge ca. Paṭipadanti brahmalokagāmimaggassa pubbabhāgapaṭipadaṁ.",
  "tika-s0101t13:5_0": "Niyyātīti niyyānīyo, so eva “niyyāniko”ti vuttoti āha “niyyāyanto”ti. Yasmā niyyātapuggalavasenassa",
  "tika-s0101t13:5_1": "niyyānikabhāvo, tasmā “niyyāyanto”ti puggalassa yoniso paṭipajjanavasena niyyāyanto",
  "tika-s0101t13:5_2": "maggo “niyyātī”ti vutto. Karotīti attano santāne uppādeti. Uppādentoyeva hi tattha",
  "tika-s0101t13:5_3": "paṭipajjati nāma. Saha byeti vattatīti sahabyo, sahavattanako. Tassa bhāvo sahabyatāti",
  "tika-s0101t13:5_4": "āha “sahabhāvāyā”tiādi. Sahabhāvoti ca salokatā, samīpatā vā veditabbā, tenāha “ekaṭṭhāne",
  "tika-s0101t13:5_5": "pātubhāvāyā”ti. Sakameva ācariyavādanti attano ācariyena pokkharasātinā kathitameva",
  "tika-s0101t13:5_6": "ācariyavādaṁ. Thometvā paggaṇhitvā “ayameva ujumaggo ayamañjasāyano”ti pasaṁsitvā",
  "tika-s0101t13:5_7": "ukkaṁsitvā. Bhāradvājopisakamevāti bhāradvājopi māṇavo attano ācariyena tārukkhena",
  "tika-s0101t13:5_8": "kathitameva ācariyavādaṁ thometvā paggaṇhitvā vicaratīti yojanā. Tena vuttanti tena",
  "tika-s0101t13:5_9": "yathā tathā vā abhiniviṭṭhabhāvena vuttaṁ pāḷiyaṁ.",
  "tika-s0101t13:6_0": "521-2.Aniyyānikā vāti appāṭihāriyāva aññamaññassa vāde dosaṁ dassetvā aviparītatthadassanatthaṁ",
  "tika-s0101t13:6_1": "uttararahitā eva. Aññamaññassa vādassa ādito viruddhaggahaṇaṁ viggaho, sveva vivadanavasena",
  "tika-s0101t13:6_2": "aparāparaṁ uppanno vivādoti āha “pubbuppattiko viggaho aparabhāge vivādo”ti. Duvidhopi",
  "tika-s0101t13:6_3": "eso viggaho, vivādoti dvidhā vuttopi virodho. Nānāācariyānaṁ vādatoti nānārucikānaṁ",
  "tika-s0101t13:6_4": "ācariyānaṁ vādabhāvato. Nānāvādo nānāvidho vādoti katvā.",
  "tika-s0101t13:7_0": "523.Ekassāpīti tumhesu dvīsu ekassāpi. Ekasminti sakavādaparavādesu ekasmimpi. Saṁsayo",
  "tika-s0101t13:7_1": "natthīti “maggo nu kho, na maggo nu kho”ti saṁsayo vicikicchā natthi. Añjasāyanabhāve",
  "tika-s0101t13:7_2": "pana saṁsayo. Tenāha “esa kirā”tiādi. Bhagavā pana yadi sabbattha maggasaññino, evaṁ",
  "tika-s0101t13:7_3": "sati “kismiṁ vo viggaho”ti pucchati.",
  "tika-s0101t13:8": "524. “Icchitaṭṭhānaṁ ujukaṁ maggati upagacchati etenāti maggo, ujumaggo. Tadañño amaggo”ti vutto vāyamattho. Sabbe teti sabbepi te nānāācariyehi vuttamaggā.",
  "tika-s0101t13:9_0": "Ye pāḷiyaṁ “addhariyā brāhmaṇā”tiādinā vuttā. Addharo nāma yaññaviseso, tadupayogibhāvato",
  "tika-s0101t13:9_1": "“addhariyā” tveva vuccanti yajūni, tāni sajjhāyantīti addhariyā, yajubbedino. Ye",
  "tika-s0101t13:9_2": "ca tittiriisinā kate mante sajjhāyanti, te tittiriyā, yajubbedino eva. Yajubbedasākhā",
  "tika-s0101t13:9_3": "hesā, yadidaṁ tittiraṁ. Chando vuccati visesato sāmavedo, taṁ sarena kāyantīti chandokā,",
  "tika-s0101t13:9_4": "sāmavedino. “Chandogā”tipi paṭhanti, so evattho. Bahavo irayo etthāti bavhāri, irubbedo.",
  "tika-s0101t13:9_5": "Taṁ adhīyantīti bavhārijjhā.",
  "tika-s0101t13:10_0": "“Bahūnī”ti etthāyaṁ upamāsaṁsandanā – yathā te nānāmaggā ekaṁsato tassa gāmassa vā",
  "tika-s0101t13:10_1": "nigamassa vā pavesāya honti, evaṁ brāhmaṇehi paññāpiyamānāpi nānāmaggā brahmalokūpagamanāya",
  "tika-s0101t13:10_2": "brahmunā sahabyatāya ekaṁseneva hontīti.",
  "tika-s0101t13:11_0": "527-529.Va-kāro āgamasandhimattanti anatthako va-kāro, tena vaṇṇāgamena padantarasandhimattaṁ",
  "tika-s0101t13:11_1": "katanti attho. Andhapaveṇīti andhapanti. “Paññāsasaṭṭhi andhā”ti idaṁ tassā andhapaveṇiyā",
  "tika-s0101t13:11_2": "mahato gacchagumbassa anuparigamanayogyatādassanaṁ. Evañhi te “suciraṁ velaṁ maggaṁ",
  "tika-s0101t13:11_3": "gacchāmā”ti evaṁ saññino honti. Nāmakaṁyevāti atthābhāvato nāmamattaṁyeva, taṁ pana",
  "tika-s0101t13:11_4": "bhāsitaṁ tehi sārasaññitampi nāmamattatāya asārabhāvato nihīnamevāti āha “lāmakaṁyevā”ti.",
  "tika-s0101t13:12_0": "530.Yatoti bhummatthe nissakkavacanaṁ, sāmaññajotanā ca visese avatiṭṭhatīti āha",
  "tika-s0101t13:12_1": "“yasmiṁ kāle”ti. Āyācantīti patthenti. Uggamanaṁ lokassa bahukārabhāvato tathā thomanāti.",
  "tika-s0101t13:12_2": "Ayaṁ kira brāhmaṇānaṁ laddhi “brāhmaṇānaṁ āyācanāya candimasūriyā gantvā loke obhāsaṁ karontī”ti.",
  "tika-s0101t13:13_0": "532.Idha pana kiṁ vattabbanti imasmiṁ pana appaccakkhabhūtassa brahmuno sahabyatāya",
  "tika-s0101t13:13_1": "maggadesane tevijjānaṁ kiṁ vattabbaṁ atthi, ye paccakkhabhūtānampi candimasūriyānaṁ",
  "tika-s0101t13:13_2": "sahabyatāya maggaṁ desetuṁ na sakkontīti adhippāyo. “Yatthā”ti “idha panā”ti vuttamevatthaṁ paccāmasati.",
  "tika-s0101t13:14": "Aciravatīnadīupamākathāvaṇṇanā",
  "tika-s0101t13:15": "542.Samabharitāti sampuṇṇā. Tato eva kākapeyyā. Pārāti paratīraṁ. Apāranti orimatīraṁ. Ehīti āgaccha.",
  "tika-s0101t13:16_0": "544.Pañcasīla…pe… veditabbā yamaniyamādibrāhmaṇadhammānaṁ tadantogadhabhāvato. Tabbiparītāti",
  "tika-s0101t13:16_1": "pañcasīlādiviparītā pañca verādayo. “Punapī”ti vatvā “aparampī”ti vacanaṁ itarāyapi",
  "tika-s0101t13:16_2": "nadi upamāya saṅgaṇhanatthaṁ.",
  "tika-s0101t13:17_0": "546.Kāmayitabbaṭṭhenāti kāmanīyabhāvena. Bandhanaṭṭhenāti teneva kāmetabbabhāvena",
  "tika-s0101t13:17_1": "sattānaṁ cittassa ābandhanabhāvena. Kāmañcāyaṁ guṇa-saddo atthantaresupi diṭṭhappayogo,",
  "tika-s0101t13:17_2": "tesaṁ panettha asambhavato pārisesañāyena bandhanaṭṭheyeva yuttoti dassetuṁ “anujānāmī”tiādinā",
  "tika-s0101t13:17_3": "atthuddhāro āraddho, esevāti bandhanaṭṭho eva. Na hi rūpādīnaṁ kāmetabbabhāve vuccamāne",
  "tika-s0101t13:17_4": "paṭalaṭṭho yujjati tathā kāmetabbatāya anadhippetattā. Rāsaṭṭhaānisaṁsaṭṭhesupi eseva",
  "tika-s0101t13:17_5": "nayo tathāpi kāmetabbatāya anadhippetattā. Pārisesato pana bandhanaṭṭho gahito. Yadaggena",
  "tika-s0101t13:17_6": "hi nesaṁ kāmetabbatā, tadaggena bandhanabhāvo cāti.",
  "tika-s0101t13:18": "Koṭṭhāsaṭṭhopi tesu yujjateva cakkhuviññeyyādikoṭṭhāsabhāvena nesaṁ kāmetabbato. Koṭṭhāse ca guṇa-saddo dissati “diguṇaṁ vaḍḍhetabba”ntiādīsu, sampadāṭṭhopi –",
  "tika-s0101t13:19": "“Asaṅkhyeyyāni nāmāni, saguṇena mahesino;",
  "tika-s0101t13:20": "Guṇena nāmamuddheyyaṁ, api nāmasahassato”ti. ;",
  "tika-s0101t13:21": "Ādīsu sopi idha na yujjatīti anuddhaṭo.",
  "tika-s0101t13:22_0": "Cakkhuviññeyyāti cakkhuviññāṇena vijānitabbā, tena pana vijānanaṁ dassanamevāti āha",
  "tika-s0101t13:22_1": "“passitabbā”ti. “Sotaviññāṇena sotabbā”ti evamādi etenupāyenāti atidisati. Gavesitampi",
  "tika-s0101t13:22_2": "“iṭṭha”nti vuccati, taṁ idha nādhippetanti āha “pariyiṭṭhā vā hontu mā vā”ti. Iṭṭhārammaṇabhūtāti",
  "tika-s0101t13:22_3": "sukhārammaṇabhūtā. Kāmanīyāti kāmetabbā. Iṭṭhabhāvena manaṁ appāyantīti manāpā. Piyajātikāti piyasabhāvā.",
  "tika-s0101t13:23_0": "Gedhenāti lobhena abhibhūtā hutvā pañcakāmaguṇe paribhuñjantīti yojanā. Mucchākāranti",
  "tika-s0101t13:23_1": "mohanākāraṁ. Adhiosannāti adhiggayha ajjhosāya avasannā, tenāha “ogāḷhā”ti. Pariniṭṭhānappattāti",
  "tika-s0101t13:23_2": "gilitvā pariniṭṭhāpanavasena pariniṭṭhānaṁ upagatā. Ādīnavanti kāmaparibhoge sampati,",
  "tika-s0101t13:23_3": "āyatiñca dosaṁ apassantā. Ghāsacchādanādisambhoganimittasaṁkilesato nissaranti apagacchanti",
  "tika-s0101t13:23_4": "etenāti nissaraṇaṁ, yoniso paccavekkhitvā tesaṁ paribhogapaññā. Tadabhāvato anissaraṇapaññāti",
  "tika-s0101t13:23_5": "imamatthaṁ dassento “idametthā”tiādimāha.",
  "tika-s0101t13:24_0": "548-9.Āvarantīti kusalappavattiṁ āditova nivārenti. Nivārentīti niravasesato vārayanti.",
  "tika-s0101t13:24_1": "Onandhantīti ogāhantā viya chādenti. Pariyonandhantīti sabbaso chādenti. Āvaraṇādīnaṁ",
  "tika-s0101t13:24_2": "vasenāti āvaraṇādiatthānaṁ vasena. Te hi āsevanabalavatāya purimapurimehi pacchimapacchimā",
  "tika-s0101t13:24_3": "daḷhataratamādibhāvappattā vuttā.",
  "tika-s0101t13:25": "Saṁsandanakathāvaṇṇanā",
  "tika-s0101t13:26_0": "550. Itthipariggahe sati purisassa pañcakāmaguṇapariggaho paripuṇṇo eva hotīti vuttaṁ",
  "tika-s0101t13:26_1": "“sapariggahoti itthipariggahena sapariggaho”ti. “Itthipariggahena apariggaho”ti ca",
  "tika-s0101t13:26_2": "idaṁ tevijjabrāhmaṇesu dissamānapariggahānaṁ duṭṭhullatamapariggahābhāvadassanaṁ.",
  "tika-s0101t13:26_3": "Evaṁbhūtānaṁ tevijjānaṁ brāhmaṇānaṁ kā brahmunā saṁsandanā, brahmā pana sabbena sabbaṁ",
  "tika-s0101t13:26_4": "apariggahoti. Veracittena avero, kuto etassa verappayogoti adhippāyo. Cittagelaññasaṅkhātenāti",
  "tika-s0101t13:26_5": "cittuppādagelaññasaññitena, tenassa sabbarūpakāyagelaññabhāvo vutto hoti. Byāpajjhenāti",
  "tika-s0101t13:26_6": "dukkhena. Uddhaccakukkuccādīhīti ādi-saddena tadekaṭṭhā saṁkilesadhammā saṅgayhanti.",
  "tika-s0101t13:26_7": "Appaṭipattihetubhūtāya vicikicchāya sati na kadāci cittaṁ purisassa vase vattati,",
  "tika-s0101t13:26_8": "pahīnāya pana siyā vasavattananti āha “vicikicchāya abhāvato cittaṁ vase vattetī”ti.",
  "tika-s0101t13:26_9": "Cittagatikāti cittavasikā, tenāha cittassa vase vattantī”ti. Na tādisoti brāhmaṇā",
  "tika-s0101t13:26_10": "viya cittavasiko na hoti, atha kho vasībhūtajjhānābhiññatāya cittaṁ attano vase vattetīti vasavattī.",
  "tika-s0101t13:27_0": "552.Brahmalokamaggeti brahmalokagāmimagge paṭipajjitabbe, paññapetabbe vā, taṁ paññapentāti",
  "tika-s0101t13:27_1": "adhippāyo. Upagantvāti amaggameva “maggo”ti micchāpaṭipajjanena upagantvā, paṭijānitvā",
  "tika-s0101t13:27_2": "vā. Paṅkaṁ otiṇṇā viyāti matthake ekaṅgulaṁ vā upaḍḍhaṅgulaṁ vā sukkhatāya “samatala”nti",
  "tika-s0101t13:27_3": "saññāya anekaporisaṁ mahāpaṅkaṁ otiṇṇā viya. Anuppavisantīti apāyamaggaṁ brahmalokamaggasaññāya",
  "tika-s0101t13:27_4": "ogāhayanti. Tato eva saṁsīditvā visādaṁ pāpuṇanti. Evanti “samatala”ntiādinā vuttanayena.",
  "tika-s0101t13:27_5": "Saṁsīditvāti nimmujjitvā. Sukkhataraṇaṁ maññe tarantīti sukkhanaditaraṇaṁ taranti",
  "tika-s0101t13:27_6": "maññe. Tasmāti yasmā tevijjā amaggameva “maggo”ti upagantvā saṁsīdanti, tasmā. Yathāteti",
  "tika-s0101t13:27_7": "yathā te “samatala”nti saññāya paṅkaṁ otiṇṇā. Idheva cāti imasmiñca attabhāve. Sukhaṁ",
  "tika-s0101t13:27_8": "vā sātaṁ vā na labhantīti jhānasukhaṁ vā vipassanāsātaṁ vā na labhanti, kuto maggasukhaṁ",
  "tika-s0101t13:27_9": "vā nibbānasātaṁ vāti adhippāyo. Maggadīpakanti maggadīpakābhimataṁ. “Iriṇa”nti araññāniyā",
  "tika-s0101t13:27_10": "idaṁ adhivacananti āha “agāmakaṁ mahārañña”nti. Migaruruādīnampi anupabhogarukkhehi.",
  "tika-s0101t13:27_11": "Parivattitumpi na sakkā honti mahākaṇṭakatāya. Ñātīnaṁ byasanaṁ vināso ñātibyasanaṁ.",
  "tika-s0101t13:27_12": "Evaṁ bhogasīlabyasanāni veditabbāni. Rogo eva byasati vibādhatīti rogabyasanaṁ. Evaṁ",
  "tika-s0101t13:27_13": "diṭṭhibyasanampi daṭṭhabbaṁ.",
  "tika-s0101t13:28_0": "554.Jātasaṁvaḍḍhoti jāto hutvā saṁvaḍḍhito. Na sabbaso paccakkhā honti paricayābhāvato.",
  "tika-s0101t13:28_1": "Ciranikkhantoti nikkhanto hutvā cirakālo. Dandhāyitattanti vissajjane mandattaṁ saṇikavutti,",
  "tika-s0101t13:28_2": "taṁ pana saṁsayavasena cirāyanaṁ nāma hotīti āha “kaṅkhāvasena cirāyitatta”nti. Vitthāyitattanti",
  "tika-s0101t13:28_3": "sārajjitattaṁ. Aṭṭhakathāyaṁ pana vitthāyitattaṁ nāma chambhitattanti adhippāyena",
  "tika-s0101t13:28_4": "“thaddhabhāvaggahaṇa”nti vuttaṁ.",
  "tika-s0101t13:29": "555.U-iti upasaggayoge lumpa-saddo uddharaṇattho hotīti “ullumpatū”ti padassa uddharatūti atthamāha. Upasaggavasena hi dhātu-saddā atthavisesavuttino honti yathā “uddharatū”ti.",
  "tika-s0101t13:30": "Brahmalokamaggadesanāvaṇṇanā",
  "tika-s0101t13:31_0": "556. Yassa atisayena balaṁ atthi, so “balavā”ti vuttoti āha “balasampanno”ti. Saṅkhaṁ",
  "tika-s0101t13:31_1": "dhamayatīti saṅkhadhamako, taṁ dhamayitvā tato saddapavattako. Appanāva vaṭṭati paṭipakkhato",
  "tika-s0101t13:31_2": "sammadeva cetaso vimuttibhāvato.",
  "tika-s0101t13:32_0": "Pamāṇakataṁ kammaṁ nāma kāmāvacaraṁ pamāṇakarānaṁ saṁkilesadhammānaṁ avikkhambhanato.",
  "tika-s0101t13:32_1": "Tathā hi taṁ brahmavihārapubbabhāgabhūtaṁ pamāṇaṁ atikkamitvā odissakaanodissakadisāpharaṇavasena",
  "tika-s0101t13:32_2": "vaḍḍhetuṁ na sakkā. Vuttavipariyāyato pana appamāṇakataṁ kammaṁ nāma rūpārūpāvacaraṁ,",
  "tika-s0101t13:32_3": "tenāha “tañhī”tiādi. Tattha arūpāvacare odissakānodissakavasena pharaṇaṁ na labbhati, tathā disāpharaṇaṁ.",
  "tika-s0101t13:33_0": "Keci pana taṁ āgamanavasena labbhatīti vadanti, tadayuttaṁ. Na hi brahmavihāranissando",
  "tika-s0101t13:33_1": "āruppaṁ, atha kho kasiṇanissando, tasmā yaṁ suvibhāvitaṁ vasībhāvaṁ pāpitaṁ āruppaṁ,",
  "tika-s0101t13:33_2": "taṁ “appamāṇakata”nti vuttanti daṭṭhabbaṁ. Yaṁ vā sātisayaṁ brahmavihārabhāvanāya",
  "tika-s0101t13:33_3": "abhisaṅkhatena santānena nibbattitaṁ, yañca brahmavihārasamāpattito vuṭṭhāya samāpannaṁ",
  "tika-s0101t13:33_4": "arūpāvacarajjhānaṁ, taṁ iminā pariyāyena pharaṇappamāṇavasena appamāṇakatanti vattuṁ",
  "tika-s0101t13:33_5": "vaṭṭatīti apare. Vīmaṁsitvā gahetabbaṁ.",
  "tika-s0101t13:34_0": "Rūpāvacarārūpāvacarakammeti rūpāvacarakamme, arūpāvacarakamme ca sati. Na ohīyati",
  "tika-s0101t13:34_1": "na tiṭṭhatīti katūpacitampi kāmāvacarakammaṁ yathādhigate mahaggatajjhāne aparihīne",
  "tika-s0101t13:34_2": "taṁ abhibhavitvā paṭibāhitvā sayaṁ ohīyakaṁ hutvā paṭisandhiṁ dātuṁ samatthabhāve",
  "tika-s0101t13:34_3": "na tiṭṭhati. Laggitunti āvarituṁ nisedhetuṁ. Ṭhātunti paṭibalo hutvā ṭhātuṁ. Pharitvāti",
  "tika-s0101t13:34_4": "paṭippharitvā. Pariyādiyitvāti tassa sāmatthiyaṁ khepetvā. Kammassa pariyādiyanaṁ",
  "tika-s0101t13:34_5": "nāma tassa vipākuppādanaṁ nisedhetvā attano vipākuppādananti āha “tassa vipākaṁ paṭibāhitvā”tiādi.",
  "tika-s0101t13:34_6": "Evaṁ mettādivihārīti evaṁ vuttānaṁ mettādīnaṁ brahmavihārānaṁ vasena mettādivihārī.",
  "tika-s0101t13:35": "559.Aggaññasutte…pe… alatthunti aggaññasutte āgatanayena upasampadañceva arahattañca alatthuṁ paṭilabhiṁsu. Sesaṁ suviññeyyameva.",
  "tika-s0101t13:36": "Tevijjasuttavaṇṇanāya līnatthappakāsanā.",
  "tika-s0101t13:37": "Niṭṭhitā ca terasasuttapaṭimaṇḍitassa sīlakkhandhavaggassa atthavaṇṇanāya",
  "tika-s0101t13:38": "Līnatthappakāsanāti.",
  "tika-s0101t13:39": "Sīlakkhandhavaggaṭīkā niṭṭhitā."
}