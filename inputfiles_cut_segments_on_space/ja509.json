{
  "ja509:0.1": "Jātaka ",
  "ja509:0.2": "Vīsatinipāta ",
  "ja509:0.3": "Mātaṅgavagga ",
  "ja509:0.4": "13. Hatthipālajātaka ",
  "ja509:1.1": "“Cirassaṁ vata passāma, ",
  "ja509:1.2": "brāhmaṇaṁ devavaṇṇinaṁ; ",
  "ja509:1.3": "Mahājaṭaṁ khāridharaṁ, ",
  "ja509:1.4": "paṅkadantaṁ rajassiraṁ. ",
  "ja509:2.1": "Cirassaṁ vata passāma, ",
  "ja509:2.2": "isiṁ dhammaguṇe rataṁ; ",
  "ja509:2.3": "Kāsāyavatthavasanaṁ, ",
  "ja509:2.4": "vākacīraṁ paṭicchadaṁ. ",
  "ja509:3.1": "Āsanaṁ udakaṁ pajjaṁ, ",
  "ja509:3.2": "paṭigaṇhātu no bhavaṁ; ",
  "ja509:3.3": "Agghe bhavantaṁ pucchāma, ",
  "ja509:3.4": "agghaṁ kurutu no bhavaṁ”. ",
  "ja509:4.1": "“Adhicca vede pariyesa vittaṁ, ",
  "ja509:4.2": "Putte gahe tāta patiṭṭhapetvā; ",
  "ja509:4.3": "Gandhe rase paccanubhuyya sabbaṁ, ",
  "ja509:4.4": "Araññaṁ sādhu muni so pasattho”. ",
  "ja509:5.1": "“Vedā na saccā na ca vittalābho, ",
  "ja509:5.2": "Na puttalābhena jaraṁ vihanti; ",
  "ja509:5.3": "Gandhe rase muccanamāhu santo, ",
  "ja509:5.4": "Sakammunā hoti phalūpapatti”. ",
  "ja509:6.1": "“Addhā hi saccaṁ vacanaṁ tavetaṁ, ",
  "ja509:6.2": "Sakammunā hoti phalūpapatti; ",
  "ja509:6.3": "Jiṇṇā ca mātāpitaro tavīme, ",
  "ja509:6.4": "Passeyyuṁ taṁ vassasataṁ arogaṁ”. ",
  "ja509:7.1": "“Yassassa sakkhī maraṇena rāja, ",
  "ja509:7.2": "Jarāya mettī naravīraseṭṭha; ",
  "ja509:7.3": "Yo cāpi jaññā na marissaṁ kadāci, ",
  "ja509:7.4": "Passeyyuṁ taṁ vassasataṁ arogaṁ. ",
  "ja509:8.1": "Yathāpi nāvaṁ puriso dakamhi, ",
  "ja509:8.2": "Ereti ce naṁ upaneti tīraṁ; ",
  "ja509:8.3": "Evampi byādhī satataṁ jarā ca, ",
  "ja509:8.4": "Upaneti maccaṁ vasamantakassa”. ",
  "ja509:9.1": "“Paṅko ca kāmā palipo ca kāmā, ",
  "ja509:9.2": "Manoharā duttarā maccudheyyā; ",
  "ja509:9.3": "Etasmiṁ paṅke palipe byasannā, ",
  "ja509:9.4": "Hīnattarūpā na taranti pāraṁ. ",
  "ja509:10.1": "Ayaṁ pure luddamakāsi kammaṁ, ",
  "ja509:10.2": "Svāyaṁ gahīto na hi mokkhito me; ",
  "ja509:10.3": "Orundhiyā naṁ parirakkhissāmi, ",
  "ja509:10.4": "Māyaṁ puna luddamakāsi kammaṁ”. ",
  "ja509:11.1": "“Gavaṁva naṭṭhaṁ puriso yathā vane, ",
  "ja509:11.2": "Anvesatī rāja apassamāno; ",
  "ja509:11.3": "Evaṁ naṭṭho esukārī mamattho, ",
  "ja509:11.4": "Sohaṁ kathaṁ na gaveseyyaṁ rāja. ",
  "ja509:12.1": "Hiyyoti hiyyati poso, ",
  "ja509:12.2": "Pareti parihāyati; ",
  "ja509:12.3": "Anāgataṁ netamatthīti ñatvā, ",
  "ja509:12.4": "Uppannachandaṁ ko panudeyya dhīro”. ",
  "ja509:13.1": "“Passāmi vohaṁ daharaṁ kumāriṁ, ",
  "ja509:13.2": "Mattūpamaṁ ketakapupphanettaṁ; ",
  "ja509:13.3": "Abhuttabhoge paṭhame vayasmiṁ, ",
  "ja509:13.4": "Ādāya maccu vajate kumāriṁ. ",
  "ja509:14.1": "Yuvā sujāto sumukho sudassano, ",
  "ja509:14.2": "Sāmo kusumbhaparikiṇṇamassu; ",
  "ja509:14.3": "Hitvāna kāme paṭikacca gehaṁ, ",
  "ja509:14.4": "Anujāna maṁ pabbajissāmi deva”. ",
  "ja509:15.1": "“Sākhāhi rukkho labhate samaññaṁ, ",
  "ja509:15.2": "Pahīnasākhaṁ pana khāṇumāhu; ",
  "ja509:15.3": "Pahīnaputtassa mamajja bhoti, ",
  "ja509:15.4": "Vāseṭṭhi bhikkhācariyāya kālo”. ",
  "ja509:16.1": "“Aghasmi koñcāva yathā himaccaye, ",
  "ja509:16.2": "Katāni jālāni padāliya haṁsā; ",
  "ja509:16.3": "Gacchanti puttā ca patī ca mayhaṁ, ",
  "ja509:16.4": "Sāhaṁ kathaṁ nānuvaje pajānaṁ”. ",
  "ja509:17.1": "“Ete bhutvā vamitvā ca, ",
  "ja509:17.2": "pakkamanti vihaṅgamā; ",
  "ja509:17.3": "Ye ca bhutvāna vamiṁsu, ",
  "ja509:17.4": "te me hatthattamāgatā. ",
  "ja509:18.1": "Avamī brāhmaṇo kāme, ",
  "ja509:18.2": "so tvaṁ paccāvamissasi; ",
  "ja509:18.3": "Vantādo puriso rāja, ",
  "ja509:18.4": "na so hoti pasaṁsiyo”. ",
  "ja509:19.1": "“Paṅke ca posaṁ palipe byasannaṁ, ",
  "ja509:19.2": "Balī yathā dubbalamuddhareyya; ",
  "ja509:19.3": "Evampi maṁ tvaṁ udatāri bhoti, ",
  "ja509:19.4": "Pañcāli gāthāhi subhāsitāhi”. ",
  "ja509:20.1": "Idaṁ vatvā mahārājā, ",
  "ja509:20.2": "esukārī disampati; ",
  "ja509:20.3": "Raṭṭhaṁ hitvāna pabbaji, ",
  "ja509:20.4": "nāgo chetvāva bandhanaṁ. ",
  "ja509:21.1": "“Rājā ca pabbajjamarocayittha, ",
  "ja509:21.2": "Raṭṭhaṁ pahāya naravīraseṭṭho; ",
  "ja509:21.3": "Tuvampi no hohi yatheva rājā, ",
  "ja509:21.4": "Amhehi guttā anusāsa rajjaṁ”. ",
  "ja509:22.1": "“Rājā ca pabbajjamarocayittha, ",
  "ja509:22.2": "Raṭṭhaṁ pahāya naravīraseṭṭho; ",
  "ja509:22.3": "Ahampi ekā carissāmi loke, ",
  "ja509:22.4": "Hitvāna kāmāni manoramāni. ",
  "ja509:23.1": "Rājā ca pabbajjamarocayittha, ",
  "ja509:23.2": "Raṭṭhaṁ pahāya naravīraseṭṭho; ",
  "ja509:23.3": "Ahampi ekā carissāmi loke, ",
  "ja509:23.4": "Hitvāna kāmāni yathodhikāni. ",
  "ja509:24.1": "Accenti kālā tarayanti rattiyo, ",
  "ja509:24.2": "Vayoguṇā anupubbaṁ jahanti; ",
  "ja509:24.3": "Ahampi ekā carissāmi loke, ",
  "ja509:24.4": "Hitvāna kāmāni manoramāni. ",
  "ja509:25.1": "Accenti kālā tarayanti rattiyo, ",
  "ja509:25.2": "Vayoguṇā anupubbaṁ jahanti; ",
  "ja509:25.3": "Ahampi ekā carissāmi loke, ",
  "ja509:25.4": "Hitvāna kāmāni yathodhikāni. ",
  "ja509:26.1": "Accenti kālā tarayanti rattiyo, ",
  "ja509:26.2": "Vayoguṇā anupubbaṁ jahanti; ",
  "ja509:26.3": "Ahampi ekā carissāmi loke, ",
  "ja509:26.4": "Sītibhūtā sabbamaticca saṅgan”ti. ",
  "ja509:27.1": "Hatthipālajātakaṁ terasamaṁ. "
}