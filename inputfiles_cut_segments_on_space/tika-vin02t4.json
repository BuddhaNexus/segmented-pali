{
  "tika-vin02t4:0": "2. Saṅghādisesakaṇḍaṁ (bhikkhunīvibhaṅgavaṇṇanā)",
  "tika-vin02t4:1": "1. Paṭhamasaṅghādisesasikkhāpadavaṇṇanā",
  "tika-vin02t4:2_0": "679. Saṅghādisesakaṇḍassa paṭhamasikkhāpade dvīsu janesūti aḍḍakārakesu dvīsu janesu.",
  "tika-vin02t4:2_1": "Yo kocīti tesuyeva dvīsu yo koci, añño vā tehi āṇatto. Dutiyassa ārocetīti etthāpi",
  "tika-vin02t4:2_2": "dvīsu janesu yassa kassaci dutiyassa kathaṁ yo koci ārocetīti evamattho gahetabboti",
  "tika-vin02t4:2_3": "āha ‘‘dutiyassa ārocetīti etthāpi eseva nayo’’ti. Gatigatanti cirakālapavattaṁ.",
  "tika-vin02t4:3_0": "Āpattīti āpajjanaṁ. Saha vatthujjhācārāti vatthuvītikkamena saha. Sahayoge karaṇavacanappasaṅge",
  "tika-vin02t4:3_1": "idaṁ nissakkavacanaṁ. Yanti yaṁ dhammaṁ. Nissāretīti āpannaṁ bhikkhunisaṅghamhā nissāreti.",
  "tika-vin02t4:3_2": "Hetumhi cāyaṁ kattuvohāro. Nissāraṇahetubhūto hi dhammo nissāraṇīyoti vutto. Gīvāyeva",
  "tika-vin02t4:3_3": "hoti, na pārājikaṁ anāṇattiyā gahitattā. Yathā dāsadāsīvāpīādīni sampaṭicchituṁ na",
  "tika-vin02t4:3_4": "vaṭṭati, evaṁ tesaṁ atthāya aḍḍakaraṇampi na vaṭṭatīti āha ‘‘ayaṁ akappiyaaḍḍo nāma, na vaṭṭatī’’ti.",
  "tika-vin02t4:4_0": "Ettha ca sace adhikaraṇaṭṭhānaṁ gantvā ‘‘amhākaṁ eso dāso, dāsī, vāpī, khettaṁ, ārāmo,",
  "tika-vin02t4:4_1": "ārāmavatthu, gāvo, ajā, kukkuṭā’’tiādinā voharati, akappiyaṁ. ‘‘Ayaṁ amhākaṁ ārāmiko,",
  "tika-vin02t4:4_2": "ayaṁ vāpī itthannāmena saṅghassa bhaṇḍadhovanatthāya dinnā, ito khettato ārāmato",
  "tika-vin02t4:4_3": "uppajjanakacatupaccayā ito gāvito mahiṁsito ajāto uppajjanakagorasā itthannāmena",
  "tika-vin02t4:4_4": "saṅghassa dinnāti pucchite vā apucchite vā vattuṁ vaṭṭatī’’ti vadanti. Sesamettha",
  "tika-vin02t4:4_5": "uttānameva. Anākaḍḍhitāya aḍḍakaraṇaṁ, aḍḍapariyosānanti imāni panettha dve aṅgāni.",
  "tika-vin02t4:5": "Paṭhamasaṅghādisesasikkhāpadavaṇṇanā niṭṭhitā.",
  "tika-vin02t4:6": "2. Dutiyasaṅghādisesasikkhāpadavaṇṇanā",
  "tika-vin02t4:7_0": "683. Dutiye mallagaṇabhaṭiputtagaṇādikantiādīsu mallagaṇo nāma nārāyanabhattiko tattha",
  "tika-vin02t4:7_1": "tattha pānīyaṭṭhapanapokkharaṇīkhaṇanādipuññakammakārako gaṇo, bhaṭiputtagaṇo nāma",
  "tika-vin02t4:7_2": "kumārabhattikagaṇo. Dhammagaṇoti sāsanabhattigaṇo anekappakārapuññakammakārakagaṇo",
  "tika-vin02t4:7_3": "vuccati. Gandhikaseṇīti anekappakārasugandhivikatikārako gaṇo. Dussikaseṇīti pesakārakagaṇo.",
  "tika-vin02t4:7_4": "Kappagatikanti kappiyabhāvaṁ gataṁ.",
  "tika-vin02t4:8_0": "Vuṭṭhāpentiyāti upasampādentiyā. ‘‘Coriṁ vuttanayena anāpucchā pabbājentiyā dukkaṭa’’nti",
  "tika-vin02t4:8_1": "vadanti. Paṇṇattiṁ ajānantā ariyāpi vuṭṭhāpentīti vā kammavācāpariyosāne āpattikkhaṇe",
  "tika-vin02t4:8_2": "vipākābyākatasamaṅgitāvasena vā ‘‘ticitta’’nti vuttanti veditabbaṁ. Sesamettha uttānameva.",
  "tika-vin02t4:8_3": "Coritā, corisaññā, aññatra anuññātakāraṇā vuṭṭhāpananti imāni panettha tīṇi aṅgāni.",
  "tika-vin02t4:9": "Dutiyasaṅghādisesasikkhāpadavaṇṇanā niṭṭhitā.",
  "tika-vin02t4:10": "3. Tatiyasaṅghādisesasikkhāpadavaṇṇanā",
  "tika-vin02t4:11_0": "692. Tatiye parikkhepaṁ atikkāmentiyāti sakagāmato aññassa gāmassa parikkhepaṁ atikkāmentiyā.",
  "tika-vin02t4:11_1": "‘‘Gāmantaraṁ gaccheyyā’’ti hi vacanato aññassa gāmassa parikkhepaṁ atikkāmentiyā",
  "tika-vin02t4:11_2": "eva āpatti, na sakagāmassa. Añño hi gāmo gāmantaraṁ. Aparikkhittassa gāmassa upacāranti",
  "tika-vin02t4:11_3": "ettha upacāra-saddena gharūpacārato paṭhamaleḍḍupātasaṅkhātaṁ parikkhepārahaṭṭhānaṁ",
  "tika-vin02t4:11_4": "gahitaṁ, na tato dutiyaleḍḍupātasaṅkhāto upacāroti āha ‘‘parikkhepārahaṭṭhāna’’nti.",
  "tika-vin02t4:11_5": "Teneva pāḷiyaṁ ‘‘upacāraṁ atikkāmentiyā’’ti vuttaṁ. Aññathā yathā vikālagāmappavisanasikkhāpade",
  "tika-vin02t4:11_6": "‘‘parikkhittassa gāmassa parikkhepaṁ atikkamantassa, aparikkhittassa gāmassa upacāraṁ",
  "tika-vin02t4:11_7": "okkamantassā’’ti (pāci. 513) vuttaṁ, evamidhāpi ‘‘parikkhittassa gāmassa parikkhepaṁ",
  "tika-vin02t4:11_8": "atikkāmentiyā aparikkhittassa gāmassa upacāraṁ okkamantiyā’’ti vadeyya. Saṅkhepato",
  "tika-vin02t4:11_9": "vuttamatthaṁ vibhajitvā dassento ‘‘apicetthā’’tiādimāha. Vihārassacatugāmasādhāraṇattāti",
  "tika-vin02t4:11_10": "iminā ‘‘vihārato ekaṁ gāmaṁ gantuṁ vaṭṭatī’’ti ettha kāraṇamāha. Vihārassa catugāmasādhāraṇattāyeva",
  "tika-vin02t4:11_11": "hi catūsu gāmesu yaṁkiñci ekaṁ gāmaṁ gantuṁ vaṭṭati.",
  "tika-vin02t4:12_0": "Yatthāti yassaṁ nadiyaṁ. ‘‘Paṭhamaṁ pādaṁ uttārentiyā āpatti thullaccayassa, dutiyaṁ",
  "tika-vin02t4:12_1": "pādaṁ uttārentiyā āpatti saṅghādisesassā’’ti vacanato nadiṁ otaritvā padasā uttarantiyā",
  "tika-vin02t4:12_2": "eva āpattīti āha ‘‘setunā gacchati, anāpattī’’tiādi. Paratīrameva akkamantiyā anāpattīti",
  "tika-vin02t4:12_3": "nadiṁ anotaritvā yānanāvādīsu aññatarena gantvā paratīrameva akkamantiyā anāpatti.",
  "tika-vin02t4:12_4": "Ubhayatīresu vicaranti, vaṭṭatīti idaṁ asatipi nadīpāragamane upari vakkhamānassa",
  "tika-vin02t4:12_5": "vinicchayassa phalamattadassanatthaṁ vuttanti veditabbaṁ. Orimatīrameva āgacchati,",
  "tika-vin02t4:12_6": "āpattīti paratīraṁ gantukāmatāya otiṇṇattā vuttaṁ. Tameva tīranti tameva orimatīraṁ.",
  "tika-vin02t4:12_7": "Anāpattīti paratīraṁ gantukāmatāya abhāvato anāpatti.",
  "tika-vin02t4:13_0": "Tādise araññeti ‘‘bahiindakhīlā sabbametaṁ arañña’’nti (vibha. 529) evaṁ vuttalakkhaṇe",
  "tika-vin02t4:13_1": "araññe. Atha tādisasseva araññassa gahitabhāvo kathaṁ viññāyatīti āha ‘‘tenevā’’tiādi.",
  "tika-vin02t4:13_2": "Iminā hi aṭṭhakathāvacanena īdisepi gāmasamīpe dassanūpacāre vijahite satipi savanūpacāre",
  "tika-vin02t4:13_3": "āpatti hotīti viññāyati. Maggamūḷhā uccāsaddaṁ karontīti āha ‘‘maggamūḷhasaddena",
  "tika-vin02t4:13_4": "viyā’’ti. Saddāyantiyāti saddaṁ karontiyā. Purimāyoti puretaraṁ gacchantiyo. Aññaṁ",
  "tika-vin02t4:13_5": "maggaṁ gaṇhātīti maggamūḷhattā, na ohātuṁ, tasmā dvinnampi anāpatti. Sesamettha uttānameva.",
  "tika-vin02t4:13_6": "Anantarāyena ekabhāvo, gāmantaragamanādīsu aññataratāpajjanaṁ, āpadāya abhāvoti imāni",
  "tika-vin02t4:13_7": "panettha tīṇi aṅgāni.",
  "tika-vin02t4:14": "Tatiyasaṅghādisesasikkhāpadavaṇṇanā niṭṭhitā.",
  "tika-vin02t4:15": "4. Catutthasaṅghādisesasikkhāpadavaṇṇanā",
  "tika-vin02t4:16_0": "694. Catutthe kārakagaṇassāti ukkhepanīyakammakārakagaṇassa. Tecattālīsappabhedaṁ",
  "tika-vin02t4:16_1": "vattaṁ khandhake āvi bhavissati. Netthāravatteti nittharaṇahetumhi vatte. Sesaṁ uttānameva.",
  "tika-vin02t4:16_2": "Dhammena kammena ukkhittatā, aññatra anuññātakāraṇā osāraṇanti imāni panettha dve aṅgāni.",
  "tika-vin02t4:17": "Catutthasaṅghādisesasikkhāpadavaṇṇanā niṭṭhitā.",
  "tika-vin02t4:18": "5. Pañcamasaṅghādisesasikkhāpadavaṇṇanā",
  "tika-vin02t4:19_0": "701. Pañcame etaṁ na vuttanti ‘‘bhikkhuniyā avassutabhāvo daṭṭhabbo’’ti etaṁ niyamanaṁ",
  "tika-vin02t4:19_1": "na vuttaṁ. Tanti taṁ niyametvā avacanaṁ. Pāḷiyā sametīti ‘‘ekato avassute’’ti avisesetvā",
  "tika-vin02t4:19_2": "vuttapāḷiyā ‘‘anavassutoti jānantī paṭiggaṇhātī’’ti imāya ca pāḷiyā sameti. Yadi",
  "tika-vin02t4:19_3": "hi puggalassa avassutabhāvo nappamāṇaṁ, kiṁ ‘‘anavassutoti jānantī’’ti iminā vacanena,",
  "tika-vin02t4:19_4": "‘‘anāpatti ubhatoanavassutā honti, anavassutā paṭiggaṇhātī’’ti ettakameva vattabbaṁ",
  "tika-vin02t4:19_5": "siyā. ‘‘Ubhatoanavassutā honti, anavassutoti jānantī paṭiggaṇhātī’’ti imassa ca anāpattivārassa",
  "tika-vin02t4:19_6": "ayamattho. Ubho ce anavassutā, sabbathāpi anāpatti. Atha bhikkhunī anavassutā samānā",
  "tika-vin02t4:19_7": "avassutampi ‘‘anavassuto’’ti saññāya tassa hatthato paṭiggaṇhāti, evampi anāpatti.",
  "tika-vin02t4:19_8": "Atha sayaṁ anavassutāpi aññaṁ anavassutaṁ vā avassutaṁ vā ‘‘avassuto’’ti jānāti,",
  "tika-vin02t4:19_9": "dukkaṭameva. Vuttañhetaṁ anantarasikkhāpade ‘‘kissa tvaṁ ayye na paṭiggaṇhāsīti.",
  "tika-vin02t4:19_10": "Avassutā ayyeti. Tvaṁ pana ayye avassutāti. Nāhaṁ ayye avassutā’’ti. Sesamettha uttānameva.",
  "tika-vin02t4:19_11": "Udakadantaponato aññaṁ ajjhoharaṇīyaṁ, ubhatoavassutatā, sahatthā gahaṇaṁ, ajjhoharaṇanti",
  "tika-vin02t4:19_12": "imāni panettha cattāri aṅgāni.",
  "tika-vin02t4:20": "Pañcamasaṅghādisesasikkhāpadavaṇṇanā niṭṭhitā.",
  "tika-vin02t4:21": "6. Chaṭṭhasaṅghādisesasikkhāpadavaṇṇanā",
  "tika-vin02t4:22_0": "705. Chaṭṭhe parivāragāthāya ayamattho. Na deti na paṭiggaṇhātīti (pari. aṭṭha. 481)",
  "tika-vin02t4:22_1": "na uyyojikā deti, nāpi uyyojitā tassā hatthato gaṇhāti . Paṭiggaho tena na vijjatīti",
  "tika-vin02t4:22_2": "teneva kāraṇena uyyojikāya hatthato uyyojitāya paṭiggaho na vijjati. Āpajjati garukanti",
  "tika-vin02t4:22_3": "evaṁ santepi avassutassa hatthato piṇḍaggahaṇe uyyojentī saṅghādisesāpattiṁ āpajjati.",
  "tika-vin02t4:22_4": "Tañca paribhogapaccayāti tañca pana āpattiṁ āpajjamānā tassā uyyojitāya paribhogapaccayā",
  "tika-vin02t4:22_5": "āpajjati. Tassā hi bhojanapariyosāne uyyojikāya saṅghādiseso hoti. Sesamettha uttānameva.",
  "tika-vin02t4:22_6": "Manussapurisatā, aññatra anuññātakāraṇā khādanīyaṁ bhojanīyaṁ gahetvā bhuñjāti uyyojanā,",
  "tika-vin02t4:22_7": "tena vacanena gahetvā itarissā bhojanapariyosānanti imāni panettha tīṇi aṅgāni.",
  "tika-vin02t4:23": "Chaṭṭhasaṅghādisesasikkhāpadavaṇṇanā niṭṭhitā.",
  "tika-vin02t4:24": "7. Sattamasaṅghādisesasikkhāpadavaṇṇanā",
  "tika-vin02t4:25": "709. Sattame kinnumāva samaṇiyoti kiṁ nu imā eva samaṇiyo. Tāsāhanti tāsaṁ ahaṁ. Sesaṁ uttānameva.",
  "tika-vin02t4:26": "Sattamasaṅghādisesasikkhāpadavaṇṇanā niṭṭhitā.",
  "tika-vin02t4:27": "715. Aṭṭhamaṁ uttānatthameva.",
  "tika-vin02t4:28": "9. Navamasaṅghādisesasikkhāpadavaṇṇanā",
  "tika-vin02t4:29": "721. Navame vajjappaṭicchādikāti khuddānukhuddakavajjassa paṭicchādikā. Samanubhāsanakammakāle cettha dve tisso ekato samanubhāsitabbā.",
  "tika-vin02t4:30": "Navamasaṅghādisesasikkhāpadavaṇṇanā niṭṭhitā.",
  "tika-vin02t4:31": "727. Dasamaṁ uttānatthameva.",
  "tika-vin02t4:32": "Bhikkhunīvibhaṅge saṅghādisesavaṇṇanā niṭṭhitā.",
  "tika-vin02t4:33": "Saṅghādisesakaṇḍaṁ niṭṭhitaṁ."
}