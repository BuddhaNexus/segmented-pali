{
  "tha-ap58:0.1": "Therāpadāna ",
  "tha-ap58:0.2": "Bījanivagga ",
  "tha-ap58:0.3": "6. Saparivārāsanattheraapadāna ",
  "tha-ap58:1.1": "“Padumuttarabuddhassa, ",
  "tha-ap58:1.2": "piṇḍapātaṁ adāsahaṁ; ",
  "tha-ap58:1.3": "Gantvā kiliṭṭhakaṁ ṭhānaṁ, ",
  "tha-ap58:1.4": "mallikāhi parikkhitaṁ. ",
  "tha-ap58:2.1": "Tamhāsanamhi āsīno, ",
  "tha-ap58:2.2": "buddho lokagganāyako; ",
  "tha-ap58:2.3": "Akittayi piṇḍapātaṁ, ",
  "tha-ap58:2.4": "ujubhūto samāhito. ",
  "tha-ap58:3.1": "Yathāpi bhaddake khette, ",
  "tha-ap58:3.2": "bījaṁ appampi ropitaṁ; ",
  "tha-ap58:3.3": "Sammā dhāraṁ pavecchante, ",
  "tha-ap58:3.4": "phalaṁ toseti kassakaṁ. ",
  "tha-ap58:4.1": "Tathevāyaṁ piṇḍapāto, ",
  "tha-ap58:4.2": "sukhette ropito tayā; ",
  "tha-ap58:4.3": "Bhave nibbattamānamhi, ",
  "tha-ap58:4.4": "phalaṁ te tosayissati. ",
  "tha-ap58:5.1": "Idaṁ vatvāna sambuddho, ",
  "tha-ap58:5.2": "jalajuttamanāmako; ",
  "tha-ap58:5.3": "Piṇḍapātaṁ gahetvāna, ",
  "tha-ap58:5.4": "pakkāmi uttarāmukho. ",
  "tha-ap58:6.1": "Saṁvuto pātimokkhasmiṁ, ",
  "tha-ap58:6.2": "indriyesu ca pañcasu; ",
  "tha-ap58:6.3": "Pavivekamanuyutto, ",
  "tha-ap58:6.4": "viharāmi anāsavo. ",
  "tha-ap58:7.1": "Paṭisambhidā catasso, ",
  "tha-ap58:7.2": "…pe… ",
  "tha-ap58:7.3": "kataṁ buddhassa sāsanaṁ”. ",
  "tha-ap58:8.1": "Itthaṁ sudaṁ āyasmā saparivārāsano thero imā gāthāyo abhāsitthāti. ",
  "tha-ap58:9.1": "Saparivārāsanattherassāpadānaṁ chaṭṭhaṁ. "
}