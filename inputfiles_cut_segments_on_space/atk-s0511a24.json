{
  "atk-s0511a24:0": "24. Kakusandhabuddhavaṁsavaṇṇanā",
  "atk-s0511a24:1_0": "Vessabhumhi sayambhumhi parinibbute tasmiṁ pana kappe atikkante ekūnattiṁsakappesu",
  "atk-s0511a24:1_1": "jinadivasakarā nuppajjiṁsu. Imasmiṁ pana bhaddakappe cattāro buddhā nibbattiṁsu.",
  "atk-s0511a24:1_2": "Katame cattāro? Kakusandho koṇāgamano kassapo amhākaṁ buddhoti. Metteyyo pana bhagavā",
  "atk-s0511a24:1_3": "uppajjissati. Evamayaṁ kappo pañcahi buddhuppādehi paṭimaṇḍitattā bhaddakappoti bhagavatā",
  "atk-s0511a24:1_4": "vaṇṇito. Tattha kakusandho nāma bhagavā pāramiyo pūretvā tusitapure nibbattitvā tato",
  "atk-s0511a24:1_5": "cavitvā khemavatīnagare khemaṅkarassa nāma rañño atthadhammānusāsakassa aggidattassa",
  "atk-s0511a24:1_6": "nāma purohitassa aggamahesiyā visākhāya nāma brāhmaṇiyā kucchismiṁ paṭisandhiṁ aggahesi.",
  "atk-s0511a24:1_7": "Yadā pana khattiyā brāhmaṇe sakkaronti garukaronti mānenti pūjenti, tadā bodhisattā",
  "atk-s0511a24:1_8": "brāhmaṇakule nibbattanti.",
  "atk-s0511a24:2_0": "Yadā pana brāhmaṇā khattiye sakkaronti garukaronti mānenti pūjenti, tadā khattiyakule",
  "atk-s0511a24:2_1": "uppajjanti. Tadā kira brāhmaṇā khattiyehi sakkarīyanti garukarīyanti, tasmā saccasandho",
  "atk-s0511a24:2_2": "kakusandho bodhisatto vibhavasirisamudayenākule anākule brāhmaṇakule dasasahassilokadhātuṁ",
  "atk-s0511a24:2_3": "unnādento kampayanto udapādi. Heṭṭhā vuttappakārāni pāṭihāriyāni nibbattiṁsu. Tato",
  "atk-s0511a24:2_4": "dasannaṁ māsānaṁ accayena khemavatuyyāne mātukucchito suvaṇṇalatāto aggijālo viya",
  "atk-s0511a24:2_5": "nikkhami. So cattāri vassasahassāni agāraṁ ajjhāvasi. Tassa kira kāmakāmavaṇṇakāmasuddhināmakā",
  "atk-s0511a24:2_6": "tayo pāsādā ahesuṁ. Rocinībrāhmaṇīpamukhāni tiṁsa itthisahassāni paccupaṭṭhitāni ahesuṁ.",
  "atk-s0511a24:3_0": "So cattāri nimittāni disvā rociniyā brāhmaṇiyā anuttare uttare nāma kumāre uppanne",
  "atk-s0511a24:3_1": "payuttena ājaññarathena mahābhinikkhamanaṁ nikkhamitvā pabbaji. Taṁ cattālīsasahassāni",
  "atk-s0511a24:3_2": "anupabbajiṁsu. So tehi parivuto aṭṭha māse padhānacariyaṁ caritvā visākhapuṇṇamāya",
  "atk-s0511a24:3_3": "sucirindhanigame vajirindhabrāhmaṇassa dhītāya dinnaṁ madhupāyāsaṁ paribhuñjitvā",
  "atk-s0511a24:3_4": "khadiravane divāvihāraṁ katvā sāyanhasamaye subhaddena nāma yavapālakena upanītā",
  "atk-s0511a24:3_5": "aṭṭha tiṇamuṭṭhiyo gahetvā sirīsabodhiṁ pāṭaliyā vuttappamāṇaṁ dibbagandhaṁ upavāyamānaṁ",
  "atk-s0511a24:3_6": "upagantvā catuttiṁsahatthavitthataṁ tiṇasantharaṁ santharitvā pallaṅkaṁ ābhujitvā",
  "atk-s0511a24:3_7": "sambodhiṁ patvā – “anekajātisaṁsāraṁ…pe… taṇhānaṁ khayamajjhagā”ti udānaṁ udānetvā",
  "atk-s0511a24:3_8": "sattasattāhaṁ vītināmetvā attanā saha pabbajitānaṁ cattālīsāya bhikkhusahassānaṁ",
  "atk-s0511a24:3_9": "saccappaṭivedhasamatthataṁ disvā ekāheneva makilanagarasamīpe sambhūtaṁ isipatanaṁ",
  "atk-s0511a24:3_10": "nāma migadāyaṁ pavisitvā tesaṁ majjhagato bhagavā dhammacakkaṁ pavattesi. Tadā cattālīsāya",
  "atk-s0511a24:3_11": "koṭisahassānaṁ paṭhamo dhammābhisamayo ahosi.",
  "atk-s0511a24:4_0": "Puna kaṇṇakujjanagaradvāre mahāsālarukkhamūle yamakapāṭihāriyaṁ katvā tiṁsakoṭisahassānaṁ",
  "atk-s0511a24:4_1": "dhammacakkhuṁ uppādesi, so dutiyo abhisamayo ahosi. Yadā pana khemavatīnagarassāvidūre",
  "atk-s0511a24:4_2": "aññatarasmiṁ devāyatane abhimatanaradevo naradevo nāma yakkho dissamānamanussasarīro",
  "atk-s0511a24:4_3": "hutvā kantāramajjhe ekassa kamalakuvalayuppalasamalaṅkatasalilasītalassa paramamadhurasisiravārino",
  "atk-s0511a24:4_4": "sabbajanasurabhiramassa sarassa samīpe ṭhatvā kamalakuvalayakallahārādīhi satte upalāpetvā",
  "atk-s0511a24:4_5": "manusse khādati. Tasmiṁ magge pacchinne janasampātarahite mahāaṭaviṁ pavisitvā tattha",
  "atk-s0511a24:4_6": "sampatte satte khādati. So lokavissuto mahākantāramaggo ahosi. Ubhatokantāradvāre",
  "atk-s0511a24:4_7": "kira mahājanakāyo sannipatitvā kantāranittharaṇatthāya aṭṭhāsi. Atha vigatabhavabandho",
  "atk-s0511a24:4_8": "kakusandho satthā ekadivasaṁ paccūsasamaye mahākaruṇāsamāpattito vuṭṭhāya lokaṁ volokento",
  "atk-s0511a24:4_9": "ñāṇajālassa antogataṁ taṁ mahesakkhaṁ naradevayakkhaṁ tañca janasamūhamaddasa. Disvā",
  "atk-s0511a24:4_10": "ca pana gaganatalena gantvā tassa janakāyassa passantasseva bhagavā anekavihitaṁ",
  "atk-s0511a24:4_11": "pāṭihāriyaṁ karonto tassa naradevayakkhassa bhavane otaritvā tassa maṅgalapallaṅke nisīdi.",
  "atk-s0511a24:5_0": "Atha kho so manussabhakkho yakkho chabbaṇṇarasmiyo vissajjentaṁ indadhanuparivutamiva",
  "atk-s0511a24:5_1": "divasakaraṁ munidivasakaraṁ pavanapathenāgacchantaṁ disvā – “dasabalo mamānukampāya",
  "atk-s0511a24:5_2": "idhāgacchatī”ti pasannahadayo attano parivārayakkhehi saddhiṁ anekamigagaṇavantaṁ",
  "atk-s0511a24:5_3": "himavantaṁ gantvā nānāvaṇṇagandhāni jalajathalajāni kusumāni paramamanoramāni sugandhagandhe",
  "atk-s0511a24:5_4": "samāharitvā attano pallaṅke nisinnaṁ vigatarandhaṁ kakusandhaṁ lokanāyakaṁ mālāgandhavilepanādīhi",
  "atk-s0511a24:5_5": "pūjayitvā thutisaṅgītāni pavattento sirasi añjaliṁ katvā namassamāno aṭṭhāsi. Tato",
  "atk-s0511a24:5_6": "manussā taṁ pāṭihāriyaṁ disvā pasannahadayā samāgamma bhagavantaṁ parivāretvā namassamānā",
  "atk-s0511a24:5_7": "aṭṭhaṁsu. Atha appaṭisandho kakusandho bhagavā abhipūjitanaradevayakkhaṁ naradevayakkhaṁ",
  "atk-s0511a24:5_8": "kammaphalasambandhadassanena samuttejetvā nirayakathāya santāsetvā catusaccakathaṁ",
  "atk-s0511a24:5_9": "kathesi, tadā aparimitānaṁ sattānaṁ dhammābhisamayo ahosi, ayaṁ tatiyo abhisamayo",
  "atk-s0511a24:5_10": "ahosi. Tena vuttaṁ –",
  "atk-s0511a24:6": "1.",
  "atk-s0511a24:7": "“Vessabhussa aparena, sambuddho dvipaduttamo;",
  "atk-s0511a24:8": "Kakusandho nāma nāmena, appameyyo durāsado.",
  "atk-s0511a24:9": "2.",
  "atk-s0511a24:10": "“Ugghāṭetvā sabbabhavaṁ, cariyāya pāramiṁ gato;",
  "atk-s0511a24:11": "Sīhova pañjaraṁ bhetvā, patto sambodhimuttamaṁ.",
  "atk-s0511a24:12": "3.",
  "atk-s0511a24:13": "“Dhammacakkaṁ pavattente, kakusandhe lokanāyake;",
  "atk-s0511a24:14": "Cattālīsakoṭisahassānaṁ, dhammābhisamayo ahu.",
  "atk-s0511a24:15": "4.",
  "atk-s0511a24:16": "“Antalikkhamhi ākāse, yamakaṁ katvā vikubbanaṁ;",
  "atk-s0511a24:17": "Tiṁsakoṭisahassānaṁ, bodhesi devamānuse.",
  "atk-s0511a24:18": "5.",
  "atk-s0511a24:19": "“Naradevassa yakkhassa, catusaccappakāsane;",
  "atk-s0511a24:20": "Dhammābhisamayo tassa, gaṇanāto asaṅkhiyo”ti.",
  "atk-s0511a24:21_0": "Tattha ugghāṭetvāti samūhanitvā. Sabbabhavanti sabbaṁ navavidhaṁ bhavaṁ, bhavuppattinimittaṁ",
  "atk-s0511a24:21_1": "kammanti attho. Cariyāya pāramiṁ gatoti sabbapāramīnaṁ pūraṇavasena pāraṁ gato. Sīhova",
  "atk-s0511a24:21_2": "pañjaraṁ bhetvāti sīho viya pañjaraṁ munikuñjaro bhavapañjaraṁ vināsetvāti attho.",
  "atk-s0511a24:21_3": "Kakusandhassa viddhastabhavabandhanassa ekova sāvakasannipāto ahosi. Kaṇṇakujjanagare",
  "atk-s0511a24:21_4": "isipatane migadāye attanā saha pabbajitehi cattālīsāya arahantasahassehi parivuto",
  "atk-s0511a24:21_5": "māghapuṇṇamāyaṁ bhagavā pātimokkhaṁ uddisi. Tena vuttaṁ –",
  "atk-s0511a24:22": "6.",
  "atk-s0511a24:23": "“Kakusandhassa bhagavato, eko āsi samāgamo;",
  "atk-s0511a24:24": "Khīṇāsavānaṁ vimalānaṁ, santacittāna tādinaṁ.",
  "atk-s0511a24:25": "7.",
  "atk-s0511a24:26": "“Cattālīsasahassānaṁ, tadā āsi samāgamo;",
  "atk-s0511a24:27": "Dantabhūmimanuppattānaṁ, āsavārigaṇakkhayā”ti.",
  "atk-s0511a24:28_0": "Tadā amhākaṁ bodhisatto khemo nāma rājā hutvā buddhappamukhassa saṅghassa pattacīvaraṁ",
  "atk-s0511a24:28_1": "mahādānaṁ datvā añjanādīni sabbabhesajjāni ca adāsi. Aññañca samaṇaparikkhāraṁ datvā",
  "atk-s0511a24:28_2": "tassa dhammadesanaṁ sutvā pasannahadayo hutvā bhagavato santike pabbaji. So pana",
  "atk-s0511a24:28_3": "satthā – “anāgate imasmiṁyeva kappe buddho bhavissatī”ti byākāsi. Tena vuttaṁ –",
  "atk-s0511a24:29": "8.",
  "atk-s0511a24:30": "“Ahaṁ tena samayena, khemo nāmāsi khattiyo;",
  "atk-s0511a24:31": "Tathāgate jinaputte, dānaṁ datvā anappakaṁ.",
  "atk-s0511a24:32": "9.",
  "atk-s0511a24:33": "“Pattañca cīvaraṁ datvā, añjanaṁ madhulaṭṭhikaṁ;",
  "atk-s0511a24:34": "Imetaṁ patthitaṁ sabbaṁ, paṭiyādemi varaṁ varaṁ.",
  "atk-s0511a24:35": "10.",
  "atk-s0511a24:36": "“Sopi maṁ buddho byākāsi, kakusandho vināyako;",
  "atk-s0511a24:37": "Imamhi bhaddake kappe, ayaṁ buddho bhavissati.",
  "atk-s0511a24:38": "11.",
  "atk-s0511a24:39": "“Ahu kapilavhayā rammā…pe… hessāma sammukhā imaṁ.",
  "atk-s0511a24:40": "13.",
  "atk-s0511a24:41": "“Nagaraṁ khemavatī nāma, khemo nāmāsahaṁ tadā;",
  "atk-s0511a24:42": "Sabbaññutaṁ gavesanto, pabbajiṁ tassa santike”ti.",
  "atk-s0511a24:43_0": "Tattha añjanaṁ pākaṭameva. Madhulaṭṭhikanti yaṭṭhimadhukaṁ. Imetanti imaṁ etaṁ. Patthitanti",
  "atk-s0511a24:43_1": "icchitaṁ. Paṭiyādemīti dajjāmi, adāsinti attho. Varaṁ varanti seṭṭhaṁ seṭṭhanti attho.",
  "atk-s0511a24:43_2": "“Yadetaṁ patthita”ntipi pāṭho, tassa yaṁ icchati, etaṁ sabbaṁ adāsinti attho. Ayaṁ sundarataro.",
  "atk-s0511a24:44_0": "Tassa pana adandhassa kakusandhassa bhagavato khemaṁ nāma nagaraṁ ahosi. Aggidatto",
  "atk-s0511a24:44_1": "nāma brāhmaṇo pitā, visākhā nāma brāhmaṇī mātā, vidhuro ca sañjīvo ca dve aggasāvakā,",
  "atk-s0511a24:44_2": "buddhijo nāmupaṭṭhāko, sāmā ca campā ca dve aggasāvikā, mahāsirīsarukkho bodhi, sarīraṁ",
  "atk-s0511a24:44_3": "cattālīsahatthubbedhaṁ ahosi, samantā dasayojanāni sarīrappabhā niccharati, cattālīsavassasahassāni",
  "atk-s0511a24:44_4": "āyu, bhariyā panassa rocinī nāma brāhmaṇī, uttaro nāma putto, ājaññarathena nikkhami. Tena vuttaṁ –",
  "atk-s0511a24:45": "14.",
  "atk-s0511a24:46": "“Brāhmaṇo aggidatto ca, āsi buddhassa so pitā;",
  "atk-s0511a24:47": "Visākhā nāma janikā, kakusandhassa satthuno.",
  "atk-s0511a24:48": "15.",
  "atk-s0511a24:49": "“Vasate tattha kheme pure, sambuddhassa mahākulaṁ;",
  "atk-s0511a24:50": "Narānaṁ pavaraṁ seṭṭhaṁ, jātimantaṁ mahāyasaṁ.",
  "atk-s0511a24:51": "20.",
  "atk-s0511a24:52": "“Vidhuro ca sañjīvo ca, ahesuṁ aggasāvakā;",
  "atk-s0511a24:53": "Buddhijo nāmupaṭṭhāko, kakusandhassa satthuno.",
  "atk-s0511a24:54": "21.",
  "atk-s0511a24:55": "“Sāmā ca campānāmā ca, ahesuṁ aggasāvikā;",
  "atk-s0511a24:56": "Bodhi tassa bhagavato, sirīsoti pavuccati.",
  "atk-s0511a24:57": "23.",
  "atk-s0511a24:58": "“Cattālīsaratanāni, accuggato mahāmuni;",
  "atk-s0511a24:59": "Kanakappabhā niccharati, samantā dasayojanaṁ.",
  "atk-s0511a24:60": "24.",
  "atk-s0511a24:61": "“Cattālīsavassasahassāni, āyu tassa mahesino;",
  "atk-s0511a24:62": "Tāvatā tiṭṭhamāno so, tāresi janataṁ bahuṁ.",
  "atk-s0511a24:63": "25.",
  "atk-s0511a24:64": "“Dhammāpaṇaṁ pasāretvā, naranārīnaṁ sadevake;",
  "atk-s0511a24:65": "Naditvā sīhanādaṁva, nibbuto so sasāvako.",
  "atk-s0511a24:66": "26.",
  "atk-s0511a24:67": "“Aṭṭhaṅgavacanasampanno, acchiddāni nirantaraṁ;",
  "atk-s0511a24:68": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a24:69_0": "Tattha vasate tattha kheme pureti ayaṁ gāthā kakusandhassa jātanagarasandassanatthaṁ",
  "atk-s0511a24:69_1": "vuttāti veditabbā. Mahākulanti uditoditaṁ bhagavato pitukulaṁ. Narānaṁ pavaraṁ seṭṭhanti",
  "atk-s0511a24:69_2": "jātivasena sabbamanussānaṁ pavaraṁ seṭṭhanti attho. Jātimantanti abhijātivantaṁ,",
  "atk-s0511a24:69_3": "uttamābhijātaṁ. Mahāyasanti mahāparivāraṁ, kiṁ taṁ buddhassa mahākulaṁ? Tattha mahākulaṁ",
  "atk-s0511a24:69_4": "kheme pure vasatetipadena sambandho daṭṭhabbo.",
  "atk-s0511a24:70_0": "Samantā dasayojananti samantato dasa yojanāni pharitvā niccakālaṁ sarīrato nikkhamitvā",
  "atk-s0511a24:70_1": "suvaṇṇavaṇṇā pabhā niccharatīti attho. Dhammāpaṇanti dhammasaṅkhātaṁ āpaṇaṁ. Pasāretvāti",
  "atk-s0511a24:70_2": "bhaṇḍavikkiṇanatthaṁ nānābhaṇḍasamiddhamāpaṇaṁ viya dhammāpaṇaṁ pasāretvāti attho.",
  "atk-s0511a24:70_3": "Naranārīnanti veneyyanaranārīnaṁ jhānasamāpattimaggaphalaratanavisesādhigamatthāya.",
  "atk-s0511a24:70_4": "Sīhanādaṁ vāti sīhanādaṁ viya, abhayanādaṁ naditvā. Aṭṭhaṅgavacanasampannoti aṭṭhaṅgasamannāgatasaro",
  "atk-s0511a24:70_5": "satthā. Acchiddānīti chiddādibhāvarahitāni sīlāni acchiddāni asabalāni akammāsāni.",
  "atk-s0511a24:70_6": "Atha vā acchiddāni avivarāni sāvakayugaḷādīni. Nirantaranti satataṁ sabbakālaṁ. Sabbaṁ",
  "atk-s0511a24:70_7": "tamantarahitanti satthā ca sāvakayugaḷādīni ca taṁ sabbaṁ munibhāvamupagantvā adassanabhāvamupagatanti attho.",
  "atk-s0511a24:71": "“Apetabandho kakusandhabuddho, adandhapañño gatasabbarandho;",
  "atk-s0511a24:72": "Tilokasandho kira saccasandho, kheme pane vāsamakappayittha”.",
  "atk-s0511a24:73": "Sesagāthāsu sabbattha pākaṭamevāti.",
  "atk-s0511a24:74": "Kakusandhabuddhavaṁsavaṇṇanā niṭṭhitā.",
  "atk-s0511a24:75": "Niṭṭhito bāvīsatimo buddhavaṁso."
}