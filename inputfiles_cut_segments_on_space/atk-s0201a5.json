{
  "atk-s0201a5:0": "5. Cūḷayamakavaggo",
  "atk-s0201a5:1": "1. Sāleyyakasuttavaṇṇanā",
  "atk-s0201a5:2_0": "439.Evaṁme sutanti sāleyyakasuttaṁ. Tattha kosalesūti kosalā nāma jānapadino rājakumārā.",
  "atk-s0201a5:2_1": "Tesaṁ nivāso ekopi janapado ruḷhīsaddena kosalāti vuccati, tasmiṁ kosalesu janapade.",
  "atk-s0201a5:2_2": "Porāṇā panāhu – yasmā pubbe mahāpanādaṁ rājakumāraṁ nānānāṭakāni disvā sitamattampi",
  "atk-s0201a5:2_3": "akarontaṁ sutvā rājā āha – ‘‘yo mama puttaṁ hasāpeti, sabbālaṅkārena naṁ alaṅkaromī’’ti.",
  "atk-s0201a5:2_4": "Tato naṅgalānipi chaḍḍetvā mahājanakāye sannipatite manussā sātirekāni sattavassāni",
  "atk-s0201a5:2_5": "nānākīḷikāyo dassetvā naṁ hasāpetuṁ nāsakkhiṁsu. Tato sakko devanaṭaṁ pesesi. So",
  "atk-s0201a5:2_6": "dibbanāṭakaṁ dassetvā hasāpesi. Atha te manussā attano attano vasanokāsābhimukhā",
  "atk-s0201a5:2_7": "pakkamiṁsu. Te paṭipathe mittasuhajjādayo disvā paṭisanthāraṁ karontā, ‘‘kacci, bho,",
  "atk-s0201a5:2_8": "kusalaṁ, kacci, bho, kusala’’nti āhaṁsu. Tasmā taṁ ‘‘kusalaṁ kusala’’nti vacanaṁ",
  "atk-s0201a5:2_9": "upādāya so padeso kosalāti vuccatīti.",
  "atk-s0201a5:3_0": "Cārikaṁ caramānoti aturitacārikaṁ caramāno. Mahatā bhikkhusaṅghena saddhinti sataṁ",
  "atk-s0201a5:3_1": "vā sahassaṁ vā satasahassaṁ vāti evaṁ aparicchinnena mahatā bhikkhusaṅghena saddhiṁ.",
  "atk-s0201a5:3_2": "Brāhmaṇagāmoti brāhmaṇānaṁ samosaraṇagāmopi brāhmaṇagāmoti vuccati brāhmaṇānaṁ bhogagāmopi.",
  "atk-s0201a5:3_3": "Idha samosaraṇagāmo adhippeto. Tadavasarīti taṁ avasari, sampattoti attho. Vihāro",
  "atk-s0201a5:3_4": "panettha aniyāmito; tasmā tassa avidūre buddhānaṁ anucchaviko eko vanasaṇḍo bhavissati,",
  "atk-s0201a5:3_5": "satthā taṁ vanasaṇḍaṁ gatoti veditabbo. Assosunti suṇiṁsu upalabhiṁsu. Sotadvārasampattavacananigghosānusārena",
  "atk-s0201a5:3_6": "jāniṁsu. Khoti avadhāraṇatthe padapūraṇamatte vā nipāto. Tattha avadhāraṇatthena",
  "atk-s0201a5:3_7": "assosuṁyeva , na nesaṁ koci savanantarāyo ahosīti ayamattho veditabbo. Padapūraṇena",
  "atk-s0201a5:3_8": "byañjanasiliṭṭhatāmattameva.",
  "atk-s0201a5:4_0": "Idāni yamatthaṁ assosuṁ, taṁ pakāsetuṁ samaṇo khalu, bho, gotamotiādi vuttaṁ. Tattha",
  "atk-s0201a5:4_1": "samitapāpattā samaṇoti veditabbo. Khalūti anussavanatthe nipāto. Bhoti tesaṁ aññamaññaṁ",
  "atk-s0201a5:4_2": "ālapanamattaṁ. Gotamoti bhagavato gottavasena paridīpanaṁ. Tasmā samaṇo khalu, bho,",
  "atk-s0201a5:4_3": "gotamoti ettha samaṇo kira, bho, gotamagottoti evamattho daṭṭhabbo. Sakyaputtoti",
  "atk-s0201a5:4_4": "idaṁ pana bhagavato uccākulaparidīpanaṁ. Sakyakulā pabbajitoti saddhāpabbajitabhāvadīpanaṁ.",
  "atk-s0201a5:4_5": "Kenaci pārijuññena anabhibhūto aparikkhīṇaṁyeva taṁ kulaṁ pahāya saddhāpabbajitoti",
  "atk-s0201a5:4_6": "vuttaṁ hoti. Tato paraṁ vuttatthameva. Taṁ kho panāti itthambhūtākhyānatthe upayogavacanaṁ,",
  "atk-s0201a5:4_7": "tassa kho pana bhoto gotamassāti attho. Kalyāṇoti kalyāṇaguṇasamannāgato, seṭṭhoti",
  "atk-s0201a5:4_8": "vuttaṁ hoti. Kittisaddoti kittiyeva, thutighoso vā. Abbhuggatoti sadevakaṁ lokaṁ",
  "atk-s0201a5:4_9": "ajjhottharitvā uggato. Kinti? ‘‘Itipi so bhagavā…pe… buddho bhagavā’’ti.",
  "atk-s0201a5:5_0": "Tatrāyaṁ padasambandho – so bhagavā itipi arahaṁ, itipi sammāsambuddho…pe… itipi",
  "atk-s0201a5:5_1": "bhagavāti. Iminā ca iminā ca kāraṇenāti vuttaṁ hoti. Tattha ārakattā, arīnaṁ arānañca",
  "atk-s0201a5:5_2": "hatattā, paccayādīnaṁ arahattā, pāpakaraṇe rahābhāvāti imehi tāva kāraṇehi so bhagavā",
  "atk-s0201a5:5_3": "arahanti veditabbotiādinā nayena mātikaṁ nikkhipitvā sabbāneva etāni padāni visuddhimagge",
  "atk-s0201a5:5_4": "buddhānussatiniddese vitthāritānīti tato tesaṁ vitthāro gahetabbo.",
  "atk-s0201a5:6_0": "Sādhu kho panāti sundaraṁ kho pana; atthāvahaṁ sukhāvahanti vuttaṁ hoti. Tathārūpānaṁ",
  "atk-s0201a5:6_1": "arahatanti yathārūpo so bhavaṁ gotamo, evarūpānaṁ anekehipi kappakoṭisatasahassehi",
  "atk-s0201a5:6_2": "dullabhadassanānaṁ byāmappabhāparikkhittehi asītianubyañjanaratanapaṭimaṇḍitehi dvattiṁsmahāpurisalakkhaṇavarehi",
  "atk-s0201a5:6_3": "samākiṇṇamanoramasarīrānaṁ atappakadassanānaṁ atimadhuradhammanigghosānaṁ, yathābhūtaguṇādhigamena",
  "atk-s0201a5:6_4": "loke arahantoti laddhasaddānaṁ arahataṁ. Dassanaṁ hotīti pasādasommāni akkhīni ummīletvā",
  "atk-s0201a5:6_5": "dassanamattampi sādhu hoti. Sace pana aṭṭhaṅgasamannāgatena brahmassarena dhammaṁ",
  "atk-s0201a5:6_6": "desentassa ekaṁ padampi sotuṁ labhissāma, sādhutaraṁyeva bhavissatīti evaṁ ajjhāsayaṁ katvā.",
  "atk-s0201a5:7_0": "Yena bhagavā tenupasaṅkamiṁsūti sabbakiccāni pahāya tuṭṭhamānasā āgamaṁsu. Etadavocunti",
  "atk-s0201a5:7_1": "duvidhā hi pucchā agārikapucchā anagārikapucchā ca. Tattha ‘‘kiṁ, bhante, kusalaṁ,",
  "atk-s0201a5:7_2": "kiṁ akusala’’nti iminā nayena agārikapucchā āgatā. ‘‘Ime kho, bhante, pañcupādānakkhandhā’’ti",
  "atk-s0201a5:7_3": "iminā nayena anagārikapucchā. Ime pana attano anurūpaṁ agārikapucchaṁ pucchantā etaṁ,",
  "atk-s0201a5:7_4": "‘‘ko nu kho, bho gotama, hetu ko paccayo’’tiādivacanaṁ avocuṁ. Tesaṁ bhagavā yathā",
  "atk-s0201a5:7_5": "na sakkonti sallakkhetuṁ, evaṁ saṁkhitteneva tāva pañhaṁ vissajjento, adhammacariyāvisamacariyāhetu",
  "atk-s0201a5:7_6": "kho gahapatayotiādimāha. Kasmā pana bhagavā yathā na sallakkhenti, evaṁ vissajjesīti?",
  "atk-s0201a5:7_7": "Paṇḍitamānikā hi te; āditova mātikaṁ aṭṭhapetvā yathā sallakkhenti, evaṁ atthe vitthārite,",
  "atk-s0201a5:7_8": "desanaṁ uttānikāti maññantā avajānanti, mayampi kathentā evameva katheyyāmāti vattāro",
  "atk-s0201a5:7_9": "bhavanti. Tena nesaṁ bhagavā yathā na sakkonti sallakkhetuṁ, evaṁ saṁkhitteneva tāva",
  "atk-s0201a5:7_10": "pañhaṁ vissajjesi. Tato sallakkhetuṁ asakkontehi vitthāradesanaṁ yācito vitthārena",
  "atk-s0201a5:7_11": "desetuṁ, tena hi gahapatayotiādimāha. Tattha tena hīti kāraṇatthe nipāto. Yasmā maṁ",
  "atk-s0201a5:7_12": "tumhe yācatha, tasmāti attho.",
  "atk-s0201a5:8_0": "440.Tividhanti tīhi koṭṭhāsehi. Kāyenāti kāyadvārena. Adhammacariyāvisamacariyāti",
  "atk-s0201a5:8_1": "adhammacariyasaṅkhātā visamacariyā. Ayaṁ panettha padattho, adhammassa cariyā adhammacariyā,",
  "atk-s0201a5:8_2": "adhammakaraṇanti attho. Visamā cariyā, visamassa vā kammassa cariyāti visamacariyā.",
  "atk-s0201a5:8_3": "Adhammacariyā ca sā visamacariyā cāti adhammacariyāvisamacariyā. Etenupāyena sabbesu",
  "atk-s0201a5:8_4": "kaṇhasukkapadesu attho veditabbo. Luddoti kakkhaḷo. Dāruṇoti sāhasiko. Lohitapāṇīti",
  "atk-s0201a5:8_5": "paraṁ jīvitā voropentassa pāṇī lohitena lippanti. Sacepi na lippanti, tathāvidho",
  "atk-s0201a5:8_6": "lohitapāṇītveva vuccati. Hatappahate niviṭṭhoti hate ca parassa pahāradāne , pahate",
  "atk-s0201a5:8_7": "ca paramāraṇe niviṭṭho. Adayāpannoti nikkaruṇataṁ āpanno.",
  "atk-s0201a5:9_0": "Yaṁ taṁ parassāti yaṁ taṁ parassa santakaṁ. Paravittūpakaraṇanti tasseva parassa",
  "atk-s0201a5:9_1": "vittūpakaraṇaṁ tuṭṭhijananaṁ parikkhārabhaṇḍakaṁ. Gāmagataṁ vāti antogāme vā ṭhapitaṁ.",
  "atk-s0201a5:9_2": "Araññagataṁ vāti araññe rukkhaggapabbatamatthakādīsu vā ṭhapitaṁ. Adinnanti tehi",
  "atk-s0201a5:9_3": "parehi kāyena vā vācāya vā adinnaṁ. Theyyasaṅkhātanti ettha thenoti coro. Thenassa",
  "atk-s0201a5:9_4": "bhāvo theyyaṁ, avaharaṇacittassetaṁ adhivacanaṁ. Saṅkhā saṅkhātanti atthato ekaṁ,",
  "atk-s0201a5:9_5": "koṭṭhāsassetaṁ adhivacanaṁ, ‘‘saññānidānā hi papañcasaṅkhā’’tiādīsu viya. Theyyañca",
  "atk-s0201a5:9_6": "taṁ saṅkhātañcāti theyyasaṅkhātaṁ, theyyacittasaṅkhāto eko cittakoṭṭhāsoti attho",
  "atk-s0201a5:9_7": ". Karaṇatthe cetaṁ paccattavacanaṁ, tasmā theyyasaṅkhātenāti atthato daṭṭhabbaṁ.",
  "atk-s0201a5:10_0": "Māturakkhitātiādīsu yaṁ pitari naṭṭhe vā mate vā ghāsacchādanādīhi paṭijaggamānā,",
  "atk-s0201a5:10_1": "vayapattaṁ kulaghare dassāmīti mātā rakkhati, ayaṁ māturakkhitā nāma. Etenupāyena",
  "atk-s0201a5:10_2": "piturakkhitādayopi veditabbā. Sabhāgakulāni pana kucchigatesupi gabbhesu katikaṁ",
  "atk-s0201a5:10_3": "karonti – ‘‘sace mayhaṁ putto hoti, tuyhaṁ dhītā, aññattha gantuṁ na labhissati,",
  "atk-s0201a5:10_4": "mayhaṁ puttasseva hotū’’ti. Evaṁ gabbhepi pariggahitā sassāmikā nāma. ‘‘Yo itthannāmaṁ",
  "atk-s0201a5:10_5": "itthiṁ gacchati, tassa ettako daṇḍo’’ti evaṁ gāmaṁ vā gehaṁ vā vīthiṁ vā uddissa",
  "atk-s0201a5:10_6": "ṭhapitadaṇḍā, pana saparidaṇḍā nāma. Antamaso mālāguṇaparikkhittāpīti yā sabbantimena",
  "atk-s0201a5:10_7": "paricchedena, ‘‘esā me bhariyā bhavissatī’’ti saññāya tassā upari kenaci mālāguṇaṁ",
  "atk-s0201a5:10_8": "khipantena mālāguṇamattenāpi parikkhittā hoti. Tathārūpāsu cārittaṁ āpajjitā hotīti",
  "atk-s0201a5:10_9": "evarūpāsu itthīsu sammādiṭṭhisutte vuttamicchācāralakkhaṇavasena vītikkamaṁ kattā hoti.",
  "atk-s0201a5:11_0": "Sabhāgatoti sabhāyaṁ ṭhito. Parisāgatoti parisāyaṁ ṭhito. Ñātimajjhagatoti dāyādānaṁ",
  "atk-s0201a5:11_1": "majjhe ṭhito. Pūgamajjhagatoti senīnaṁ majjhe ṭhito. Rājakulamajjhagatoti rājakulassa",
  "atk-s0201a5:11_2": "majjhe mahāvinicchaye ṭhito . Abhinītoti pucchanatthāya nīto. Sakkhipuṭṭhoti sakkhiṁ",
  "atk-s0201a5:11_3": "katvā pucchito. Ehambho purisāti ālapanametaṁ. Attahetu vā parahetu vāti attano vā",
  "atk-s0201a5:11_4": "parassa vā hatthapādādihetu vā dhanahetu vā. Āmisakiñcikkhahetu vāti ettha āmisanti",
  "atk-s0201a5:11_5": "lābho adhippeto. Kiñcikkhanti yaṁ vā taṁ vā appamattakaṁ. Antamaso tittiravaṭṭakasappipiṇḍanavanītapiṇḍādimattakassapi",
  "atk-s0201a5:11_6": "lañjassa hetūti attho. Sampajānamusā bhāsitā hotīti jānantoyeva musāvādaṁ kattā hoti.",
  "atk-s0201a5:12_0": "Imesaṁbhedāyāti yesaṁ itoti vuttānaṁ santike sutaṁ hoti, tesaṁ bhedāya. Amūsaṁ bhedāyāti",
  "atk-s0201a5:12_1": "yesaṁ amutrāti vuttānaṁ santike sutaṁ hoti, tesaṁ bhedāya. Iti samaggānaṁ vā bhedakāti",
  "atk-s0201a5:12_2": "evaṁ samaggānaṁ vā dvinnaṁ sahāyakānaṁ bhedaṁ kattā. Bhinnānaṁ vā anuppadātāti suṭṭhu",
  "atk-s0201a5:12_3": "kataṁ tayā, taṁ pajahantena katipāheneva te mahantaṁ anatthaṁ kareyyāti evaṁ bhinnānaṁ",
  "atk-s0201a5:12_4": "puna asaṁsandanāya anuppadātā upatthambhetā kāraṇaṁ dassetāti attho. Vaggo ārāmo",
  "atk-s0201a5:12_5": "abhiratiṭṭhānamassāti vaggārāmo. Vaggaratoti vaggesu rato. Vagge disvā vā sutvā vā",
  "atk-s0201a5:12_6": "nandatīti vagganandī. Vaggakaraṇiṁ vācanti yā vācā samaggepi satte vagge karoti bhindati,",
  "atk-s0201a5:12_7": "taṁ kalahakāraṇaṁ vācaṁ bhāsitā hoti.",
  "atk-s0201a5:13_0": "Aṇḍakāti yathā sadose rukkhe aṇḍakāni uṭṭhahanti, evaṁ sadosatāya khuṁsanāvambhanādivacanehi",
  "atk-s0201a5:13_1": "aṇḍakā jātā. Kakkasāti pūtikā. Yathā nāma pūtikarukkho kakkaso hoti paggharitacuṇṇo,",
  "atk-s0201a5:13_2": "evaṁ kakkasā hoti, sotaṁ ghaṁsamānā viya pavisati. Tena vuttaṁ ‘‘kakkasā’’ti. Parakaṭukāti",
  "atk-s0201a5:13_3": "paresaṁ kaṭukā amanāpā dosajananī. Parābhisajjanīti kuṭilakaṇṭakasākhā viya mammesu",
  "atk-s0201a5:13_4": "vijjhitvā paresaṁ abhisajjanī gantukāmānampi gantuṁ adatvā lagganakārī. Kodhasāmantāti",
  "atk-s0201a5:13_5": "kodhassa āsannā. Asamādhisaṁvattanikāti appanāsamādhissa vā upacārasamādhissa vā",
  "atk-s0201a5:13_6": "asaṁvattanikā. Iti sabbāneva tāni sadosavācāya vevacanāni.",
  "atk-s0201a5:14_0": "Akālavādīti akālena vattā. Abhūtavādīti yaṁ natthi, tassa vattā. Anatthavādīti akāraṇanissitaṁ",
  "atk-s0201a5:14_1": "vattā. Adhammavādīti asabhāvaṁ vattā . Avinayavādīti asaṁvaravinayapaṭisaṁyuttassa",
  "atk-s0201a5:14_2": "vattā. Anidhānavati vācanti hadayamañjūsāyaṁ nidhetuṁ ayuttaṁ vācaṁ bhāsitā hoti.",
  "atk-s0201a5:14_3": "Akālenāti vattabbakālassa pubbe vā pacchā vā ayuttakāle vattā hoti. Anapadesanti",
  "atk-s0201a5:14_4": "suttāpadesavirahitaṁ. Apariyantavatinti aparicchedaṁ, suttaṁ vā jātakaṁ vā nikkhipitvā",
  "atk-s0201a5:14_5": "tassa upalabbhaṁ vā upamaṁ vā vatthuṁ vā āharitvā bāhirakathaṁyeva katheti. Nikkhittaṁ",
  "atk-s0201a5:14_6": "nikkhittameva hoti. ‘‘Suttaṁ nu kho katheti jātakaṁ nu kho, nassa antaṁ vā koṭiṁ",
  "atk-s0201a5:14_7": "vā passāmā’’ti vattabbataṁ āpajjati. Yathā vaṭarukkhasākhānaṁ gatagataṭṭhāne pārohā",
  "atk-s0201a5:14_8": "otaranti, otiṇṇotiṇṇaṭṭhāne sampajjitvā puna vaḍḍhantiyeva . Evaṁ aḍḍhayojanampi",
  "atk-s0201a5:14_9": "yojanampi gacchantiyeva, gacchante gacchante pana mūlarukkho vinassati, paveṇijātakāva",
  "atk-s0201a5:14_10": "tiṭṭhanti. Evamayampi nigrodhadhammakathiko nāma hoti; nikkhittaṁ nikkhittamattameva",
  "atk-s0201a5:14_11": "katvā passeneva pariharanto gacchati. Yo pana bahumpi bhaṇanto etadatthamidaṁ vuttanti",
  "atk-s0201a5:14_12": "āharitvā jānāpetuṁ sakkoti, tassa kathetuṁ vaṭṭati. Anatthasaṁhitanti na atthanissitaṁ.",
  "atk-s0201a5:15_0": "Abhijjhātā hotīti abhijjhāya oloketā hoti. Aho vatāti patthanatthe nipāto. Abhijjhāya",
  "atk-s0201a5:15_1": "olokitamattakena cettha kammapathabhedo na hoti. Yadā pana, ‘‘aho vatidaṁ mama santakaṁ",
  "atk-s0201a5:15_2": "assa, ahamettha vasaṁ vatteyya’’nti attano pariṇāmeti, tadā kammapathabhedo hoti, ayamidha adhippeto.",
  "atk-s0201a5:16_0": "Byāpannacittoti vipannacitto pūtibhūtacitto. Paduṭṭhamanasaṅkappoti dosena duṭṭhacittasaṅkappo.",
  "atk-s0201a5:16_1": "Haññantūti ghātiyantū. Vajjhantūti vadhaṁ pāpuṇantu. Mā vā ahesunti kiñcipi mā ahesuṁ.",
  "atk-s0201a5:16_2": "Idhāpi kopamattakena kammapathabhedo na hoti. Haññantūtiādicintaneneva hoti, tasmā evaṁ vuttaṁ.",
  "atk-s0201a5:17_0": "Micchādiṭṭhikoti akusaladassano. Viparītadassanoti vipallatthadassano. Natthi dinnanti",
  "atk-s0201a5:17_1": "dinnassa phalābhāvaṁ sandhāya vadati. Yiṭṭhaṁ vuccati mahāyāgo. Hutanti paheṇakasakkāro",
  "atk-s0201a5:17_2": "adhippeto, tampi ubhayaṁ phalābhāvameva sandhāya paṭikkhipati. Sukatadukkaṭānanti",
  "atk-s0201a5:17_3": "sukatadukkaṭānaṁ, kusalākusalānanti attho. Phalaṁ vipākoti yaṁ phalanti vā vipākoti",
  "atk-s0201a5:17_4": "vā vuccati, taṁ natthīti vadati. Natthi ayaṁ lokoti paraloke ṭhitassa ayaṁ loko natthi.",
  "atk-s0201a5:17_5": "Natthi paro lokoti idha loke ṭhitassapi paraloko natthi, sabbe tattha tattheva ucchijjantīti",
  "atk-s0201a5:17_6": "dasseti. Natthi mātā natthi pitāti tesu sammāpaṭipattimicchāpaṭipattīnaṁ phalābhāvavasena",
  "atk-s0201a5:17_7": "vadati. Natthi sattā opapātikāti cavitvā upapajjanakasattā nāma natthīti vadati.",
  "atk-s0201a5:17_8": "Sayaṁ abhiññā sacchikatvā pavedentīti ye imañca lokaṁ parañca lokaṁ abhivisiṭṭhāya",
  "atk-s0201a5:17_9": "paññāya sayaṁ paccakkhaṁ katvā pavedenti, te natthīti sabbaññubuddhānaṁ abhāvaṁ dīpeti,",
  "atk-s0201a5:17_10": "ettāvatā dasavatthukā micchādiṭṭhi kathitā hoti.",
  "atk-s0201a5:18": "441.Pāṇātipātaṁpahāyātiādayo satta kammapathā cūḷahatthipade vitthāritā. Anabhijjhādayo uttānatthāyeva.",
  "atk-s0201a5:19_0": "442.Sahabyataṁ upapajjeyyanti sahabhāvaṁ upagaccheyyaṁ. Brahmakāyikānaṁ devānanti",
  "atk-s0201a5:19_1": "paṭhamajjhānabhūmidevānaṁ. Ābhānaṁ devānanti ābhā nāma visuṁ natthi, parittābhaappamāṇābhaābhassarānametaṁ",
  "atk-s0201a5:19_2": "adhivacanaṁ. Parittābhānantiādi pana ekato aggahetvā tesaṁyeva bhedato gahaṇaṁ. Parittasubhānantiādīsupi",
  "atk-s0201a5:19_3": "eseva nayo. Iti bhagavā āsavakkhayaṁ dassetvā arahattanikūṭena desanaṁ niṭṭhapesi.",
  "atk-s0201a5:20_0": "Idha ṭhatvā pana devalokā samānetabbā. Tissannaṁ tāva jhānabhūmīnaṁ vasena nava brahmalokā,",
  "atk-s0201a5:20_1": "pañca suddhāvāsā catūhi ārūpehi saddhiṁ navāti aṭṭhārasa, vehapphalehi saddhiṁ ekūnavīsati,",
  "atk-s0201a5:20_2": "te asaññaṁ pakkhipitvā vīsati brahmalokā honti, evaṁ chahi kāmāvacarehi saddhiṁ chabbīsati",
  "atk-s0201a5:20_3": "devalokā nāma. Tesaṁ sabbesampi bhagavatā dasakusalakammapathehi nibbatti dassitā.",
  "atk-s0201a5:21_0": "Tattha chasu tāva kāmāvacaresu tiṇṇaṁ sucaritānaṁ vipākeneva nibbatti hoti. Uparidevalokānaṁ",
  "atk-s0201a5:21_1": "pana ime kammapathā upanissayavasena kathitā . Dasa kusalakammapathā hi sīlaṁ, sīlavato",
  "atk-s0201a5:21_2": "ca kasiṇaparikammaṁ ijjhatīti. Sīle patiṭṭhāya kasiṇaparikammaṁ katvā paṭhamajjhānaṁ",
  "atk-s0201a5:21_3": "nibbattetvā paṭhamajjhānabhūmiyaṁ nibbattati; dutiyādīni bhāvetvā dutiyajjhānabhūmiādīsu",
  "atk-s0201a5:21_4": "nibbattati; rūpāvacarajjhānaṁ pādakaṁ katvā vipassanaṁ vaḍḍhetvā anāgāmiphale patiṭṭhito",
  "atk-s0201a5:21_5": "pañcasu suddhāvāsesu nibbattati; rūpāvacarajjhānaṁ pādakaṁ katvā arūpāvacarasamāpattiṁ",
  "atk-s0201a5:21_6": "nibbattetvā catūsu arūpesu nibbattati; rūpārūpajjhānaṁ pādakaṁ katvā vipassanaṁ vaḍḍhetvā",
  "atk-s0201a5:21_7": "arahattaṁ pāpuṇāti. Asaññabhavo pana bāhirakānaṁ tāpasaparibbājakānaṁ āciṇṇoti idha",
  "atk-s0201a5:21_8": "na niddiṭṭho. Sesaṁ sabbattha uttānatthamevāti.",
  "atk-s0201a5:22": "Papañcasūdaniyā majjhimanikāyaṭṭhakathāya",
  "atk-s0201a5:23": "Sāleyyakasuttavaṇṇanā niṭṭhitā.",
  "atk-s0201a5:24": "2. Verañjakasuttavaṇṇanā",
  "atk-s0201a5:25_0": "444.Evaṁme sutanti verañjakasuttaṁ. Tattha verañjakāti verañjavāsino. Kenacideva",
  "atk-s0201a5:25_1": "karaṇīyenāti kenacideva aniyamitakiccena. Sesaṁ sabbaṁ purimasutte vuttanayeneva",
  "atk-s0201a5:25_2": "veditabbaṁ. Kevalañhi idha adhammacārī visamacārīti evaṁ puggalādhiṭṭhānā desanā",
  "atk-s0201a5:25_3": "katā. Purimasutte dhammādhiṭṭhānāti ayaṁ viseso. Sesaṁ tādisamevāti.",
  "atk-s0201a5:26": "Papañcasūdaniyā majjhimanikāyaṭṭhakathāya",
  "atk-s0201a5:27": "Verañjakasuttavaṇṇanā niṭṭhitā.",
  "atk-s0201a5:28": "3. Mahāvedallasuttavaṇṇanā",
  "atk-s0201a5:29_0": "449.Evaṁme sutanti mahāvedallasuttaṁ. Tattha āyasmāti sagāravasappatissavacanametaṁ.",
  "atk-s0201a5:29_1": "Mahākoṭṭhikoti tassa therassa nāmaṁ. Paṭisallānā vuṭṭhitoti phalasamāpattito vuṭṭhito.",
  "atk-s0201a5:29_2": "Duppañño duppaññoti ettha paññāya duṭṭhaṁ nāma natthi, appañño nippaññoti attho.",
  "atk-s0201a5:29_3": "Kittāvatā nu khoti kāraṇaparicchedapucchā, kittakena nu kho evaṁ vuccatīti attho.",
  "atk-s0201a5:29_4": "Pucchā ca nāmesā adiṭṭhajotanāpucchā, diṭṭhasaṁsandanāpucchā, vimaticchedanāpucchā,",
  "atk-s0201a5:29_5": "anumatipucchā, kathetukamyatāpucchāti pañcavidhā hoti. Tāsamidaṁ nānākaraṇaṁ –",
  "atk-s0201a5:30_0": "Katamā adiṭṭhajotanāpucchā? Pakatiyā lakkhaṇaṁ aññātaṁ hoti adiṭṭhaṁ atulitaṁ atīritaṁ",
  "atk-s0201a5:30_1": "avibhūtaṁ avibhāvitaṁ, tassa ñāṇāya dassanāya tulanāya tīraṇāya vibhūtāya vibhāvanatthāya",
  "atk-s0201a5:30_2": "pañhaṁ pucchati. Ayaṁ adiṭṭhajotanāpucchā.",
  "atk-s0201a5:31_0": "Katamā diṭṭhasaṁsandanāpucchā? Pakatiyā lakkhaṇaṁ ñātaṁ hoti diṭṭhaṁ tulitaṁ tīritaṁ",
  "atk-s0201a5:31_1": "vibhūtaṁ vibhāvitaṁ, aññehi paṇḍitehi saddhiṁ saṁsandanatthāya pañhaṁ pucchati. Ayaṁ",
  "atk-s0201a5:31_2": "diṭṭhasaṁsandanāpucchā.",
  "atk-s0201a5:32_0": "Katamā vimaticchedanāpucchā? Pakatiyā saṁsayapakkhando hoti vimatipakkhando, dveḷhakajāto,",
  "atk-s0201a5:32_1": "‘‘evaṁ nu kho, na nu kho, kiṁ nu kho, kathaṁ nu kho’’ti, so vimaticchedanatthāya",
  "atk-s0201a5:32_2": "pañhaṁ pucchati. Ayaṁ vimaticchedanāpucchā (mahāni. 150; cūḷani. puṇṇakamāṇavapucchāniddesa 12).",
  "atk-s0201a5:33": "‘‘Taṁ kiṁ maññatha, bhikkhave, rūpaṁ niccaṁ vā aniccaṁ vāti? Aniccaṁ, bhante’’ti (mahāva. 21) evarūpā anumatiṁ gahetvā dhammadesanākāle pucchā anumatipucchā nāma.",
  "atk-s0201a5:34_0": "‘‘Cattārome , bhikkhave, satipaṭṭhānā, katame cattāro’’ti (saṁ. ni. 5.390) evarūpā",
  "atk-s0201a5:34_1": "bhikkhusaṅghaṁ sayameva pucchitvā sayameva vissajjetukāmassa pucchā kathetukamyatāpucchā",
  "atk-s0201a5:34_2": "nāma. Tāsu idha diṭṭhasaṁsandanāpucchā adhippetā.",
  "atk-s0201a5:35_0": "Thero hi attano divāṭṭhāne nisīditvā sayameva pañhaṁ samuṭṭhapetvā sayaṁ vinicchinanto",
  "atk-s0201a5:35_1": "idaṁ suttaṁ ādito paṭṭhāya matthakaṁ pāpesi. Ekacco hi pañhaṁ samuṭṭhāpetuṁyeva sakkoti",
  "atk-s0201a5:35_2": "na nicchetuṁ; ekacco nicchetuṁ sakkoti na samuṭṭhāpetuṁ; ekacco ubhayampi na sakkoti;",
  "atk-s0201a5:35_3": "ekacco ubhayampi sakkoti. Tesu thero ubhayampi sakkotiyeva. Kasmā? Mahāpaññatāya.",
  "atk-s0201a5:35_4": "Mahāpaññaṁ nissāya hi imasmiṁ sāsane sāriputtatthero, mahākaccānatthero, puṇṇatthero,",
  "atk-s0201a5:35_5": "kumārakassapatthero, ānandatthero, ayameva āyasmāti sambahulā therā visesaṭṭhānaṁ",
  "atk-s0201a5:35_6": "adhigatā. Na hi sakkā yāya vā tāya vā appamattikāya paññāya samannāgatena bhikkhunā",
  "atk-s0201a5:35_7": "sāvakapāramīñāṇassa matthakaṁ pāpuṇituṁ, mahāpaññena pana sakkāti mahāpaññatāya sāriputtatthero",
  "atk-s0201a5:35_8": "taṁ ṭhānaṁ adhigato. Paññāya hi therena sadiso natthi. Teneva naṁ bhagavā etadagge",
  "atk-s0201a5:35_9": "ṭhapesi – ‘‘etadaggaṁ, bhikkhave, mama sāvakānaṁ bhikkhūnaṁ mahāpaññānaṁ yadidaṁ",
  "atk-s0201a5:35_10": "sāriputto’’ti (a. ni. 1.189).",
  "atk-s0201a5:36_0": "Tathā na sakkā yāya vā tāya vā appamattikāya paññāya samannāgatena bhikkhunā bhagavatā",
  "atk-s0201a5:36_1": "saṁkhittena bhāsitassa sabbaññutaññāṇena saddhiṁ saṁsanditvā samānetvā vitthārena",
  "atk-s0201a5:36_2": "atthaṁ vibhajetuṁ, mahāpaññena pana sakkāti mahāpaññatāya mahākaccānatthero tattha",
  "atk-s0201a5:36_3": "paṭibalo jāto, teneva naṁ bhagavā etadagge ṭhapesi – ‘‘etadaggaṁ, bhikkhave, mama",
  "atk-s0201a5:36_4": "sāvakānaṁ bhikkhūnaṁ saṁkhittena bhāsitassa vitthārena atthaṁ vibhajantānaṁ yadidaṁ",
  "atk-s0201a5:36_5": "mahākaccāno’’ti (a. ni. 1.197).",
  "atk-s0201a5:37_0": "Tathā na sakkā yāya vā tāya vā appamattikāya paññāya samannāgatena bhikkhunā dhammakathaṁ",
  "atk-s0201a5:37_1": "kathentena dasa kathāvatthūni āharitvā satta visuddhiyo vibhajantena dhammakathaṁ",
  "atk-s0201a5:37_2": "kathetuṁ, mahāpaññena pana sakkāti mahāpaññatāya puṇṇatthero catuparisamajjhe alaṅkatadhammāsane",
  "atk-s0201a5:37_3": "cittabījaniṁ gahetvā nisinno līḷāyanto puṇṇacando viya dhammaṁ kathesi. Teneva naṁ",
  "atk-s0201a5:37_4": "bhagavā etadagge ṭhapesi – ‘‘etadaggaṁ, bhikkhave, mama sāvakānaṁ bhikkhūnaṁ dhammakathikānaṁ",
  "atk-s0201a5:37_5": "yadidaṁ puṇṇo mantāṇiputto’’ti (a. ni. 1.196).",
  "atk-s0201a5:38_0": "Tathā yāya vā tāya vā appamattikāya paññāya samannāgato bhikkhu dhammaṁ kathento",
  "atk-s0201a5:38_1": "ito vā etto vā anukkamitvā yaṭṭhikoṭiṁ gahetvā andho viya, ekapadikaṁ daṇḍakasetuṁ",
  "atk-s0201a5:38_2": "āruḷho viya ca gacchati. Mahāpañño pana catuppadikaṁ gāthaṁ nikkhipitvā upamā ca",
  "atk-s0201a5:38_3": "kāraṇāni ca āharitvā tepiṭakaṁ buddhavacanaṁ gahetvā heṭṭhupariyaṁ karonto kathesi.",
  "atk-s0201a5:38_4": "Mahāpaññatāya pana kumārakassapatthero catuppadikaṁ gāthaṁ nikkhipitvā upamā ca kāraṇāni",
  "atk-s0201a5:38_5": "ca āharitvā tehi saddhiṁ yojento jātassare pañcavaṇṇāni kusumāni phullāpento viya",
  "atk-s0201a5:38_6": "sinerumatthake vaṭṭisahassaṁ telapadīpaṁ jālento viya tepiṭakaṁ buddhavacanaṁ heṭṭhupariyaṁ",
  "atk-s0201a5:38_7": "karonto kathesi. Teneva naṁ bhagavā etadagge ṭhapesi – ‘‘etadaggaṁ, bhikkhave, mama",
  "atk-s0201a5:38_8": "sāvakānaṁ bhikkhūnaṁ cittakathikānaṁ yadidaṁ kumārakassapo’’ti (a. ni. 1.217).",
  "atk-s0201a5:39_0": "Tathā yāya vā tāya vā appamattikāya paññāya samannāgato bhikkhu catūhi māsehi catuppadikampi",
  "atk-s0201a5:39_1": "gāthaṁ gahetuṁ na sakkoti. Mahāpañño pana ekapade ṭhatvā padasatampi padasahassampi",
  "atk-s0201a5:39_2": "gaṇhāti. Ānandatthero pana mahāpaññatāya ekapaduddhāre ṭhatvā sakiṁyeva sutvā puna",
  "atk-s0201a5:39_3": "apucchanto saṭṭhi padasahassāni pannarasa gāthāsahassāni valliyā pupphāni ākaḍḍhitvā",
  "atk-s0201a5:39_4": "gaṇhanto viya ekappahāreneva gaṇhāti. Gahitagahitaṁ pāsāṇe khatalekhā viya, suvaṇṇaghaṭe",
  "atk-s0201a5:39_5": "pakkhittasīhavasā viya ca gahitākāreneva tiṭṭhati. Teneva naṁ bhagavā etadagge ṭhapesi",
  "atk-s0201a5:39_6": "– ‘‘etadaggaṁ, bhikkhave, mama sāvakānaṁ bhikkhūnaṁ gatimantānaṁ yadidaṁ ānando ,",
  "atk-s0201a5:39_7": "satimantānaṁ, dhitimantānaṁ, bahussutānaṁ, upaṭṭhākānaṁ yadidaṁ ānando’’ti (a. ni. 1.219-223).",
  "atk-s0201a5:40_0": "Na hi sakkā yāya vā tāya vā appamattikāya paññāya samannāgatena bhikkhunā catupaṭisambhidāpabhedassa",
  "atk-s0201a5:40_1": "matthakaṁ pāpuṇituṁ. Mahāpaññena pana sakkāti mahāpaññatāya mahākoṭṭhitatthero adhigamaparipucchāsavanapubbayogānaṁ",
  "atk-s0201a5:40_2": "vasena anantanayussadaṁ paṭisambhidāpabhedaṁ patto. Teneva naṁ bhagavā etadagge ṭhapesi",
  "atk-s0201a5:40_3": "– ‘‘etadaggaṁ, bhikkhave, mama sāvakānaṁ bhikkhūnaṁ paṭisambhidāpattānaṁ yadidaṁ",
  "atk-s0201a5:40_4": "mahākoṭṭhito’’ti (a. ni. 1.218).",
  "atk-s0201a5:41_0": "Iti thero mahāpaññatāya pañhaṁ samuṭṭhāpetumpi nicchetumpīti ubhayampi sakkoti. So",
  "atk-s0201a5:41_1": "divāṭṭhāne nisīditvā sayameva sabbapañhe samuṭṭhapetvā sayaṁ vinicchinanto idaṁ suttaṁ",
  "atk-s0201a5:41_2": "ādito paṭṭhāya matthakaṁ pāpetvā, ‘‘sobhanā vata ayaṁ dhammadesanā, jeṭṭhabhātikena",
  "atk-s0201a5:41_3": "naṁ dhammasenāpatinā saddhiṁ saṁsandissāmi, tato ayaṁ dvinnampi amhākaṁ ekamatiyā",
  "atk-s0201a5:41_4": "ekajjhāsayena ca ṭhapitā atigarukā bhavissati pāsāṇacchattasadisā, caturoghanittharaṇatthikānaṁ",
  "atk-s0201a5:41_5": "titthe ṭhapitanāvā viya, maggagamanatthikānaṁ sahassayuttaājaññaratho viya bahupakārā",
  "atk-s0201a5:41_6": "bhavissatī’’ti diṭṭhasaṁsandanatthaṁ pañhaṁ pucchi. Tena vuttaṁ – ‘‘tāsu idha diṭṭhasaṁsandanāpucchā adhippetā’’ti.",
  "atk-s0201a5:42_0": "Nappajānātīti ettha yasmā nappajānāti, tasmā duppaññoti vuccatīti ayamattho. Esa",
  "atk-s0201a5:42_1": "nayo sabbattha. Idaṁ dukkhanti nappajānātīti idaṁ dukkhaṁ, ettakaṁ dukkhaṁ, ito uddhaṁ",
  "atk-s0201a5:42_2": "natthīti dukkhasaccaṁ yāthāvasarasalakkhaṇato na pajānāti. Ayaṁ dukkhasamudayoti",
  "atk-s0201a5:42_3": "ito dukkhaṁ samudetīti pavattidukkhapabhāvikā taṇhā samudayasaccanti yāthāvasarasalakkhaṇato",
  "atk-s0201a5:42_4": "na pajānāti. Ayaṁ dukkhanirodhoti idaṁ dukkhaṁ ayaṁ dukkhasamudayo ca idaṁ nāma ṭhānaṁ",
  "atk-s0201a5:42_5": "patvā nirujjhatīti ubhinnaṁ appavatti nibbānaṁ nirodhasaccanti yāthāvasarasalakkhaṇato",
  "atk-s0201a5:42_6": "na pajānāti. Ayaṁ dukkhanirodhagāminī paṭipadāti ayaṁ paṭipadā dukkhanirodhaṁ gacchatīti",
  "atk-s0201a5:42_7": "maggasaccaṁ yāthāvasarasalakkhaṇato na pajānātīti. Anantaravārepi imināva nayena",
  "atk-s0201a5:42_8": "attho veditabbo. Saṅkhepato panettha catusaccakammaṭṭhāniko puggalo kathitoti veditabbo.",
  "atk-s0201a5:43_0": "Ayañhi ācariyasantike cattāri saccāni savanato uggaṇhāti. Ṭhapetvā taṇhaṁ tebhūmakā",
  "atk-s0201a5:43_1": "dhammā dukkhasaccaṁ, taṇhā samudayasaccaṁ, ubhinnaṁ appavatti nibbānaṁ nirodhasaccaṁ,",
  "atk-s0201a5:43_2": "dukkhasaccaṁ parijānanto samudayasaccaṁ pajahanto nirodhapāpano maggo maggasaccanti",
  "atk-s0201a5:43_3": "evaṁ uggahetvā abhinivisati. Tattha purimāni dve saccāni vaṭṭaṁ, pacchimāni vivaṭṭaṁ,",
  "atk-s0201a5:43_4": "vaṭṭe abhiniveso hoti, no vivaṭṭe, tasmā ayaṁ abhinivisamāno dukkhasacce abhinivisati.",
  "atk-s0201a5:44_0": "Dukkhasaccaṁ nāma rūpādayo pañcakkhandhāti vavatthapetvā dhātukammaṭṭhānavasena otaritvā,",
  "atk-s0201a5:44_1": "‘‘cattāri mahābhūtāni catunnañca mahābhūtānaṁ upādāya rūpaṁ rūpa’’nti vavatthapeti.",
  "atk-s0201a5:44_2": "Tadārammaṇā vedanā saññā saṅkhārā viññāṇaṁ nāmanti evaṁ yamakatālakkhandhaṁ bhindanto",
  "atk-s0201a5:44_3": "viya ‘‘dveva ime dhammā nāmarūpa’’nti vavatthapeti. Taṁ panetaṁ na ahetukaṁ sahetukaṁ",
  "atk-s0201a5:44_4": "sappaccayaṁ, ko cassa paccayo avijjādayo dhammāti evaṁ paccaye ceva paccayuppannadhamme",
  "atk-s0201a5:44_5": "ca vavatthapetvā ‘‘sabbepi dhammā hutvā abhāvaṭṭhena aniccā’’ti aniccalakkhaṇaṁ āropeti,",
  "atk-s0201a5:44_6": "tato udayavayappaṭipīḷanākārena dukkhā, avasavattanākārena anattāti tilakkhaṇaṁ āropetvā",
  "atk-s0201a5:44_7": "vipassanāpaṭipāṭiyā sammasanto lokuttaramaggaṁ pāpuṇāti.",
  "atk-s0201a5:45_0": "Maggakkhaṇe cattāri saccāni ekapaṭivedhena paṭivijjhati, ekābhisamayena abhisameti.",
  "atk-s0201a5:45_1": "Dukkhaṁ pariññāpaṭivedhena paṭivijjhati. Samudayaṁ pahānapaṭivedhena, nirodhaṁ sacchikiriyāpaṭivedhena,",
  "atk-s0201a5:45_2": "maggaṁ bhāvanāpaṭivedhena paṭivijjhati. Dukkhaṁ pariññābhisamayena abhisameti, samudayaṁ",
  "atk-s0201a5:45_3": "pahānābhisamayena, nirodhaṁ sacchikiriyābhisamayena, maggaṁ bhāvanābhisamayena abhisameti.",
  "atk-s0201a5:45_4": "So tīṇi saccāni kiccato paṭivijjhati, nirodhaṁ ārammaṇato. Tasmiñcassa khaṇe ahaṁ",
  "atk-s0201a5:45_5": "dukkhaṁ parijānāmi, samudayaṁ pajahāmi, nirodhaṁ sacchikaromi, maggaṁ bhāvemīti ābhogasamannāhāramanasikārapaccavekkhaṇā",
  "atk-s0201a5:45_6": "natthi. Etassa pana pariggaṇhantasseva maggo tīsu saccesu pariññādikiccaṁ sādhentova",
  "atk-s0201a5:45_7": "nirodhaṁ ārammaṇato paṭivijjhatīti.",
  "atk-s0201a5:46_0": "Tasmā paññavāti vuccatīti ettha heṭṭhimakoṭiyā sotāpanno, uparimakoṭiyā khīṇāsavo",
  "atk-s0201a5:46_1": "paññavāti niddiṭṭho. Yo pana tepiṭakaṁ buddhavacanaṁ pāḷito ca atthato ca anusandhito",
  "atk-s0201a5:46_2": "ca pubbāparato ca uggahetvā heṭṭhupariyaṁ karonto vicarati, aniccadukkhānattavasena",
  "atk-s0201a5:46_3": "pariggahamattampi natthi, ayaṁ paññavā nāma, duppañño nāmāti? Viññāṇacarito nāmesa,",
  "atk-s0201a5:46_4": "paññavāti na vattabbo. Atha yo tilakkhaṇaṁ āropetvā vipassanāpaṭipāṭiyā sammasanto",
  "atk-s0201a5:46_5": "ajja ajjeva arahattanti carati, ayaṁ paññavā nāma, duppañño nāmāti? Bhajāpiyamāno",
  "atk-s0201a5:46_6": "paññavāpakkhaṁ bhajati. Sutte pana paṭivedhova kathito.",
  "atk-s0201a5:47_0": "Viññāṇaṁ viññāṇanti idha kiṁ pucchati? Yena viññāṇena saṅkhāre sammasitvā esa paññavā",
  "atk-s0201a5:47_1": "nāma jāto, tassa āgamanavipassanā viññāṇaṁ kammakārakacittaṁ pucchāmīti pucchati.",
  "atk-s0201a5:47_2": "Sukhantipi vijānātīti sukhavedanampi vijānāti. Uparipadadvayepi eseva nayo. Iminā",
  "atk-s0201a5:47_3": "thero ‘‘sukhaṁ vedanaṁ vedayamāno sukhaṁ vedanaṁ vedayāmīti pajānātī’’tiādinā (ma.",
  "atk-s0201a5:47_4": "ni. 1.113; dī. ni. 2.380) nayena āgatavedanāvasena arūpakammaṭṭhānaṁ kathesi. Tassattho",
  "atk-s0201a5:47_5": "satipaṭṭhāne vuttanayeneva veditabbo.",
  "atk-s0201a5:48_0": "Saṁsaṭṭhāti ekuppādādilakkhaṇena saṁyogaṭṭhena saṁsaṭṭhā, udāhu visaṁsaṭṭhāti pucchati.",
  "atk-s0201a5:48_1": "Ettha ca thero maggapaññañca vipassanāviññāṇañcāti ime dve lokiyalokuttaradhamme",
  "atk-s0201a5:48_2": "missetvā bhūmantaraṁ bhinditvā samayaṁ ajānanto viya pucchatīti na veditabbo. Maggapaññāya",
  "atk-s0201a5:48_3": "pana maggaviññāṇena, vipassanāpaññāya ca vipassanāviññāṇeneva saddhiṁ saṁsaṭṭhabhāvaṁ",
  "atk-s0201a5:48_4": "pucchatīti veditabbo. Theropissa tamevatthaṁ vissajjento ime dhammā saṁsaṭṭhātiādimāha.",
  "atk-s0201a5:48_5": "Tattha na ca labbhā imesaṁ dhammānanti imesaṁ lokiyamaggakkhaṇepi lokuttaramaggakkhaṇepi",
  "atk-s0201a5:48_6": "ekato uppannānaṁ dvinnaṁ dhammānaṁ. Vinibbhujitvā vinibbhujitvāti visuṁ visuṁ katvā",
  "atk-s0201a5:48_7": "vinivaṭṭetvā, ārammaṇato vā vatthuto vā uppādato vā nirodhato vā nānākaraṇaṁ dassetuṁ",
  "atk-s0201a5:48_8": "na sakkāti attho. Tesaṁ tesaṁ pana dhammānaṁ visayo nāma atthi. Lokiyadhammaṁ patvā",
  "atk-s0201a5:48_9": "hi cittaṁ jeṭṭhakaṁ hoti pubbaṅgamaṁ, lokuttaraṁ patvā paññā.",
  "atk-s0201a5:49_0": "Sammāsambuddhopi hi lokiyadhammaṁ pucchanto, ‘‘bhikkhu, tvaṁ katamaṁ paññaṁ adhigato,",
  "atk-s0201a5:49_1": "kiṁ paṭhamamaggapaññaṁ, udāhu dutiya tatiya catuttha maggapañña’’nti na evaṁ pucchati.",
  "atk-s0201a5:49_2": "Kiṁ phasso tvaṁ, bhikkhu, kiṁ vedano, kiṁ sañño, kiṁ cetanoti na ca pucchati, cittavasena",
  "atk-s0201a5:49_3": "pana, ‘‘kiñcitto tvaṁ, bhikkhū’’ti (pārā. 135) pucchati. Kusalākusalaṁ paññapentopi",
  "atk-s0201a5:49_4": "‘‘manopubbaṅgamā dhammā, manoseṭṭhā manomayā’’ti (dha. pa. 1, 2) ca, ‘‘katame dhammā",
  "atk-s0201a5:49_5": "kusalā? Yasmiṁ samaye kāmāvacaraṁ kusalaṁ cittaṁ uppannaṁ hotī’’ti (dha. sa. 1) ca",
  "atk-s0201a5:49_6": "evaṁ cittavaseneva paññāpeti. Lokuttaraṁ pucchanto pana kiṁ phasso tvaṁ bhikkhu,",
  "atk-s0201a5:49_7": "kiṁ vedano, kiṁ sañño, kiṁ cetanoti na pucchati. Katamā te, bhikkhu, paññā adhigatā,",
  "atk-s0201a5:49_8": "kiṁ paṭhamamaggapaññā, udāhu dutiyatatiyacatutthamaggapaññāti evaṁ paññāvaseneva pucchati.",
  "atk-s0201a5:50_0": "Indriyasaṁyuttepi ‘‘pañcimāni, bhikkhave, indriyāni. Katamāni pañca? Saddhindriyaṁ",
  "atk-s0201a5:50_1": "vīriyindriyaṁ satindriyaṁ samādhindriyaṁ paññindriyaṁ. Kattha ca, bhikkhave, saddhindriyaṁ",
  "atk-s0201a5:50_2": "daṭṭhabbaṁ? Catūsu sotāpattiyaṅgesu ettha saddhindriyaṁ daṭṭhabbaṁ. Kattha ca, bhikkhave,",
  "atk-s0201a5:50_3": "vīriyindriyaṁ daṭṭhabbaṁ? Catūsu sammappadhānesu ettha vīriyindriyaṁ daṭṭhabbaṁ.",
  "atk-s0201a5:50_4": "Kattha ca, bhikkhave, satindriyaṁ daṭṭhabbaṁ? Catūsu satipaṭṭhānesu ettha satindriyaṁ",
  "atk-s0201a5:50_5": "daṭṭhabbaṁ. Kattha ca, bhikkhave, samādhindriyaṁ daṭṭhabbaṁ? Catūsu jhānesu ettha",
  "atk-s0201a5:50_6": "samādhindriyaṁ daṭṭhabbaṁ. Kattha ca, bhikkhave, paññindriyaṁ daṭṭhabbaṁ? Catūsu",
  "atk-s0201a5:50_7": "ariyasaccesu ettha paññindriyaṁ daṭṭhabba’’nti (saṁ. ni. 5.478). Evaṁ savisayasmiṁyeva",
  "atk-s0201a5:50_8": "lokiyalokuttarā dhammā kathitā.",
  "atk-s0201a5:51_0": "Yathā hi cattāro seṭṭhiputtā rājāti rājapañcamesu sahāyesu nakkhattaṁ kīḷissāmāti",
  "atk-s0201a5:51_1": "vīthiṁ otiṇṇesu ekassa seṭṭhiputtassa gehaṁ gatakāle itare cattāro tuṇhī nisīdanti,",
  "atk-s0201a5:51_2": "gehasāmikova, ‘‘imesaṁ khādanīyaṁ bhojanīyaṁ detha, gandhamālālaṅkārādīni dethā’’ti",
  "atk-s0201a5:51_3": "gehe vicāreti. Dutiyassa tatiyassa catutthassa gehaṁ gatakāle itare cattāro tuṇhī",
  "atk-s0201a5:51_4": "nisīdanti, gehasāmikova, ‘‘imesaṁ khādanīyaṁ bhojanīyaṁ detha, gandhamālālaṅkārādīni",
  "atk-s0201a5:51_5": "dethā’’ti gehe vicāreti. Atha sabbapacchā rañño gehaṁ gatakāle kiñcāpi rājā sabbattha",
  "atk-s0201a5:51_6": "issarova, imasmiṁ pana kāle attano geheyeva, ‘‘imesaṁ khādanīyaṁ bhojanīyaṁ detha,",
  "atk-s0201a5:51_7": "gandhamālālaṅkārādīni dethā’’ti vicāreti. Evamevaṁ kho saddhāpañcamakesu indriyesu",
  "atk-s0201a5:51_8": "tesu sahāyesu ekato vīthiṁ otarantesu viya ekārammaṇe uppajjamānesupi yathā paṭhamassa",
  "atk-s0201a5:51_9": "gehe itare cattāro tuṇhī nisīdanti, gehasāmikova vicāreti, evaṁ sotāpattiyaṅgāni",
  "atk-s0201a5:51_10": "patvā adhimokkhalakkhaṇaṁ saddhindriyameva jeṭṭhakaṁ hoti pubbaṅgamaṁ, sesāni tadanvayāni",
  "atk-s0201a5:51_11": "honti. Yathā dutiyassa gehe itare cattāro tuṇhī nisīdanti, gehasāmikova vicāreti,",
  "atk-s0201a5:51_12": "evaṁ sammappadhānāni patvā paggahaṇalakkhaṇaṁ vīriyindriyameva jeṭṭhakaṁ hoti pubbaṅgamaṁ,",
  "atk-s0201a5:51_13": "sesāni tadanvayāni honti. Yathā tatiyassa gehe itare cattāro tuṇhī nisīdanti, gehasāmikova",
  "atk-s0201a5:51_14": "vicāreti, evaṁ satipaṭṭhānāni patvā upaṭṭhānalakkhaṇaṁ satindriyameva jeṭṭhakaṁ hoti",
  "atk-s0201a5:51_15": "pubbaṅgamaṁ, sesāni tadanvayāni honti. Yathā catutthassa gehe itare cattāro tuṇhī",
  "atk-s0201a5:51_16": "nisīdanti, gehasāmikova vicāreti, evaṁ jhānavimokkhe patvā avikkhepalakkhaṇaṁ samādhindriyameva",
  "atk-s0201a5:51_17": "jeṭṭhakaṁ hoti pubbaṅgamaṁ, sesāni tadanvayāni honti. Sabbapacchā rañño gehaṁ gatakāle",
  "atk-s0201a5:51_18": "pana yathā itare cattāro tuṇhī nisīdanti, rājāva gehe vicāreti, evameva ariyasaccāni",
  "atk-s0201a5:51_19": "patvā pajānanalakkhaṇaṁ paññindriyameva jeṭṭhakaṁ hoti pubbaṅgamaṁ, sesāni tadanvayāni honti.",
  "atk-s0201a5:52_0": "Iti paṭisambhidāpattānaṁ agge ṭhapito mahākoṭṭhitatthero lokiyadhammaṁ pucchanto",
  "atk-s0201a5:52_1": "cittaṁ jeṭṭhakaṁ cittaṁ pubbaṅgamaṁ katvā pucchi; lokuttaradhammaṁ pucchanto paññaṁ",
  "atk-s0201a5:52_2": "jeṭṭhakaṁ paññaṁ pubbaṅgamaṁ katvā pucchi. Dhammasenāpatisāriputtattheropi tatheva vissajjesīti.",
  "atk-s0201a5:53_0": "Yaṁ hāvuso, pajānātīti yaṁ catusaccadhammamidaṁ dukkhantiādinā nayena maggapaññā",
  "atk-s0201a5:53_1": "pajānāti. Taṁ vijānātīti maggaviññāṇampi tatheva taṁ vijānāti. Yaṁ vijānātīti yaṁ",
  "atk-s0201a5:53_2": "saṅkhāragataṁ aniccantiādinā nayena vipassanāviññāṇaṁ vijānāti. Taṁ pajānātīti vipassanāpaññāpi",
  "atk-s0201a5:53_3": "tatheva taṁ pajānāti. Tasmā ime dhammāti tena kāraṇena ime dhammā. Saṁsaṭṭhāti ekuppādaekanirodhaekavatthukaekārammaṇatāya saṁsaṭṭhā.",
  "atk-s0201a5:54_0": "Paññā bhāvetabbāti idaṁ maggapaññaṁ sandhāya vuttaṁ. Taṁsampayuttaṁ pana viññāṇaṁ",
  "atk-s0201a5:54_1": "tāya saddhiṁ bhāvetabbameva hoti. Viññāṇaṁ pariññeyyanti idaṁ vipassanāviññāṇaṁ sandhāya",
  "atk-s0201a5:54_2": "vuttaṁ. Taṁsampayuttā pana paññā tena saddhiṁ parijānitabbāva hoti.",
  "atk-s0201a5:55_0": "450.Vedanā vedanāti idaṁ kasmā pucchati? Vedanālakkhaṇaṁ pucchissāmīti pucchati.",
  "atk-s0201a5:55_1": "Evaṁ santepi tebhūmikasammasanacāravedanāva adhippetāti sallakkhetabbā. Sukhampi",
  "atk-s0201a5:55_2": "vedetīti sukhaṁ ārammaṇaṁ vedeti anubhavati. Parato padadvayepi eseva nayo. ‘‘Rūpañca",
  "atk-s0201a5:55_3": "hidaṁ, mahāli, ekantadukkhaṁ abhavissa, dukkhānupatitaṁ dukkhāvakkantaṁ anavakkantaṁ",
  "atk-s0201a5:55_4": "sukhena, nayidaṁ sattā rūpasmiṁ sārajjeyyuṁ. Yasmā ca kho, mahāli, rūpaṁ sukhaṁ sukhānupatitaṁ",
  "atk-s0201a5:55_5": "sukhāvakkantaṁ anavakkantaṁ dukkhena, tasmā sattā rūpasmiṁ sārajjanti, sārāgā saṁyujjanti,",
  "atk-s0201a5:55_6": "saṁyogā saṁkilissanti. Vedanā ca hidaṁ… saññā… saṅkhārā… viññāṇañca hidaṁ, mahāli,",
  "atk-s0201a5:55_7": "ekantadukkhaṁ abhavissa…pe… saṁkilissantī’’ti (saṁ. ni. 3.70) iminā hi mahālisuttapariyāyena",
  "atk-s0201a5:55_8": "idha ārammaṇaṁ sukhaṁ dukkhaṁ adukkhamasukhanti kathitaṁ. Apica purimaṁ sukhaṁ vedanaṁ",
  "atk-s0201a5:55_9": "ārammaṇaṁ katvā aparā sukhā vedanā vedeti; purimaṁ dukkhaṁ vedanaṁ ārammaṇaṁ katvā",
  "atk-s0201a5:55_10": "aparā dukkhā vedanā vedeti; purimaṁ adukkhamasukhaṁ vedanaṁ ārammaṇaṁ katvā aparā",
  "atk-s0201a5:55_11": "adukkhamasukhā vedanā vedetīti evamettha attho daṭṭhabbo. Vedanāyeva hi vedeti, na",
  "atk-s0201a5:55_12": "añño koci veditā nāma atthīti vuttametaṁ.",
  "atk-s0201a5:56_0": "Saññāsaññāti idha kiṁ pucchati? Sabbasaññāya lakkhaṇaṁ. Kiṁ sabbatthakasaññāyāti?",
  "atk-s0201a5:56_1": "Sabbasaññāya lakkhaṇantipi sabbatthakasaññāya lakkhaṇantipi ekamevetaṁ, evaṁ santepi",
  "atk-s0201a5:56_2": "tebhūmikasammasanacārasaññāva adhippetāti sallakkhetabbā. Nīlakampi sañjānātīti nīlapupphe",
  "atk-s0201a5:56_3": "vā vatthe vā parikammaṁ katvā upacāraṁ vā appanaṁ vā pāpento sañjānāti. Imasmiñhi",
  "atk-s0201a5:56_4": "atthe parikammasaññāpi upacārasaññāpi appanāsaññāpi vaṭṭati. Nīle nīlanti uppajjanakasaññāpi",
  "atk-s0201a5:56_5": "vaṭṭatiyeva. Pītakādīsupi eseva nayo.",
  "atk-s0201a5:57_0": "Yā cāvuso, vedanāti ettha vedanā, saññā, viññāṇanti imāni tīṇi gahetvā paññā kasmā",
  "atk-s0201a5:57_1": "na gahitāti? Asabbasaṅgāhikattā. Paññāya hi gahitāya paññāya sampayuttāva vedanādayo",
  "atk-s0201a5:57_2": "labbhanti, no vippayuttā. Taṁ pana aggahetvā imesu gahitesu paññāya sampayuttā ca",
  "atk-s0201a5:57_3": "vippayuttā ca antamaso dve pañcaviññāṇadhammāpi labbhanti. Yathā hi tayo purisā suttaṁ",
  "atk-s0201a5:57_4": "suttanti vadeyyuṁ, catuttho ratanāvutasuttanti. Tesu purimā tayo takkagatampi paṭṭivaṭṭakādigatampi",
  "atk-s0201a5:57_5": "yaṁkiñci bahuṁ suttaṁ labhanti antamaso makkaṭakasuttampi. Ratanāvutasuttaṁ pariyesanto",
  "atk-s0201a5:57_6": "mandaṁ labhati, evaṁsampadamidaṁ veditabbaṁ. Heṭṭhato vā paññā viññāṇena saddhiṁ",
  "atk-s0201a5:57_7": "sampayogaṁ labhāpitā vissaṭṭhattāva idha na gahitāti vadanti. Yaṁ hāvuso, vedetīti",
  "atk-s0201a5:57_8": "yaṁ ārammaṇaṁ vedanā vedeti, saññāpi tadeva sañjānāti. Yaṁ sañjānātīti yaṁ ārammaṇaṁ",
  "atk-s0201a5:57_9": "saññā sañjānāti, viññāṇampi tadeva vijānātīti attho.",
  "atk-s0201a5:58_0": "Idāni sañjānāti vijānāti pajānātīti ettha viseso veditabbo. Tattha upasaggamattameva",
  "atk-s0201a5:58_1": "viseso. Jānātīti padaṁ pana aviseso. Tassāpi jānanatthe viseso veditabbo. Saññā hi",
  "atk-s0201a5:58_2": "nīlādivasena ārammaṇaṁ sañjānanamattameva, aniccaṁ dukkhaṁ anattāti lakkhaṇapaṭivedhaṁ",
  "atk-s0201a5:58_3": "pāpetuṁ na sakkoti. Viññāṇaṁ nīlādivasena ārammaṇañceva sañjānāti, aniccādilakkhaṇapaṭivedhañca",
  "atk-s0201a5:58_4": "pāpeti, ussakkitvā pana maggapātubhāvaṁ pāpetuṁ na sakkoti. Paññā nīlādivasena ārammaṇampi",
  "atk-s0201a5:58_5": "sañjānāti, aniccādivasena lakkhaṇapaṭivedhampi pāpeti, ussakkitvā maggapātubhāvaṁ pāpetumpi sakkoti.",
  "atk-s0201a5:59_0": "Yathā hi heraññikaphalake kahāpaṇarāsimhi kate ajātabuddhi dārako gāmikapuriso mahāheraññikoti",
  "atk-s0201a5:59_1": "tīsu janesu oloketvā ṭhitesu ajātabuddhi dārako kahāpaṇānaṁ cittavicittacaturassamaṇḍalabhāvameva",
  "atk-s0201a5:59_2": "jānāti, idaṁ manussānaṁ upabhogaparibhogaṁ ratanasammatanti na jānāti. Gāmikapuriso",
  "atk-s0201a5:59_3": "cittādibhāvañceva jānāti, manussānaṁ upabhogaparibhogaratanasammatabhāvañca. ‘‘Ayaṁ",
  "atk-s0201a5:59_4": "kūṭo ayaṁ cheko ayaṁ karato ayaṁ saṇho’’ti pana na jānāti. Mahāheraññiko cittādibhāvampi",
  "atk-s0201a5:59_5": "ratanasammatabhāvampi kūṭādibhāvampi jānāti, jānanto ca pana naṁ rūpaṁ disvāpi jānāti,",
  "atk-s0201a5:59_6": "ākoṭitassa saddaṁ sutvāpi, gandhaṁ ghāyitvāpi, rasaṁ sāyitvāpi, hatthena garukalahukabhāvaṁ",
  "atk-s0201a5:59_7": "upadhāretvāpi asukagāme katotipi jānāti, asukanigame asukanagare asukapabbatacchāyāya",
  "atk-s0201a5:59_8": "asukanadītīre katotipi, asukācariyena katotipi jānāti. Evamevaṁ saññā ajātabuddhidārakassa",
  "atk-s0201a5:59_9": "kahāpaṇadassanaṁ viya nīlādivasena ārammaṇamattameva sañjānāti. Viññāṇaṁ gāmikapurisassa",
  "atk-s0201a5:59_10": "kahāpaṇadassanaṁ viya nīlādivasena ārammaṇampi sañjānāti, aniccādivasena lakkhaṇapaṭivedhampi",
  "atk-s0201a5:59_11": "pāpeti. Paññā mahāheraññikassa kahāpaṇadassanaṁ viya nīlādivasena ārammaṇampi sañjānāti,",
  "atk-s0201a5:59_12": "aniccādivasena lakkhaṇapaṭivedhampi pāpeti, ussakkitvā maggapātubhāvampi pāpeti.",
  "atk-s0201a5:59_13": "So pana nesaṁ viseso duppaṭivijjho.",
  "atk-s0201a5:60_0": "Tenāha āyasmā nāgaseno – ‘‘dukkaraṁ, mahārāja, bhagavatā katanti. Kiṁ, bhante, nāgasena",
  "atk-s0201a5:60_1": "bhagavatā dukkaraṁ katanti? Dukkaraṁ, mahārāja, bhagavatā kataṁ, imesaṁ arūpīnaṁ",
  "atk-s0201a5:60_2": "cittacetasikānaṁ dhammānaṁ ekārammaṇe pavattamānānaṁ vavatthānaṁ akkhātaṁ, ayaṁ phasso,",
  "atk-s0201a5:60_3": "ayaṁ vedanā, ayaṁ saññā, ayaṁ cetanā, idaṁ citta’’nti (mi. pa. 2.7.16). Yathā hi",
  "atk-s0201a5:60_4": "tilatelaṁ, sāsapatelaṁ, madhukatelaṁ, eraṇḍakatelaṁ, vasātelanti imāni pañca telāni",
  "atk-s0201a5:60_5": "ekacāṭiyaṁ pakkhipitvā divasaṁ yamakamanthehi manthetvā tato idaṁ tilatelaṁ, idaṁ",
  "atk-s0201a5:60_6": "sāsapatelanti ekekassa pāṭiyekkaṁ uddharaṇaṁ nāma dukkaraṁ, idaṁ tato dukkarataraṁ.",
  "atk-s0201a5:60_7": "Bhagavā pana sabbaññutaññāṇassa suppaṭividdhattā dhammissaro dhammarājā imesaṁ arūpīnaṁ",
  "atk-s0201a5:60_8": "dhammānaṁ ekārammaṇe pavattamānānaṁ vavatthānaṁ akkhāsi. Pañcannaṁ mahānadīnaṁ samuddaṁ",
  "atk-s0201a5:60_9": "paviṭṭhaṭṭhāne, ‘‘idaṁ gaṅgāya udakaṁ, idaṁ yamunāyā’’ti evaṁ pāṭiyekkaṁ udakauddharaṇenāpi",
  "atk-s0201a5:60_10": "ayamattho veditabbo.",
  "atk-s0201a5:61_0": "451.Nissaṭṭhenāti nissaṭena pariccattena vā. Tattha nissaṭenāti atthe sati pañcahi",
  "atk-s0201a5:61_1": "indriyehīti nissakkavacanaṁ. Pariccattenāti atthe sati karaṇavacanaṁ veditabbaṁ.",
  "atk-s0201a5:61_2": "Idaṁ vuttaṁ hoti – pañcahi indriyehi nissaritvā manodvāre pavattena pañcahi vā indriyehi",
  "atk-s0201a5:61_3": "tassa vatthubhāvaṁ anupagamanatāya pariccattenāti. Parisuddhenāti nirupakkilesena.",
  "atk-s0201a5:61_4": "Manoviññāṇenāti rūpāvacaracatutthajjhānacittena. Kiṁ neyyanti kiṁ jānitabbaṁ. ‘‘Yaṁkiñci",
  "atk-s0201a5:61_5": "neyyaṁ nāma atthi dhamma’’ntiādīsu (mahāni. 69) hi jānitabbaṁ neyyanti vuttaṁ. Ākāsānañcāyatanaṁ",
  "atk-s0201a5:61_6": "neyyanti kathaṁ rūpāvacaracatutthajjhānacittena arūpāvacarasamāpatti neyyāti? Rūpāvacaracatutthajjhāne",
  "atk-s0201a5:61_7": "ṭhitena arūpāvacarasamāpattiṁ nibbattetuṁ sakkā hoti. Ettha ṭhitassa hi sā ijjhati.",
  "atk-s0201a5:61_8": "Tasmā ‘‘ākāsānañcāyatanaṁ neyya’’ntiādimāha. Atha nevasaññānāsaññāyatanaṁ kasmā na",
  "atk-s0201a5:61_9": "vuttanti? Pāṭiyekkaṁ abhinivesābhāvato. Tattha hi kalāpato nayato sammasanaṁ labbhati,",
  "atk-s0201a5:61_10": "dhammasenāpatisadisassāpi hi bhikkhuno pāṭiyekkaṁ abhiniveso na jāyati. Tasmā theropi,",
  "atk-s0201a5:61_11": "‘‘evaṁ kirame dhammā ahutvā sambhonti, hutvā paṭiventī’’ti (ma. ni. 3.94) kalāpato",
  "atk-s0201a5:61_12": "nayato sammasitvā vissajjesīti. Bhagavā pana sabbaññutaññāṇassa hatthagatattā nevasaññānāsaññāyatanasamāpattiyampi",
  "atk-s0201a5:61_13": "paropaññāsa dhamme pāṭiyekkaṁ aṁguddhāreneva uddharitvā, ‘‘yāvatā saññāsamāpattiyo,",
  "atk-s0201a5:61_14": "tāvatā aññāpaṭivedho’’ti āha.",
  "atk-s0201a5:62_0": "Paññācakkhunā pajānātīti dassanapariṇāyakaṭṭhena cakkhubhūtāya paññāya pajānāti.",
  "atk-s0201a5:62_1": "Tattha dve paññā samādhipaññā vipassanāpaññā ca. Samādhipaññāya kiccato asammohato",
  "atk-s0201a5:62_2": "ca pajānāti. Vipassanāpaññāya lakkhaṇapaṭivedhena ārammaṇato jānanaṁ kathitaṁ. Kimatthiyāti",
  "atk-s0201a5:62_3": "ko etissā attho. Abhiññatthātiādīsu abhiññeyye dhamme abhijānātīti abhiññatthā. Pariññeyye",
  "atk-s0201a5:62_4": "dhamme parijānātīti pariññatthā. Pahātabbe dhamme pajahatīti pahānatthā. Sā panesā",
  "atk-s0201a5:62_5": "lokiyāpi abhiññatthā ca pariññatthā ca vikkhambhanato pahānatthā. Lokuttarāpi abhiññatthā",
  "atk-s0201a5:62_6": "ca pariññatthā ca samucchedato pahānatthā. Tattha lokiyā kiccato asammohato ca pajānāti,",
  "atk-s0201a5:62_7": "lokuttarā asammohato.",
  "atk-s0201a5:63_0": "452.Sammādiṭṭhiyā uppādāyāti vipassanāsammādiṭṭhiyā ca maggasammādiṭṭhiyā ca. Parato",
  "atk-s0201a5:63_1": "ca ghosoti sappāyadhammassavanaṁ. Yoniso ca manasikāroti attano upāyamanasikāro.",
  "atk-s0201a5:63_2": "Tattha sāvakesu api dhammasenāpatino dve paccayā laddhuṁ vaṭṭantiyeva. Thero hi kappasatasahassādhikaṁ",
  "atk-s0201a5:63_3": "ekaṁ asaṅkhyeyyaṁ pāramiyo pūretvāpi attano dhammatāya aṇumattampi kilesaṁ pajahituṁ",
  "atk-s0201a5:63_4": "nāsakkhi. ‘‘Ye dhammā hetuppabhavā’’ti (mahāva. 60) assajittherato imaṁ gāthaṁ sutvāvassa",
  "atk-s0201a5:63_5": "paṭivedho jāto. Paccekabuddhānaṁ pana sabbaññubuddhānañca paratoghosakammaṁ natthi,",
  "atk-s0201a5:63_6": "yonisomanasikārasmiṁyeva ṭhatvā paccekabodhiñca sabbaññutaññāṇañca nibbattenti.",
  "atk-s0201a5:64_0": "Anuggahitāti laddhūpakārā. Sammādiṭṭhīti arahattamaggasammādiṭṭhi. Phalakkhaṇe nibbattā",
  "atk-s0201a5:64_1": "cetovimutti phalaṁ assāti cetovimuttiphalā. Tadeva cetovimuttisaṅkhātaṁ phalaṁ ānisaṁso",
  "atk-s0201a5:64_2": "assāti cetovimuttiphalānisaṁsā. Dutiyapadepi eseva nayo. Ettha ca catutthaphalapaññā",
  "atk-s0201a5:64_3": "paññāvimutti nāma, avasesā dhammā cetovimuttīti veditabbā. Sīlānuggahitātiādīsu sīlanti",
  "atk-s0201a5:64_4": "catupārisuddhisīlaṁ. Sutanti sappāyadhammassavanaṁ. Sākacchāti kammaṭṭhāne khalanapakkhalanacchedanakathā.",
  "atk-s0201a5:64_5": "Samathoti vipassanāpādikā aṭṭha samāpattiyo. Vipassanāti sattavidhā anupassanā. Catupārisuddhisīlañhi",
  "atk-s0201a5:64_6": "pūrentassa, sappāyadhammassavanaṁ suṇantassa, kammaṭṭhāne khalanapakkhalanaṁ chindantassa,",
  "atk-s0201a5:64_7": "vipassanāpādikāsu aṭṭhasamāpattīsu kammaṁ karontassa, sattavidhaṁ anupassanaṁ bhāventassa",
  "atk-s0201a5:64_8": "arahattamaggo uppajjitvā phalaṁ deti.",
  "atk-s0201a5:65_0": "Yathā hi madhuraṁ ambapakkaṁ paribhuñjitukāmo ambapotakassa samantā udakakoṭṭhakaṁ",
  "atk-s0201a5:65_1": "thiraṁ katvā bandhati. Ghaṭaṁ gahetvā kālena kālaṁ udakaṁ āsiñcati. Udakassa anikkhamanatthaṁ",
  "atk-s0201a5:65_2": "mariyādaṁ thiraṁ karoti. Yā hoti samīpe valli vā sukkhadaṇḍako vā kipillikapuṭo vā",
  "atk-s0201a5:65_3": "makkaṭakajālaṁ vā, taṁ apaneti. Khaṇittiṁ gahetvā kālena kālaṁ mūlāni parikhaṇati.",
  "atk-s0201a5:65_4": "Evamassa appamattassa imāni pañca kāraṇāni karoto so ambo vaḍḍhitvā phalaṁ deti.",
  "atk-s0201a5:65_5": "Evaṁsampadamidaṁ veditabbaṁ. Rukkhassa samantato koṭṭhakabandhanaṁ viya hi sīlaṁ",
  "atk-s0201a5:65_6": "daṭṭhabbaṁ, kālena kālaṁ udakasiñcanaṁ viya dhammassavanaṁ, mariyādāya thirabhāvakaraṇaṁ",
  "atk-s0201a5:65_7": "viya samatho, samīpe valliādīnaṁ haraṇaṁ viya kammaṭṭhāne khalanapakkhalanacchedanaṁ,",
  "atk-s0201a5:65_8": "kālena kālaṁ khaṇittiṁ gahetvā mūlakhaṇanaṁ viya sattannaṁ anupassanānaṁ bhāvanā.",
  "atk-s0201a5:65_9": "Tehi pañcahi kāraṇehi anuggahitassa ambarukkhassa madhuraphaladānakālo viya imassa",
  "atk-s0201a5:65_10": "bhikkhuno imehi pañcahi dhammehi anuggahitāya sammādiṭṭhiyā arahattaphaladānaṁ veditabbaṁ.",
  "atk-s0201a5:66_0": "453.Katipanāvuso, bhavāti idha kiṁ pucchati? Mūlameva gato anusandhi, duppañño yehi",
  "atk-s0201a5:66_1": "bhavehi na uṭṭhāti, te pucchissāmīti pucchati. Tattha kāmabhavoti kāmabhavūpagaṁ",
  "atk-s0201a5:66_2": "kammaṁ kammābhinibbattā upādinnakkhandhāpīti ubhayamekato katvā kāmabhavoti āha.",
  "atk-s0201a5:66_3": "Rūpārūpabhavesupi eseva nayo. Āyatinti anāgate. Punabbhavassa abhinibbattīti punabbhavābhinibbatti.",
  "atk-s0201a5:66_4": "Idha vaṭṭaṁ pucchissāmīti pucchati. Tatrātatrābhinandanāti rūpābhinandanā saddābhinandanāti",
  "atk-s0201a5:66_5": "evaṁ tahiṁ tahiṁ abhinandanā, karaṇavacane cetaṁ paccattaṁ. Tatratatrābhinandanāya",
  "atk-s0201a5:66_6": "punabbhavābhinibbatti hotīti attho. Ettāvatā hi gamanaṁ hoti, āgamanaṁ hoti, gamanāgamanaṁ",
  "atk-s0201a5:66_7": "hoti, vaṭṭaṁ vattatīti vaṭṭaṁ matthakaṁ pāpetvā dassesi. Idāni vivaṭṭaṁ pucchanto",
  "atk-s0201a5:66_8": "‘‘kathaṁ panāvuso’’tiādimāha. Tassa vissajjane avijjāvirāgāti avijjāya khayanirodhena.",
  "atk-s0201a5:66_9": "Vijjuppādāti arahattamaggavijjāya uppādena. Kiṁ avijjā pubbe niruddhā, atha vijjā",
  "atk-s0201a5:66_10": "pubbe uppannāti? Ubhayametaṁ na vattabbaṁ. Padīpujjalanena andhakāravigamo viya vijjuppādena",
  "atk-s0201a5:66_11": "avijjā niruddhāva hoti. Taṇhānirodhāti taṇhāya khayanirodhena. Punabbhavābhinibbatti",
  "atk-s0201a5:66_12": "na hotīti evaṁ āyatiṁ punabbhavassa abhinibbatti na hoti, gamanaṁ āgamanaṁ gamanāgamanaṁ",
  "atk-s0201a5:66_13": "upacchijjati, vaṭṭaṁ na vattatīti vivaṭṭaṁ matthakaṁ pāpetvā dassesi.",
  "atk-s0201a5:67_0": "454.Katamaṁ panāvusoti idha kiṁ pucchati? Ubhatobhāgavimutto bhikkhu kālena kālaṁ",
  "atk-s0201a5:67_1": "nirodhaṁ samāpajjati. Tassa nirodhapādakaṁ paṭhamajjhānaṁ pucchissāmīti pucchati.",
  "atk-s0201a5:67_2": "Paṭhamaṁ jhānanti idha kiṁ pucchati? Nirodhaṁ samāpajjanakena bhikkhunā aṅgavavatthānaṁ",
  "atk-s0201a5:67_3": "koṭṭhāsaparicchedo nāma jānitabbo, idaṁ jhānaṁ pañcaṅgikaṁ caturaṅgikaṁ tivaṅgikaṁ",
  "atk-s0201a5:67_4": "duvaṅgikanti aṅgavavatthānaṁ koṭṭhāsaparicchedaṁ pucchissāmīti pucchati. Vitakkotiādīsu",
  "atk-s0201a5:67_5": "pana abhiniropanalakkhaṇo vitakko, anumajjanalakkhaṇo vicāro, pharaṇalakkhaṇā pīti,",
  "atk-s0201a5:67_6": "sātalakkhaṇaṁ sukhaṁ, avikkhepalakkhaṇā cittekaggatāti ime pañca dhammā vattanti.",
  "atk-s0201a5:67_7": "Kataṅgavippahīnanti idha pana kiṁ pucchati? Nirodhaṁ samāpajjanakena bhikkhunā upakārānupakārāni",
  "atk-s0201a5:67_8": "aṅgāni jānitabbāni, tāni pucchissāmīti pucchati, vissajjanaṁ panettha pākaṭameva.",
  "atk-s0201a5:67_9": "Iti heṭṭhā nirodhapādakaṁ paṭhamajjhānaṁ gahitaṁ, upari tassa anantarapaccayaṁ nevasaññānāsaññāyatanasamāpattiṁ",
  "atk-s0201a5:67_10": "pucchissati. Antarā pana cha samāpattiyo saṁkhittā, nayaṁ vā dassetvā vissaṭṭhāti veditabbā.",
  "atk-s0201a5:68_0": "455. Idāni viññāṇanissaye pañca pasāde pucchanto pañcimāni, āvusotiādimāha. Tattha",
  "atk-s0201a5:68_1": "gocaravisayanti gocarabhūtaṁ visayaṁ. Aññamaññassāti cakkhu sotassa sotaṁ vā cakkhussāti",
  "atk-s0201a5:68_2": "evaṁ ekekassa gocaravisayaṁ na paccanubhoti. Sace hi nīlādibhedaṁ rūpārammaṇaṁ samodhānetvā",
  "atk-s0201a5:68_3": "sotindriyassa upaneyya, ‘‘iṅgha tāva naṁ vavatthapehi vibhāvehi, kiṁ nāmetaṁ ārammaṇa’’nti.",
  "atk-s0201a5:68_4": "Cakkhuviññāṇañhi vināpi mukhena attano dhammatāya evaṁ vadeyya – ‘‘are andhabāla",
  "atk-s0201a5:68_5": ", vassasatampi vassasahassampi paridhāvamāno aññatra mayā kuhiṁ etassa jānanakaṁ",
  "atk-s0201a5:68_6": "labhissasi, āhara naṁ cakkhupasāde upanehi, ahametaṁ ārammaṇaṁ jānissāmi, yadi vā",
  "atk-s0201a5:68_7": "nīlaṁ yadi vā pītakaṁ, na hi eso aññassa visayo, mayheveso visayo’’ti. Sesadvāresupi",
  "atk-s0201a5:68_8": "eseva nayo. Evametāni aññamaññassa gocaraṁ visayaṁ na paccanubhonti nāma. Kiṁ paṭisaraṇanti",
  "atk-s0201a5:68_9": "etesaṁ kiṁ paṭisaraṇaṁ, kiṁ etāni paṭisarantīti pucchati. Mano paṭisaraṇanti javanamano",
  "atk-s0201a5:68_10": "paṭisaraṇaṁ. Mano ca nesanti manodvārikajavanamano vā pañcadvārikajavanamano vā etesaṁ",
  "atk-s0201a5:68_11": "gocaravisayaṁ rajjanādivasena anubhoti. Cakkhuviññāṇañhi rūpadassanamattameva, ettha",
  "atk-s0201a5:68_12": "rajjanaṁ vā dussanaṁ vā muyhanaṁ vā natthi. Etasmiṁ pana dvāre javanaṁ rajjati vā",
  "atk-s0201a5:68_13": "dussati vā muyhati vā. Sotaviññāṇādīsupi eseva nayo.",
  "atk-s0201a5:69_0": "Tatrāyaṁ upamā – pañca kira dubbalabhojakā rājānaṁ sevitvā kicchena kasirena ekasmiṁ",
  "atk-s0201a5:69_1": "pañcakulike gāme parittakaṁ āyaṁ labhiṁsu. Tesaṁ tattha macchabhāgo maṁsabhāgo yuttikahāpaṇo",
  "atk-s0201a5:69_2": "vā, bandhakahāpaṇo vā, māpahārakahāpaṇo vā, aṭṭhakahāpaṇo vā, soḷasakahāpaṇo vā,",
  "atk-s0201a5:69_3": "bāttiṁsakahāpaṇo vā, catusaṭṭhikahāpaṇo vā, daṇḍoti ettakamattameva pāpuṇāti. Satavatthukaṁ",
  "atk-s0201a5:69_4": "pañcasatavatthukaṁ sahassavatthukaṁ mahābaliṁ rājāva gaṇhāti. Tattha pañcakulikagāmo",
  "atk-s0201a5:69_5": "viya pañca pasādā daṭṭhabbā; pañca dubbalabhojakā viya pañca viññāṇāni; rājā viya",
  "atk-s0201a5:69_6": "javanaṁ; dubbalabhojakānaṁ parittakaṁ āyapāpuṇanaṁ viya cakkhuviññāṇādīnaṁ rūpadassanādimattaṁ.",
  "atk-s0201a5:69_7": "Rajjanādīni pana etesu natthi. Rañño mahābaliggahaṇaṁ viya tesu dvāresu javanassa",
  "atk-s0201a5:69_8": "rajjanādīni veditabbāni.",
  "atk-s0201a5:70_0": "456.Pañcimāni, āvusoti idha kiṁ pucchati? Antonirodhasmiṁ pañca pasāde. Kiriyamayapavattasmiñhi",
  "atk-s0201a5:70_1": "vattamāne arūpadhammā pasādānaṁ balavapaccayā honti. Yo pana taṁ pavattaṁ nirodhetvā",
  "atk-s0201a5:70_2": "nirodhasamāpattiṁ samāpanno, tassa antonirodhe pañca pasādā kiṁ paṭicca tiṭṭhantīti",
  "atk-s0201a5:70_3": "idaṁ pucchissāmīti pucchati. Āyuṁ paṭiccāti jīvitindriyaṁ paṭicca tiṭṭhanti . Usmaṁ",
  "atk-s0201a5:70_4": "paṭiccāti jīvitindriyaṁ kammajatejaṁ paṭicca tiṭṭhati. Yasmā pana kammajatejopi jīvitindriyena",
  "atk-s0201a5:70_5": "vinā na tiṭṭhati, tasmā ‘‘usmā āyuṁ paṭicca tiṭṭhatī’’ti āha. Jhāyatoti jalato. Acciṁ",
  "atk-s0201a5:70_6": "paṭiccāti jālasikhaṁ paṭicca. Ābhā paññāyatīti āloko nāma paññāyati. Ābhaṁ paṭicca",
  "atk-s0201a5:70_7": "accīti taṁ ālokaṁ paṭicca jālasikhā paññāyati.",
  "atk-s0201a5:71_0": "Evameva kho, āvuso, āyu usmaṁ paṭicca tiṭṭhatīti ettha jālasikhā viya kammajatejo.",
  "atk-s0201a5:71_1": "Āloko viya jīvitindriyaṁ. Jālasikhā hi uppajjamānā ālokaṁ gahetvāva uppajjati. Sā",
  "atk-s0201a5:71_2": "tena attanā janitaālokeneva sayampi aṇu thūlā dīghā rassāti pākaṭā hoti. Tattha jālapavattiyā",
  "atk-s0201a5:71_3": "janitaālokena tassāyeva jālapavattiyā pākaṭabhāvo viya usmaṁ paṭicca nibbattena kammajamahābhūtasambhavena",
  "atk-s0201a5:71_4": "jīvitindriyena usmāya anupālanaṁ. Jīvitindriyañhi dasapi vassāni…pe… vassasatampi",
  "atk-s0201a5:71_5": "kammajatejapavattaṁ pāleti. Iti mahābhūtāni upādārūpānaṁ nissayapaccayādivasena paccayāni",
  "atk-s0201a5:71_6": "hontīti āyu usmaṁ paṭicca tiṭṭhati. Jīvitindriyaṁ mahābhūtāni pāletīti usmā āyuṁ",
  "atk-s0201a5:71_7": "paṭicca tiṭṭhatīti veditabbā.",
  "atk-s0201a5:72_0": "457.Āyusaṅkhārāti āyumeva. Vedaniyā dhammāti vedanā dhammāva. Vuṭṭhānaṁ paññāyatīti",
  "atk-s0201a5:72_1": "samāpattito vuṭṭhānaṁ paññāyati. Yo hi bhikkhu arūpapavatte ukkaṇṭhitvā saññañca",
  "atk-s0201a5:72_2": "vedanañca nirodhetvā nirodhaṁ samāpanno, tassa yathāparicchinnakālavasena rūpajīvitindriyapaccayā",
  "atk-s0201a5:72_3": "arūpadhammā uppajjanti. Evaṁ pana rūpārūpapavattaṁ pavattati. Yathā kiṁ? Yathā eko",
  "atk-s0201a5:72_4": "puriso jālāpavatte ukkhaṇṭhito udakena paharitvā jālaṁ appavattaṁ katvā chārikāya",
  "atk-s0201a5:72_5": "aṅgāre pidhāya tuṇhī nisīdati. Yadā panassa puna jālāya attho hoti, chārikaṁ apanetvā",
  "atk-s0201a5:72_6": "aṅgāre parivattetvā upādānaṁ datvā mukhavātaṁ vā tālavaṇṭavātaṁ vā dadāti. Atha jālāpavattaṁ",
  "atk-s0201a5:72_7": "puna pavattati. Evameva jālāpavattaṁ viya arūpadhammā. Purisassa jālāpavatte ukkaṇṭhitvā",
  "atk-s0201a5:72_8": "udakappahārena jālaṁ appavattaṁ katvā chārikāya aṅgāre pidhāya tuṇhībhūtassa nisajjā",
  "atk-s0201a5:72_9": "viya bhikkhuno arūpapavatte ukkaṇṭhitvā saññañca vedanañca nirodhetvā nirodhasamāpajjanaṁ.",
  "atk-s0201a5:72_10": "Chārikāya pihitaaṅgārā viya rūpajīvitindriyaṁ. Purisassa puna jālāya atthe sati chārikāpanayanādīni",
  "atk-s0201a5:72_11": "viya bhikkhuno yathāparicchinnakālāpagamanaṁ. Aggijālāya pavatti viya puna arūpadhammesu",
  "atk-s0201a5:72_12": "uppannesu rūpārūpapavatti veditabbā.",
  "atk-s0201a5:73_0": "Āyu usmā ca viññāṇanti rūpajīvitindriyaṁ, kammajatejodhātu, cittanti ime tayo dhammā",
  "atk-s0201a5:73_1": "yadā imaṁ rūpakāyaṁ jahanti, athāyaṁ acetanaṁ kaṭṭhaṁ viya pathaviyaṁ chaḍḍito setīti",
  "atk-s0201a5:73_2": "attho. Vuttañcetaṁ –",
  "atk-s0201a5:74": "‘‘Āyu usmā ca viññāṇaṁ, yadā kāyaṁ jahantimaṁ;",
  "atk-s0201a5:75": "Apaviddho tadā seti, parabhattaṁ acetana’’nti. (saṁ. ni. 3.95);",
  "atk-s0201a5:76_0": "Kāyasaṅkhārāti assāsapassāsā. Vacīsaṅkhārāti vitakkavicārā. Cittasaṅkhārāti saññāvedanā.",
  "atk-s0201a5:76_1": "Āyūti rūpajīvitindriyaṁ. Paribhinnānīti upahatāni, vinaṭṭhānīti attho. Tattha keci",
  "atk-s0201a5:76_2": "‘‘nirodhasamāpannassa cittasaṅkhārāva niruddhā’’ti vacanato cittaṁ aniruddhaṁ hoti,",
  "atk-s0201a5:76_3": "tasmā sacittakā ayaṁ samāpattīti vadanti. Te vattabbā – ‘‘vacīsaṅkhārāpissa niruddhā’’ti",
  "atk-s0201a5:76_4": "vacanato vācā aniruddhā hoti, tasmā nirodhaṁ samāpannena dhammampi kathentena sajjhāyampi",
  "atk-s0201a5:76_5": "karontena nisīditabbaṁ siyā. ‘‘Yo cāyaṁ mato kālaṅkato, tassāpi cittasaṅkhārā niruddhā’’ti",
  "atk-s0201a5:76_6": "vacanato cittaṁ aniruddhaṁ bhaveyya, tasmā kālaṅkate mātāpitaro vā arahante vā jhāpayantena",
  "atk-s0201a5:76_7": "anantariyakammaṁ kataṁ bhaveyya. Iti byañjane abhinivesaṁ akatvā ācariyānaṁ naye",
  "atk-s0201a5:76_8": "ṭhatvā attho upaparikkhitabbo. Attho hi paṭisaraṇaṁ, na byañjanaṁ.",
  "atk-s0201a5:77_0": "Indriyāni vippasannānīti kiriyamayapavattasmiñhi vattamāne bahiddhā ārammaṇesu pasāde",
  "atk-s0201a5:77_1": "ghaṭṭentesu indriyāni kilamantāni upahatāni makkhitāni viya honti, vātādīhi uṭṭhitena",
  "atk-s0201a5:77_2": "rajena catumahāpathe ṭhapitaādāso viya. Yathā pana thavikāyaṁ pakkhipitvā mañjūsādīsu",
  "atk-s0201a5:77_3": "ṭhapito ādāso antoyeva virocati, evaṁ nirodhaṁ samāpannassa bhikkhuno antonirodhe",
  "atk-s0201a5:77_4": "pañca pasādā ativirocanti. Tena vuttaṁ ‘‘indriyāni vippasannānī’’ti.",
  "atk-s0201a5:78_0": "458.Katipanāvuso, paccayāti idha kiṁ pucchati? Nirodhassa anantarapaccayaṁ nevasaññānāsaññāyatanaṁ",
  "atk-s0201a5:78_1": "pucchissāmīti pucchati. Vissajjane panassa sukhassa ca pahānāti cattāro apagamanapaccayā",
  "atk-s0201a5:78_2": "kathitā. Animittāyāti idha kiṁ pucchati? Nirodhato vuṭṭhānakaphalasamāpattiṁ pucchissāmīti",
  "atk-s0201a5:78_3": "pucchati. Avasesasamāpattivuṭṭhānañhi bhavaṅgena hoti, nirodhā vuṭṭhānaṁ pana vipassanānissandāya",
  "atk-s0201a5:78_4": "phalasamāpattiyāti tameva pucchati. Sabbanimittānanti rūpādīnaṁ sabbārammaṇānaṁ.",
  "atk-s0201a5:78_5": "Animittāya ca dhātuyā manasikāroti sabbanimittāpagatāya nibbānadhātuyā manasikāro.",
  "atk-s0201a5:78_6": "Phalasamāpattisahajātaṁ manasikāraṁ sandhāyāha. Iti heṭṭhā nirodhapādakaṁ paṭhamajjhānaṁ",
  "atk-s0201a5:78_7": "gahitaṁ, nirodhassa anantarapaccayaṁ nevasaññānāsaññāyatanaṁ gahitaṁ, idha nirodhato",
  "atk-s0201a5:78_8": "vuṭṭhānakaphalasamāpatti gahitāti.",
  "atk-s0201a5:79_0": "Imasmiṁ ṭhāne nirodhakathā kathetabbā hoti. Sā, ‘‘dvīhi balehi samannāgatattā tayo",
  "atk-s0201a5:79_1": "ca saṅkhārānaṁ paṭippassaddhiyā soḷasahi ñāṇacariyāhi navahi samādhicariyāhi vasībhāvatāpaññā",
  "atk-s0201a5:79_2": "nirodhasamāpattiyā ñāṇa’’nti evaṁ paṭisambhidāmagge (paṭi. ma. 1.83) āgatā. Visuddhimagge",
  "atk-s0201a5:79_3": "panassā sabbākārena vinicchayakathā kathitā.",
  "atk-s0201a5:80_0": "Idāni valañjanasamāpattiṁ pucchanto kati panāvuso, paccayātiādimāha. Nirodhato hi",
  "atk-s0201a5:80_1": "vuṭṭhānakaphalasamāpattiyā ṭhiti nāma na hoti, ekaṁ dve cittavārameva pavattitvā",
  "atk-s0201a5:80_2": "bhavaṅgaṁ otarati. Ayañhi bhikkhu satta divase arūpapavattaṁ nirodhetvā nisinno nirodhavuṭṭhānakaphalasamāpattiyaṁ",
  "atk-s0201a5:80_3": "na ciraṁ tiṭṭhati. Valañjanasamāpattiyaṁ pana addhānaparicchedova pamāṇaṁ. Tasmā",
  "atk-s0201a5:80_4": "sā ṭhiti nāma hoti. Tenāha – ‘‘animittāya cetovimuttiyā ṭhitiyā’’ti. Tassā ciraṭṭhitatthaṁ",
  "atk-s0201a5:80_5": "kati paccayāti attho. Vissajjane panassā pubbe ca abhisaṅkhāroti addhānaparicchedo",
  "atk-s0201a5:80_6": "vutto. Vuṭṭhānāyāti idha bhavaṅgavuṭṭhānaṁ pucchati. Vissajjanepissā sabbanimittānañcamanasikāroti",
  "atk-s0201a5:80_7": "rūpādinimittavasena bhavaṅgasahajātamanasikāro vutto.",
  "atk-s0201a5:81_0": "459.Yā cāyaṁ, āvusoti idha kiṁ pucchati? Idha aññaṁ abhinavaṁ nāma natthi. Heṭṭhā",
  "atk-s0201a5:81_1": "kathitadhammeyeva ekato samodhānetvā pucchāmīti pucchati. Kattha pana te kathitā?",
  "atk-s0201a5:81_2": "‘‘Nīlampi sañjānāti pītakampi, lohitakampi, odātakampi sañjānātī’’ti (ma. ni. 1.450)",
  "atk-s0201a5:81_3": "etasmiñhi ṭhāne appamāṇā cetovimutti kathitā. ‘‘Natthi kiñcīti ākiñcaññāyatananti",
  "atk-s0201a5:81_4": "neyya’’nti (ma. ni. 1.451) ettha ākiñcaññaṁ. ‘‘Paññācakkhunā pajānātī’’ti (ma. ni.",
  "atk-s0201a5:81_5": "1.451) ettha suññatā. ‘‘Kati panāvuso, paccayā animittāya cetovimuttiyā ṭhitiyā vuṭṭhānāyā’’ti",
  "atk-s0201a5:81_6": "ettha animittā. Evaṁ heṭṭhā kathitāva imasmiṁ ṭhāne ekato samodhānetvā pucchati.",
  "atk-s0201a5:81_7": "Taṁ pana paṭikkhipitvā etā tasmiṁ tasmiṁ ṭhāne niddiṭṭhāvāti vatvā aññe cattāro dhammā",
  "atk-s0201a5:81_8": "ekanāmakā atthi. Eko dhammo catunāmako atthi, etaṁ pākaṭaṁ katvā kathāpetuṁ idha",
  "atk-s0201a5:81_9": "pucchatīti aṭṭhakathāyaṁ sanniṭṭhānaṁ kataṁ. Tassā vissajjane ayaṁ vuccatāvuso, appamāṇā",
  "atk-s0201a5:81_10": "cetovimuttīti ayaṁ pharaṇaappamāṇatāya appamāṇā nāma. Ayañhi appamāṇe vā satte pharati,",
  "atk-s0201a5:81_11": "ekasmimpi vā satte asesetvā pharati.",
  "atk-s0201a5:82_0": "Ayaṁ vuccatāvuso, ākiñcaññāti ārammaṇakiñcanassa abhāvato ākiñcaññā. Attena vāti",
  "atk-s0201a5:82_1": "atta bhāvaposapuggalādisaṅkhātena attena suññaṁ. Attaniyena vāti cīvarādiparikkhārasaṅkhātena",
  "atk-s0201a5:82_2": "attaniyena suññaṁ. Animittāti rāganimittādīnaṁ abhāveneva animittā, arahattaphalasamāpattiṁ",
  "atk-s0201a5:82_3": "sandhāyāha. Nānatthā ceva nānābyañjanā cāti byañjanampi nesaṁ nānā atthopi. Tattha",
  "atk-s0201a5:82_4": "byañjanassa nānatā pākaṭāva. Attho pana, appamāṇā cetovimutti bhūmantarato mahaggatā",
  "atk-s0201a5:82_5": "eva hoti rūpāvacarā; ārammaṇato satta paññattiārammaṇā. Ākiñcaññā bhummantarato mahaggatā",
  "atk-s0201a5:82_6": "arūpāvacarā; ārammaṇato na vattabbārammaṇā. Suññatā bhummantarato kāmāvacarā; ārammaṇato",
  "atk-s0201a5:82_7": "saṅkhārārammaṇā. Vipassanā hi ettha suññatāti adhippetā. Animittā bhummantarato lokuttarā;",
  "atk-s0201a5:82_8": "ārammaṇato nibbanārammaṇā.",
  "atk-s0201a5:83_0": "Rāgokho, āvuso, pamāṇakaraṇotiādīsu yathā pabbatapāde pūtipaṇṇarasaudakaṁ nāma hoti",
  "atk-s0201a5:83_1": "kāḷavaṇṇaṁ; olokentānaṁ byāmasatagambhīraṁ viya khāyati. Yaṭṭhiṁ vā rajjuṁ vā gahetvā",
  "atk-s0201a5:83_2": "minantassa piṭṭhipādottharaṇamattampi na hoti. Evamevaṁ yāva rāgādayo nuppajjanti,",
  "atk-s0201a5:83_3": "tāva puggalaṁ sañjānituṁ na sakkā honti, sotāpanno viya, sakadāgāmī viya, anāgāmī",
  "atk-s0201a5:83_4": "viya ca khāyati. Yadā panassa rāgādayo uppajjanti, tadā ratto duṭṭho mūḷhoti paññāyati.",
  "atk-s0201a5:83_5": "Iti ete ‘‘ettako aya’’nti puggalassa pamāṇaṁ dassento viya uppajjantīti pamāṇakaraṇā",
  "atk-s0201a5:83_6": "nāma vuttā. Yāvatā kho, āvuso, appamāṇā cetovimuttiyoti yattakā appamāṇā cetovimuttiyo.",
  "atk-s0201a5:83_7": "Kittakā pana tā? Cattāro brahmavihārā, cattāro maggā, cattāri ca phalānīti dvādasa.",
  "atk-s0201a5:83_8": "Tattha brahmavihārā pharaṇaappamāṇatāya appamāṇā. Sesā pamāṇakaraṇānaṁ kilesānaṁ",
  "atk-s0201a5:83_9": "abhāvena appamāṇā. Nibbānampi appamāṇameva, cetovimutti pana na hoti, tasmā na gahitaṁ.",
  "atk-s0201a5:83_10": "Akuppāti arahattaphalacetovimutti; sā hi tāsaṁ sabbajeṭṭhikā, tasmā aggamakkhāyatīti",
  "atk-s0201a5:83_11": "vuttā. Rāgo kho, āvuso, kiñcanoti rāgo uppajjitvā puggalaṁ kiñcati maddati palibundhati.",
  "atk-s0201a5:83_12": "Tasmā kiñcanoti vutto. Manussā kira goṇehi khalaṁ maddāpento kiñcehi kapila, kiñcehi",
  "atk-s0201a5:83_13": "kāḷakāti vadanti. Evaṁ maddanattho kiñcanatthoti veditabbo. Dosamohesupi eseva nayo.",
  "atk-s0201a5:83_14": "Ākiñcaññā cetovimuttiyo nāma nava dhammā ākiñcaññāyatanañca maggaphalāni ca. Tattha",
  "atk-s0201a5:83_15": "ākiñcaññāyatanaṁ kiñcanaṁ ārammaṇaṁ assa natthīti ākiñcaññaṁ. Maggaphalāni kiñcanānaṁ",
  "atk-s0201a5:83_16": "maddanānaṁ palibundhanakilesānaṁ natthitāya ākiñcaññāni. Nibbānampi ākiñcaññaṁ, cetovimutti",
  "atk-s0201a5:83_17": "pana na hoti, tasmā na gahitaṁ.",
  "atk-s0201a5:84_0": "Rāgo kho, āvuso, nimittakaraṇotiādīsu yathā nāma dvinnaṁ kulānaṁ sadisā dve vacchakā",
  "atk-s0201a5:84_1": "honti. Yāva tesaṁ lakkhaṇaṁ na kataṁ hoti, tāva ‘‘ayaṁ asukakulassa vacchako, ayaṁ",
  "atk-s0201a5:84_2": "asukakulassā’’ti na sakkā honti jānituṁ. Yadā pana tesaṁ sattisūlādīsu aññataraṁ",
  "atk-s0201a5:84_3": "lakkhaṇaṁ kataṁ hoti, tadā sakkā honti jānituṁ. Evameva yāva puggalassa rāgo nuppajjati,",
  "atk-s0201a5:84_4": "tāva na sakkā hoti jānituṁ ariyo vā puthujjano vāti. Rāgo panassa uppajjamānova sarāgo",
  "atk-s0201a5:84_5": "nāma ayaṁ puggaloti sañjānananimittaṁ karonto viya uppajjati, tasmā ‘‘nimittakaraṇo’’ti",
  "atk-s0201a5:84_6": "vutto. Dosamohesupi eseva nayo.",
  "atk-s0201a5:85_0": "Animittā cetovimutti nāma terasa dhammā – vipassanā, cattāro āruppā, cattāro maggā,",
  "atk-s0201a5:85_1": "cattāri ca phalānīti. Tattha vipassanā niccanimittaṁ sukhanimittaṁ attanimittaṁ ugghāṭetīti",
  "atk-s0201a5:85_2": "animittā nāma. Cattāro āruppā rūpanimittassa abhāvena animittā nāma. Maggaphalāni",
  "atk-s0201a5:85_3": "nimittakaraṇānaṁ kilesānaṁ abhāvena animittāni. Nibbānampi animittameva, taṁ pana",
  "atk-s0201a5:85_4": "cetovimutti na hoti, tasmā na gahitaṁ. Atha kasmā suññatā cetovimutti na gahitāti?",
  "atk-s0201a5:85_5": "Sā, ‘‘suññā rāgenā’’tiādivacanato sabbattha anupaviṭṭhāva, tasmā visuṁ na gahitā",
  "atk-s0201a5:85_6": ". Ekatthāti ārammaṇavasena ekatthā. Appamāṇaṁ ākiñcaññaṁ suññataṁ animittanti hi",
  "atk-s0201a5:85_7": "sabbānetāni nibbānasseva nāmāni. Iti iminā pariyāyena ekatthā. Aññasmiṁ pana ṭhāne",
  "atk-s0201a5:85_8": "appamāṇā honti, aññasmiṁ ākiñcaññā aññasmiṁ suññatā aññasmiṁ animittāti iminā pariyāyena",
  "atk-s0201a5:85_9": "nānābyañjanā. Iti thero yathānusandhināva desanaṁ niṭṭhapesīti.",
  "atk-s0201a5:86": "Papañcasūdaniyā majjhimanikāyaṭṭhakathāya",
  "atk-s0201a5:87": "Mahāvedallasuttavaṇṇanā niṭṭhitā.",
  "atk-s0201a5:88": "4. Cūḷavedallasuttavaṇṇanā",
  "atk-s0201a5:89_0": "460.Evaṁme sutanti cūḷavedallasuttaṁ. Tattha visākho upāsakoti visākhoti evaṁnāmako",
  "atk-s0201a5:89_1": "upāsako. Yena dhammadinnāti yena dhammadinnā nāma bhikkhunī tenupasaṅkami. Ko panāyaṁ",
  "atk-s0201a5:89_2": "visākho? Kā dhammadinnā? Kasmā upasaṅkamīti? Visākho nāma dhammadinnāya gihikāle",
  "atk-s0201a5:89_3": "gharasāmiko. So yadā bhagavā sammāsambodhiṁ abhisambujjhitvā pavattavaradhammacakko",
  "atk-s0201a5:89_4": "yasādayo kulaputte vinetvā uruvelaṁ patvā tattha jaṭilasahassaṁ vinetvā purāṇajaṭilehi",
  "atk-s0201a5:89_5": "khīṇāsavabhikkhūhi saddhiṁ rājagahaṁ gantvā buddhadassanatthaṁ dvādasanahutāya parisāya",
  "atk-s0201a5:89_6": "saddhiṁ āgatassa bimbisāramahārājassa dhammaṁ desesi. Tadā raññā saddhiṁ āgatesu",
  "atk-s0201a5:89_7": "dvādasanahutesu ekaṁ nahutaṁ upāsakattaṁ paṭivedesi, ekādasa nahutāni sotāpattiphale",
  "atk-s0201a5:89_8": "patiṭṭhahiṁsu saddhiṁ raññā bimbisārena. Ayaṁ upāsako tesaṁ aññataro, tehi saddhiṁ",
  "atk-s0201a5:89_9": "paṭhamadassaneva sotāpattiphale patiṭṭhāya, puna ekadivasaṁ dhammaṁ sutvā sakadāgāmiphalaṁ",
  "atk-s0201a5:89_10": "patvā, tato aparabhāgepi ekadivasaṁ dhammaṁ sutvā anāgāmiphale patiṭṭhito. So anāgāmī",
  "atk-s0201a5:89_11": "hutvā gehaṁ āgacchanto yathā aññesu divasesu ito cito ca olokento sitaṁ kurumāno",
  "atk-s0201a5:89_12": "āgacchati, evaṁ anāgantvā santindriyo santamānaso hutvā agamāsi.",
  "atk-s0201a5:90_0": "Dhammadinnā sīhapañjaraṁ ugghāṭetvā vīthiṁ olokayamānā tassa āgamanākāraṁ disvā,",
  "atk-s0201a5:90_1": "‘‘kiṁ nu kho eta’’nti cintetvā tassa paccuggamanaṁ kurumānā sopānasīse ṭhatvā olambanatthaṁ",
  "atk-s0201a5:90_2": "hatthaṁ pasāresi. Upāsako attano hatthaṁ samiñjesi. Sā ‘‘pātarāsabhojanakāle jānissāmī’’ti",
  "atk-s0201a5:90_3": "cintesi. Upāsako pubbe tāya saddhiṁ ekato bhuñjati. Taṁ divasaṁ pana taṁ anapaloketvā",
  "atk-s0201a5:90_4": "yogāvacarabhikkhu viya ekakova bhuñji. Sā, ‘‘sāyanhakāle jānissāmī’’ti cintesi. Upāsako",
  "atk-s0201a5:90_5": "taṁdivasaṁ sirigabbhaṁ na pāvisi, aññaṁ gabbhaṁ paṭijaggāpetvā kappiyamañcakaṁ paññapāpetvā",
  "atk-s0201a5:90_6": "nipajji. Upāsikā, ‘‘kiṁ nu khvassa bahiddhā patthanā atthi, udāhu kenacideva paribhedakena",
  "atk-s0201a5:90_7": "bhinno, udāhu mayheva koci doso atthī’’ti balavadomanassā hutvā, ‘‘ekaṁ dve divase",
  "atk-s0201a5:90_8": "vasitakāle sakkā ñātu’’nti tassa upaṭṭhānaṁ gantvā vanditvā aṭṭhāsi.",
  "atk-s0201a5:91_0": "Upāsako, ‘‘kiṁ dhammadinne akāle āgatāsī’’ti pucchi. Āma ayyaputta, āgatāmhi, na",
  "atk-s0201a5:91_1": "tvaṁ yathā purāṇo, kiṁ nu te bahiddhā patthanā atthīti? Natthi dhammadinneti. Añño",
  "atk-s0201a5:91_2": "koci paribhedako atthīti? Ayampi natthīti. Evaṁ sante mayheva koci doso bhavissatīti.",
  "atk-s0201a5:91_3": "Tuyhampi doso natthīti. Atha kasmā mayā saddhiṁ yathā pakatiyā ālāpasallāpamattampi",
  "atk-s0201a5:91_4": "na karothāti? So cintesi – ‘‘ayaṁ lokuttaradhammo nāma garu bhāriyo na pakāsetatabbo,",
  "atk-s0201a5:91_5": "sace kho panāhaṁ na kathessāmi, ayaṁ hadayaṁ phāletvā ettheva kālaṁ kareyyā’’ti tassānuggahatthāya",
  "atk-s0201a5:91_6": "kathesi – ‘‘dhammadinne ahaṁ satthu dhammadesanaṁ sutvā lokuttaradhammaṁ nāma adhigato,",
  "atk-s0201a5:91_7": "taṁ adhigatassa evarūpā lokiyakiriyā na vaṭṭati. Yadi tvaṁ icchasi, tava cattālīsa",
  "atk-s0201a5:91_8": "koṭiyo mama cattālīsa koṭiyoti asītikoṭidhanaṁ atthi, ettha issarā hutvā mama mātiṭṭhāne",
  "atk-s0201a5:91_9": "vā bhaginiṭṭhāne vā ṭhatvā vasa. Tayā dinnena bhattapiṇḍamattakena ahaṁ yāpessāmi.",
  "atk-s0201a5:91_10": "Athevaṁ na karosi, ime bhoge gahetvā kulagehaṁ gaccha, athāpi te bahiddhā patthanā",
  "atk-s0201a5:91_11": "natthi, ahaṁ taṁ bhaginiṭṭhāne vā dhituṭṭhāne vā ṭhapetvā posessāmī’’ti.",
  "atk-s0201a5:92_0": "Sā cintesi – ‘‘pakatipuriso evaṁ vattā nāma natthi. Addhā etena lokuttaravaradhammo",
  "atk-s0201a5:92_1": "paṭividdho. So pana dhammo kiṁ puriseheva paṭibujjhitabbo, udāhu mātugāmopi paṭivijjhituṁ",
  "atk-s0201a5:92_2": "sakkotī’’ti visākhaṁ etadavoca – ‘‘kiṁ nu kho eso dhammo puriseheva labhitabbo, mātugāmenapi",
  "atk-s0201a5:92_3": "sakkā laddhu’’nti? Kiṁ vadesi dhammadinne, ye paṭipannakā, te etassa dāyādā, yassa",
  "atk-s0201a5:92_4": "yassa upanissayo atthi, so so etaṁ paṭilabhatīti. Evaṁ sante mayhaṁ pabbajjaṁ anujānāthāti.",
  "atk-s0201a5:92_5": "Sādhu bhadde, ahampi taṁ etasmiṁyeva magge yojetukāmo, manaṁ pana te ajānamāno na",
  "atk-s0201a5:92_6": "kathemīti tāvadeva bimbisārassa rañño santikaṁ gantvā vanditvā aṭṭhāsi.",
  "atk-s0201a5:93_0": "Rājā , ‘‘kiṁ, gahapati, akāle āgatosī’’ti pucchi. Dhammadinnā, ‘‘mahārāja, pabbajissāmī’’ti",
  "atk-s0201a5:93_1": "vadatīti. Kiṁ panassa laddhuṁ vaṭṭatīti? Aññaṁ kiñci natthi, sovaṇṇasivikaṁ deva,",
  "atk-s0201a5:93_2": "laddhuṁ vaṭṭati nagarañca paṭijaggāpetunti. Rājā sovaṇṇasivikaṁ datvā nagaraṁ paṭijaggāpesi.",
  "atk-s0201a5:93_3": "Visākho dhammadinnaṁ gandhodakena nahāpetvā sabbālaṅkārehi alaṅkārāpetvā sovaṇṇasivikāya",
  "atk-s0201a5:93_4": "nisīdāpetvā ñātigaṇena parivārāpetvā gandhapupphādīhi pūjayamāno nagaravāsanaṁ karonto",
  "atk-s0201a5:93_5": "viya bhikkhuniupassayaṁ gantvā, ‘‘dhammadinnaṁ pabbājethāyye’’ti āha. Bhikkhuniyo",
  "atk-s0201a5:93_6": "‘‘ekaṁ vā dve vā dose sahituṁ vaṭṭati gahapatī’’ti āhaṁsu. Natthayye koci doso, saddhāya",
  "atk-s0201a5:93_7": "pabbajatīti. Athekā byattā therī tacapañcakakammaṭṭhānaṁ ācikkhitvā kese ohāretvā",
  "atk-s0201a5:93_8": "pabbājesi. Visākho, ‘‘abhiramayye, svākkhāto dhammo’’ti vanditvā pakkāmi.",
  "atk-s0201a5:94_0": "Tassā pabbajitadivasato paṭṭhāya lābhasakkāro uppajji. Teneva palibuddhā samaṇadhammaṁ",
  "atk-s0201a5:94_1": "kātuṁ okāsaṁ na labhati. Athācariya-upajjhāyatheriyo gahetvā janapadaṁ gantvā aṭṭhatiṁsāya",
  "atk-s0201a5:94_2": "ārammaṇesu cittarucitaṁ kammaṭṭhānaṁ kathāpetvā samaṇadhammaṁ kātuṁ āraddhā, abhinīhārasampannattā",
  "atk-s0201a5:94_3": "pana nāticiraṁ kilamittha.",
  "atk-s0201a5:95_0": "Ito paṭṭhāya hi satasahassakappamatthake padumuttaro nāma satthā loke udapādi. Tadā",
  "atk-s0201a5:95_1": "esā ekasmiṁ kule dāsī hutvā attano kese vikkiṇitvā sujātattherassa nāma aggasāvakassa",
  "atk-s0201a5:95_2": "dānaṁ datvā patthanamakāsi. Sā tāya patthanābhinīhārasampattiyā nāticiraṁ kilamittha,",
  "atk-s0201a5:95_3": "katipāheneva arahattaṁ patvā cintesi – ‘‘ahaṁ yenatthena sāsane pabbajitā, so matthakaṁ",
  "atk-s0201a5:95_4": "patto, kiṁ me janapadavāsena, mayhaṁ ñātakāpi puññāni karissanti, bhikkhunisaṅghopi",
  "atk-s0201a5:95_5": "paccayehi na kilamissati, rājagahaṁ gacchāmī’’ti bhikkhunisaṅghaṁ gahetvā rājagahameva",
  "atk-s0201a5:95_6": "agamāsi. Visākho, ‘‘dhammadinnā kira āgatā’’ti sutvā, ‘‘pabbajitvā nacirasseva janapadaṁ",
  "atk-s0201a5:95_7": "gatā, gantvāpi nacirasseva paccāgatā, kiṁ nu kho bhavissati, gantvā jānissāmī’’ti",
  "atk-s0201a5:95_8": "dutiyagamanena bhikkhuniupassayaṁ agamāsi. Tena vuttaṁ – ‘‘atha kho visākho upāsako",
  "atk-s0201a5:95_9": "yena dhammadinnā bhikkhunī tenupasaṅkamī’’ti.",
  "atk-s0201a5:96_0": "Etadavocāti etaṁ sakkāyotiādivacanaṁ avoca. Kasmā avocāti? Evaṁ kirassa ahosi – ‘‘abhiramasi",
  "atk-s0201a5:96_1": "nābhiramasi, ayye’’ti evaṁ pucchanaṁ nāma na paṇḍitakiccaṁ, pañcupādānakkhandhe upanetvā",
  "atk-s0201a5:96_2": "pañhaṁ pucchissāmi, pañhabyākaraṇena tassā abhiratiṁ vā anabhiratiṁ vā jānissāmīti,",
  "atk-s0201a5:96_3": "tasmā avoca. Taṁ sutvāva dhammadinnā ahaṁ, āvuso visākha, acirapabbajitā sakāyaṁ",
  "atk-s0201a5:96_4": "vā parakāyaṁ vā kuto jānissāmīti vā, aññattheriyo upasaṅkamitvā pucchāti vā avatvā",
  "atk-s0201a5:96_5": "upanikkhittaṁ sampaṭicchamānā viya, ekapāsakagaṇṭhiṁ mocentī viya gahanaṭṭhāne hatthimaggaṁ",
  "atk-s0201a5:96_6": "nīharamānā viya khaggamukhena samuggaṁ vivaramānā viya ca paṭisambhidāvisaye ṭhatvā",
  "atk-s0201a5:96_7": "pañhaṁ vissajjamānā, pañca kho ime, āvuso visākha, upādānakkhandhātiādimāha. Tattha",
  "atk-s0201a5:96_8": "pañcāti gaṇanaparicchedo. Upādānakkhandhāti upādānānaṁ paccayabhūtā khandhāti evamādinā",
  "atk-s0201a5:96_9": "nayenettha upādānakkhandhakathā vitthāretvā kathetabbā. Sā panesā visuddhimagge vitthāritā",
  "atk-s0201a5:96_10": "evāti tattha vittāritanayeneva veditabbā. Sakkāyasamudayādīsupi yaṁ vattabbaṁ, taṁ",
  "atk-s0201a5:96_11": "heṭṭhā tattha tattha vuttameva.",
  "atk-s0201a5:97_0": "Idaṁ pana catusaccabyākaraṇaṁ sutvā visākho theriyā abhiratabhāvaṁ aññāsi. Yo hi",
  "atk-s0201a5:97_1": "buddhasāsane ukkaṇṭhito hoti anabhirato, so evaṁ pucchitapucchitapañhaṁ saṇḍāsena",
  "atk-s0201a5:97_2": "ekekaṁ palitaṁ gaṇhanto viya, sinerupādato vālukaṁ uddharanto viya vissajjetuṁ na",
  "atk-s0201a5:97_3": "sakkoti. Yasmā pana imāni cattāri saccāni loke candimasūriyā viya buddhasāsane pākaṭāni,",
  "atk-s0201a5:97_4": "parisamajjhe gato hi bhagavāpi mahātherāpi saccāneva pakāsenti; bhikkhusaṅghopi pabbajitadivasato",
  "atk-s0201a5:97_5": "paṭṭhāya kulaputte cattāri nāma kiṁ, cattāri ariyasaccānīti pañhaṁ uggaṇhāpeti. Ayañca",
  "atk-s0201a5:97_6": "dhammadinnā upāyakosalle ṭhitā paṇḍitā byattā nayaṁ gahetvā sutenapi kathetuṁ samatthā,",
  "atk-s0201a5:97_7": "tasmā ‘‘na sakkā etissā ettāvatā saccānaṁ paṭividdhabhāvo ñātuṁ, saccavinibbhogapañhabyākaraṇena",
  "atk-s0201a5:97_8": "sakkā ñātu’’nti cintetvā heṭṭhā kathitāni dve saccāni paṭinivattetvā guḷhaṁ katvā",
  "atk-s0201a5:97_9": "gaṇṭhipañhaṁ pucchissāmīti pucchanto taññeva nu kho, ayyetiādimāha.",
  "atk-s0201a5:98_0": "Tassa vissajjane na kho, āvuso visākha, taññeva upādānanti upādānassa saṅkhārakkhandhekadesabhāvato",
  "atk-s0201a5:98_1": "na taṁyeva upādānaṁ te pañcupādānakkhandhā, nāpi aññatra pañcahi upādānakkhandhehi",
  "atk-s0201a5:98_2": "upādānaṁ. Yadi hi taññeva siyā, rūpādisabhāvampi upādānaṁ siyā. Yadi aññatra siyā,",
  "atk-s0201a5:98_3": "parasamaye cittavippayutto anusayo viya paṇṇatti viya nibbānaṁ viya ca khandhavinimuttaṁ",
  "atk-s0201a5:98_4": "vā siyā, chaṭṭho vā khandho paññapetabbo bhaveyya, tasmā evaṁ byākāsi. Tassā byākaraṇaṁ",
  "atk-s0201a5:98_5": "sutvā ‘‘adhigatapatiṭṭhā aya’’nti visākho niṭṭhamagamāsi. Na hi sakkā akhīṇāsavena",
  "atk-s0201a5:98_6": "asambaddhena avitthāyantena padīpasahassaṁ jālentena viya evarūpo guḷho paṭicchanno",
  "atk-s0201a5:98_7": "tilakkhaṇāhato gambhīro pañho vissajjetuṁ. Niṭṭhaṁ gantvā pana, ‘‘ayaṁ dhammadinnā",
  "atk-s0201a5:98_8": "sāsane laddhapatiṭṭhā adhigatapaṭisambhidā vesārajjappattā bhavamatthake ṭhitā mahākhīṇāsavā,",
  "atk-s0201a5:98_9": "samatthā mayhaṁ pucchitapañhaṁ kathetuṁ, idāni pana naṁ ovattikasāraṁ pañhaṁ pucchissāmī’’ti",
  "atk-s0201a5:98_10": "cintetvā taṁ pucchanto, kathaṁ panāyyetiādimāha.",
  "atk-s0201a5:99_0": "461. Tassa vissajjane assutavātiādi mūlapariyāye vitthāritameva. Rūpaṁ attato samanupassatīti,",
  "atk-s0201a5:99_1": "‘‘idhekacco rūpaṁ attato samanupassati. Yaṁ rūpaṁ so ahaṁ, yo ahaṁ taṁ rūpanti rūpañca",
  "atk-s0201a5:99_2": "attañca advayaṁ samanupassati. Seyyathāpi nāma telappadīpassa jhāyato yā acci so",
  "atk-s0201a5:99_3": "vaṇṇo, yo vaṇṇo sā accīti acciñca vaṇṇañca advayaṁ samanupassati. Evameva idhekacco",
  "atk-s0201a5:99_4": "rūpaṁ attato samanupassati…pe… advayaṁ samanupassatī’’ti (paṭi. ma. 1.131) evaṁ rūpaṁ",
  "atk-s0201a5:99_5": "attāti diṭṭhipassanāya passati. Rūpavantaṁ vā attānanti arūpaṁ attāti gahetvā chāyāvantaṁ",
  "atk-s0201a5:99_6": "rukkhaṁ viya taṁ attānaṁ rūpavantaṁ samanupassati. Attani vā rūpanti arūpameva attāti",
  "atk-s0201a5:99_7": "gahetvā pupphasmiṁ gandhaṁ viya attani rūpaṁ samanupassati. Rūpasmiṁ vā attānanti",
  "atk-s0201a5:99_8": "arūpameva attāti gahetvā karaṇḍāya maṇiṁ viya attānaṁ rūpasmiṁ samanupassati. Vedanaṁ",
  "atk-s0201a5:99_9": "attatotiādīsupi eseva nayo.",
  "atk-s0201a5:100_0": "Tattha, rūpaṁ attato samanupassatīti suddharūpameva attāti kathitaṁ. Rūpavantaṁ vā",
  "atk-s0201a5:100_1": "attānaṁ, attani vā rūpaṁ, rūpasmiṁ vā attānaṁ. Vedanaṁ attato… saññaṁ… saṅkhāre…",
  "atk-s0201a5:100_2": "viññāṇaṁ attato samanupassatīti imesu sattasu ṭhānesu arūpaṁ attāti kathitaṁ. Vedanāvantaṁ",
  "atk-s0201a5:100_3": "vā attānaṁ, attani vā vedanaṁ, vedanāya vā attānanti evaṁ catūsu khandhesu tiṇṇaṁ",
  "atk-s0201a5:100_4": "tiṇṇaṁ vasena dvādasasu ṭhānesu rūpārūpamissako attā kathito. Tattha rūpaṁ attato",
  "atk-s0201a5:100_5": "samanupassati… vedanaṁ… saññaṁ… saṅkhāre… viññāṇaṁ attato samanupassatīti imesu pañcasu",
  "atk-s0201a5:100_6": "ṭhānesu ucchedadiṭṭhi kathitā, avasesesu sassatadiṭṭhīti. Evamettha pannarasa bhavadiṭṭhiyo,",
  "atk-s0201a5:100_7": "pañca vibhavadiṭṭhiyo honti. Na rūpaṁ attatoti ettha rūpaṁ attāti na samanupassati.",
  "atk-s0201a5:100_8": "Aniccaṁ dukkhaṁ anattāti pana samanupassati. Na rūpavantaṁ attānaṁ…pe… na viññāṇasmiṁ",
  "atk-s0201a5:100_9": "attānanti ime pañcakkhandhe kenaci pariyāyena attato na samanupassati, sabbākārena",
  "atk-s0201a5:100_10": "pana aniccā dukkhā anattāti samanupassati.",
  "atk-s0201a5:101_0": "Ettāvatā theriyā, ‘‘evaṁ kho, āvuso visākha, sakkāyadiṭṭhi hotī’’ti evaṁ purimapañhaṁ",
  "atk-s0201a5:101_1": "vissajjentiyā ettakena gamanaṁ hoti, āgamanaṁ hoti, gamanāgamanaṁ hoti, vaṭṭaṁ vattatīti",
  "atk-s0201a5:101_2": "vaṭṭaṁ matthakaṁ pāpetvā dassitaṁ. Evaṁ kho, āvuso visākha, sakkāyadiṭṭhi na hotīti",
  "atk-s0201a5:101_3": "pacchimaṁ pañhaṁ vissajjentiyā ettakena gamanaṁ na hoti, āgamanaṁ na hoti, gamanāgamanaṁ",
  "atk-s0201a5:101_4": "na hoti, vaṭṭaṁ nāma na vattatīti vivaṭṭaṁ matthakaṁ pāpetvā dassitaṁ.",
  "atk-s0201a5:102_0": "462.Katamo panāyye, ariyo aṭṭhaṅgiko maggoti ayaṁ pañho theriyā paṭipucchitvā vissajjetabbo",
  "atk-s0201a5:102_1": "bhaveyya – ‘‘upāsaka, tayā heṭṭhā maggo pucchito, idha kasmā maggameva pucchasī’’ti.",
  "atk-s0201a5:102_2": "Sā pana attano byattatāya paṇḍiccena tassa adhippāyaṁ sallakkhesi – ‘‘iminā upāsakena",
  "atk-s0201a5:102_3": "heṭṭhā paṭipattivasena maggo pucchito bhavissati, idha pana taṁ saṅkhatāsaṅkhatalokiyalokuttarasaṅgahitāsaṅgahitavasena",
  "atk-s0201a5:102_4": "pucchitukāmo bhavissatī’’ti. Tasmā appaṭipucchitvāva yaṁ yaṁ pucchi, taṁ taṁ vissajjesi.",
  "atk-s0201a5:102_5": "Tattha saṅkhatoti cetito kappito pakappito āyūhito kato nibbattito samāpajjantena",
  "atk-s0201a5:102_6": "samāpajjitabbo. Tīhi ca kho, āvuso visākha, khandhehi ariyo aṭṭhaṅgiko maggo saṅgahitoti",
  "atk-s0201a5:102_7": "ettha yasmā maggo sappadeso, tayo khandhā nippadesā, tasmā ayaṁ sappadesattā nagaraṁ",
  "atk-s0201a5:102_8": "viya rajjena nippadesehi tīhi khandhehi saṅgahito. Tattha sammāvācādayo tayo sīlameva,",
  "atk-s0201a5:102_9": "tasmā te sajātito sīlakkhandhena saṅgahitāti. Kiñcāpi hi pāḷiyaṁ sīlakkhandheti bhummena",
  "atk-s0201a5:102_10": "viya niddeso kato, attho pana karaṇavasena veditabbo. Sammāvāyāmādīsu pana tīsu samādhi",
  "atk-s0201a5:102_11": "attano dhammatāya ārammaṇe ekaggabhāvena appetuṁ na sakkoti. Vīriye pana paggahakiccaṁ",
  "atk-s0201a5:102_12": "sādhente satiyā ca apilāpanakiccaṁ sādhentiyā laddhūpakāro hutvā sakkoti.",
  "atk-s0201a5:103_0": "Tatrāyaṁ upamā – yathā hi ‘‘nakkhattaṁ kīḷissāmā’’ti uyyānaṁ paviṭṭhesu tīsu sahāyesu",
  "atk-s0201a5:103_1": "eko supupphitaṁ campakarukkhaṁ disvā hatthaṁ ukkhipitvāpi gahetuṁ na sakkuṇeyya.",
  "atk-s0201a5:103_2": "Athassa dutiyo onamitvā piṭṭhiṁ dadeyya, so tassa piṭṭhiyaṁ ṭhatvāpi kampamāno gahetuṁ",
  "atk-s0201a5:103_3": "na sakkuṇeyya . Athassa itaro aṁsakūṭaṁ upanāmeyya, so ekassa piṭṭhiyaṁ ṭhatvā ekassa",
  "atk-s0201a5:103_4": "aṁsakūṭaṁ olubbha yathāruci pupphāni ocinitvā piḷandhitvā nakkhattaṁ kīḷeyya. Evaṁsampadamidaṁ",
  "atk-s0201a5:103_5": "daṭṭhabbaṁ. Ekato uyyānaṁ paviṭṭhā tayo sahāyakā viya hi ekato jātā sammāvāyāmādayo",
  "atk-s0201a5:103_6": "tayo dhammā. Supupphitacampako viya ārammaṇaṁ. Hatthaṁ ukkhipitvāpi gahetuṁ asakkonto",
  "atk-s0201a5:103_7": "viya attano dhammatāya ārammaṇe ekaggabhāvena appetuṁ asakkonto samādhi. Piṭṭhiṁ",
  "atk-s0201a5:103_8": "datvā onatasahāyo viya vāyāmo. Aṁsakūṭaṁ datvā ṭhitasahāyo viya sati. Yathā tesu",
  "atk-s0201a5:103_9": "ekassa piṭṭhiyaṁ ṭhatvā ekassa aṁsakūṭaṁ olubbha itaro yathāruci pupphaṁ gahetuṁ",
  "atk-s0201a5:103_10": "sakkoti, evamevaṁ vīriye paggahakiccaṁ sādhente, satiyā ca apilāpanakiccaṁ sādhentiyā",
  "atk-s0201a5:103_11": "laddhupakāro samādhi sakkoti ārammaṇe ekaggabhāvena appetuṁ. Tasmā samādhiyevettha",
  "atk-s0201a5:103_12": "sajātito samādhikkhandhena saṅgahito. Vāyāmasatiyo pana kiriyato saṅgahitā honti.",
  "atk-s0201a5:104_0": "Sammādiṭṭhisammāsaṅkappesupi paññā attano dhammatāya aniccaṁ dukkhaṁ anattāti ārammaṇaṁ",
  "atk-s0201a5:104_1": "nicchetuṁ na sakkoti, vitakke pana ākoṭetvā ākoṭetvā dente sakkoti. Kathaṁ? Yathā",
  "atk-s0201a5:104_2": "hi heraññiko kahāpaṇaṁ hatthe ṭhapetvā sabbabhāgesu oloketukāmo samānopi na cakkhudaleneva",
  "atk-s0201a5:104_3": "parivattetuṁ sakkoti, aṅgulipabbehi pana parivattetvā ito cito ca oloketuṁ sakkoti.",
  "atk-s0201a5:104_4": "Evameva na paññā attano dhammatāya aniccādivasena ārammaṇaṁ nicchetuṁ sakkoti, abhiniropanalakkhaṇena",
  "atk-s0201a5:104_5": "pana āhananapariyāhananarasena vitakkena ākoṭentena viya parivattentena viya ca ādāyā",
  "atk-s0201a5:104_6": "dinnameva vinicchetuṁ sakkoti. Tasmā idhāpi sammādiṭṭhiyeva sajātito paññākkhandhena",
  "atk-s0201a5:104_7": "saṅgahitā. Sammāsaṅkappo pana kiriyato saṅgahito hoti. Iti imehi tīhi khandhehi maggo",
  "atk-s0201a5:104_8": "saṅgahaṁ gacchati. Tena vuttaṁ – ‘‘tīhi ca kho, āvuso visākha, khandhehi ariyo aṭṭhaṅgiko",
  "atk-s0201a5:104_9": "maggo saṅgahito’’ti.",
  "atk-s0201a5:105_0": "Idāni ekacittakkhaṇikaṁ maggasamādhiṁ sanimittaṁ saparikkhāraṁ pucchanto, katamo",
  "atk-s0201a5:105_1": "panāyyetiādimāha. Tassa vissajjane cattāro satipaṭṭhānā maggakkhaṇe catukiccasādhanavasena",
  "atk-s0201a5:105_2": "uppannā sati, sā samādhissa paccayatthena nimittaṁ. Cattāro sammappadhānā catukiccasādhanavaseneva",
  "atk-s0201a5:105_3": "uppannaṁ vīriyaṁ, taṁ parivāraṭṭhena parikkhāro hoti. Tesaṁyeva dhammānanti tesaṁ",
  "atk-s0201a5:105_4": "maggasampayuttadhammānaṁ. Āsevanātiādīsu ekacittakkhaṇikāyeva āsevanādayo vuttāti.",
  "atk-s0201a5:106_0": "Vitaṇḍavādī pana, ‘‘ekacittakkhaṇiko nāma maggo natthi, ‘evaṁ bhāveyya satta vassānī’ti",
  "atk-s0201a5:106_1": "hi vacanato sattapi vassāni maggabhāvanā hoti, kilesā pana lahu chijjantā sattahi",
  "atk-s0201a5:106_2": "ñāṇehi chijjantī’’ti vadati. So ‘‘suttaṁ āharā’’ti vattabbo. Addhā aññaṁ apassanto,",
  "atk-s0201a5:106_3": "‘‘yā tesaṁyeva dhammānaṁ āsevanā bhāvanā bahulīkamma’’nti idameva suttaṁ āharitvā,",
  "atk-s0201a5:106_4": "‘‘aññena cittena āsevati, aññena bhāveti, aññena bahulīkarotī’’ti vakkhati. Tato",
  "atk-s0201a5:106_5": "vattabbo – ‘‘kiṁ panidaṁ, suttaṁ neyyatthaṁ nītattha’’nti. Tato vakkhati – ‘‘nītatthaṁ",
  "atk-s0201a5:106_6": "yathā suttaṁ tatheva attho’’ti. Tassa idaṁ uttaraṁ – evaṁ sante ekaṁ cittaṁ āsevamānaṁ",
  "atk-s0201a5:106_7": "uppannaṁ, aparampi āsevamānaṁ, aparampi āsevamānanti evaṁ divasampi āsevanāva bhavissati,",
  "atk-s0201a5:106_8": "kuto bhāvanā, kuto bahulīkammaṁ? Ekaṁ vā bhāvayamānaṁ uppannaṁ aparampi bhāvayamānaṁ",
  "atk-s0201a5:106_9": "aparampi bhāvayamānanti evaṁ divasampi bhāvanāva bhavissati, kuto āsevanā kuto bahulīkammaṁ?",
  "atk-s0201a5:106_10": "Ekaṁ vā bahulīkarontaṁ uppannaṁ, aparampi bahulīkarontaṁ, aparampi bahulīkarontanti",
  "atk-s0201a5:106_11": "evaṁ divasampi bahulīkammameva bhavissati kuto āsevanā, kuto bhāvanāti.",
  "atk-s0201a5:107_0": "Atha vā evaṁ vadeyya – ‘‘ekena cittena āsevati, dvīhi bhāveti, tīhi bahulīkaroti.",
  "atk-s0201a5:107_1": "Dvīhi vā āsevati, tīhi bhāveti, ekena bahulīkaroti . Tīhi vā āsevati, ekena bhāveti,",
  "atk-s0201a5:107_2": "dvīhi bahulīkarotī’’ti. So vattabbo – ‘‘mā suttaṁ me laddhanti yaṁ vā taṁ vā avaca.",
  "atk-s0201a5:107_3": "Pañhaṁ vissajjentena nāma ācariyassa santike vasitvā buddhavacanaṁ uggaṇhitvā attharasaṁ",
  "atk-s0201a5:107_4": "viditvā vattabbaṁ hoti. Ekacittakkhaṇikāva ayaṁ āsevanā, ekacittakkhaṇikā bhāvanā,",
  "atk-s0201a5:107_5": "ekacittakkhaṇikaṁ bahulīkammaṁ. Khayagāmilokuttaramaggo bahulacittakkhaṇiko nāma",
  "atk-s0201a5:107_6": "natthi, ‘ekacittakkhaṇikoyevā’ti saññāpetabbo. Sace sañjānāti, sañjānātu, no ce sañjānāti,",
  "atk-s0201a5:107_7": "gaccha pātova vihāraṁ pavisitvā yāguṁ pivāhī’’ti uyyojetabbo.",
  "atk-s0201a5:108_0": "463.Kati panāyye saṅkhārāti idha kiṁ pucchati? Ye saṅkhāre nirodhetvā nirodhaṁ samāpajjati,",
  "atk-s0201a5:108_1": "te pucchissāmīti pucchati. Tenevassa adhippāyaṁ ñatvā therī, puññābhisaṅkhārādīsu",
  "atk-s0201a5:108_2": "anekesu saṅkhāresu vijjamānesupi, kāyasaṅkhārādayova ācikkhantī, tayome, āvusotiādimāha.",
  "atk-s0201a5:108_3": "Tattha kāyapaṭibaddhattā kāyena saṅkharīyati karīyati nibbattīyatīti kāyasaṅkhāro.",
  "atk-s0201a5:108_4": "Vācaṁ saṅkharoti karoti nibbattetīti vacīsaṅkhāro. Cittapaṭibaddhattā cittena saṅkharīyati",
  "atk-s0201a5:108_5": "karīyati nibbattīyatīti cittasaṅkhāro. Katamo panāyyeti idha kiṁ pucchati? Ime saṅkhārā",
  "atk-s0201a5:108_6": "aññamaññamissā āluḷitā avibhūtā duddīpanā. Tathā hi, kāyadvāre ādānagahaṇamuñcanacopanāni",
  "atk-s0201a5:108_7": "pāpetvā uppannā aṭṭha kāmāvacarakusalacetanā dvādasa akusalacetanāti evaṁ kusalākusalā",
  "atk-s0201a5:108_8": "vīsati cetanāpi assāsapassāsāpi kāyasaṅkhārātveva vuccanti. Vacīdvāre hanusaṁcopanaṁ",
  "atk-s0201a5:108_9": "vacībhedaṁ pāpetvā uppannā vuttappakārāva vīsati cetanāpi vitakkavicārāpi vacīsaṅkhārotveva",
  "atk-s0201a5:108_10": "vuccanti. Kāyavacīdvāresu copanaṁ apattā raho nisinnassa cintayato uppannā kusalākusalā",
  "atk-s0201a5:108_11": "ekūnatiṁsa cetanāpi saññā ca vedanā cāti ime dve dhammāpi cittasaṅkhārotveva vuccanti.",
  "atk-s0201a5:108_12": "Evaṁ ime saṅkhārā aññamaññamissā āluḷitā avibhūtā duddīpanā. Te pākaṭe vibhūte katvā",
  "atk-s0201a5:108_13": "kathāpessāmīti pucchati.",
  "atk-s0201a5:109_0": "Kasmā panāyyeti idha kāyasaṅkhārādināmassa padatthaṁ pucchati. Tassa vissajjane kāyappaṭibaddhāti",
  "atk-s0201a5:109_1": "kāyanissitā, kāye sati honti, asati na honti. Cittappaṭibaddhāti cittanissitā, citte",
  "atk-s0201a5:109_2": "sati honti, asati na honti.",
  "atk-s0201a5:110_0": "464. Idāni kiṁ nu kho esā saññāvedayitanirodhaṁ valañjeti, na valañjeti. Ciṇṇavasī",
  "atk-s0201a5:110_1": "vā tattha no ciṇṇavasīti jānanatthaṁ pucchanto, kathaṁ panāyye, saññāvedayitanirodhasamāpatti",
  "atk-s0201a5:110_2": "hotītiādimāha. Tassa vissajjane samāpajjissanti vā samāpajjāmīti vā padadvayena nevasaññānāsaññāyatanasamāpattikālo",
  "atk-s0201a5:110_3": "kathito. Samāpannoti padena antonirodho. Tathā purimehi dvīhi padehi sacittakakālo",
  "atk-s0201a5:110_4": "kathito, pacchimena acittakakālo. Pubbeva tathā cittaṁ bhāvitaṁ hotīti nirodhasamāpattito",
  "atk-s0201a5:110_5": "pubbe addhānaparicchedakāleyeva, ettakaṁ kālaṁ acittako bhavissāmīti addhānaparicchedacittaṁ",
  "atk-s0201a5:110_6": "bhāvitaṁ hoti. Yaṁ taṁ tathattāya upanetīti yaṁ evaṁ bhāvitaṁ cittaṁ, taṁ puggalaṁ",
  "atk-s0201a5:110_7": "tathattāya acittakabhāvāya upaneti.",
  "atk-s0201a5:111_0": "Paṭhamaṁ nirujjhati vacīsaṅkhāroti sesasaṅkhārehi paṭhamaṁ dutiyajjhāneyeva nirujjhati.",
  "atk-s0201a5:111_1": "Tato kāyasaṅkhāroti tato paraṁ kāyasaṅkhāro catutthajjhāne nirujjhati. Tato cittasaṅkhāroti",
  "atk-s0201a5:111_2": "tato paraṁ cittasaṅkhāro antonirodhe nirujjhati. Vuṭṭhahissanti vā vuṭṭhahāmīti vā",
  "atk-s0201a5:111_3": "padadvayena antonirodhakālo kathito. Vuṭṭhitoti padena phalasamāpattikālo. Tathā",
  "atk-s0201a5:111_4": "purimehi dvīhi padehi acittakakālo kathito, pacchimena sacittakakālo. Pubbeva tathā",
  "atk-s0201a5:111_5": "cittaṁ bhāvitaṁ hotīti nirodhasamāpattito pubbe addhānaparicchedakāleyeva ettakaṁ",
  "atk-s0201a5:111_6": "kālaṁ acittako hutvā tato paraṁ sacittako bhavissāmīti addhānaparicchedacittaṁ bhāvitaṁ",
  "atk-s0201a5:111_7": "hoti. Yaṁ taṁ tathattāya upanetīti yaṁ evaṁ bhāvitaṁ cittaṁ, taṁ puggalaṁ tathattāya",
  "atk-s0201a5:111_8": "sacittakabhāvāya upaneti. Iti heṭṭhā nirodhasamāpajjanakālo gahito, idha nirodhato vuṭṭhānakālo.",
  "atk-s0201a5:112_0": "Idāni nirodhakathaṁ kathetuṁ vāroti nirodhakathā kathetabbā siyā, sā panesā, ‘‘dvīhi",
  "atk-s0201a5:112_1": "balehi samannāgatattā tayo ca saṅkhārānaṁ paṭippassaddhiyā soḷasahi ñāṇacariyāhi",
  "atk-s0201a5:112_2": "navahi samādhicariyāhi vasībhāvatāpaññā nirodhasamāpattiyā ñāṇa’’nti mātikaṁ ṭhapetvā",
  "atk-s0201a5:112_3": "sabbākārena visuddhimagge kathitā. Tasmā tattha kathitanayeneva gahetabbā . Ko panāyaṁ",
  "atk-s0201a5:112_4": "nirodho nāma? Catunnaṁ khandhānaṁ paṭisaṅkhā appavatti. Atha kimatthametaṁ samāpajjantīti.",
  "atk-s0201a5:112_5": "Saṅkhārānaṁ pavatte ukkaṇṭhitā sattāhaṁ acittakā hutvā sukhaṁ viharissāma, diṭṭhadhammanibbānaṁ",
  "atk-s0201a5:112_6": "nāmetaṁ, yadidaṁ nirodhoti etadatthaṁ samāpajjanti.",
  "atk-s0201a5:113_0": "Paṭhamaṁ uppajjati cittasaṅkhāroti nirodhā vuṭṭhahantassa hi phalasamāpatticittaṁ",
  "atk-s0201a5:113_1": "paṭhamaṁ uppajjati. Taṁsampayuttaṁ saññañca vedanañca sandhāya, ‘‘paṭhamaṁ uppajjati",
  "atk-s0201a5:113_2": "cittasaṅkhāro’’ti āha. Tato kāyasaṅkhāroti tato paraṁ bhavaṅgasamaye kāyasaṅkhāro",
  "atk-s0201a5:113_3": "uppajjati. Kiṁ pana phalasamāpatti assāsapassāse na samuṭṭhāpetīti? Samuṭṭhāpeti.",
  "atk-s0201a5:113_4": "Imassa pana catutthajjhānikā phalasamāpatti, sā na samuṭṭhāpeti. Kiṁ vā etena phalasamāpatti",
  "atk-s0201a5:113_5": "paṭhamajjhānikā vā hotu, dutiyatatiyacatutthajjhānikā vā, santāya samāpattiyā vuṭṭhitassa",
  "atk-s0201a5:113_6": "bhikkhuno assāsapassāsā abbohārikā honti. Tesaṁ abbohārikabhāvo sañjīvattheravatthunā",
  "atk-s0201a5:113_7": "veditabbo. Sañjīvattherassa hi samāpattito vuṭṭhāya kiṁsukapupphasadise vītaccitaṅgāre",
  "atk-s0201a5:113_8": "maddamānassa gacchato cīvare aṁsumattampi na jhāyi, usumākāramattampi nāhosi, samāpattiphalaṁ",
  "atk-s0201a5:113_9": "nāmetanti vadanti. Evamevaṁ santāya samāpattiyā vuṭṭhitassa bhikkhuno assāsapassāsā",
  "atk-s0201a5:113_10": "abbohārikā hontīti bhavaṅgasamayenevetaṁ kathitanti veditabbaṁ.",
  "atk-s0201a5:114_0": "Tato vacīsaṅkhāroti tato paraṁ kiriyamayapavattavaḷañjanakāle vacīsaṅkhāro uppajjati.",
  "atk-s0201a5:114_1": "Kiṁ bhavaṅgaṁ vitakkavicāre na samuṭṭhāpetīti? Samuṭṭhāpeti. Taṁsamuṭṭhānā pana vitakkavicārā",
  "atk-s0201a5:114_2": "vācaṁ abhisaṅkhātuṁ na sakkontīti kiriyamayapavattavaḷañjanakālenevataṁ kathitaṁ.",
  "atk-s0201a5:114_3": "Suññato phassotiādayo saguṇenāpi ārammaṇenāpi kathetabbā. Saguṇena tāva suññatā nāma",
  "atk-s0201a5:114_4": "phalasamāpatti, tāya sahajātaṁ phassaṁ sandhāya suññato phassoti vuttaṁ. Animittāpaṇihitesupieseva",
  "atk-s0201a5:114_5": "nayo. Ārammaṇena pana nibbānaṁ rāgādīhi suññattā suññaṁ nāma, rāganimittādīnaṁ abhāvā",
  "atk-s0201a5:114_6": "animittaṁ, rāgadosamohappaṇidhīnaṁ abhāvā appaṇihitaṁ. Suññataṁ nibbānaṁ ārammaṇaṁ",
  "atk-s0201a5:114_7": "katvā uppannaphalasamāpattiyaṁ phasso suññato nāma. Animittāpaṇihitesupi eseva nayo.",
  "atk-s0201a5:115_0": "Aparā āgamaniyakathā nāma hoti, suññatā, animittā, appaṇihitāti hi vipassanāpi vuccati.",
  "atk-s0201a5:115_1": "Tattha yo bhikkhu saṅkhāre aniccato pariggahetvā aniccato disvā aniccato vuṭṭhāti,",
  "atk-s0201a5:115_2": "tassa vuṭṭhānagāminivipassanā animittā nāma hoti. Yo dukkhato pariggahetvā dukkhato",
  "atk-s0201a5:115_3": "disvā dukkhato vuṭṭhāti, tassa appaṇihitā nāma. Yo anattato pariggahetvā anattato",
  "atk-s0201a5:115_4": "disvā anattato vuṭṭhāti, tassa suññatā nāma. Tattha animittavipassanāya maggo animitto",
  "atk-s0201a5:115_5": "nāma, animittamaggassa phalaṁ animittaṁ nāma. Animittaphalasamāpattisahajāte phasse",
  "atk-s0201a5:115_6": "phusante animitto phasso phusatīti vuccati. Appaṇihitasuññatesupi eseva nayo. Āgamaniyena",
  "atk-s0201a5:115_7": "kathite pana suññato vā phasso animitto vā phasso appaṇihito vā phassoti vikappo",
  "atk-s0201a5:115_8": "āpajjeyya, tasmā saguṇena ceva ārammaṇena ca kathetabbaṁ. Evañhi tayo phassā phusantīti sameti.",
  "atk-s0201a5:116_0": "Vivekaninnantiādīsu nibbānaṁ viveko nāma, tasmiṁ viveke ninnaṁ onatanti vivekaninnaṁ.",
  "atk-s0201a5:116_1": "Aññato āgantvā yena viveko, tena vaṅkaṁ viya hutvā ṭhitanti vivekapoṇaṁ. Yena viveko,",
  "atk-s0201a5:116_2": "tena patamānaṁ viya ṭhitanti vivekapabbhāraṁ.",
  "atk-s0201a5:117_0": "465. Idāni yā vedanā nirodhetvā nirodhasamāpattiṁ samāpajjati, tā pucchissāmīti pucchanto",
  "atk-s0201a5:117_1": "kati panāyye, vedanāti āha. Kāyikaṁ vātiādīsu pañcadvārikaṁ sukhaṁ kāyikaṁ nāma,",
  "atk-s0201a5:117_2": "manodvārikaṁ cetasikaṁ nāmāti veditabbaṁ. Tattha sukhanti sabhāvaniddeso. Sātanti",
  "atk-s0201a5:117_3": "tasseva madhurabhāvadīpakaṁ vevacanaṁ. Vedayitanti vedayitabhāvadīpakaṁ, sabbavedanānaṁ",
  "atk-s0201a5:117_4": "sādhāraṇavacanaṁ. Sesapadesupi eseva nayo. Ṭhitisukhā vipariṇāmadukkhātiādīsu sukhāya",
  "atk-s0201a5:117_5": "vedanāya atthibhāvo sukhaṁ, natthibhāvo dukkhaṁ. Dukkhāya vedanāya atthibhāvo dukkhaṁ,",
  "atk-s0201a5:117_6": "natthibhāvo sukhaṁ. Adukkhamasukhāya vedanāya jānanabhāvo sukhaṁ, ajānanabhāvo dukkhanti attho.",
  "atk-s0201a5:118_0": "Kiṁ anusayo anusetīti katamo anusayo anuseti. Appahīnaṭṭhena sayito viya hotīti anusayapucchaṁ",
  "atk-s0201a5:118_1": "pucchati. Na kho, āvuso visākha, sabbāya sukhāya vedanāya rāgānusayo anusetīti na",
  "atk-s0201a5:118_2": "sabbāya sukhāya vedanāya rāgānusayo anuseti. Na sabbāya sukhāya vedanāya so appahīno,",
  "atk-s0201a5:118_3": "na sabbaṁ sukhaṁ vedanaṁ ārabbha uppajjatīti attho. Esa nayo sabbattha. Kiṁ pahātabbanti",
  "atk-s0201a5:118_4": "ayaṁ pahānapucchā nāma.",
  "atk-s0201a5:119_0": "Rāgaṁ tena pajahatīti ettha ekeneva byākaraṇena dve pucchā vissajjesi. Idha bhikkhu",
  "atk-s0201a5:119_1": "rāgānusayaṁ vikkhambhetvā paṭhamajjhānaṁ samāpajjati, jhānavikkhambhitaṁ rāgānusayaṁ",
  "atk-s0201a5:119_2": "tathā vikkhambhitameva katvā vipassanaṁ vaḍḍhetvā anāgāmimaggena samugghāteti. So",
  "atk-s0201a5:119_3": "anāgāmimaggena pahīnopi tathā vikkhambhitattāva paṭhamajjhāne nānuseti nāma. Tenāha",
  "atk-s0201a5:119_4": "– ‘‘na tattha rāgānusayo anusetī’’ti. Tadāyatananti taṁ āyatanaṁ, paramassāsabhāvena",
  "atk-s0201a5:119_5": "patiṭṭhānabhūtaṁ arahattanti attho. Iti anuttaresūti evaṁ anuttarā vimokkhāti laddhanāme",
  "atk-s0201a5:119_6": "arahatte. Pihaṁ upaṭṭhāpayatoti patthanaṁ paṭṭhapentassa. Uppajjati pihāpaccayā domanassanti",
  "atk-s0201a5:119_7": "patthanāya paṭṭhapanamūlakaṁ domanassaṁ uppajjati. Taṁ panetaṁ na patthanāya paṭṭhapanamūlakaṁ",
  "atk-s0201a5:119_8": "uppajjati, patthetvā alabhantassa pana alābhamūlakaṁ uppajjamānaṁ, ‘‘uppajjati pihāpaccayā’’ti",
  "atk-s0201a5:119_9": "vuttaṁ. Tattha kiñcāpi domanassaṁ nāma ekantena akusalaṁ, idaṁ pana sevitabbaṁ domanassaṁ",
  "atk-s0201a5:119_10": "vaṭṭatīti vadanti. Yogino hi temāsikaṁ chamāsikaṁ vā navamāsikaṁ vā paṭipadaṁ gaṇhanti.",
  "atk-s0201a5:119_11": "Tesu yo taṁ taṁ paṭipadaṁ gahetvā antokālaparicchedeyeva arahattaṁ pāpuṇissāmīti",
  "atk-s0201a5:119_12": "ghaṭento vāyamanto na sakkoti yathāparicchinnakālena pāpuṇituṁ, tassa balavadomanassaṁ",
  "atk-s0201a5:119_13": "uppajjati, āḷindikavāsimahāphussadevattherassa viya assudhārā pavattanti. Thero kira",
  "atk-s0201a5:119_14": "ekūnavīsativassāni gatapaccāgatavattaṁ pūresi. Tassa, ‘‘imasmiṁ vāre arahattaṁ gaṇhissāmi,",
  "atk-s0201a5:119_15": "imasmiṁ vāre visuddhipavāraṇaṁ pavāressāmī’’ti mānasaṁ bandhitvā samaṇadhammaṁ karontasseva",
  "atk-s0201a5:119_16": "ekūnavīsativassāni atikkantāni. Pavāraṇādivase āgate therassa assupātena muttadivaso",
  "atk-s0201a5:119_17": "nāma nāhosi. Vīsatime pana vasse arahattaṁ pāṇuṇi.",
  "atk-s0201a5:120_0": "Paṭighaṁtena pajahatīti ettha domanasseneva paṭighaṁ pajahati. Na hi paṭigheneva",
  "atk-s0201a5:120_1": "paṭighappahānaṁ, domanassena vā domanassappahānaṁ nāma atthi. Ayaṁ pana bhikkhu temāsikādīsu",
  "atk-s0201a5:120_2": "aññataraṁ paṭipadaṁ gahetvā iti paṭisañcikkhati – ‘‘passa bhikkhu, kiṁ tuyhaṁ sīlena",
  "atk-s0201a5:120_3": "hīnaṭṭhānaṁ atthi, udāhu vīriyena, udāhu paññāya, nanu te sīlaṁ suparisuddhaṁ vīriyaṁ",
  "atk-s0201a5:120_4": "supaggahitaṁ paññā sūrā hutvā vahatī’’ti. So evaṁ paṭisañcikkhitvā, ‘‘na dāni puna",
  "atk-s0201a5:120_5": "imassa domanassassa uppajjituṁ dassāmī’’ti vīriyaṁ daḷhaṁ katvā antotemāse vā antochamāse",
  "atk-s0201a5:120_6": "vā antonavamāse vā anāgāmimaggena taṁ samugghāteti. Iminā pariyāyena paṭigheneva",
  "atk-s0201a5:120_7": "paṭighaṁ, domanasseneva domanassaṁ pajahati nāma.",
  "atk-s0201a5:121_0": "Na tattha paṭighānusayo anusetīti tattha evarūpe domanasse paṭighānusayo nānuseti.",
  "atk-s0201a5:121_1": "Na taṁ ārabbha uppajjati, pahīnova tattha paṭighānusayoti attho. Avijjaṁ tena pajahatīti",
  "atk-s0201a5:121_2": "idha bhikkhu avijjānusayaṁ vikkhambhetvā catutthajjhānaṁ samāpajjati, jhānavikkhambhitaṁ",
  "atk-s0201a5:121_3": "avijjānusayaṁ tathā vikkhambhitameva katvā vipassanaṁ vaḍḍhetvā arahattamaggena samugghāteti.",
  "atk-s0201a5:121_4": "So arahattamaggena pahīnopi tathā vikkhambhitattāva catutthajjhāne nānuseti nāma.",
  "atk-s0201a5:121_5": "Tenāha – ‘‘na tattha avijjānusayo anusetī’’ti.",
  "atk-s0201a5:122_0": "466. Idāni paṭibhāgapucchaṁ pucchanto sukhāya panāyyetiādimāha. Tassa vissajjane",
  "atk-s0201a5:122_1": "yasmā sukhassa dukkhaṁ, dukkhassa ca sukhaṁ paccanīkaṁ, tasmā dvīsu vedanāsu visabhāgapaṭibhāgo",
  "atk-s0201a5:122_2": "kathito. Upekkhā pana andhakārā avibhūtā duddīpanā, avijjāpi tādisāvāti tenettha",
  "atk-s0201a5:122_3": "sabhāgapaṭibhāgo kathito. Yattakesu pana ṭhānesu avijjā tamaṁ karoti, tattakesu vijjā",
  "atk-s0201a5:122_4": "tamaṁ vinodetīti visabhāgapaṭibhāgo kathito. Avijjāya kho, āvusoti ettha ubhopete",
  "atk-s0201a5:122_5": "dhammā anāsavā lokuttarāti sabhāgapaṭibhāgova kathito. Vimuttiyā kho, āvusoti ettha",
  "atk-s0201a5:122_6": "anāsavaṭṭhena lokuttaraṭṭhena abyākataṭṭhena ca sabhāgapaṭibhāgova kathito. Accayāsīti",
  "atk-s0201a5:122_7": "ettha pañhaṁ atikkamitvā gatosīti attho. Nāsakkhi pañhānaṁ pariyantaṁ gahetunti pañhānaṁ",
  "atk-s0201a5:122_8": "paricchedapamāṇaṁ gahetuṁ nāsakkhi, appaṭibhāgadhammassa paṭibhāgaṁ pucchi. Nibbānaṁ",
  "atk-s0201a5:122_9": "nāmetaṁ appaṭibhāgaṁ , na sakkā nīlaṁ vā pītakaṁ vāti kenaci dhammena saddhiṁ paṭibhāgaṁ",
  "atk-s0201a5:122_10": "katvā dassetuṁ. Tañca tvaṁ iminā adhippāyena pucchasīti attho.",
  "atk-s0201a5:123_0": "Ettāvatā cāyaṁ upāsako yathā nāma sattame ghare salākabhattaṁ labhitvā gato bhikkhu",
  "atk-s0201a5:123_1": "satta gharāni atikkamma aṭṭhamassa dvāre ṭhito sabbānipi satta gehāni viraddhova",
  "atk-s0201a5:123_2": "na aññāsi, evamevaṁ appaṭibhāgadhammassa paṭibhāgaṁ pucchanto sabbāsupi sattasu sappaṭibhāgapucchāsu",
  "atk-s0201a5:123_3": "viraddhova hotīti veditabbo. Nibbānogadhanti nibbānabbhantaraṁ nibbānaṁ anupaviṭṭhaṁ.",
  "atk-s0201a5:123_4": "Nibbānaparāyananti nibbānaṁ paraṁ ayanamassa parā gati, na tato paraṁ gacchatīti",
  "atk-s0201a5:123_5": "attho. Nibbānaṁ pariyosānaṁ avasānaṁ assāti nibbānapariyosānaṁ.",
  "atk-s0201a5:124_0": "467.Paṇḍitāti paṇḍiccena samannāgatā, dhātukusalā āyatanakusalā paṭiccasamuppādakusalā",
  "atk-s0201a5:124_1": "ṭhānāṭṭhānakusalāti attho. Mahāpaññāti mahante atthe mahante dhamme mahantā niruttiyo",
  "atk-s0201a5:124_2": "mahantāni paṭibhānāni pariggaṇhanasamatthāya paññāya samannāgatā. Yathā taṁ dhammadinnāyāti",
  "atk-s0201a5:124_3": "yathā dhammadinnāya bhikkhuniyā byākataṁ, ahampi taṁ evamevaṁ byākareyyanti. Ettāvatā",
  "atk-s0201a5:124_4": "ca pana ayaṁ suttanto jinabhāsito nāma jāto, na sāvakabhāsito. Yathā hi rājayuttehi",
  "atk-s0201a5:124_5": "likhitaṁ paṇṇaṁ yāva rājamuddikāya na lañchitaṁ hoti, na tāva rājapaṇṇanti saṅkhyaṁ",
  "atk-s0201a5:124_6": "gacchati; lañchitamattaṁ pana rājapaṇṇaṁ nāma hoti, tathā, ‘‘ahampi taṁ evameva byākareyya’’nti",
  "atk-s0201a5:124_7": "imāya jinavacanamuddikāya lañchitattā ayaṁ suttanto āhaccavacanena jinabhāsito nāma",
  "atk-s0201a5:124_8": "jāto. Sesaṁ sabbattha uttānatthamevāti.",
  "atk-s0201a5:125": "Papañcasūdaniyā majjhimanikāyaṭṭhakathāya",
  "atk-s0201a5:126": "Cūḷavedallasuttavaṇṇanā niṭṭhitā.",
  "atk-s0201a5:127": "5. Cūḷadhammasamādānasuttavaṇṇanā",
  "atk-s0201a5:128_0": "468.Evaṁme sutanti cūḷadhammasamādānasuttaṁ. Tattha dhammasamādānānīti dhammoti gahitagahaṇāni.",
  "atk-s0201a5:128_1": "Paccuppannasukhanti paccuppanne sukhaṁ, āyūhanakkhaṇe sukhaṁ sukaraṁ sukhena sakkā",
  "atk-s0201a5:128_2": "pūretuṁ. Āyatiṁ dukkhavipākanti anāgate vipākakāle dukkhavipākaṁ. Iminā upāyena sabbapadesu attho veditabbo.",
  "atk-s0201a5:129_0": "469.Natthi kāmesu dosoti vatthukāmesupi kilesakāmesupi doso natthi. Pātabyataṁ āpajjantīti",
  "atk-s0201a5:129_1": "te vatthukāmesu kilesakāmena pātabyataṁ pivitabbataṁ, yathāruci paribhuñjitabbataṁ",
  "atk-s0201a5:129_2": "āpajjantīti attho. Moḷibaddhāhīti moḷiṁ katvā baddhakesāhi. Paribbājikāhīti tāpasaparibbājikāhi.",
  "atk-s0201a5:129_3": "Evamāhaṁsūti evaṁ vadanti. Pariññaṁ paññapentīti pahānaṁ samatikkamaṁ paññapenti.",
  "atk-s0201a5:129_4": "Māluvāsipāṭikāti dīghasaṇṭhānaṁ māluvāpakkaṁ. Phaleyyāti ātapena sussitvā bhijjeyya.",
  "atk-s0201a5:129_5": "Sālamūleti sālarukkhassa samīpe. Santāsaṁ āpajjeyyāti kasmā āpajjati? Bhavanavināsabhayā.",
  "atk-s0201a5:129_6": "Rukkhamūle patitamāluvābījato hi latā uppajjitvā rukkhaṁ abhiruhati. Sā mahāpattā",
  "atk-s0201a5:129_7": "ceva hoti bahupattā ca, koviḷārapattasadisehi pattehi samannāgatā. Atha taṁ rukkhaṁ",
  "atk-s0201a5:129_8": "mūlato paṭṭhāya vinandhamānā sabbaviṭapāni sañchādetvā mahantaṁ bhāraṁ janetvā tiṭṭhati.",
  "atk-s0201a5:129_9": "Sā vāte vā vāyante deve vā vassante oghanaṁ janetvā tassa rukkhassa sabbasākhāpasākhaṁ",
  "atk-s0201a5:129_10": "bhañjati, bhūmiyaṁ nipāteti. Tato tasmiṁ rukkhe patiṭṭhitavimānaṁ bhijjati nassati.",
  "atk-s0201a5:129_11": "Iti sā bhavanavināsabhayā santāsaṁ āpajjati.",
  "atk-s0201a5:130_0": "Ārāmadevatāti tattha tattha pupphārāmaphalārāmesu adhivatthā devatā. Vanadevatāti",
  "atk-s0201a5:130_1": "andhavanasubhagavanādīsu vanesu adhivatthā devatā. Rukkhadevatāti abhilakkhitesu",
  "atk-s0201a5:130_2": "naḷerupucimandādīsu rukkhesu adhivatthā devatā. Osadhitiṇavanappatīsūti harītakīāmalakīādīsu",
  "atk-s0201a5:130_3": "osadhīsu tālanāḷikerādīsu tiṇesu vanajeṭṭhakesu ca vanappatirukkhesu adhivatthā devatā.",
  "atk-s0201a5:130_4": "Vanakammikāti vane kasanalāyanadāruāharaṇagorakkhādīsu kenacideva kammena vā vicarakamanussā.",
  "atk-s0201a5:130_5": "Uddhareyyunti khādeyyuṁ. Vilambinīti vātena pahatapahataṭṭhānesu keḷiṁ karontī viya",
  "atk-s0201a5:130_6": "vilambantī. Sukho imissāti evarūpāya māluvālatāya samphassopi sukho, dassanampi sukhaṁ.",
  "atk-s0201a5:130_7": "Ayaṁ me dārakānaṁ āpānamaṇḍalaṁ bhavissati, kīḷābhūmi bhavissati, dutiyaṁ me vimānaṁ",
  "atk-s0201a5:130_8": "paṭiladdhanti latāya dassanepi samphassepi somanassajātā evamāha.",
  "atk-s0201a5:131_0": "Viṭabhiṁ kareyyāti sākhānaṁ upari chattākārena tiṭṭheyya. Oghanaṁ janeyyāti heṭṭhā",
  "atk-s0201a5:131_1": "ghanaṁ janeyya. Upari āruyha sakalaṁ rukkhaṁ paliveṭhetvā puna heṭṭhā bhassamānā",
  "atk-s0201a5:131_2": "bhūmiṁ gaṇheyyāti attho. Padāleyyāti evaṁ oghanaṁ katvā puna tato paṭṭhāya yāva mūlā",
  "atk-s0201a5:131_3": "otiṇṇasākhāhi abhiruhamānā sabbasākhā paliveṭhentī matthakaṁ patvā teneva niyāmena",
  "atk-s0201a5:131_4": "puna orohitvā ca abhiruhitvā ca sakalarukkhaṁ saṁsibbitvā ajjhottharantī sabbasākhā",
  "atk-s0201a5:131_5": "heṭṭhā katvā sayaṁ upari ṭhatvā vāte vā vāyante deve vā vassante padāleyya. Bhindeyyāti",
  "atk-s0201a5:131_6": "attho. Khāṇumattameva tiṭṭheyya, tattha yaṁ sākhaṭṭhakavimānaṁ hoti, taṁ sākhāsu",
  "atk-s0201a5:131_7": "bhijjamānāsu tattha tattheva bhijjitvā sabbasākhāsu bhinnāsu sabbaṁ bhijjati. Rukkhaṭṭhakavimānaṁ",
  "atk-s0201a5:131_8": "pana yāva rukkhassa mūlamattampi tiṭṭhati, tāva na nassati. Idaṁ pana vimānaṁ sākhaṭṭhakaṁ,",
  "atk-s0201a5:131_9": "tasmā sabbasākhāsu saṁbhijjamānāsu bhijjittha. Devatā puttake gahetvā khāṇuke ṭhitā",
  "atk-s0201a5:131_10": "paridevituṁ āraddhā.",
  "atk-s0201a5:132_0": "471.Tibbarāgajātikoti bahalarāgasabhāvo. Rāgajaṁ dukkhaṁ domanassaṁ paṭisaṁvedetīti",
  "atk-s0201a5:132_1": "tibbarāgajātikattā diṭṭhe diṭṭhe ārammaṇe nimittaṁ gaṇhāti. Athassa ācariyupajjhāyā",
  "atk-s0201a5:132_2": "daṇḍakammaṁ āṇāpenti. So abhikkhaṇaṁ daṇḍakammaṁ karonto dukkhaṁ domanassaṁ paṭisaṁvedeti,",
  "atk-s0201a5:132_3": "natveva vītikkamaṁ karoti. Tibbadosajātikoti appamattikeneva kuppati, daharasāmaṇerehi",
  "atk-s0201a5:132_4": "saddhiṁ hatthaparāmāsādīni karontova katheti. Sopi daṇḍakammapaccayā dukkhaṁ domanassaṁ",
  "atk-s0201a5:132_5": "paṭisaṁvedeti. Mohajātiko pana idha kataṁ vā katato akataṁ vā akatato na sallakkheti,",
  "atk-s0201a5:132_6": "tāni tāni kiccāni virādheti. Sopi daṇḍakammapaccayā dukkhaṁ domanassaṁ paṭisaṁvedeti.",
  "atk-s0201a5:133_0": "472.Na tibbarāgajātikotiādīni vuttapaṭipakkhanayena veditabbāni. Kasmā panettha koci",
  "atk-s0201a5:133_1": "tibbarāgādijātiko hoti, koci na tibbarāgādijātiko? Kammaniyāmena. Yassa hi kammāyūhanakkhaṇe",
  "atk-s0201a5:133_2": "lobho balavā hoti, alobho mando, adosāmohā balavanto, dosamohā mandā, tassa mando",
  "atk-s0201a5:133_3": "alobho lobhaṁ pariyādātuṁ na sakkoti, adosāmohā pana balavanto dosamohe pariyādātuṁ",
  "atk-s0201a5:133_4": "sakkonti. Tasmā so tena kammena dinnapaṭisandhivasena nibbatto luddho hoti, sukhasīlo",
  "atk-s0201a5:133_5": "akkodhano paññavā vajirūpamañāṇo.",
  "atk-s0201a5:134_0": "Yassa pana kammāyūhanakkhaṇe lobhadosā balavanto honti, alobhādosā mandā, amoho balavā,",
  "atk-s0201a5:134_1": "moho mando, so purimanayeneva luddho ceva hoti duṭṭho ca, paññavā pana hoti vajirūpamañāṇo",
  "atk-s0201a5:134_2": "dattābhayatthero viya.",
  "atk-s0201a5:135": "Yassa pana kammāyūhanakkhaṇe lobhādosamohā balavanto honti, itare mandā, so purimanayeneva luddho ceva hoti dandho ca, sukhasīlako pana hoti akkodhano.",
  "atk-s0201a5:136": "Tathā yassa kammāyūhanakkhaṇe tayopi lobhadosamohā balavanto honti, alobhādayo mandā, so purimanayeneva luddho ceva hoti duṭṭho ca mūḷho ca.",
  "atk-s0201a5:137": "Yassa pana kammāyūhanakkhaṇe alobhadosamohā balavanto honti, itare mandā, so purimanayeneva appakileso hoti, dibbārammaṇampi disvā niccalo, duṭṭho pana hoti dandhapañño ca.",
  "atk-s0201a5:138": "Yassa pana kammāyūhanakkhaṇe alobhādosamohā balavanto honti, itare mandā, so purimanayeneva aluddho ceva hoti sukhasīlako ca, mūḷho pana hoti.",
  "atk-s0201a5:139": "Tathā yassa kammāyūhanakkhaṇe alobhadosāmohā balavanto honti, itare mandā, so purimanayeneva aluddho ceva hoti paññavā ca, duṭṭho pana hoti kodhano.",
  "atk-s0201a5:140": "Yassa pana kammāyūhanakkhaṇe tayopi alobhādayo balavanto honti, lobhādayo mandā, so mahāsaṅgharakkhitatthero viya aluddho aduṭṭho paññavā ca hoti.",
  "atk-s0201a5:141": "Sesaṁ sabbattha uttānatthamevāti.",
  "atk-s0201a5:142": "Papañcasūdaniyā majjhimanikāyaṭṭhakathāya",
  "atk-s0201a5:143": "Cūḷadhammasamādānasuttavaṇṇanā niṭṭhitā.",
  "atk-s0201a5:144": "6. Mahādhammasamādānasuttavaṇṇanā",
  "atk-s0201a5:145_0": "473.Evaṁme suttanti mahādhammasamādānasuttaṁ. Tattha evaṁkāmāti evaṁicchā. Evaṁchandāti",
  "atk-s0201a5:145_1": "evaṁajjhāsayā. Evaṁadhippāyāti evaṁladdhikā. Tatrāti tasmiṁ aniṭṭhavaḍḍhane ceva",
  "atk-s0201a5:145_2": "iṭṭhaparihāne ca. Bhagavaṁmūlakāti bhagavā mūlaṁ etesanti bhagavaṁmūlakā. Idaṁ vuttaṁ",
  "atk-s0201a5:145_3": "hoti – ime, bhante, amhākaṁ dhammā pubbe kassapasammāsambuddhena uppāditā, tasmiṁ",
  "atk-s0201a5:145_4": "parinibbute ekaṁ buddhantaraṁ añño samaṇo vā brāhmaṇo vā ime dhamme uppādetuṁ samattho",
  "atk-s0201a5:145_5": "nāma nāhosi, bhagavatā pana no ime dhammā uppāditā. Bhagavantañhi nissāya mayaṁ ime",
  "atk-s0201a5:145_6": "dhamme ājānāma paṭivijjhāmāti evaṁ bhagavaṁmūlakā no, bhante, dhammāti. Bhagavaṁnettikāti",
  "atk-s0201a5:145_7": "bhagavā hi dhammānaṁ netā vinetā anunetāti. Yathāsabhāvato pāṭiyekkaṁ pāṭiyekkaṁ",
  "atk-s0201a5:145_8": "nāmaṁ gahetvā dassitā dhammā bhagavaṁnettikā nāma honti. Bhagavaṁpaṭisaraṇāti catubhūmakā",
  "atk-s0201a5:145_9": "dhammā sabbaññutaññāṇassa āpāthaṁ āgacchamānā bhagavati paṭisaranti nāmāti bhagavaṁpaṭisaraṇā.",
  "atk-s0201a5:145_10": "Paṭisarantīti osaranti samosaranti. Apica mahābodhimaṇḍe nisinnassa bhagavato paṭivedhavasena",
  "atk-s0201a5:145_11": "phasso āgacchati, ahaṁ bhagavā kinnāmoti? Tvaṁ phusanaṭṭhena phasso nāma. Vedanā,",
  "atk-s0201a5:145_12": "saññā, saṅkhārā, viññāṇaṁ āgacchati. Ahaṁ bhagavā kinnāmanti? Tvaṁ vijānanaṭṭhena",
  "atk-s0201a5:145_13": "viññāṇaṁ nāmāti evaṁ catubhūmakadhammānaṁ yathāsabhāvato pāṭiyekkaṁ pāṭiyekkaṁ nāmaṁ",
  "atk-s0201a5:145_14": "gaṇhanto bhagavā dhamme paṭisaratītipi bhagavaṁpaṭisaraṇā. Bhagavantaññeva paṭibhātūti",
  "atk-s0201a5:145_15": "bhagavatoyeva etassa bhāsitassa attho upaṭṭhātu, tumheyeva no kathetvā dethāti attho.",
  "atk-s0201a5:146": "474.Sevitabbeti nissayitabbe. Bhajitabbeti upagantabbe. Yathā taṁ aviddasunoti yathā aviduno bālassa andhaputhujjanassa. Yathā taṁ viddasunoti yathā viduno medhāvino paṇḍitassa.",
  "atk-s0201a5:147_0": "475.Atthi, bhikkhave, dhammasamādānanti purimasutte uppaṭipāṭiākārena mātikā ṭhapitā",
  "atk-s0201a5:147_1": ", idha pana yathādhammaraseneva satthā mātikaṁ ṭhapesi. Tattha dhammasamādānanti",
  "atk-s0201a5:147_2": "pāṇātipātādīnaṁ dhammānaṁ gahaṇaṁ.",
  "atk-s0201a5:148": "476.Avijjāgatoti avijjāya samannāgato.",
  "atk-s0201a5:149": "477.Vijjāgatoti vijjāya samannāgato paññavā.",
  "atk-s0201a5:150_0": "478.Sahāpi dukkhenāti ettha micchācāro abhijjhā micchādiṭṭhīti ime tāva tayo pubbacetanāya",
  "atk-s0201a5:150_1": "ca aparacetanāya cāti dvinnaṁ cetanānaṁ vasena dukkhavedanā honti. Sanniṭṭhāpakacetanā",
  "atk-s0201a5:150_2": "pana sukhasampayuttā vā upekkhāsampayuttā vā hoti. Sesā pāṇātipātādayo satta tissannampi",
  "atk-s0201a5:150_3": "cetanānaṁ vasena dukkhavedanā honti. Idaṁ sandhāya vuttaṁ – ‘‘sahāpi dukkhena sahāpi",
  "atk-s0201a5:150_4": "domanassenā’’ti. Domanassameva cettha dukkhanti veditabbaṁ. Pariyeṭṭhiṁ vā āpajjantassa",
  "atk-s0201a5:150_5": "pubbabhāgaparabhāgesu kāyikaṁ dukkhampi vaṭṭatiyeva.",
  "atk-s0201a5:151_0": "479.Sahāpisukhenāti ettha pāṇātipāto pharusavācā byāpādoti ime tāva tayo pubbacetanāya",
  "atk-s0201a5:151_1": "ca aparacetanāya cāti dvinnaṁ cetanānaṁ vasena sukhavedanā honti. Sanniṭṭhāpakacetanā",
  "atk-s0201a5:151_2": "pana dukkhasampayuttāva hoti. Sesā satta tissannampi cetanānaṁ vasena sukhavedanā",
  "atk-s0201a5:151_3": "hontiyeva. Sahāpi somanassenāti somanassameva cettha sukhanti veditabbaṁ. Iṭṭhaphoṭṭhabbasamaṅgino",
  "atk-s0201a5:151_4": "vā pubbabhāgaparabhāgesu kāyikaṁ sukhampi vaṭṭatiyeva.",
  "atk-s0201a5:152_0": "480. Tatiyadhammasamādāne idhekacco macchabandho vā hoti, māgaviko vā, pāṇupaghātaṁyeva",
  "atk-s0201a5:152_1": "nissāya jīvikaṁ kappeti. Tassa garuṭṭhāniyo bhikkhu akāmakasseva pāṇātipāte ādīnavaṁ,",
  "atk-s0201a5:152_2": "pāṇātipātaviratiyā ca ānisaṁsaṁ kathetvā sikkhāpadaṁ deti. So gaṇhantopi dukkhito",
  "atk-s0201a5:152_3": "domanassitova hutvā gaṇhāti. Aparabhāge katipāhaṁ vītināmetvā rakkhituṁ asakkontopi",
  "atk-s0201a5:152_4": "dukkhitova hoti, tassa pubbāparacetanā dukkhasahagatāva honti. Sanniṭṭhāpakacetanā",
  "atk-s0201a5:152_5": "pana sukhasahagatā vā upekkhāsahagatā vāti evaṁ sabbattha attho veditabbo . Iti pubbabhāgaparabhāgacetanāva",
  "atk-s0201a5:152_6": "sandhāya idaṁ vuttaṁ – ‘‘sahāpi dukkhena sahāpi domanassenā’’ti. Domanassameva cettha",
  "atk-s0201a5:152_7": "dukkhanti veditabbaṁ.",
  "atk-s0201a5:153_0": "481. Catutthadhammasamādāne dasasupi padesu tissopi pubbabhāgāparabhāgasanniṭṭhāpakacetanā",
  "atk-s0201a5:153_1": "sukhasampayuttā hontiyeva, taṁ sandhāya idaṁ vuttaṁ – ‘‘sahāpi sukhena sahāpi somanassenā’’ti.",
  "atk-s0201a5:153_2": "Somanassameva cettha sukhanti veditabbaṁ.",
  "atk-s0201a5:154_0": "482.Tittakālābūti tittakarasaalābu. Visena saṁsaṭṭhoti halāhalavisena sampayutto",
  "atk-s0201a5:154_1": "missito luḷito. Nacchādessatīti na ruccissati na tuṭṭhiṁ karissati. Nigacchasīti",
  "atk-s0201a5:154_2": "gamissasi. Appaṭisaṅkhāya piveyyāti taṁ appaccavekkhitvā piveyya.",
  "atk-s0201a5:155_0": "483.Āpānīyakaṁsoti āpānīyassa madhurapānakassa bharitakaṁso. Vaṇṇasampannoti pānakavaṇṇādīhi",
  "atk-s0201a5:155_1": "sampannavaṇṇo, kaṁse pakkhittapānakavasena pānakakaṁsopi evaṁ vutto. Chādessatīti",
  "atk-s0201a5:155_2": "tañhi halāhalavisaṁ yattha yattha pakkhittaṁ hoti, tassa tasseva rasaṁ deti. Tena",
  "atk-s0201a5:155_3": "vuttaṁ ‘‘chādessatī’’ti.",
  "atk-s0201a5:156_0": "484.Pūtimuttanti muttameva. Yathā hi manussabhāvo suvaṇṇavaṇṇo pūtikāyotveva, tadahujātāpi",
  "atk-s0201a5:156_1": "galocilatā pūtilatātveva vuccati. Evaṁ taṅkhaṇaṁ gahitaṁ taruṇampi muttaṁ pūtimuttameva.",
  "atk-s0201a5:156_2": "Nānābhesajjehīti harītakāmalakādīhi nānosadhehi. Sukhī assāti arogo suvaṇṇavaṇṇo sukhī bhaveyya.",
  "atk-s0201a5:157_0": "485.Dadhi ca madhu cāti suparisuddhaṁ dadhi ca sumadhuraṁ madhu ca. Ekajjhaṁ saṁsaṭṭhanti",
  "atk-s0201a5:157_1": "ekato katvā missitaṁ āluḷitaṁ. Tassa tanti tassa taṁ catumadhurabhesajjaṁ pivato",
  "atk-s0201a5:157_2": "rucceyya. Idañca yaṁ bhagandarasaṁsaṭṭhaṁ lohitaṁ pakkhandati, na tassa bhesajjaṁ,",
  "atk-s0201a5:157_3": "āhāraṁ thambhetvā maggaṁ avalañjaṁ karoti. Yaṁ pana pittasaṁsaṭṭhaṁ lohitaṁ, tassetaṁ",
  "atk-s0201a5:157_4": "bhesajjaṁ sītalakiriyāya pariyattabhūtaṁ.",
  "atk-s0201a5:158_0": "486.Viddheti ubbiddhe. Meghavigamena dūrībhūteti attho. Vigatavalāhaketi apagatameghe,",
  "atk-s0201a5:158_1": "deveti ākāse. Ākāsagataṁ tamagatanti ākāsagataṁ tamaṁ. Puthusamaṇabrāhmaṇaparappavādeti",
  "atk-s0201a5:158_2": "puthūnaṁ samaṇabrāhmaṇasaṅkhātānaṁ paresaṁ vāde. Abhivihaccāti abhihantvā. Bhāsate",
  "atk-s0201a5:158_3": "ca tapate ca virocate cāti saradakāle majjhanhikasamaye ādiccova obhāsaṁ muñcati tapati vijjotatīti.",
  "atk-s0201a5:159_0": "Idaṁ pana suttaṁ devatānaṁ ativiya piyaṁ manāpaṁ. Tatridaṁ vatthu – dakkhiṇadisāyaṁ",
  "atk-s0201a5:159_1": "kira hatthibhogajanapade saṅgaravihāro nāma atthi. Tassa bhojanasāladvāre saṅgararukkhe",
  "atk-s0201a5:159_2": "adhivatthā devatā rattibhāge ekassa daharassa sarabhaññavasena idaṁ suttaṁ osārentassa",
  "atk-s0201a5:159_3": "sutvā sādhukāraṁ adāsi. Daharo kiṁ esoti āha. Ahaṁ, bhante, imasmiṁ rukkhe adhivatthā",
  "atk-s0201a5:159_4": "devatāti. Kasmiṁ devate pasannāsi, kiṁ sadde, udāhu sutteti? Saddo nāma, bhante,",
  "atk-s0201a5:159_5": "yassa kassaci hotiyeva, sutte pasannāmhi. Satthārā jetavane nisīditvā kathitadivase",
  "atk-s0201a5:159_6": "ca ajja ca ekabyañjanepi nānaṁ natthīti. Assosi tvaṁ devate satthārā kathitadivaseti?",
  "atk-s0201a5:159_7": "Āma, bhante. Kattha ṭhitā assosīti? Jetavanaṁ, bhante, gatāmhi, mahesakkhāsu pana",
  "atk-s0201a5:159_8": "devatāsu āgacchantīsu tattha okāsaṁ alabhitvā idheva ṭhatvā assosinti. Ettha ṭhitāya",
  "atk-s0201a5:159_9": "sakkā sutthu saddo sotunti? Tvaṁ pana, bhante, mayhaṁ saddaṁ suṇasīti? Āma devateti.",
  "atk-s0201a5:159_10": "Dakkhiṇakaṇṇapasse nisīditvā kathanakālo viya, bhante, hotīti. Kiṁ pana devate satthu",
  "atk-s0201a5:159_11": "rūpaṁ passasīti? Satthā mameva oloketīti maññamānā saṇṭhātuṁ na sakkomi, bhanteti.",
  "atk-s0201a5:159_12": "Visesaṁ pana nibbattetuṁ asakkhittha devateti. Devatā tattheva antaradhāyi. Taṁ divasaṁ",
  "atk-s0201a5:159_13": "kiresa devaputto sotāpattiphale patiṭṭhito. Evamidaṁ suttaṁ devatānaṁ piyaṁ manāpaṁ.",
  "atk-s0201a5:159_14": "Sesaṁ sabbattha uttānatthamevāti.",
  "atk-s0201a5:160": "Papañcasūdaniyā majjhimanikāyaṭṭhakathāya",
  "atk-s0201a5:161": "Mahādhammasamādānasuttavaṇṇanā niṭṭhitā.",
  "atk-s0201a5:162": "7. Vīmaṁsakasuttavaṇṇanā",
  "atk-s0201a5:163_0": "487.Evaṁme sutanti vīmaṁsakasuttaṁ. Tattha vīmaṁsakenāti tayo vīmaṁsakā – atthavīmaṁsako",
  "atk-s0201a5:163_1": "saṅkhāravīmaṁsako satthuvīmaṁsakoti. Tesu, ‘‘paṇḍitā hāvuso, manussā vīmaṁsakā’’ti",
  "atk-s0201a5:163_2": "(saṁ. ni. 3.2) ettha atthavīmaṁsako āgato. ‘‘Yato kho, ānanda, bhikkhu dhātukusalo",
  "atk-s0201a5:163_3": "ca hoti, āyatanakusalo ca hoti, paṭiccasamuppādakusalo ca hoti, ṭhānāṭṭhānakusalo",
  "atk-s0201a5:163_4": "ca hoti, ettāvatā kho, ānanda, paṇḍito bhikkhu vīmaṁsakoti alaṁ vacanāyā’’ti (ma.",
  "atk-s0201a5:163_5": "ni. 3.124) ettha saṅkhāravīmaṁsako āgato. Imasmiṁ pana sutte satthuvīmaṁsako adhippeto.",
  "atk-s0201a5:163_6": "Cetopariyāyanti cittavāraṁ cittaparicchedaṁ. Samannesanāti esanā pariyesanā upaparikkhā.",
  "atk-s0201a5:163_7": "Iti viññāṇāyāti evaṁ vijānanatthāya.",
  "atk-s0201a5:164_0": "488.Dvīsu dhammesu tathāgato samannesitabboti idha kalyāṇamittūpanissayaṁ dasseti.",
  "atk-s0201a5:164_1": "Mahā hi esa kalyāṇamittūpanissayo nāma. Tassa mahantabhāvo evaṁ veditabbo – ekasmiṁ",
  "atk-s0201a5:164_2": "hi samaye āyasmā ānando upaḍḍhaṁ attano ānubhāvena hoti, upaḍḍhaṁ kalyāṇamittānubhāvenāti",
  "atk-s0201a5:164_3": "cintetvā attano dhammatāya nicchetuṁ asakkonto bhagavantaṁ upasaṅkamitvā pucchi,",
  "atk-s0201a5:164_4": "– ‘‘upaḍḍhamidaṁ, bhante, brahmacariyassa, yadidaṁ kalyāṇamittatā kalyāṇasahāyatā",
  "atk-s0201a5:164_5": "kalyāṇasampavaṅkatā’’ti. Bhagavā āha – ‘‘mā hevaṁ, ānanda, mā hevaṁ, ānanda, sakalamevidaṁ,",
  "atk-s0201a5:164_6": "ānanda, brahmacariyaṁ yadidaṁ kalyāṇamittatā kalyāṇasahāyatā, kalyāṇasampavaṅkatā.",
  "atk-s0201a5:164_7": "Kalyāṇamittassetaṁ, ānanda, bhikkhuno pāṭikaṅkhaṁ kalyāṇasahāyassa kalyāṇasampavaṅkassa,",
  "atk-s0201a5:164_8": "ariyaṁ aṭṭhaṅgikaṁ maggaṁ bhāvessati, ariyaṁ aṭṭhaṅgikaṁ maggaṁ bahulīkarissati.",
  "atk-s0201a5:164_9": "Kathañcānanda, bhikkhu kalyāṇamitto…pe… ariyaṁ aṭṭhaṅgikaṁ maggaṁ bhāveti, ariyaṁ",
  "atk-s0201a5:164_10": "aṭṭhaṅgikaṁ maggaṁ bahulīkaroti. Idhānanda, bhikkhu sammādiṭṭhiṁ bhāveti…pe… sammāsamādhiṁ",
  "atk-s0201a5:164_11": "bhāveti vivekanissitaṁ evaṁ kho, ānanda, bhikkhu kalyāṇamitto…pe… bahulīkaroti, tadamināpetaṁ,",
  "atk-s0201a5:164_12": "ānanda, pariyāyena veditabbaṁ. Yathā sakalamevidaṁ brahmacariyaṁ yadidaṁ kalyāṇamittatā",
  "atk-s0201a5:164_13": "kalyāṇasahāyatā kalyāṇasampavaṅkatā. Mamañhi, ānanda, kalyāṇamittaṁ āgamma jātidhammā",
  "atk-s0201a5:164_14": "sattā jātiyā parimuccanti. Jarādhammā…pe… sokaparidevadukkhadomanassupāyāsadhammā",
  "atk-s0201a5:164_15": "sattā sokaparidevadukkhadomanassupāyāsehi parimuccantī’’ti (saṁ. ni. 5.2).",
  "atk-s0201a5:165_0": "Bhikkhūnaṁ bāhiraṅgasampattiṁ kathentopi āha – ‘‘bāhiraṁ, bhikkhave, aṅganti karitvā",
  "atk-s0201a5:165_1": "nāññaṁ ekaṅgampi samanupassāmi, yaṁ evaṁ mahato atthāya saṁvattati, yathayidaṁ, bhikkhave,",
  "atk-s0201a5:165_2": "kalyāṇamittatā. Kalyāṇamittatā, bhikkhave, mahato atthāya saṁvattatī’’ti (a. ni.",
  "atk-s0201a5:165_3": "1.113). Mahācundassa kilesasallekhapaṭipadaṁ kathentopi, ‘‘pare pāpamittā bhavissanti,",
  "atk-s0201a5:165_4": "mayamettha kalyāṇamittā bhavissāmāti sallekho karaṇīyo’’ti (ma. ni. 1.83) āha. Meghiyattherassa",
  "atk-s0201a5:165_5": "vimuttiparipācaniyadhamme kathentopi, ‘‘aparipakkāya, meghiya, cetovimuttiyā pañca",
  "atk-s0201a5:165_6": "dhammā paripākāya saṁvattanti. Katame pañca? Idha, meghiya, bhikkhu kalyāṇamitto",
  "atk-s0201a5:165_7": "hoti’’ti (udā. 31) kalyāṇamittūpanissayameva visesesi. Piyaputtassa rāhulattherassa",
  "atk-s0201a5:165_8": "abhiṇhovādaṁ dentopi –",
  "atk-s0201a5:166": "‘‘Mitte bhajassu kalyāṇe, pantañca sayanāsanaṁ;",
  "atk-s0201a5:167": "Vivittaṁ appanigghosaṁ, mattaññū hohi bhojane.",
  "atk-s0201a5:168": "Cīvare piṇḍapāte ca, paccaye sayanāsane;",
  "atk-s0201a5:169": "Etesu taṇhaṁ mākāsi, mā lokaṁ punarāgamī’’ti. (su. ni. 340, 341) –",
  "atk-s0201a5:170_0": "Kalyāṇamittūpanissayameva sabbapaṭhamaṁ kathesi. Evaṁ mahā esa kalyāṇamittūpanissayo",
  "atk-s0201a5:170_1": "nāma. Idhāpi taṁ dassento bhagavā dvīsu dhammesu tathāgato samannesitabboti desanaṁ",
  "atk-s0201a5:170_2": "ārabhi. Paṇḍito bhikkhu dvīsu dhammesu tathāgataṁ esatu gavesatūti attho. Etena bhagavā",
  "atk-s0201a5:170_3": "ayaṁ mahājaccoti vā, lakkhaṇasampannoti vā, abhirūpo dassanīyoti vā, abhiññāto abhilakkhitoti",
  "atk-s0201a5:170_4": "vā, imaṁ nissāyāhaṁ cīvarādayo paccaye labhissāmīti vā, evaṁ cintetvā maṁ nissāya",
  "atk-s0201a5:170_5": "vasanakiccaṁ natthi. Yo pana evaṁ sallakkheti, ‘‘pahoti me esa satthā hutvā satthukiccaṁ",
  "atk-s0201a5:170_6": "sādhetu’’nti, so maṁ bhajatūti sīhanādaṁ nadati. Buddhasīhanādo kira nāmesa suttantoti.",
  "atk-s0201a5:171_0": "Idāni te dve dhamme dassento cakkhusotaviññeyyesūti āha. Tattha satthu kāyiko samācāro",
  "atk-s0201a5:171_1": "vīmaṁsakassa cakkhuviññeyyo dhammo nāma. Vācasiko samācāro sotaviññeyyo dhammo nāma.",
  "atk-s0201a5:171_2": "Idāni tesu samannesitabbākāraṁ dassento ye saṁkiliṭṭhātiādimāha. Tattha saṁkiliṭṭhāti",
  "atk-s0201a5:171_3": "kilesasampayuttā. Te ca na cakkhusotaviññeyyā. Yathā pana udake calante vā pupphuḷake",
  "atk-s0201a5:171_4": "vā muñcante anto maccho atthīti viññāyati, evaṁ pāṇātipātādīni vā karontassa, musāvādādīni",
  "atk-s0201a5:171_5": "vā bhaṇantassa kāyavacīsamācāre disvā ca sutvā ca taṁsamuṭṭhāpakacittaṁ saṁkiliṭṭhanti",
  "atk-s0201a5:171_6": "viññāyati. Tasmā evamāha. Saṁkiliṭṭhacittassa hi kāyavacīsamācārāpi saṁkiliṭṭhāyeva",
  "atk-s0201a5:171_7": "nāma. Na te tathāgatassa saṁvijjantīti na te tathāgatassa atthi. Na upalabbhantīti",
  "atk-s0201a5:171_8": "evaṁ jānātīti attho. Natthitāyeva hi te na upalabbhanti na paṭicchannatāya. Tathā",
  "atk-s0201a5:171_9": "hi bhagavā ekadivasaṁ imesu dhammesu bhikkhusaṅghaṁ pavārento āha – ‘‘handa dāni,",
  "atk-s0201a5:171_10": "bhikkhave, pavāremi vo, na ca me kiñci garahatha kāyikaṁ vā vācasikaṁ vā’’ti. Evaṁ",
  "atk-s0201a5:171_11": "vutte āyasmā sāriputto uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ",
  "atk-s0201a5:171_12": "paṇāmetvā bhagavantaṁ etadavoca – ‘‘na kho mayaṁ, bhante, bhagavato kiñci garahāma",
  "atk-s0201a5:171_13": "kāyikaṁ vā vācasikaṁ vā. Bhagavā hi, bhante, anuppannassa maggassa uppādetā, asañjātassa",
  "atk-s0201a5:171_14": "maggassa sañjānetā, anakkhātassa maggassa akkhātā, maggaññū maggavidū maggakovido.",
  "atk-s0201a5:171_15": "Maggānugā ca, bhante, etarahi sāvakā viharanti pacchāsamannāgatā’’ti (saṁ. ni. 1.215).",
  "atk-s0201a5:171_16": "Evaṁ parisuddhā tathāgatassa kāyavacīsamācārā. Uttaropi sudaṁ māṇavo tathāgatassa",
  "atk-s0201a5:171_17": "kāyavacīdvāre anārādhanīyaṁ kiñci passissāmīti satta māse anubandhitvā likkhāmattampi",
  "atk-s0201a5:171_18": "na addasa. Manussabhūto vā esa buddhabhūtassa kāyavacīdvāre kiṁ anārādhanīyaṁ passissati?",
  "atk-s0201a5:171_19": "Māropi devaputto bodhisattassa sato mahābhinikkhamanato paṭṭhāya chabbassāni gavesamāno",
  "atk-s0201a5:171_20": "kiñci anārādhanīyaṁ nāddasa, antamaso cetoparivitakkamattampi. Māro kira cintesi",
  "atk-s0201a5:171_21": "– ‘‘sacassa vitakkitamattampi akusalaṁ passissāmi, tattheva naṁ muddhani paharitvā",
  "atk-s0201a5:171_22": "pakkamissāmī’’ti. So chabbassāni adisvā buddhabhūtampi ekaṁ vassaṁ anubandhitvā kiñci",
  "atk-s0201a5:171_23": "vajjaṁ apassanto gamanasamaye vanditvā –",
  "atk-s0201a5:172": "‘‘Mahāvīra mahāpuññaṁ, iddhiyā yasasā jalaṁ;",
  "atk-s0201a5:173": "Sabbaverabhayātītaṁ, pāde vandāmi gotama’’nti. (saṁ. ni. 1.159) –",
  "atk-s0201a5:174": "Gāthaṁ vatvā gato.",
  "atk-s0201a5:175_0": "Vītimissāti kāle kaṇhā, kāle sukkāti evaṁ vomissakā. Vodātāti parisuddhā nikkilesā.",
  "atk-s0201a5:175_1": "Saṁvijjantīti vodātā dhammā atthi upalabbhanti. Tathāgatassa hi parisuddhā kāyasamācārādayo.",
  "atk-s0201a5:175_2": "Tenāha – ‘‘cattārimāni, bhikkhave, tathāgatassa arakkheyyāni. Katamāni cattāri? Parisuddhakāyasamācāro,",
  "atk-s0201a5:175_3": "bhikkhave, tathāgato, natthi tathāgatassa kāyaduccaritaṁ, yaṁ tathāgato rakkheyya,",
  "atk-s0201a5:175_4": "‘mā me idaṁ paro aññāsī’ti. Parisuddhavacīsamācāro… parisuddhamanosamācāro… parisuddhājīvo,",
  "atk-s0201a5:175_5": "bhikkhave, tathāgato , natthi tathāgatassa micchājīvo, yaṁ tathāgato rakkheyya, mā",
  "atk-s0201a5:175_6": "me idaṁ paro aññāsī’’ti (a. ni. 7.58).",
  "atk-s0201a5:176_0": "Imaṁ kusalaṁ dhammanti imaṁ anavajjaṁ ājīvaṭṭhamakasīlaṁ. ‘‘Ayamāyasmā satthā kiṁ",
  "atk-s0201a5:176_1": "nu kho dīgharattaṁ samāpanno aticirakālato paṭṭhāya iminā samannāgato, udāhu ittarasamāpanno",
  "atk-s0201a5:176_2": "hiyyo vā pare vā parasuve vā divase samāpanno’’ti evaṁ gavesatūti attho. Ekaccena",
  "atk-s0201a5:176_3": "hi ekasmiṁ ṭhāne vasantena bahu micchājīvakammaṁ kataṁ, taṁ tattha kālātikkame paññāyati,",
  "atk-s0201a5:176_4": "pākaṭaṁ hoti. So aññataraṁ paccantagāmaṁ vā samuddatīraṁ vā gantvā paṇṇasālaṁ kāretvā",
  "atk-s0201a5:176_5": "āraññako viya hutvā viharati. Manussā sambhāvanaṁ uppādetvā tassa paṇīte paccaye",
  "atk-s0201a5:176_6": "denti. Janapadavāsino bhikkhū tassa parihāraṁ disvā, ‘‘atidappito vatāyaṁ āyasmā,",
  "atk-s0201a5:176_7": "ko nu kho eso’’ti pariggaṇhantā, ‘‘asukaṭṭhāne asukaṁ nāma micchājīvaṁ katvā pakkantabhikkhū’’ti",
  "atk-s0201a5:176_8": "ñatvā na sakkā iminā saddhiṁ uposatho vā pavāraṇā vā kātunti sannipatitvā dhammena",
  "atk-s0201a5:176_9": "samena ukkhepanīyādīsu aññataraṁ kammaṁ karonti. Evarūpāya paṭicchannapaṭipattiyā",
  "atk-s0201a5:176_10": "atthibhāvaṁ vā natthibhāvaṁ vā vīmaṁsāpetuṁ evamāha.",
  "atk-s0201a5:177_0": "Evaṁjānātīti dīgharattaṁ samāpanno, na ittarasamāpannoti jānāti. Anacchariyaṁ cetaṁ.",
  "atk-s0201a5:177_1": "Yaṁ tathāgatassa etarahi sabbaññutaṁ pattassa dīgharattaṁ ājīvaṭṭhamakasīlaṁ parisuddhaṁ",
  "atk-s0201a5:177_2": "bhaveyya. Yassa bodhisattakālepi evaṁ ahosi.",
  "atk-s0201a5:178_0": "Atīte kira gandhārarājā ca vedeharājā ca dvepi sahāyakā hutvā kāmesu ādīnavaṁ disvā",
  "atk-s0201a5:178_1": "rajjāni puttānaṁ niyyātetvā isipabbajjaṁ pabbajitvā ekasmiṁ araññagāmake piṇḍāya",
  "atk-s0201a5:178_2": "caranti. Paccanto nāma dullabhaloṇo hoti. Tato aloṇaṁ yāguṁ labhitvā ekissāya sālāya",
  "atk-s0201a5:178_3": "nisīditvā pivanti. Antarantare manussā loṇacuṇṇaṁ āharitvā denti. Ekadivasaṁ eko",
  "atk-s0201a5:178_4": "vedehisissa paṇṇe pakkhipitvā loṇacuṇṇaṁ adāsi . Vedehisi gahetvā upaḍḍhaṁ gandhārisissa-santike",
  "atk-s0201a5:178_5": "ṭhapetvā upaḍḍhaṁ attano santike ṭhapesi. Tato thokaṁ paribhuttāvasesaṁ disvā, ‘‘mā",
  "atk-s0201a5:178_6": "idaṁ nassī’’ti paṇṇena veṭhetvā tiṇagahane ṭhapesi. Puna ekasmiṁ divase yāgupānakāle",
  "atk-s0201a5:178_7": "satiṁ katvā olokento taṁ disvā gandhārisiṁ upasaṅkamitvā, ‘‘ito thokaṁ gaṇhatha ācariyā’’ti",
  "atk-s0201a5:178_8": "āha. Kuto te laddhaṁ vedehisīti? Tasmiṁ divase paribhuttāvasesaṁ ‘‘mā nassī’’ti mayā",
  "atk-s0201a5:178_9": "ṭhapitanti. Gandhārisi gahetuṁ na icchati, aloṇakaṁyeva yāguṁ pivitvā vedehaṁ isiṁ avoca –",
  "atk-s0201a5:179": "‘‘Hitvā gāmasahassāni, paripuṇṇāni soḷasa;",
  "atk-s0201a5:180": "Koṭṭhāgārāni phītāni, sannidhiṁ dāni kubbasī’’ti. (jā. 1.7.76);",
  "atk-s0201a5:181": "Vedehisi avoca – ‘‘tumhe rajjaṁ pahāya pabbajitā, idāni kasmā loṇacuṇṇamattasannidhikāraṇā pabbajjāya anucchavikaṁ na karothā’’ti? Kiṁ mayā kataṁ vedehisīti? Atha naṁ āha –",
  "atk-s0201a5:182": "‘‘Hitvā gandhāravisayaṁ, pahūtadhanadhāriyaṁ;",
  "atk-s0201a5:183": "Pasāsanato nikkhanto, idha dāni pasāsasī’’ti. (jā. 1.7.77);",
  "atk-s0201a5:184": "Gandhāro āha –",
  "atk-s0201a5:185": "‘‘Dhammaṁ bhaṇāmi vedeha, adhammo me na ruccati;",
  "atk-s0201a5:186": "Dhammaṁ me bhaṇamānassa, na pāpamupalimpatī’’ti. (jā. 1.7.78);",
  "atk-s0201a5:187": "Vedeho āha –",
  "atk-s0201a5:188": "‘‘Yena kenaci vaṇṇena, paro labhati ruppanaṁ;",
  "atk-s0201a5:189": "Mahatthiyampi ce vācaṁ, na taṁ bhāseyya paṇḍito’’ti. (jā. 1.7.79);",
  "atk-s0201a5:190": "Gandhāro āha –",
  "atk-s0201a5:191": "‘‘Kāmaṁ ruppatu vā mā vā, bhusaṁva vikirīyatu;",
  "atk-s0201a5:192": "Dhammaṁ me bhaṇamānassa, na pāpamupalimpatī’’ti. (jā. 1.7.80);",
  "atk-s0201a5:193": "Tato vedehisi yassa sakāpi buddhi natthi, ācariyasantike vinayaṁ na sikkhati, so andhamahiṁso viya vane caratīti cintetvā āha –",
  "atk-s0201a5:194": "‘‘No ce assa sakā buddhi, vinayo vā susikkhito;",
  "atk-s0201a5:195": "Vane andhamahiṁsova, careyya bahuko jano.",
  "atk-s0201a5:196": "Yasmā ca panidhekacce, āceramhi susikkhitā;",
  "atk-s0201a5:197": "Tasmā vinītavinayā, caranti susamāhitā’’ti. (jā. 1.7.81-82);",
  "atk-s0201a5:198_0": "Evañca pana vatvā vedehisi ajānitvā mayā katanti gandhārisiṁ khamāpesi. Te ubhopi",
  "atk-s0201a5:198_1": "tapaṁ caritvā brahmalokaṁ agamaṁsu. Evaṁ tathāgatassa bodhisattakālepi dīgharattaṁ",
  "atk-s0201a5:198_2": "ājīvaṭṭhamakasīlaṁ parisuddhaṁ ahosi.",
  "atk-s0201a5:199_0": "Uttajjhāpanno ayamāyasmā bhikkhu yasapattoti ayamāyasmā amhākaṁ satthā bhikkhu ñattaṁ",
  "atk-s0201a5:199_1": "paññātabhāvaṁ pākaṭabhāvaṁ ajjhāpanno nu kho, sayañca parivārasampattiṁ patto nu",
  "atk-s0201a5:199_2": "kho noti. Tena cassa paññātajjhāpannabhāvena yasasannissitabhāvena ca kiṁ ekacce",
  "atk-s0201a5:199_3": "ādīnavā sandissanti udāhu noti evaṁ samannesantūti dasseti. Na tāva, bhikkhaveti,",
  "atk-s0201a5:199_4": "bhikkhave, yāva bhikkhu na rājarājamahāmattādīsu abhiññātabhāvaṁ vā parivārasampattiṁ",
  "atk-s0201a5:199_5": "vā āpanno hoti, tāva ekacce mānātimānādayo ādīnavā na saṁvijjanti upasantūpasanto",
  "atk-s0201a5:199_6": "viya sotāpanno viya sakadāgāmī viya ca viharati. Ariyo nu kho puthujjano nu khotipi",
  "atk-s0201a5:199_7": "ñātuṁ na sakkā hoti.",
  "atk-s0201a5:200_0": "Yatoca kho, bhikkhaveti yadā pana idhekacco bhikkhu ñāto hoti parivārasampanno vā,",
  "atk-s0201a5:200_1": "tadā tiṇhena siṅgena gogaṇaṁ vijjhanto duṭṭhagoṇo viya, migasaṅghaṁ abhimaddamāno",
  "atk-s0201a5:200_2": "dīpi viya ca aññe bhikkhū tattha tattha vijjhanto agāravo asabhāgavutti aggapādena",
  "atk-s0201a5:200_3": "bhūmiṁ phusanto viya carati. Ekacco pana kulaputto yathā yathā ñāto hoti yasassī,",
  "atk-s0201a5:200_4": "tathā tathā phalabhārabharito viya sāli suṭṭhutaraṁ onamati, rājarājamahāmattādīsu",
  "atk-s0201a5:200_5": "upasaṅkamantesu akiñcanabhāvaṁ paccavekkhitvā samaṇasaññaṁ upaṭṭhapetvā chinnavisāṇausabho",
  "atk-s0201a5:200_6": "viya, caṇḍāladārako viya ca sorato nivāto nīcacitto hutvā bhikkhusaṅghassa ceva sadevakassa",
  "atk-s0201a5:200_7": "ca lokassa, hitāya sukhāya paṭipajjati. Evarūpaṁ paṭipattiṁ sandhāya ‘‘nāssa idhekacce ādīnavā’’ti āha.",
  "atk-s0201a5:201_0": "Tathāgato pana aṭṭhasu lokadhammesu tādī, so hi lābhepi tādī, alābhepi tādī, yasepi",
  "atk-s0201a5:201_1": "tādī, ayasepi tādī, pasaṁsāyapi tādī, nindāyapi tādī, sukhepi tādī, dukkhepi tādī,",
  "atk-s0201a5:201_2": "tasmā sabbākārena nāssa idhekacce ādīnavā saṁvijjanti. Abhayūparatoti abhayo hutvā",
  "atk-s0201a5:201_3": "uparato, accantūparato satatūparatoti attho. Na vā bhayena uparatotipi abhayūparato.",
  "atk-s0201a5:201_4": "Cattāri hi bhayāni kilesabhayaṁ vaṭṭabhayaṁ duggatibhayaṁ upavādabhayanti. Puthujjano",
  "atk-s0201a5:201_5": "catūhipi bhayehi bhāyati. Sekkhā tīhi, tesañhi duggatibhayaṁ pahīnaṁ, iti satta sekkhā",
  "atk-s0201a5:201_6": "bhayūparatā, khīṇāsavo abhayūparato nāma, tassa hi ekampi bhayaṁ natthi. Kiṁ paravādabhayaṁ",
  "atk-s0201a5:201_7": "natthīti? Natthi. Parānuddayaṁ pana paṭicca, ‘‘mādisaṁ khīṇāsavaṁ paṭicca sattā mā",
  "atk-s0201a5:201_8": "nassantū’’ti upavādaṁ rakkhati. Mūluppalavāpivihāravāsī yasatthero viya.",
  "atk-s0201a5:202_0": "Thero kira mūluppalavāpigāmaṁ piṇḍāya pāvisi. Athassa upaṭṭhākakuladvāraṁ pattassa",
  "atk-s0201a5:202_1": "pattaṁ gahetvā thaṇḍilapīṭhakaṁ nissāya āsanaṁ paññapesuṁ. Amaccadhītāpi taṁyeva",
  "atk-s0201a5:202_2": "pīṭhakaṁ nissāya paratobhāge nīcataraṁ āsanaṁ paññāpetvā nisīdi. Eko nevāsiko bhikkhu",
  "atk-s0201a5:202_3": "pacchā piṇḍāya paviṭṭho dvāre ṭhatvāva olokento thero amaccadhītarā saddhiṁ ekamañce",
  "atk-s0201a5:202_4": "nisinnoti sallakkhetvā, ‘‘ayaṁ paṁsukūliko vihāreva upasantūpasanto viya viharati,",
  "atk-s0201a5:202_5": "antogāme pana upaṭṭhāyikāhi saddhiṁ ekamañce nisīdatī’’ti cintetvā, ‘‘kiṁ nu kho",
  "atk-s0201a5:202_6": "mayā duddiṭṭha’’nti punappunaṁ oloketvā tathāsaññīva hutvā pakkāmi. Theropi bhattakiccaṁ",
  "atk-s0201a5:202_7": "katvā vihāraṁ gantvā vasanaṭṭhānaṁ pavisitvā dvāraṁ pidhāya nisīdi. Nevāsikopi katabhattakicco",
  "atk-s0201a5:202_8": "vihāraṁ gantvā, ‘‘taṁ paṁsukūlikaṁ niggaṇhitvā vihārā nikkaḍḍhissāmī’’ti asaññatanīhārena",
  "atk-s0201a5:202_9": "therassa vasanaṭṭhānaṁ gantvā paribhogaghaṭato uluṅkena udakaṁ gahetvā mahāsaddaṁ",
  "atk-s0201a5:202_10": "karonto pāde dhovi. Thero, ‘‘ko nu kho ayaṁ asaññatacāriko’’ti āvajjanto sabbaṁ ñatvā,",
  "atk-s0201a5:202_11": "‘‘ayaṁ mayi manaṁ padosetvā apāyūpago mā ahosī’’ti vehāsaṁ abbhuggantvā kaṇṇikāmaṇḍalasamīpe",
  "atk-s0201a5:202_12": "pallaṅkena nisīdi. Nevāsiko duṭṭhākārena ghaṭikaṁ ukkhipitvā dvāraṁ vivaritvā anto",
  "atk-s0201a5:202_13": "paviṭṭho theraṁ apassanto, ‘‘heṭṭhāmañcaṁ paviṭṭho bhavissatī’’ti oloketvā tatthāpi",
  "atk-s0201a5:202_14": "apassanto nikkhamituṁ ārabhi. Thero ukkāsi. Itaro uddhaṁ olokento disvā adhivāsetuṁ",
  "atk-s0201a5:202_15": "asakkonto evamāha – ‘‘patirūpaṁ te, āvuso, paṁsukūlika evaṁ ānubhāvasampannassa upaṭṭhāyikāya",
  "atk-s0201a5:202_16": "saddhiṁ ekamañce nisīditu’’nti. Pabbajitā nāma, bhante, mātugāmena saddhiṁ na ekamañce",
  "atk-s0201a5:202_17": "nisīdanti, tumhehi pana duddiṭṭhametanti. Evaṁ khīṇāsavā parānuddayāya upavādaṁ rakkhanti.",
  "atk-s0201a5:203_0": "Khayā rāgassāti rāgassa khayeneva. Vītarāgattā kāme na paṭisevati, na paṭisaṅkhāya",
  "atk-s0201a5:203_1": "vāretvāti. Tañceti evaṁ tathāgatassa kilesappahānaṁ ñatvā tattha tattha ṭhitanisinnakālādīsupi",
  "atk-s0201a5:203_2": "catuparisamajjhe alaṅkatadhammāsane nisīditvāpi itipi satthā vītarāgo vītadoso vītamoho",
  "atk-s0201a5:203_3": "vantakileso pahīnamalo abbhā muttapuṇṇacando viya suparisuddhoti evaṁ tathāgatassa",
  "atk-s0201a5:203_4": "kilesappahāne vaṇṇaṁ kathayamānaṁ taṁ vīmaṁsakaṁ bhikkhuṁ pare evaṁ puccheyyuṁ ceti attho.",
  "atk-s0201a5:204_0": "Ākārāti kāraṇāni. Anvayāti anubuddhiyo. Saṅghe vā viharantoti appekadā aparicchinnagaṇanassa",
  "atk-s0201a5:204_1": "bhikkhusaṅghassa majjhe viharanto. Eko vā viharantoti icchāmahaṁ, bhikkhave , aḍḍhamāsaṁ",
  "atk-s0201a5:204_2": "paṭisallīyitunti, temāsaṁ paṭisallīyitunti evaṁ paṭisallāne ceva pālileyyakavanasaṇḍe",
  "atk-s0201a5:204_3": "ca ekako viharanto. Sugatāti suṭṭhugatā suppaṭipannā kārakā yuttapayuttā. Evarūpāpi",
  "atk-s0201a5:204_4": "hi ekacce bhikkhū atthi. Duggatāti duṭṭhugatā duppaṭipannā kāyadaḷhibahulā vissaṭṭhakammaṭṭhānā.",
  "atk-s0201a5:204_5": "Evarūpāpi ekacce atthi. Gaṇamanusāsantīti gaṇabandhanena baddhā gaṇārāmā gaṇabahulikā",
  "atk-s0201a5:204_6": "hutvā gaṇaṁ pariharanti. Evarūpāpi ekacce atthi. Tesaṁ paṭipakkhabhūtā gaṇato nissaṭā",
  "atk-s0201a5:204_7": "visaṁsaṭṭhā vippamuttavihārinopi atthi.",
  "atk-s0201a5:205_0": "Āmisesu sandissantīti āmisagiddhā āmisacakkhukā catupaccayaāmisatthameva āhiṇḍamānā",
  "atk-s0201a5:205_1": "āmisesu sandissamānakabhikkhūpi atthi. Āmisena anupalittā catūhi paccayehi vinivattamānasā",
  "atk-s0201a5:205_2": "abbhā muttacandasadisā hutvā viharamānāpi atthi. Nāyamāyasmā taṁ tena avajānātīti",
  "atk-s0201a5:205_3": "ayaṁ āyasmā satthā tāya tāya paṭipattiyā taṁ taṁ puggalaṁ nāvajānāti, ayaṁ paṭipanno",
  "atk-s0201a5:205_4": "kārako, ayaṁ gaṇato nissaṭo visaṁsaṭṭho. Ayaṁ āmisena anupalitto paccayehi vinivattamānaso",
  "atk-s0201a5:205_5": "abbhā mutto candimā viyāti evamassa gehasitavasena ussādanāpi natthi. Ayaṁ duppaṭipanno",
  "atk-s0201a5:205_6": "akārako kāyadaḷhibahulo vissaṭṭhakammaṭṭhāno, ayaṁ gaṇabandhanabaddho, ayaṁ āmisagiddho",
  "atk-s0201a5:205_7": "lolo āmisacakkhukoti evamassa gehasitavasena apasādanāpi natthīti attho. Iminā kiṁ",
  "atk-s0201a5:205_8": "kathitaṁ hoti? Tathāgatassa sattesu tādibhāvo kathito hoti. Ayañhi –",
  "atk-s0201a5:206": "‘‘Vadhakassa devadattassa, corassaṅgulimālino;",
  "atk-s0201a5:207": "Dhanapāle rāhule ca, sabbesaṁ samako munī’’ti. (mi. pa. 6.6.5);",
  "atk-s0201a5:208_0": "489.Tatra, bhikkhaveti tesu dvīsu vīmaṁsakesu. Yo, ‘‘ke panāyasmato ākārā’’ti pucchāyaṁ",
  "atk-s0201a5:208_1": "āgato gaṇṭhivīmaṁsako ca, yo ‘‘abhayūparato ayamāyasmā’’ti āgato mūlavīmaṁsako ca.",
  "atk-s0201a5:208_2": "Tesu mūlavīmaṁsakena tathāgatova uttari paṭipucchitabbo. So hi pubbe parasseva kathāya",
  "atk-s0201a5:208_3": "niṭṭhaṅgato. Paro ca nāma jānitvāpi katheyya ajānitvāpi. Evamassa kathā bhūtāpi hoti",
  "atk-s0201a5:208_4": "abhūtāpi, tasmā parasseva kathāya niṭṭhaṁ agantvā tato uttari tathāgatova paṭipucchitabboti attho.",
  "atk-s0201a5:209_0": "Byākaramānoti ettha yasmā tathāgatassa micchābyākaraṇaṁ nāma natthi, tasmā sammā",
  "atk-s0201a5:209_1": "micchāti avatvā byākaramānotveva vuttaṁ. Etaṁ pathohamasmietaṁ gocaroti esa mayhaṁ",
  "atk-s0201a5:209_2": "patho esa gocaroti attho. ‘‘Etāpātho’’tipi pāṭho, tassattho mayhaṁ ājīvaṭṭhamakasīlaṁ",
  "atk-s0201a5:209_3": "parisuddhaṁ, svāhaṁ tassa parisuddhabhāvena vīmaṁsakassa bhikkhuno ñāṇamukhe etāpātho,",
  "atk-s0201a5:209_4": "evaṁ āpāthaṁ gacchāmīti vuttaṁ hoti. No ca tena tammayoti tenapi cāhaṁ parisuddhena",
  "atk-s0201a5:209_5": "sīlena na tammayo, na sataṇho, parisuddhasīlattāva nittaṇhohamasmīti dīpeti.",
  "atk-s0201a5:210_0": "Uttaruttariṁpaṇītapaṇītanti uttaruttariṁ ceva paṇītatarañca katvā deseti. Kaṇhasukkasappaṭibhāganti",
  "atk-s0201a5:210_1": "kaṇhaṁ ceva sukkañca, tañca kho sappaṭibhāgaṁ savipakkhaṁ katvā, kaṇhaṁ paṭibāhitvā",
  "atk-s0201a5:210_2": "sukkanti sukkaṁ paṭibāhitvā kaṇhanti evaṁ sappaṭibhāgaṁ katvā kaṇhasukkaṁ deseti.",
  "atk-s0201a5:210_3": "Kaṇhaṁ desentopi saussāhaṁ savipākaṁ deseti, sukkaṁ desentopi saussāhaṁ savipākaṁ",
  "atk-s0201a5:210_4": "deseti. Abhiññāya idhekaccaṁ dhammaṁ dhammesu niṭṭhaṁ gacchatīti tasmiṁ desite dhamme",
  "atk-s0201a5:210_5": "ekaccaṁ paṭivedhadhammaṁ abhiññāya tena paṭivedhadhammena desanādhamme niṭṭhaṁ gacchati.",
  "atk-s0201a5:210_6": "Satthari pasīdatīti evaṁ dhamme niṭṭhaṁ gantvā bhiyyosomattāya sammāsambuddho so",
  "atk-s0201a5:210_7": "bhagavāti satthari pasīdati. Tena pana bhagavatā yo dhammo akkhāto, sopi svākkhāto",
  "atk-s0201a5:210_8": "bhagavatā dhammo niyyānikattā. Yvāssa taṁ dhammaṁ paṭipanno saṅgho, sopi suppaṭipanno",
  "atk-s0201a5:210_9": "vaṅkādidosarahitaṁ paṭipadaṁ paṭipannattāti evaṁ dhamme saṅghepi pasīdati. Tañceti",
  "atk-s0201a5:210_10": "taṁ evaṁ pasannaṁ tattha tattha tiṇṇaṁ ratanānaṁ vaṇṇaṁ kathentaṁ bhikkhuṁ.",
  "atk-s0201a5:211_0": "490.Imehi ākārehīti imehi satthuvīmaṁsanakāraṇehi. Imehi padehīti imehi akkharasampiṇḍanapadehi.",
  "atk-s0201a5:211_1": "Imehi byañjanehīti imehi idha vuttehi akkharehi. Saddhā niviṭṭhāti okappanā patiṭṭhitā.",
  "atk-s0201a5:211_2": "Mūlajātāti sotāpattimaggavasena sañjātamūlā. Sotāpattimaggo hi saddhāya mūlaṁ nāma.",
  "atk-s0201a5:211_3": "Ākāravatīti kāraṇaṁ pariyesitvā gahitattā sakāraṇā. Dassanamūlikāti sotāpattimaggamūlikā.",
  "atk-s0201a5:211_4": "So hi dassananti vuccati. Daḷhāti thirā. Asaṁhāriyāti harituṁ na sakkā. Samaṇena",
  "atk-s0201a5:211_5": "vāti samitapāpasamaṇena vā. Brāhmaṇena vāti bāhitapāpabrāhmaṇena vā. Devena vāti",
  "atk-s0201a5:211_6": "upapattidevena vā. Mārena vāti vasavattimārena vā, sotāpannassa hi vasavattimārenāpi",
  "atk-s0201a5:211_7": "saddhā asaṁhāriyā hoti sūrambaṭṭhassa viya.",
  "atk-s0201a5:212_0": "So kira satthu dhammadesanaṁ sutvā sotāpanno hutvā gehaṁ āgato. Atha māro dvattiṁsavaralakkhaṇappaṭimaṇḍitaṁ",
  "atk-s0201a5:212_1": "buddharūpaṁ māpetvā tassa gharadvāre ṭhatvā – ‘‘satthā āgato’’ti sāsanaṁ pahiṇi.",
  "atk-s0201a5:212_2": "Sūro cintesi, ‘‘ahaṁ idāneva satthu santikā dhammaṁ sutvā āgato, kiṁ nu kho bhavissatī’’ti",
  "atk-s0201a5:212_3": "upasaṅkamitvā satthusaññāya vanditvā aṭṭhāsi. Māro āha – ‘‘yaṁ te mayā, sūrambaṭṭha,",
  "atk-s0201a5:212_4": "rūpaṁ aniccaṁ…pe… viññāṇaṁ aniccanti kathitaṁ, taṁ anupadhāretvāva sahasā mayā evaṁ",
  "atk-s0201a5:212_5": "vuttaṁ. Tasmā tvaṁ rūpaṁ niccaṁ…pe… viññāṇaṁ niccanti gaṇhāhī’’ti. Sūro cintesi –",
  "atk-s0201a5:212_6": "‘‘aṭṭhānametaṁ, yaṁ buddhā anupadhāretvā apaccakkhaṁ katvā kiñci katheyyuṁ, addhā",
  "atk-s0201a5:212_7": "ayaṁ mayhaṁ vibādhanatthaṁ māro āgato’’ti. Tato naṁ tvaṁ māroti āha. So musāvādaṁ",
  "atk-s0201a5:212_8": "kātuṁ nāsakkhi, āma mārosmīti paṭijāni. Kasmā āgatosīti vutte tava saddhācālanatthanti",
  "atk-s0201a5:212_9": "āha. Kaṇha pāpima, tvaṁ tāva ekako tiṭṭha, tādisānaṁ mārānaṁ satampi sahassampi mama",
  "atk-s0201a5:212_10": "saddhaṁ cāletuṁ asamatthaṁ, maggena āgatā saddhā nāma silāpathaviyaṁ patiṭṭhitasineru",
  "atk-s0201a5:212_11": "viya acalā hoti, kiṁ tvaṁ etthāti accharaṁ pahari. So ṭhātuṁ asakkonto tatthevantaradhāyi.",
  "atk-s0201a5:212_12": "Brahmunā vāti brahmakāyikādīsu aññatarabrahmunā vā. Kenaci vā lokasminti ete samaṇādayo",
  "atk-s0201a5:212_13": "ṭhapetvā aññenapi kenaci vā lokasmiṁ harituṁ na sakkā. Dhammasamannesanāti sabhāvasamannesanā.",
  "atk-s0201a5:212_14": "Dhammatāsusamanniṭṭhoti dhammatāya susamanniṭṭho, sabhāveneva suṭṭhu samannesito",
  "atk-s0201a5:212_15": "hotīti attho. Sesaṁ sabbattha uttānamevāti.",
  "atk-s0201a5:213": "Papañcasūdaniyā majjhimanikāyaṭṭhakathāya",
  "atk-s0201a5:214": "Vīmaṁsakasuttavaṇṇanā niṭṭhitā.",
  "atk-s0201a5:215": "8. Kosambiyasuttavaṇṇanā",
  "atk-s0201a5:216_0": "491.Evaṁme sutanti kosambiyasuttaṁ. Tattha kosambiyanti evaṁnāmake nagare. Tassa",
  "atk-s0201a5:216_1": "kira nagarassa ārāmapokkharaṇīādīsu tesu tesu ṭhānesu kosambarukkhāva ussannā ahesuṁ,",
  "atk-s0201a5:216_2": "tasmā kosambīti saṅkhaṁ agamāsi. Kusambassa nāma isino assamato avidūre māpitattātipi",
  "atk-s0201a5:216_3": "eke. Ghositārāmeti ghositaseṭṭhinā kārite ārāme.",
  "atk-s0201a5:217_0": "Pubbe kira addilaraṭṭhaṁ nāma ahosi. Tato kotūhalako nāma daliddo chātakabhayena",
  "atk-s0201a5:217_1": "saputtadāro kedāraparicchinnaṁ subhikkhaṁ raṭṭhaṁ gacchanto puttaṁ vahituṁ asakkonto",
  "atk-s0201a5:217_2": "chaḍḍetvā agamāsi. Mātā nivattitvā taṁ gahetvā gatā. Te ekaṁ gopālakagāmakaṁ pavisiṁsu,",
  "atk-s0201a5:217_3": "gopālakānañca tadā pahatapāyaso paṭiyatto hoti, tato pāyasaṁ labhitvā bhuñjiṁsu.",
  "atk-s0201a5:217_4": "Atha so puriso pahūtapāyasaṁ bhuñjitvā jirāpetuṁ asakkonto rattibhāge kālaṁ katvā",
  "atk-s0201a5:217_5": "tattheva sunakhiyā kucchimhi paṭisandhiṁ gahetvā kukkuro jāto. So gopālakassa piyo",
  "atk-s0201a5:217_6": "ahosi manāpo, gopālako ca paccekabuddhaṁ upaṭṭhāsi. Paccekabuddhopi bhattakiccāvasāne",
  "atk-s0201a5:217_7": "kukkurassa ekaṁ piṇḍaṁ deti. So paccekabuddhe sinehaṁ uppādetvā gopālakena saddhiṁ",
  "atk-s0201a5:217_8": "paṇṇasālampi gacchati.",
  "atk-s0201a5:218_0": "So gopālake asannihite bhattavelāya sayameva gantvā kālārocanatthaṁ paṇṇasāladvāre",
  "atk-s0201a5:218_1": "bhussati, antarāmaggepi caṇḍamige disvā bhussitvā palāpeti. So paccekabuddhe mudukena",
  "atk-s0201a5:218_2": "cittena kālaṁ katvā devaloke nibbatti. Tatrassa ghosakadevaputtotveva nāmaṁ ahosi.",
  "atk-s0201a5:218_3": "So devalokato cavitvā kosambiyaṁ ekasmiṁ kulaghare nibbatti. Taṁ aputtako seṭṭhi",
  "atk-s0201a5:218_4": "tassa mātāpitūnaṁ dhanaṁ datvā puttaṁ katvā aggahesi. Atha so attano putte jāte sattakkhattuṁ",
  "atk-s0201a5:218_5": "mārāpetuṁ upakkami. So puññavantatāya sattasupi ṭhānesu maraṇaṁ appatvā avasāne ekāya",
  "atk-s0201a5:218_6": "seṭṭhidhītāya veyyattiyena laddhajīviko aparabhāge pituaccayena seṭṭhiṭṭhānaṁ patvā",
  "atk-s0201a5:218_7": "ghositaseṭṭhi nāma jāto. Aññepi kosambiyaṁ kukkuṭaseṭṭhi pāvārikaseṭṭhīti dve seṭṭhino",
  "atk-s0201a5:218_8": "santi. Imehi saddhiṁ tayo ahesuṁ.",
  "atk-s0201a5:219_0": "Tena ca samayena tesaṁ sahāyakānaṁ seṭṭhīnaṁ kulūpakā pañcasatā isayo pabbatapāde",
  "atk-s0201a5:219_1": "vasiṁsu. Te kālena kālaṁ loṇambilasevanatthāya manussapathaṁ āgacchanti. Athekasmiṁ",
  "atk-s0201a5:219_2": "vāre gimhasamaye manussapathaṁ āgacchantā nirudakamahākantāraṁ atikkamitvā kantārapariyosāne",
  "atk-s0201a5:219_3": "mahantaṁ nigrodharukkhaṁ disvā cintesuṁ – ‘‘yādiso ayaṁ rukkho, addhā ettha mahesakkhāya",
  "atk-s0201a5:219_4": "devatāya bhavitabbaṁ, sādhu vatassa, sace no pānīyaṁ vā bhojanīyaṁ vā dadeyyā’’ti.",
  "atk-s0201a5:219_5": "Devatā isīnaṁ ajjhāsayaṁ viditvā imesaṁ saṅgahaṁ karissāmīti attano ānubhāvena viṭapantarato",
  "atk-s0201a5:219_6": "naṅgalasīsamattaṁ udakadhāraṁ pavattesi. Isigaṇo rajatakkhandhasadisaṁ udakavaṭṭiṁ",
  "atk-s0201a5:219_7": "disvā attano bhājanehi udakaṁ gahetvā paribhogaṁ katvā cintesi – ‘‘devatāya amhākaṁ",
  "atk-s0201a5:219_8": "paribhogaudakaṁ dinnaṁ, idaṁ pana agāmakaṁ mahāaraññaṁ, sādhu vatassa, sace no āhārampi",
  "atk-s0201a5:219_9": "dadeyyā’’ti. Devatā isīnaṁ upasaṁkappanavasena dibbāni yāgukhajjakādīni datvā santappesi.",
  "atk-s0201a5:219_10": "Isayo cintayiṁsu – ‘‘devatāya amhākaṁ paribhogaudakampi bhojanampi sabbaṁ dinnaṁ,",
  "atk-s0201a5:219_11": "sādhu vatassa, sace no attānaṁ dasseyyā’’ti.",
  "atk-s0201a5:220_0": "Devatā tesaṁ ajjhāsayaṁ viditvā upaḍḍhakāyaṁ dassesi. Te āhaṁsu – ‘‘devate, mahatī",
  "atk-s0201a5:220_1": "te sampatti, kiṁ kammaṁ katvā imaṁ sampattiṁ adhigatāsī’’ti? Bhante, nātimahantaṁ",
  "atk-s0201a5:220_2": "parittakaṁ kammaṁ katvāti. Upaḍḍhauposathakammaṁ nissāya hi devatāya sā sampatti laddhā.",
  "atk-s0201a5:221_0": "Anāthapiṇḍikassa kira gehe ayaṁ devaputto kammakāro ahosi. Seṭṭhissa hi gehe uposathadivasesu",
  "atk-s0201a5:221_1": "antamaso dāsakammakāre upādāya sabbo jano uposathiko hoti. Ekadivasaṁ ayaṁ kammakāro",
  "atk-s0201a5:221_2": "ekakova pāto uṭṭhāya kammantaṁ gato. Mahāseṭṭhi nivāpaṁ labhanamanusse sallakkhento",
  "atk-s0201a5:221_3": "etassevekassa araññaṁ gatabhāvaṁ ñatvā assa sāyamāsatthāya nivāpaṁ adāsi. Bhattakārikā",
  "atk-s0201a5:221_4": "dāsī ekasseva bhattaṁ pacitvā araññato āgatassa bhattaṁ vaḍḍhetvā adāsi, kammakāro",
  "atk-s0201a5:221_5": "āha – ‘‘aññesu divasesu imasmiṁ kāle gehaṁ ekasaddaṁ ahosi, ajja ativiya sannisinnaṁ,",
  "atk-s0201a5:221_6": "kiṁ nu kho eta’’nti ? Tassa sā ācikkhi – ‘‘ajja imasmiṁ gehe sabbe manussā uposathikā,",
  "atk-s0201a5:221_7": "mahāseṭṭhi tuyhevekassa nivāpaṁ adāsī’’ti. Evaṁ ammāti? Āma sāmīti. Imasmiṁ kāle",
  "atk-s0201a5:221_8": "uposathaṁ samādinnassa uposathakammaṁ hoti na hotīti mahāseṭṭhiṁ puccha ammāti? Tāya",
  "atk-s0201a5:221_9": "gantvā pucchito mahāseṭṭhi āha – ‘‘sakalauposathakammaṁ na hoti, upaḍḍhakammaṁ pana",
  "atk-s0201a5:221_10": "hoti, uposathiko hotū’’ti . Kammakāro bhattaṁ abhuñjitvā mukhaṁ vikkhāletvā uposathiko",
  "atk-s0201a5:221_11": "hutvā vasanaṭṭhānaṁ gantvā nipajji. Tassa āhāraparikkhīṇakāyassa rattiṁ vāto kuppi.",
  "atk-s0201a5:221_12": "So paccūsasamaye kālaṁ katvā upaḍḍhauposathakammanissandena mahāvaṭṭaniaṭaviyaṁ nigrodharukkhe",
  "atk-s0201a5:221_13": "devaputto hutvā nibbatti. So taṁ pavattiṁ isīnaṁ ārocesi.",
  "atk-s0201a5:222_0": "Isayo tumhehi mayaṁ buddho, dhammo, saṅghoti asutapubbaṁ sāvitā, uppanno nu kho loke",
  "atk-s0201a5:222_1": "buddhoti? Āma, bhante, uppannoti. Idāni kuhiṁ vasatīti? Sāvatthiṁ nissāya jetavane,",
  "atk-s0201a5:222_2": "bhanteti. Isayo tiṭṭhatha tāva tumhe mayaṁ satthāraṁ passissāmāti haṭṭhatuṭṭhā nikkhamitvā",
  "atk-s0201a5:222_3": "anupubbena kosambinagaraṁ sampāpuṇiṁsu. Mahāseṭṭhino, ‘‘isayo āgatā’’ti paccuggamanaṁ",
  "atk-s0201a5:222_4": "katvā, ‘‘sve amhākaṁ bhikkhaṁ gaṇhatha, bhante’’ti nimantetvā punadivase isigaṇassa",
  "atk-s0201a5:222_5": "mahādānaṁ adaṁsu. Isayo bhuñjitvāva gacchāmāti āpucchiṁsu. Tumhe, bhante, aññasmiṁ",
  "atk-s0201a5:222_6": "kāle ekampi māsaṁ dvepi tayopi cattāropi māse vasitvā gacchatha. Imasmiṁ pana vāre",
  "atk-s0201a5:222_7": "hiyyo āgantvā ajjeva gacchāmāti vadatha, kimidanti? Āma gahapatayo buddho loke uppanno,",
  "atk-s0201a5:222_8": "na kho pana sakkā jīvitantarāyo vidituṁ, tena mayaṁ turitā gacchāmāti. Tena hi, bhante,",
  "atk-s0201a5:222_9": "mayampi gacchāma, amhehi saddhiṁyeva gacchathāti. Tumhe agāriyā nāma mahājaṭā, tiṭṭhatha",
  "atk-s0201a5:222_10": "tumhe, mayaṁ puretaraṁ gamissāmāti nikkhamitvā ekasmiṁ ṭhāne dvepi divasāni avasitvā",
  "atk-s0201a5:222_11": "turitagamaneneva sāvatthiṁ patvā jetavanavihāre satthu santikameva agamaṁsu. Satthu",
  "atk-s0201a5:222_12": "madhuradhammakathaṁ sutvā sabbeva pabbajitvā arahattaṁ pāpuṇiṁsu.",
  "atk-s0201a5:223_0": "Tepi tayo seṭṭhino pañcahi pañcahi sakaṭasatehi sappimadhuphāṇitādīni ceva paṭṭunnadukūlādīni",
  "atk-s0201a5:223_1": "ca ādāya kosambito nikkhamitvā anupubbena sāvatthiṁ patvā jetavanasāmante khandhāvāraṁ",
  "atk-s0201a5:223_2": "bandhitvā satthu santikaṁ gantvā vanditvā paṭisanthāraṁ katvā ekamantaṁ nisīdiṁsu.",
  "atk-s0201a5:223_3": "Satthā tiṇṇampi sahāyakānaṁ madhuradhammakathaṁ kathesi. Te balavasomanassajātā satthāraṁ",
  "atk-s0201a5:223_4": "nimantetvā punadivase mahādānaṁ adaṁsu. Puna nimantetvā punadivaseti evaṁ aḍḍhamāsaṁ",
  "atk-s0201a5:223_5": "dānaṁ datvā, ‘‘amhākaṁ janapadaṁ āgamanāya paṭiññaṁ dethā’’ti pādamūle nipajjiṁsu.",
  "atk-s0201a5:223_6": "Bhagavā, ‘‘suññāgāre kho gahapatayo tathāgatā abhiramantī’’ti āha. Ettāvatā paṭiññā",
  "atk-s0201a5:223_7": "dinnā nāma hotīti gahapatayo sallakkhetvā dinnā no bhagavatā paṭiññāti dasabalaṁ",
  "atk-s0201a5:223_8": "vanditvā nikkhamitvā antarāmagge yojane yojane ṭhāne vihāraṁ kāretvā anupubbena kosambiṁ",
  "atk-s0201a5:223_9": "patvā, ‘‘loke buddho uppanno’’ti kathayiṁsu. Tayopi janā attano attano ārāme mahantaṁ",
  "atk-s0201a5:223_10": "dhanapariccāgaṁ katvā bhagavato vasanatthāya vihāre kārāpayiṁsu. Tattha kukkuṭaseṭṭhinā",
  "atk-s0201a5:223_11": "kārito kukkuṭārāmo nāma ahosi. Pāvārikaseṭṭhinā ambavane kārito pāvārikambavano nāma",
  "atk-s0201a5:223_12": "ahosi. Ghositena kārito ghositārāmo nāma ahosi. Taṁ sandhāya vuttaṁ – ‘‘ghositaseṭṭhinā kārite ārāme’’ti.",
  "atk-s0201a5:224_0": "Bhaṇḍanajātātiādīsu kalahassa pubbabhāgo bhaṇḍanaṁ nāma, taṁ jātaṁ etesanti bhaṇḍanajātā.",
  "atk-s0201a5:224_1": "Hatthaparāmāsādivasena matthakaṁ patto kalaho jāto etesanti kalahajātā. Viruddhabhūtaṁ",
  "atk-s0201a5:224_2": "vādanti vivādaṁ, taṁ āpannāti vivādāpannā. Mukhasattīhīti vācāsattīhi. Vitudantāti",
  "atk-s0201a5:224_3": "vijjhantā. Te na ceva aññamaññaṁ saññāpenti na ca saññattiṁ upentīti te atthañca",
  "atk-s0201a5:224_4": "kāraṇañca dassetvā neva aññamaññaṁ jānāpenti. Sacepi saññāpetuṁ ārabhanti, tathāpi",
  "atk-s0201a5:224_5": "saññattiṁ na upenti, jānituṁ na icchantīti attho. Nijjhattiyāpi eseva nayo. Ettha",
  "atk-s0201a5:224_6": "ca nijjhattīti saññattivevacanamevetaṁ. Kasmā panete bhaṇḍanajātā ahesunti? Appamattakena kāraṇena.",
  "atk-s0201a5:225_0": "Dve kira bhikkhū ekasmiṁ āvāse vasanti vinayadharo ca suttantiko ca. Tesu suttantiko",
  "atk-s0201a5:225_1": "bhikkhu ekadivasaṁ vaccakuṭiṁ paviṭṭho ācamanaudakāvasesaṁ bhājane ṭhapetvāva nikkhami.",
  "atk-s0201a5:225_2": "Vinayadharo pacchā paviṭṭho taṁ udakaṁ disvā nikkhamitvā taṁ bhikkhuṁ pucchi, āvuso,",
  "atk-s0201a5:225_3": "tayā idaṁ udakaṁ ṭhapitanti? Āma, āvusoti. Tvamettha āpattibhāvaṁ na jānāsīti? Āma",
  "atk-s0201a5:225_4": "na jānāmīti. Hoti, āvuso, ettha āpattīti. Sace hoti desessāmīti. Sace pana te, āvuso,",
  "atk-s0201a5:225_5": "asañcicca asatiyā kataṁ, natthi te āpattīti. So tassā āpattiyā anāpattidiṭṭhi ahosi.",
  "atk-s0201a5:226_0": "Vinayadharo attano nissitakānaṁ, ‘‘ayaṁ suttantiko āpattiṁ āpajjamānopi na jānātī’’ti",
  "atk-s0201a5:226_1": "ārocesi. Te tassa nissitake disvā – ‘‘tumhākaṁ upajjhāyo āpattiṁ āpajjitvāpi āpattibhāvaṁ",
  "atk-s0201a5:226_2": "na jānātī’’ti āhaṁsu. Te gantvā attano upajjhāyassa ārocesuṁ. So evamāha – ‘‘ayaṁ",
  "atk-s0201a5:226_3": "vinayadharo pubbe ‘anāpattī’ti vatvā idāni ‘āpattī’ti vadati, musāvādī eso’’ti. Te",
  "atk-s0201a5:226_4": "gantvā, ‘‘tumhākaṁ upajjhāyo musāvādī’’ti evaṁ aññamaññaṁ kalahaṁ vaḍḍhayiṁsu, taṁ sandhāyetaṁ vuttaṁ.",
  "atk-s0201a5:227_0": "Bhagavantaṁ etadavocāti etaṁ, ‘‘idha, bhante, kosambiyaṁ bhikkhū bhaṇḍanajātā’’tiādivacanaṁ",
  "atk-s0201a5:227_1": "avoca. Tañca kho neva piyakamyatāya na bhedādhippāyena, atha kho atthakāmatāya hitakāmatāya.",
  "atk-s0201a5:227_2": "Sāmaggikārako kiresa bhikkhu, tasmāssa etadahosi – ‘‘yathā ime bhikkhū vivādaṁ āraddhā,",
  "atk-s0201a5:227_3": "na sakkā mayā, nāpi aññena bhikkhunā samaggā kātuṁ, appeva nāma sadevake loke appaṭipuggalo",
  "atk-s0201a5:227_4": "bhagavā sayaṁ vā gantvā, attano vā santikaṁ pakkosāpetvā etesaṁ bhikkhūnaṁ khantimettāpaṭisaṁyuttaṁ",
  "atk-s0201a5:227_5": "sāraṇīyadhammadesanaṁ kathetvā sāmaggiṁ kareyyā’’ti atthakāmatāya hitakāmatāya gantvā avoca.",
  "atk-s0201a5:228_0": "492.Chayime, bhikkhave, dhammā sāraṇīyāti heṭṭhā kalahabhaṇḍanavasena desanā āraddhā.",
  "atk-s0201a5:228_1": "Imasmiṁ ṭhāne cha sāraṇīyā dhammā āgatāti evamidaṁ kosambiyasuttaṁ yathānusandhināva",
  "atk-s0201a5:228_2": "gataṁ hoti. Tattha sāraṇīyāti saritabbayuttā addhāne atikkantepi na pamussitabbā.",
  "atk-s0201a5:228_3": "Yo te dhamme pūreti, taṁ sabrahmacārīnaṁ piyaṁ karontīti piyakaraṇā. Garuṁ karontīti",
  "atk-s0201a5:228_4": "garukaraṇā. Saṅgahāyāti saṅgahaṇatthāya. Avivādāyāti avivādanatthāya. Sāmaggiyāti",
  "atk-s0201a5:228_5": "samaggabhāvatthāya . Ekībhāvāyāti ekībhāvatthāya ninnānākaraṇāya. Saṁvattantīti bhavanti.",
  "atk-s0201a5:228_6": "Mettaṁ kāyakammanti mettacittena kattabbaṁ kāyakammaṁ. Vacīkammamanokammesupi eseva",
  "atk-s0201a5:228_7": "nayo. Imāni bhikkhūnaṁ vasena āgatāni, gihīsupi labbhantiyeva. Bhikkhūnañhi mettacittena",
  "atk-s0201a5:228_8": "ābhisamācārikadhammapūraṇaṁ mettaṁ kāyakammaṁ nāma. Gihīnaṁ cetiyavandanatthāya bodhivandanatthāya",
  "atk-s0201a5:228_9": "saṅghanimantanatthāya gamanaṁ gāmaṁ piṇḍāya paviṭṭhe bhikkhū disvā paccuggamanaṁ",
  "atk-s0201a5:228_10": "pattapaṭiggahaṇaṁ āsanapaññāpanaṁ anugamananti evamādikaṁ mettaṁ kāyakammaṁ nāma.",
  "atk-s0201a5:229_0": "Bhikkhūnaṁ mettacittena ācārapaññattisikkhāpadaṁ, kammaṭṭhānakathanaṁ dhammadesanā",
  "atk-s0201a5:229_1": "tepiṭakampi buddhavacanaṁ mettaṁ vacīkammaṁ nāma. Gihīnañca, ‘‘cetiyavandanatthāya",
  "atk-s0201a5:229_2": "gacchāma, bodhivandanatthāya gacchāma, dhammassavanaṁ karissāma, padīpamālāpupphapūjaṁ",
  "atk-s0201a5:229_3": "karissāma, tīṇi sucaritāni samādāya vattissāma, salākabhattādīni dassāma, vassāvāsikaṁ",
  "atk-s0201a5:229_4": "dassāma, ajja saṅghassa cattāro paccaye dassāma, saṅghaṁ nimantetvā khādanīyādīni",
  "atk-s0201a5:229_5": "saṁvidahatha, āsanāni paññāpetha, pānīyaṁ upaṭṭhapetha, saṅghaṁ paccuggantvā ānetha,",
  "atk-s0201a5:229_6": "paññattāsane nisīdāpetvā chandajātā ussāhajātā veyyāvaccaṁ karothā’’tiādikathanakāle",
  "atk-s0201a5:229_7": "mettaṁ vacīkammaṁ nāma.",
  "atk-s0201a5:230_0": "Bhikkhūnaṁ pātova uṭṭhāya sarīrapaṭijagganaṁ cetiyaṅgaṇavattādīni ca katvā vivittāsane",
  "atk-s0201a5:230_1": "nisīditvā, ‘‘imasmiṁ vihāre bhikkhū sukhī hontu, averā abyāpajjhā’’ti cintanaṁ mettaṁ",
  "atk-s0201a5:230_2": "manokammaṁ nāma. Gihīnaṁ ‘‘ayyā sukhī hontu, averā abyāpajjhā’’ti cintanaṁ mettaṁ manokammaṁ nāma.",
  "atk-s0201a5:231_0": "Āvi ceva raho cāti sammukhā ca parammukhā ca. Tattha navakānaṁ cīvarakammādīsu sahāyabhāvūpagamanaṁ",
  "atk-s0201a5:231_1": "sammukhā mettaṁ kāyakammaṁ nāma. Therānaṁ pana pādadhovanavandanabījanadānādibhedampi",
  "atk-s0201a5:231_2": "sabbaṁ sāmīcikammaṁ sammukhā mettaṁ kāyakammaṁ nāma. Ubhayehipi dunnikkhittānaṁ dārubhaṇḍādīnaṁ",
  "atk-s0201a5:231_3": "tesu avamaññaṁ akatvā attanā dunnikkhittānaṁ viya paṭisāmanaṁ parammukhā mettaṁ kāyakammaṁ",
  "atk-s0201a5:231_4": "nāma. Devatthero tissattheroti evaṁ paggayha vacanaṁ sammukhā mettaṁ vacīkammaṁ nāma.",
  "atk-s0201a5:231_5": "Vihāre asantaṁ pana paripucchantassa, kuhiṁ amhākaṁ devatthero, amhākaṁ tissatthero",
  "atk-s0201a5:231_6": "kadā nu kho āgamissatīti evaṁ mamāyanavacanaṁ parammukhā mettaṁ vacīkammaṁ nāma.",
  "atk-s0201a5:231_7": "Mettāsinehasiniddhāni pana nayanāni ummīletvā suppasannena mukhena olokanaṁ sammukhā",
  "atk-s0201a5:231_8": "mettaṁ manokammaṁ nāma. Devatthero, tissatthero arogo hotu appābādhoti samannāharaṇaṁ",
  "atk-s0201a5:231_9": "parammukhā mettaṁ manokammaṁ nāma.",
  "atk-s0201a5:232_0": "Lābhāti cīvarādayo laddhapaccayā. Dhammikāti kuhanādibhedaṁ micchājīvaṁ vajjetvā",
  "atk-s0201a5:232_1": "dhammena samena bhikkhācariyavattena uppannā. Antamaso pattapariyāpannamattampīti",
  "atk-s0201a5:232_2": "pacchimakoṭiyā patte pariyāpannaṁ pattassa antogataṁ dvattikaṭacchubhikkhāmattampi.",
  "atk-s0201a5:232_3": "Appaṭivibhattabhogīti ettha dve paṭivibhattāni nāma āmisapaṭivibhattaṁ puggalapaṭivibhattañca.",
  "atk-s0201a5:232_4": "Tattha, ‘‘ettakaṁ dassāmi, ettakaṁ na dassāmī’’ti evaṁ cittena vibhajanaṁ āmisapaṭivibhattaṁ",
  "atk-s0201a5:232_5": "nāma. ‘‘Asukassa dassāmi, asukassa na dassāmī’’ti evaṁ cittena vibhajanaṁ pana puggalapaṭivibhattaṁ",
  "atk-s0201a5:232_6": "nāma. Tadubhayampi akatvā yo appaṭivibhattaṁ bhuñjati, ayaṁ appaṭivibhattabhogī nāma.",
  "atk-s0201a5:233_0": "Sīlavantehisabrahmacārīhi sādhāraṇabhogīti ettha sādhāraṇabhogino idaṁ lakkhaṇaṁ,",
  "atk-s0201a5:233_1": "yaṁ yaṁ paṇītaṁ labbhati, taṁ taṁ neva lābhena lābhaṁ jigīsanāmukhena gihīnaṁ deti,",
  "atk-s0201a5:233_2": "na attanā paribhuñjati; paṭiggaṇhantova saṅghena sādhāraṇaṁ hotūti gahetvā gaṇḍiṁ",
  "atk-s0201a5:233_3": "paharitvā paribhuñjitabbaṁ saṅghasantakaṁ viya passati. Idaṁ pana sāraṇīyadhammaṁ",
  "atk-s0201a5:233_4": "ko pūreti, ko na pūretīti? Dussīlo tāva na pūreti. Na hi tassa santakaṁ sīlavantā",
  "atk-s0201a5:233_5": "gaṇhanti. Parisuddhasīlo pana vattaṁ akhaṇḍento pūreti.",
  "atk-s0201a5:234_0": "Tatridaṁ vattaṁ – yo hi odissakaṁ katvā mātu vā pitu vā ācariyupajjhāyādīnaṁ vā deti,",
  "atk-s0201a5:234_1": "so dātabbaṁ deti, sāraṇīyadhammo panassa na hoti, palibodhajagganaṁ nāma hoti. Sāraṇīyadhammo",
  "atk-s0201a5:234_2": "hi muttapalibodhasseva vaṭṭati, tena pana odissakaṁ dentena gilānagilānupaṭṭhākaāgantukagamikānañceva",
  "atk-s0201a5:234_3": "navapabbajitassa ca saṅghāṭipattaggahaṇaṁ ajānantassa dātabbaṁ. Etesaṁ datvā avasesaṁ",
  "atk-s0201a5:234_4": "therāsanato paṭṭhāya thokaṁ thokaṁ adatvā yo yattakaṁ gaṇhāti, tassa tattakaṁ dātabbaṁ.",
  "atk-s0201a5:234_5": "Avasiṭṭhe asati puna piṇḍāya caritvā therāsanato paṭṭhāya yaṁ yaṁ paṇītaṁ, taṁ taṁ",
  "atk-s0201a5:234_6": "datvā sesaṁ paribhuñjitabbaṁ, ‘‘sīlavantehī’’ti vacanato dussīlassa adātumpi vaṭṭati.",
  "atk-s0201a5:235_0": "Ayaṁ pana sāraṇīyadhammo susikkhitāya parisāya supūro hoti, no asikkhitāya parisāya.",
  "atk-s0201a5:235_1": "Susikkhitāya hi parisāya yo aññato labhati, so na gaṇhāti, aññato alabhantopi pamāṇayuttameva",
  "atk-s0201a5:235_2": "gaṇhāti, na atirekaṁ. Ayañca pana sāraṇīyadhammo evaṁ punappunaṁ piṇḍāya caritvā",
  "atk-s0201a5:235_3": "laddhaṁ laddhaṁ dentassāpi dvādasahi vassehi pūrati, na tato oraṁ. Sace hi dvādasamepi",
  "atk-s0201a5:235_4": "vasse sāraṇīyadhammapūrako piṇḍapātapūraṁ pattaṁ āsanasālāyaṁ ṭhapetvā nahāyituṁ",
  "atk-s0201a5:235_5": "gacchati, saṅghatthero ca kasseso pattoti? Sāraṇīyadhammapūrakassāti vutte – ‘‘āharatha",
  "atk-s0201a5:235_6": "na’’nti sabbaṁ piṇḍapātaṁ vicāretvā bhuñjitvā ca rittapattaṁ ṭhapeti. Atha so bhikkhu",
  "atk-s0201a5:235_7": "rittapattaṁ disvā, ‘‘mayhaṁ asesetvāva paribhuñjiṁsū’’ti domanassaṁ uppādeti, sāraṇīyadhammo",
  "atk-s0201a5:235_8": "bhijjati, puna dvādasa vassāni pūretabbo hoti, titthiyaparivāsasadiso hesa. Sakiṁ",
  "atk-s0201a5:235_9": "khaṇḍe jāte puna pūretabbova. Yo pana, ‘‘lābhā vata me, suladdhaṁ vata me, yassa",
  "atk-s0201a5:235_10": "me pattagataṁ anāpucchāva sabrahmacārī paribhuñjantī’’ti somanassaṁ janeti, tassa puṇṇo nāma hoti.",
  "atk-s0201a5:236_0": "Evaṁ pūritasāraṇīyadhammassa pana neva issā, na macchariyaṁ hoti, so manussānaṁ piyo",
  "atk-s0201a5:236_1": "hoti, sulabhapaccayo; pattagatamassa dīyamānampi na khīyati, bhājanīyabhaṇḍaṭṭhāne",
  "atk-s0201a5:236_2": "aggabhaṇḍaṁ labhati, bhaye vā chātake vā sampatte devatā ussukkaṁ āpajjanti.",
  "atk-s0201a5:237_0": "Tatrimāni vatthūni – leṇagirivāsī tissatthero kira mahāgirigāmaṁ upanissāya vasati.",
  "atk-s0201a5:237_1": "Paññāsa mahātherā nāgadīpaṁ cetiyavandanatthāya gacchantā girigāme piṇḍāya caritvā",
  "atk-s0201a5:237_2": "kiñci aladdhā nikkhamiṁsu. Thero pavisanto te disvā pucchi – ‘‘laddhaṁ, bhante’’ti?",
  "atk-s0201a5:237_3": "Vicarimhā, āvusoti. So aladdhabhāvaṁ ñatvā āha – ‘‘yāvāhaṁ, bhante, āgacchāmi, tāva",
  "atk-s0201a5:237_4": "idheva hothā’’ti. Mayaṁ, āvuso, paññāsa janā pattatemanamattampi na labhimhāti. Nevāsikā",
  "atk-s0201a5:237_5": "nāma, bhante, paṭibalā honti, alabhantāpi bhikkhācāramaggasabhāvaṁ jānantīti. Therā",
  "atk-s0201a5:237_6": "āgamiṁsu. Thero gāmaṁ pāvisi. Dhurageheyeva mahāupāsikā khīrabhattaṁ sajjetvā theraṁ",
  "atk-s0201a5:237_7": "olokayamānā ṭhitā therassa dvāraṁ sampattasseva pattaṁ pūretvā adāsi. So taṁ ādāya",
  "atk-s0201a5:237_8": "therānaṁ santikaṁ gantvā, ‘‘gaṇhatha, bhante’’ti saṅghattheramāha. Thero, ‘‘amhehi",
  "atk-s0201a5:237_9": "ettakehi kiñci na laddhaṁ, ayaṁ sīghameva gahetvā āgato, kiṁ nu kho’’ti sesānaṁ mukhaṁ",
  "atk-s0201a5:237_10": "olokesi. Thero olokanākāreneva ñatvā – ‘‘dhammena samena laddhapiṇḍapāto, nikkukkuccā",
  "atk-s0201a5:237_11": "gaṇhatha bhante’’tiādito paṭṭhāya sabbesaṁ yāvadatthaṁ datvā attanāpi yāvadatthaṁ bhuñji.",
  "atk-s0201a5:238_0": "Atha naṁ bhattakiccāvasāne therā pucchiṁsu – ‘‘kadā, āvuso, lokuttaradhammaṁ paṭivijjhī’’ti?",
  "atk-s0201a5:238_1": "Natthi me, bhante, lokuttaradhammoti. Jhānalābhīsi, āvusoti? Etampi me, bhante, natthīti.",
  "atk-s0201a5:238_2": "Nanu, āvuso, pāṭihāriyanti? Sāraṇīyadhammo me, bhante, pūrito, tassa me dhammassa",
  "atk-s0201a5:238_3": "pūritakālato paṭṭhāya sacepi bhikkhusatasahassaṁ hoti, pattagataṁ na khīyatīti. Sādhu",
  "atk-s0201a5:238_4": "sādhu, sappurisa, anucchavikamidaṁ tuyhanti. Idaṁ tāva pattagataṁ na khīyatīti ettha vatthu.",
  "atk-s0201a5:239_0": "Ayameva pana thero cetiyapabbate giribhaṇḍamahāpūjāya dānaṭṭhānaṁ gantvā, ‘‘imasmiṁ",
  "atk-s0201a5:239_1": "ṭhāne kiṁ varabhaṇḍa’’nti pucchati. Dve sāṭakā, bhanteti. Ete mayhaṁ pāpuṇissantīti.",
  "atk-s0201a5:239_2": "Taṁ sutvā amacco rañño ārocesi – ‘‘eko daharo evaṁ vadatī’’ti. ‘‘Daharassevaṁ cittaṁ,",
  "atk-s0201a5:239_3": "mahātherānaṁ pana sukhumasāṭakā vaṭṭantī’’ti vatvā, ‘‘mahātherānaṁ dassāmī’’ti ṭhapesi.",
  "atk-s0201a5:239_4": "Tassa bhikkhusaṅghe paṭipāṭiyā ṭhite dentassa matthake ṭhapitāpi te sāṭakā hatthaṁ",
  "atk-s0201a5:239_5": "nārohanti, aññeva ārohanti. Daharassa dānakāle pana hatthaṁ āruḷhā. So tassa hatthe",
  "atk-s0201a5:239_6": "ṭhapetvā amaccassa mukhaṁ oloketvā daharaṁ nisīdāpetvā dānaṁ datvā saṅghaṁ vissajjetvā",
  "atk-s0201a5:239_7": "daharassa santike nisīditvā, ‘‘kadā, bhante, imaṁ dhammaṁ paṭivijjhitthā’’ti āha.",
  "atk-s0201a5:239_8": "So pariyāyenapi asantaṁ avadanto, ‘‘natthi mayhaṁ, mahārāja, lokuttaradhammo’’ti",
  "atk-s0201a5:239_9": "āha. Nanu, bhante, pubbeva avacutthāti? Āma, mahārāja, sāraṇīyadhammapūrako ahaṁ,",
  "atk-s0201a5:239_10": "tassa me dhammassa pūritakālato paṭṭhāya bhājanīyabhaṇḍaṭṭhāne aggabhaṇḍaṁ pāpuṇātīti.",
  "atk-s0201a5:239_11": "Sādhu sādhu, bhante, anucchavikamidaṁ tumhākanti vanditvā pakkāmi. Idaṁ bhājanīyabhaṇḍaṭṭhāne",
  "atk-s0201a5:239_12": "aggabhaṇḍaṁ pāpuṇātīti ettha vatthu.",
  "atk-s0201a5:240_0": "Brāhmaṇatissabhaye pana bhātaragāmavāsino nāgattheriyā anārocetvāva palāyiṁsu. Therī",
  "atk-s0201a5:240_1": "paccūsakāle, ‘‘ativiya appanigghoso gāmo, upadhāretha tāvā’’ti daharabhikkhuniyo",
  "atk-s0201a5:240_2": "āha. Tā gantvā sabbesaṁ gatabhāvaṁ ñatvā āgamma theriyā ārocesuṁ. Sā sutvā, ‘‘mā",
  "atk-s0201a5:240_3": "tumhe tesaṁ gatabhāvaṁ cintayittha, attano uddesaparipucchāyonisomanasikāresuyeva",
  "atk-s0201a5:240_4": "yogaṁ karothā’’ti vatvā bhikkhācāravelāya pārupitvā attadvādasamā gāmadvāre nigrodharukkhamūle",
  "atk-s0201a5:240_5": "aṭṭhāsi. Rukkhe adhivatthā devatā dvādasannampi bhikkhunīnaṁ piṇḍapātaṁ datvā, ‘‘ayye,",
  "atk-s0201a5:240_6": "aññattha mā gacchatha, niccaṁ idheva ethā’’ti āha. Theriyā pana kaniṭṭhabhātā nāgatthero",
  "atk-s0201a5:240_7": "nāma atthi. So, ‘‘mahantaṁ bhayaṁ, na sakkā idha yāpetuṁ, paratīraṁ gamissāmāti attadvādasamova",
  "atk-s0201a5:240_8": "attano vasanaṭṭhānā nikkhanto theriṁ disvā gamissāmī’’ti bhātaragāmaṁ āgato. Therī,",
  "atk-s0201a5:240_9": "‘‘therā āgatā’’ti sutvā tesaṁ santikaṁ gantvā, kiṁ ayyāti pucchi. So taṁ pavattiṁ",
  "atk-s0201a5:240_10": "ācikkhi. Sā, ‘‘ajja ekadivasaṁ vihāreyeva vasitvā sveva gamissathā’’ti āha. Therā vihāraṁ agamaṁsu.",
  "atk-s0201a5:241_0": "Therī punadivase rukkhamūle piṇḍāya caritvā theraṁ upasaṅkamitvā, ‘‘imaṁ piṇḍapātaṁ",
  "atk-s0201a5:241_1": "paribhuñjathā’’ti āha. Thero, ‘‘vaṭṭissati therī’’ti vatvā tuṇhī aṭṭhāsi. Dhammiko",
  "atk-s0201a5:241_2": "tātā piṇḍapāto kukkuccaṁ akatvā paribhuñjathāti. Vaṭṭissati therīti. Sā pattaṁ gahetvā",
  "atk-s0201a5:241_3": "ākāse khipi, patto ākāse aṭṭhāsi. Thero, ‘‘sattatālamatte ṭhitampi bhikkhunībhattameva,",
  "atk-s0201a5:241_4": "therīti vatvā bhayaṁ nāma sabbakālaṁ na hoti, bhaye vūpasante ariyavaṁsaṁ kathayamāno,",
  "atk-s0201a5:241_5": "‘bho piṇḍapātika bhikkhunībhattaṁ bhuñjitvā vītināmayitthā’ti cittena anuvadiyamāno",
  "atk-s0201a5:241_6": "santhambhetuṁ na sakkhissāmi, appamattā hotha theriyo’’ti maggaṁ āruhi.",
  "atk-s0201a5:242_0": "Rukkhadevatāpi, ‘‘sace thero theriyā hatthato piṇḍapātaṁ paribhuñjissati, na naṁ",
  "atk-s0201a5:242_1": "nivattessāmi, sace pana na paribhuñjissati, nivattessāmī’’ti cintayamānā ṭhatvā therassa",
  "atk-s0201a5:242_2": "gamanaṁ disvā rukkhā oruyha pattaṁ, bhante, dethāti pattaṁ gahetvā theraṁ rukkhamūlaṁyeva",
  "atk-s0201a5:242_3": "ānetvā āsanaṁ paññāpetvā piṇḍapātaṁ datvā katabhattakiccaṁ paṭiññaṁ kāretvā dvādasa",
  "atk-s0201a5:242_4": "bhikkhuniyo, dvādasa ca bhikkhū satta vassāni upaṭṭhahi. Idaṁ devatā ussukkaṁ āpajjantīti",
  "atk-s0201a5:242_5": "ettha vatthu, tatra hi therī sāraṇīyadhammapūrikā ahosi.",
  "atk-s0201a5:243_0": "Akhaṇḍānītiādīsu yassa sattasu āpattikkhandhesu ādimhi vā ante vā sikkhāpadaṁ bhinnaṁ",
  "atk-s0201a5:243_1": "hoti, tassa sīlaṁ pariyante chinnasāṭako viya khaṇḍaṁ nāma. Yassa pana vemajjhe bhinnaṁ,",
  "atk-s0201a5:243_2": "tassa majjhe chiddasāṭako viya chiddaṁ nāma hoti. Yassa pana paṭipāṭiyā dve tīṇi",
  "atk-s0201a5:243_3": "bhinnāni, tassa piṭṭhiyaṁ vā kucchiyaṁ vā uṭṭhitena visabhāgavaṇṇena kāḷarattādīnaṁ",
  "atk-s0201a5:243_4": "aññataravaṇṇā gāvī viya sabalaṁ nāma hoti. Yassa pana antarantarā bhinnāni, tassa",
  "atk-s0201a5:243_5": "antarantarā visabhāgabinducitrā gāvī viya kammāsaṁ nāma hoti. Yassa pana sabbena",
  "atk-s0201a5:243_6": "sabbaṁ abhinnāni, tassa tāni sīlāni akhaṇḍāni acchiddāni asabalāni akammāsāni nāma",
  "atk-s0201a5:243_7": "honti. Tāni panetāni taṇhādāsabyato mocetvā bhujissabhāvakaraṇato bhujissāni. Buddhādīhi",
  "atk-s0201a5:243_8": "viññūhi pasatthattā viññuppasatthāni. Taṇhādiṭṭhīhi aparāmaṭṭhattā, ‘‘idaṁ nāma tvaṁ",
  "atk-s0201a5:243_9": "āpannapubbo’’ti kenaci parāmaṭṭhuṁ asakkuṇeyyattā ca aparāmaṭṭhāni. Upacārasamādhiṁ",
  "atk-s0201a5:243_10": "vā appanāsamādhiṁ vā saṁvattayantīti samādhisaṁvattanikānīti vuccanti. Sīlasāmaññagatoviharatīti",
  "atk-s0201a5:243_11": "tesu tesu disābhāgesu viharantehi bhikkhūhi saddhiṁ samānabhāvūpagatasīlo viharati",
  "atk-s0201a5:243_12": ". Sotāpannādīnañhi sīlaṁ samuddantarepi devalokepi vasantānaṁ aññesaṁ sotāpannādīnaṁ",
  "atk-s0201a5:243_13": "sīlena samānameva hoti, natthi maggasīle nānattaṁ, taṁ sandhāyetaṁ vuttaṁ.",
  "atk-s0201a5:244_0": "Yāyaṁ diṭṭhīti maggasampayuttā sammādiṭṭhi. Ariyāti niddosā. Niyyātīti niyyānikā.",
  "atk-s0201a5:244_1": "Takkarassāti yo tathākārī hoti. Dukkhakkhayāyāti sabbadukkhakkhayatthaṁ. Diṭṭhisāmaññagatoti",
  "atk-s0201a5:244_2": "samānadiṭṭhibhāvaṁ upagato hutvā viharati. Agganti jeṭṭhakaṁ. Sabbagopānasiyo saṅgaṇhātīti",
  "atk-s0201a5:244_3": "saṅgāhikaṁ. Sabbagopānasīnaṁ saṅghāṭaṁ karotīti saṅghāṭanikaṁ. Saṅghāṭaniyanti attho.",
  "atk-s0201a5:244_4": "Yadidaṁ kūṭanti yametaṁ kūṭāgārakaṇṇikāsaṅkhātaṁ kūṭaṁ nāma. Pañcabhūmikādipāsādā",
  "atk-s0201a5:244_5": "hi kūṭabaddhāva tiṭṭhanti. Yasmiṁ patite mattikaṁ ādiṁ katvā sabbe patanti. Tasmā",
  "atk-s0201a5:244_6": "evamāha. Evameva khoti yathā kūṭaṁ kūṭāgārassa, evaṁ imesampi sāraṇīyadhammānaṁ yā",
  "atk-s0201a5:244_7": "ayaṁ ariyā diṭṭhi, sā aggā ca saṅgāhikā ca saṅghāṭaniyā cāti daṭṭhabbā.",
  "atk-s0201a5:245_0": "493.Kathañca, bhikkhave, yāyaṁ diṭṭhīti ettha, bhikkhave, yāyaṁ sotāpattimaggadiṭṭhi",
  "atk-s0201a5:245_1": "ariyā niyyānikā niyyāti takkarassa sammā dukkhakkhayāyāti vuttā, sā kathaṁ kena kāraṇena",
  "atk-s0201a5:245_2": "niyyātīti attho. Pariyuṭṭhitacittova hotīti ettāvatāpi pariyuṭṭhitacittoyeva nāma",
  "atk-s0201a5:245_3": "hotīti attho. Esa nayo sabbattha. Suppaṇihitaṁ me mānasanti mayhaṁ cittaṁ suṭṭhu",
  "atk-s0201a5:245_4": "ṭhapitaṁ. Saccānaṁ bodhāyāti catunnaṁ saccānaṁ bodhatthāya. Ariyantiādīsu taṁ ñāṇaṁ",
  "atk-s0201a5:245_5": "yasmā ariyānaṁ hoti, na puthujjanānaṁ, tasmā ariyanti vuttaṁ. Yesaṁ pana lokuttaradhammopi",
  "atk-s0201a5:245_6": "atthi, tesaṁyeva hoti, na aññesaṁ, tasmā lokuttaranti vuttaṁ. Puthujjanānaṁ pana",
  "atk-s0201a5:245_7": "abhāvato asādhāraṇaṁ puthujjanehīti vuttaṁ. Esa nayo sabbavāresu.",
  "atk-s0201a5:246": "494.Labhāmi paccattaṁ samathanti attano citte samathaṁ labhāmīti attho. Nibbutiyampi eseva nayo. Ettha ca samathoti ekaggatā. Nibbutīti kilesavūpasamo.",
  "atk-s0201a5:247": "495.Tathārūpāya diṭṭhiyāti evarūpāya sotāpattimaggadiṭṭhiyā.",
  "atk-s0201a5:248_0": "496.Dhammatāyāti sabhāvena. Dhammatā esāti sabhāvo esa. Vuṭṭhānaṁ paññāyatīti saṅghakammavasena",
  "atk-s0201a5:248_1": "vā desanāya vā vuṭṭhānaṁ dissati. Ariyasāvako hi āpattiṁ āpajjanto garukāpattīsu",
  "atk-s0201a5:248_2": "kuṭikārasadisaṁ, lahukāpattīsu sahaseyyādisadisaṁ acittakāpattiṁyeva āpajjati, tampi",
  "atk-s0201a5:248_3": "asañcicca, no sañcicca, āpannaṁ na paṭicchādeti. Tasmā atha kho naṁ khippamevātiādimāha.",
  "atk-s0201a5:248_4": "Daharoti taruṇo. Kumāroti na mahallako. Mandoti cakkhusotādīnaṁ mandatāya mando.",
  "atk-s0201a5:248_5": "Uttānaseyyakoti atidaharatāya uttānaseyyako, dakkhiṇena vā vāmena vā passena sayituṁ",
  "atk-s0201a5:248_6": "na sakkotīti attho. Aṅgāraṁ akkamitvāti ito cito ca pasāritena hatthena vā pādena",
  "atk-s0201a5:248_7": "vā phusitvā. Evaṁ phusantānaṁ pana manussānaṁ na sīghaṁ hattho jhāyati, tathā hi",
  "atk-s0201a5:248_8": "ekacce hatthena aṅgāraṁ gahetvā parivattamānā dūrampi gacchanti. Daharassa pana hatthapādā",
  "atk-s0201a5:248_9": "sukhumālā honti, so phuṭṭhamatteneva dayhamāno cirīti saddaṁ karonto khippaṁ paṭisaṁharati,",
  "atk-s0201a5:248_10": "tasmā idha daharova dassito. Mahallako ca dayhantopi adhivāseti, ayaṁ pana adhivāsetuṁ",
  "atk-s0201a5:248_11": "na sakkoti. Tasmāpi daharova dassito. Desetīti āpattipaṭiggāhake sabhāgapuggale sati",
  "atk-s0201a5:248_12": "ekaṁ divasaṁ vā rattiṁ vā anadhivāsetvā rattiṁ caturaṅgepi tame sabhāgabhikkhuno",
  "atk-s0201a5:248_13": "vasanaṭṭhānaṁ gantvā desetiyeva.",
  "atk-s0201a5:249_0": "497.Uccāvacānīti uccanīcāni. Kiṁ karaṇīyānīti kiṁ karomīti evaṁ vatvā kattabbakammāni.",
  "atk-s0201a5:249_1": "Tattha uccakammaṁ nāma cīvarassa karaṇaṁ rajanaṁ cetiye sudhākammaṁ uposathāgāracetiyagharabodhigharesu",
  "atk-s0201a5:249_2": "kattabbakammanti evamādi. Avacakammaṁ nāma pādadhovanamakkhanādikhuddakakammaṁ, atha",
  "atk-s0201a5:249_3": "vā cetiye sudhākammādi uccakammaṁ nāma. Tattheva kasāvapacanaudakānayanakucchakaraṇa",
  "atk-s0201a5:249_4": "niyyāsabandhanādi avacakammaṁ nāma. Ussukkaṁ āpanno hotīti ussukkabhāvaṁ kattabbataṁ",
  "atk-s0201a5:249_5": "paṭipanno hoti. Tibbāpekkho hotīti bahalapatthano hoti. Thambañcaālumpatīti tiṇañca",
  "atk-s0201a5:249_6": "ālumpamānā khādati. Vacchakañca apacinātīti vacchakañca apaloketi. Taruṇavacchā hi",
  "atk-s0201a5:249_7": "gāvī araññe ekato āgataṁ vacchakaṁ ekasmiṁ ṭhāne nipannaṁ pahāya dūraṁ na gacchati,",
  "atk-s0201a5:249_8": "vacchakassa āsannaṭṭhāne caramānā tiṇaṁ ālumpitvā gīvaṁ ukkhipitvā ekantaṁ vacchakameva",
  "atk-s0201a5:249_9": "ca viloketi, evameva sotāpanno uccāvacāni kiṁ karaṇīyāni karonto tanninno hoti, asithilapūrako",
  "atk-s0201a5:249_10": "tibbacchando bahalapatthano hutvāva karoti.",
  "atk-s0201a5:250_0": "Tatridaṁ vatthu – mahācetiye kira sudhākamme kariyamāne eko ariyasāvako ekena hatthena",
  "atk-s0201a5:250_1": "sudhābhājanaṁ, ekena kucchaṁ gahetvā sudhākammaṁ karissāmīti cetiyaṅgaṇaṁ āruḷho.",
  "atk-s0201a5:250_2": "Eko kāyadaḷhibahulo bhikkhu gantvā therassa santike aṭṭhāsi. Thero aññasmiṁ sati",
  "atk-s0201a5:250_3": "papañco hotīti tasmā ṭhānā aññaṁ ṭhānaṁ gato. Sopi bhikkhu tattheva agamāsi. Thero",
  "atk-s0201a5:250_4": "puna aññaṁ ṭhānanti evaṁ katipayaṭṭhāne āgataṁ, – ‘‘sappurisa mahantaṁ cetiyaṅgaṇaṁ",
  "atk-s0201a5:250_5": "kiṁ aññasmiṁ ṭhāne okāsaṁ na labhathā’’ti āha. Na itaro pakkāmīti.",
  "atk-s0201a5:251_0": "498.Balatāya samannāgatoti balena samannāgato. Aṭṭhiṁ katvāti atthikabhāvaṁ katvā,",
  "atk-s0201a5:251_1": "atthiko hutvāti attho. Manasikatvāti manasmiṁ karitvā. Sabbacetasā samannāharitvāti",
  "atk-s0201a5:251_2": "appamattakampi vikkhepaṁ akaronto sakalacittena samannāharitvā. Ohitasototi ṭhapitasoto.",
  "atk-s0201a5:251_3": "Ariyasāvakā hi piyadhammassavanā honti, dhammassavanaggaṁ gantvā niddāyamānā vā yena",
  "atk-s0201a5:251_4": "kenaci saddhiṁ sallapamānā vā vikkhittacittā vā na nisīdanti, atha kho amataṁ paribhuñjantā",
  "atk-s0201a5:251_5": "viya atittāva honti dhammassavane, atha aruṇaṁ uggacchati. Tasmā evamāha.",
  "atk-s0201a5:252_0": "500.Dhammatāsusamanniṭṭhā hotīti sabhāvo suṭṭhu samannesito hoti. Sotāpattiphalasacchikiriyāyāti",
  "atk-s0201a5:252_1": "karaṇavacanaṁ , sotāpattiphalasacchikatañāṇenāti attho. Evaṁ sattaṅgasamannāgatoti",
  "atk-s0201a5:252_2": "evaṁ imehi sattahi mahāpaccavekkhaṇañāṇehi samannāgato. Ayaṁ tāva ācariyānaṁ samānakathā.",
  "atk-s0201a5:252_3": "Lokuttaramaggo hi bahucittakkhaṇiko nāma natthi.",
  "atk-s0201a5:253_0": "Vitaṇḍavādī pana ekacittakkhaṇiko nāma maggo natthi, ‘‘evaṁ bhāveyya satta vassānī’’ti",
  "atk-s0201a5:253_1": "hi vacanato sattapi vassāni maggabhāvanā honti. Kilesā pana lahu chijjantā sattahi",
  "atk-s0201a5:253_2": "ñāṇehi chijjantīti vadati. So suttaṁ āharāti vattabbo, addhā aññaṁ suttaṁ apassanto,",
  "atk-s0201a5:253_3": "‘‘idamassa paṭhamaṁ ñāṇaṁ adhigataṁ hoti, idamassa dutiyaṁ ñāṇaṁ…pe… idamassa sattamaṁ",
  "atk-s0201a5:253_4": "ñāṇaṁ adhigataṁ hotī’’ti imameva āharitvā dassessati. Tato vattabbo kiṁ panidaṁ suttaṁ",
  "atk-s0201a5:253_5": "neyyatthaṁ nītatthanti. Tato vakkhati – ‘‘nītatthatthaṁ, yathāsuttaṁ tatheva attho’’ti.",
  "atk-s0201a5:253_6": "So vattabbo – ‘‘dhammatā susamanniṭṭhā hoti sotāpattiphalasacchikiriyāyāti ettha",
  "atk-s0201a5:253_7": "ko attho’’ti? Addhā sotāpattiphalasacchikiriyāyatthoti vakkhati. Tato pucchitabbo,",
  "atk-s0201a5:253_8": "‘‘maggasamaṅgī phalaṁ sacchikaroti, phalasamaṅgī’’ti. Jānanto, ‘‘phalasamaṅgī sacchikarotī’’ti",
  "atk-s0201a5:253_9": "vakkhati. Tato vattabbo, – ‘‘evaṁ sattaṅgasamannāgato kho, bhikkhave, ariyasāvako",
  "atk-s0201a5:253_10": "sotāpattiphalasamannāgato hotīti idha maggaṁ abhāvetvā maṇḍūko viya uppatitvā ariyasāvako",
  "atk-s0201a5:253_11": "phalameva gaṇhissati. Mā suttaṁ me laddhanti yaṁ vā taṁ vā avaca. Pañhaṁ vissajjentena",
  "atk-s0201a5:253_12": "nāma ācariyasantike vasitvā buddhavacanaṁ uggaṇhitvā attharasaṁ viditvā vattabbaṁ",
  "atk-s0201a5:253_13": "hotī’’ti. ‘‘Imāni satta ñāṇāni ariyasāvakassa paccavekkhaṇañāṇāneva, lokuttaramaggo",
  "atk-s0201a5:253_14": "bahucittakkhaṇiko nāma natthi, ekacittakkhaṇikoyevā’’ti saññāpetabbo. Sace sañjānāti",
  "atk-s0201a5:253_15": "sañjānātu. No ce sañjānāti, ‘‘gaccha pātova vihāraṁ pavisitvā yāguṁ pivāhī’’ti uyyojetabbo.",
  "atk-s0201a5:253_16": "Sesaṁ sabbattha uttānamevāti.",
  "atk-s0201a5:254": "Papañcasūdaniyā majjhimanikāyaṭṭhakathāya",
  "atk-s0201a5:255": "Kosambiyasuttavaṇṇanā niṭṭhitā.",
  "atk-s0201a5:256": "9. Brahmanimantanikasuttavaṇṇanā",
  "atk-s0201a5:257_0": "501.Evaṁme sutanti brahmanimantanikasuttaṁ. Tattha pāpakaṁ diṭṭhigatanti lāmakā sassatadiṭṭhi.",
  "atk-s0201a5:257_1": "Idaṁ niccanti idaṁ saha kāyena brahmaṭṭhānaṁ aniccaṁ ‘‘nicca’’nti vadati. Dhuvādīni",
  "atk-s0201a5:257_2": "tasseva vevacanāni. Tattha dhuvanti thiraṁ. Sassatanti sadā vijjamānaṁ. Kevalanti",
  "atk-s0201a5:257_3": "akhaṇḍaṁ sakalaṁ. Acavanadhammanti acavanasabhāvaṁ. Idañhi na jāyatītiādīsu imasmiṁ",
  "atk-s0201a5:257_4": "ṭhāne koci jāyanako vā jīyanako vā mīyanako vā cavanako vā upapajjanako vā natthīti",
  "atk-s0201a5:257_5": "sandhāya vadati. Ito ca panaññanti ito saha kāyakā brahmaṭṭhānā uttari aññaṁ nissaraṇaṁ",
  "atk-s0201a5:257_6": "nāma natthīti evamassa thāmagatā sassatadiṭṭhi uppannā hoti. Evaṁvādī pana so upari",
  "atk-s0201a5:257_7": "tisso jhānabhūmiyo cattāro maggā cattāri phalāni nibbānanti sabbaṁ paṭibāhati. Avijjāgatoti",
  "atk-s0201a5:257_8": "avijjāya gato samannāgato aññāṇī andhībhūto. Yatra hi nāmāti yo nāma.",
  "atk-s0201a5:258_0": "502.Atha kho, bhikkhave, māro pāpimāti māro kathaṁ bhagavantaṁ addasa? So kira attano",
  "atk-s0201a5:258_1": "bhavane nisīditvā kālena kālaṁ satthāraṁ āvajjeti – ‘‘ajja samaṇo gotamo katarasmiṁ",
  "atk-s0201a5:258_2": "gāme vā nigame vā vasatī’’ti. Imasmiṁ pana kāle āvajjanto, ‘‘ukkaṭṭhaṁ nissāya subhagavane",
  "atk-s0201a5:258_3": "viharatī’’ti ñatvā, ‘‘kattha nu kho gato’’ti olokento brahmalokaṁ gacchantaṁ disvā,",
  "atk-s0201a5:258_4": "‘‘samaṇo gotamo brahmalokaṁ gacchati, yāva tattha dhammakathaṁ kathetvā brahmagaṇaṁ",
  "atk-s0201a5:258_5": "mama visayā nātikkameti, tāva gantvā dhammadesanāyaṁ vichandaṁ karissāmī’’ti satthu",
  "atk-s0201a5:258_6": "padānupadiko gantvā brahmagaṇassa antare adissamānena kāyena aṭṭhāsi. So, ‘‘satthārā",
  "atk-s0201a5:258_7": "bakabrahmā apasādito’’ti ñatvā brahmuno upatthambho hutvā aṭṭhāsi. Tena vuttaṁ –",
  "atk-s0201a5:258_8": "‘‘atha kho, bhikkhave, māro pāpimā’’ti.",
  "atk-s0201a5:259_0": "Brahmapārisajjaṁ anvāvisitvāti ekassa brahmapārisajjassa sarīraṁ pavisitvā. Mahābrahmānaṁ",
  "atk-s0201a5:259_1": "pana brahmapurohitānaṁ vā anvāvisituṁ na sakkoti. Metamāsadoti mā etaṁ apasādayittha.",
  "atk-s0201a5:259_2": "Abhibhūti abhibhavitvā ṭhito jeṭṭhako. Anabhibhūtoti aññehi anabhibhūto. Aññadatthūti",
  "atk-s0201a5:259_3": "ekaṁsavacane nipāto. Dassanavasena daso, sabbaṁ passatīti dīpeti. Vasavattīti sabbajanaṁ",
  "atk-s0201a5:259_4": "vase vatteti. Issaroti loke issaro. Kattā nimmātāti lokassa kattā ca nimmātā ca,",
  "atk-s0201a5:259_5": "pathavīhimavantasinerucakkavāḷamahāsamuddacandimasūriyā ca iminā nimmitāti dīpeti.",
  "atk-s0201a5:260_0": "Seṭṭho sajitāti ayaṁ lokassa uttamo ca sajitā ca. ‘‘Tvaṁ khattiyo nāma hohi, tvaṁ",
  "atk-s0201a5:260_1": "brāhmaṇo nāma, vesso nāma, suddo nāma, gahaṭṭho nāma, pabbajito nāma, antamaso oṭṭho",
  "atk-s0201a5:260_2": "hohi, goṇo hohī’’ti evaṁ sattānaṁ visajjetā ayanti dasseti. Vasī pitā bhūtabhabyānanti",
  "atk-s0201a5:260_3": "ayaṁ ciṇṇavasitāya vasī, ayaṁ pitā bhūtānañca bhabyānañcāti vadati. Tattha aṇḍajajalābujā",
  "atk-s0201a5:260_4": "sattā antoaṇḍakose ceva antovatthimhi ca bhabyā nāma, bahi nikkhantakālato paṭṭhāya",
  "atk-s0201a5:260_5": "bhūtā. Saṁsedajā paṭhamacittakkhaṇe bhabyā, dutiyato paṭṭhāya bhūtā. Opapātikā paṭhamairiyāpathe",
  "atk-s0201a5:260_6": "bhabyā, dutiyato paṭṭhāya bhūtāti veditabbā. Te sabbepi etassa puttāti saññāya, ‘‘pitā",
  "atk-s0201a5:260_7": "bhūtabhabyāna’’nti āha.",
  "atk-s0201a5:261_0": "Pathavīgarahakāti yathā tvaṁ etarahi, ‘‘aniccā dukkhā anattā’’ti pathaviṁ garahasi",
  "atk-s0201a5:261_1": "jigucchasi, evaṁ tepi pathavīgarahakā ahesuṁ, na kevalaṁ tvaṁyevāti dīpeti. Āpagarahakātiādīsupi",
  "atk-s0201a5:261_2": "eseva nayo. Hīne kāye patiṭṭhitāti catūsu apāyesu nibbattā. Pathavīpasaṁsakāti yathā",
  "atk-s0201a5:261_3": "tvaṁ garahasi, evaṁ agarahitvā, ‘‘niccā dhuvā sassatā acchejjā abhejjā akkhayā’’ti",
  "atk-s0201a5:261_4": "evaṁ pathavīpasaṁsakā pathaviyā vaṇṇavādino ahesunti vadati. Pathavābhinandinoti",
  "atk-s0201a5:261_5": "taṇhādiṭṭhivasena pathaviyā abhinandino. Sesesupi eseva nayo. Paṇīte kāye patiṭṭhitāti",
  "atk-s0201a5:261_6": "brahmaloke nibbattā. Taṁ tāhanti tena kāraṇena taṁ ahaṁ. Iṅghāti codanatthe nipāto.",
  "atk-s0201a5:261_7": "Upātivattitthoti atikkamittha. ‘‘Upātivattito’’tipi pāṭho, ayamevattho. Daṇḍena paṭippaṇāmeyyāti",
  "atk-s0201a5:261_8": "catuhatthena muggaradaṇḍena pothetvā palāpeyya. Narakapapāteti sataporise mahāsobbhe.",
  "atk-s0201a5:261_9": "Virādheyyāti hatthena gahaṇayutte vā pādena patiṭṭhānayutte vā ṭhāne gahaṇapatiṭṭhānāni",
  "atk-s0201a5:261_10": "kātuṁ na sakkuṇeyya. Nanu tvaṁ bhikkhu passasīti bhikkhu nanu tvaṁ imaṁ brahmaparisaṁ",
  "atk-s0201a5:261_11": "sannipatitaṁ obhāsamānaṁ virocamānaṁ jotayamānaṁ passasīti brahmuno ovāde ṭhitānaṁ",
  "atk-s0201a5:261_12": "iddhānubhāvaṁ dasseti. Iti kho maṁ, bhikkhave, māro pāpimā brahmaparisaṁ upanesīti,",
  "atk-s0201a5:261_13": "bhikkhave , māro pāpimā nanu tvaṁ bhikkhu passasi brahmaparisaṁ yasena ca siriyā",
  "atk-s0201a5:261_14": "ca obhāsamānaṁ virocamānaṁ jotayamānaṁ, yadi tvampi mahābrahmuno vacanaṁ anatikkamitvā",
  "atk-s0201a5:261_15": "yadeva te brahmā vadati, taṁ kareyyāsi, tvampi evamevaṁ yasena ca siriyā ca viroceyyāsīti",
  "atk-s0201a5:261_16": "evaṁ vadanto maṁ brahmaparisaṁ upanesi upasaṁhari. Mā tvaṁ maññitthoti mā tvaṁ maññi.",
  "atk-s0201a5:261_17": "Māro tvamasi pāpimāti pāpima tvaṁ mahājanassa māraṇato māro nāma, pāpakaṁ lāmakaṁ",
  "atk-s0201a5:261_18": "mahājanassa ayasaṁ karaṇato pāpimā nāmāti jānāmi.",
  "atk-s0201a5:262_0": "503.Kasiṇaṁ āyunti sakalaṁ āyuṁ. Te kho evaṁ jāneyyunti te evaṁ mahantena tapokammena",
  "atk-s0201a5:262_1": "samannāgatā, tvaṁ pana purimadivase jāto, kiṁ jānissasi, yassa te ajjāpi mukhe khīragandho",
  "atk-s0201a5:262_2": "vāyatīti ghaṭṭento vadati. Pathaviṁ ajjhosissasīti pathaviṁ ajjhosāya gilitvā pariniṭṭhapetvā",
  "atk-s0201a5:262_3": "taṇhāmānadiṭṭhīhi gaṇhissasi. Opasāyiko me bhavissasīti mayhaṁ samīpasayo bhavissasi,",
  "atk-s0201a5:262_4": "maṁ gacchantaṁ anugacchissasi, ṭhitaṁ upatiṭṭhissasi, nisinnaṁ upanisīdissasi, nipannaṁ",
  "atk-s0201a5:262_5": "upanipajjissasīti attho. Vatthusāyikoti mama vatthusmiṁ sayanako. Yathākāmakaraṇīyo",
  "atk-s0201a5:262_6": "bāhiteyyoti mayā attano ruciyā yaṁ icchāmi, taṁ kattabbo, bāhitvā ca pana jajjharikāgumbatopi",
  "atk-s0201a5:262_7": "nīcataro lakuṇḍaṭakataro kātabbo bhavissasīti attho.",
  "atk-s0201a5:263_0": "Iminā esa bhagavantaṁ upalāpeti vā apasādeti vā. Upalāpeti nāma sace kho tvaṁ, bhikkhu,",
  "atk-s0201a5:263_1": "taṇhādīhi pathaviṁ ajjhosissasi, opasāyiko me bhavissasi, mayi gacchante gamissasi,",
  "atk-s0201a5:263_2": "tiṭṭhante ṭhassasi, nisinne nisīdissasi, nipanne nipajjissasi, ahaṁ taṁ sesajanaṁ",
  "atk-s0201a5:263_3": "paṭibāhitvā vissāsikaṁ abbhantarikaṁ karissāmīti evaṁ tāva upalāpeti nāma. Sesapadehi",
  "atk-s0201a5:263_4": "pana apasādeti nāma. Ayañhettha adhippāyo – sace tvaṁ pathaviṁ ajjhosissasi, vatthusāyiko",
  "atk-s0201a5:263_5": "me bhavissasi, mama gamanādīni āgametvā gamissasi vā ṭhassasi vā nisīdissasi vā nipajjissasi",
  "atk-s0201a5:263_6": "vā, mama vatthusmiṁ mayhaṁ ārakkhaṁ gaṇhissasi, ahaṁ pana taṁ yathākāmaṁ karissāmi",
  "atk-s0201a5:263_7": "bāhitvā ca jajjharikāgumbatopi lakuṇḍakataranti evaṁ apasādeti nāma. Ayaṁ pana brahmā",
  "atk-s0201a5:263_8": "mānanissito, tasmā idha apasādanāva adhippetā. Āpādīsupi eseva nayo.",
  "atk-s0201a5:264_0": "Apicate ahaṁ brahmeti idāni bhagavā, ‘‘ayaṁ brahmā mānanissito ‘ahaṁ jānāmī’ti maññati,",
  "atk-s0201a5:264_1": "attano yasena sammatto sarīraṁ phusitumpi samatthaṁ kiñci na passati, thokaṁ niggahetuṁ",
  "atk-s0201a5:264_2": "vaṭṭatī’’ti cintetvā imaṁ desanaṁ ārabhi. Tattha gatiñca pajānāmīti nipphattiñca",
  "atk-s0201a5:264_3": "pajānāmi. Jutiñcāti ānubhāvañca pajānāmi. Evaṁ mahesakkhoti evaṁ mahāyaso mahāparivāro.",
  "atk-s0201a5:265_0": "Yāvatā candimasūriyā pariharantīti yattake ṭhāne candimasūriyā vicaranti. Disā bhanti",
  "atk-s0201a5:265_1": "virocanāti disāsu virocamānā obhāsanti, disā vā tehi virocamānā obhāsanti. Tāva sahassadhā",
  "atk-s0201a5:265_2": "lokoti tattakena pamāṇena sahassadhā loko, iminā cakkavāḷena saddhiṁ cakkavāḷasahassanti",
  "atk-s0201a5:265_3": "attho. Ettha te vattate vasoti ettha cakkavāḷasahasse tuyhaṁ vaso vattati. Paroparañca",
  "atk-s0201a5:265_4": "jānāsīti ettha cakkavāḷasahasse paropare uccanīce hīnappaṇīte satte jānāsi. Atho",
  "atk-s0201a5:265_5": "rāgavirāginanti na kevalaṁ, ‘‘ayaṁ iddho ayaṁ pakatimanusso’’ti paroparaṁ, ‘‘ayaṁ",
  "atk-s0201a5:265_6": "pana sarāgo ayaṁ vītarāgo’’ti evaṁ rāgavirāginampi janaṁ jānāsi. Itthaṁbhāvaññathābhāvanti",
  "atk-s0201a5:265_7": "itthaṁbhāvoti idaṁ cakkavāḷaṁ. Aññathābhāvoti ito sesaṁ ekūnasahassaṁ. Sattānaṁ āgatiṁ",
  "atk-s0201a5:265_8": "gatinti ettha cakkavāḷasahasse paṭisandhivasena sattānaṁ āgatiṁ, cutivasena gatiṁ",
  "atk-s0201a5:265_9": "ca jānāsi. Tuyhaṁ pana atimahantohamasmīti saññā hoti, sahassibrahmā nāma tvaṁ, aññesaṁ",
  "atk-s0201a5:265_10": "pana tayā uttari dvisahassānaṁ tisahassānaṁ catusahassānaṁ pañcasahassānaṁ dasasahassānaṁ",
  "atk-s0201a5:265_11": "satasahassānañca brahmānaṁ pamāṇaṁ natthi, catuhatthāya pilotikāya paṭappamāṇaṁ kātuṁ",
  "atk-s0201a5:265_12": "vāyamanto viya mahantosmīti saññaṁ karosīti niggaṇhāti.",
  "atk-s0201a5:266_0": "504.Idhūpapannoti idha paṭhamajjhānabhūmiyaṁ upapanno. Tena taṁ tvaṁ na jānāsīti",
  "atk-s0201a5:266_1": "tena kāraṇena taṁ kāyaṁ tvaṁ na jānāsi. Neva te samasamoti jānitabbaṭṭhānaṁ patvāpi",
  "atk-s0201a5:266_2": "tayā samasamo na homi. Abhiññāyāti aññāya. Kuto nīceyyanti tayā nīcatarabhāvo pana mayhaṁ kuto.",
  "atk-s0201a5:267_0": "Heṭṭhūpapattiko kiresa brahmā anuppanne buddhuppāde isipabbajjaṁ pabbajitvā kasiṇaparikammaṁ",
  "atk-s0201a5:267_1": "katvā samāpattiyo nibbattetvā aparihīnajjhāno kālaṁ katvā catutthajjhānabhūmiyaṁ",
  "atk-s0201a5:267_2": "vehapphalabrahmaloke pañcakappasatikaṁ āyuṁ gahetvā nibbatti. Tattha yāvatāyukaṁ",
  "atk-s0201a5:267_3": "ṭhatvā heṭṭūpapattikaṁ katvā tatiyajjhānaṁ paṇītaṁ bhāvetvā subhakiṇhabrahmaloke",
  "atk-s0201a5:267_4": "catusaṭṭhikappaṁ āyuṁ gahetvā nibbatti. Tattha dutiyajjhānaṁ bhāvetvā ābhassaresu",
  "atk-s0201a5:267_5": "aṭṭhakappaṁ āyuṁ gahetvā nibbatti. Tattha paṭhamajjhānaṁ bhāvetvā paṭhamajjhānabhūmiyaṁ",
  "atk-s0201a5:267_6": "kappāyuko hutvā nibbatti, so paṭhamakāle attanā katakammañca nibbattaṭṭhānañca aññāsi,",
  "atk-s0201a5:267_7": "kāle pana gacchante ubhayaṁ pamussitvā sassatadiṭṭhiṁ uppādesi. Tena naṁ bhagavā,",
  "atk-s0201a5:267_8": "‘‘tena taṁ tvaṁ na jānāsi…pe… kuto nīceyya’’nti āha.",
  "atk-s0201a5:268_0": "Atha brahmā cintesi – ‘‘samaṇo gotamo mayhaṁ āyuñca nibbattaṭṭhānañca pubbekatakammañca",
  "atk-s0201a5:268_1": "jānāti, handa naṁ pubbe katakammaṁ pucchāmī’’ti satthāraṁ attano pubbekatakammaṁ",
  "atk-s0201a5:268_2": "pucchi. Satthā kathesi.",
  "atk-s0201a5:269_0": "Pubbe kiresa kulaghare nibbattitvā kāmesu ādīnavaṁ disvā, ‘‘jātijarābyādhimaraṇassa",
  "atk-s0201a5:269_1": "antaṁ karissāmī’’ti nikkhamma isipabbajjaṁ pabbajitvā samāpattiyo nibbattetvā abhiññāpādakajjhānalābhī",
  "atk-s0201a5:269_2": "hutvā gaṅgātīre paṇṇasālaṁ kāretvā jhānaratiyā vītināmeti. Tadā ca kālena kālaṁ satthavāhā",
  "atk-s0201a5:269_3": "pañcahi sakaṭasatehi marukantāraṁ paṭipajjanti. Marukantāre pana divā na sakkā gantuṁ,",
  "atk-s0201a5:269_4": "rattiṁ gamanaṁ hoti. Atha purimasakaṭassa aggayuge yuttabalibaddā gacchantā nivattitvā",
  "atk-s0201a5:269_5": "āgatamaggābhimukhāva ahesuṁ. Itarasakaṭāni tatheva nivattitvā aruṇe uggate nivattitabhāvaṁ",
  "atk-s0201a5:269_6": "jāniṁsu. Tesañca tadā kantāraṁ atikkamanadivaso ahosi. Sabbaṁ dārudakaṁ parikkhīṇaṁ,",
  "atk-s0201a5:269_7": "tasmā, ‘‘natthi dāni amhākaṁ jīvita’’nti cintetvā goṇe cakkesu bandhitvā manussā",
  "atk-s0201a5:269_8": "sakaṭapacchāyāyaṁ pavisitvā nipajjiṁsu . Tāpasopi kālasseva paṇṇasālato nikkhamitvā",
  "atk-s0201a5:269_9": "paṇṇasāladvāre nisinno gaṅgaṁ olokayamāno addasa gaṅgaṁ mahatā udakoghena vuyhamānaṁ",
  "atk-s0201a5:269_10": "pavattitamaṇikkhandhaṁ viya āgacchantiṁ. Disvā cintesi – ‘‘atthi nu kho imasmiṁ loke",
  "atk-s0201a5:269_11": "evarūpassa madhurodakassa alābhena kilissamānā sattā’’ti. So evaṁ āvajjanto marukantāre",
  "atk-s0201a5:269_12": "taṁ satthaṁ disvā, ‘‘ime sattā mā nassantū’’ti, ‘‘ito mahā udakakkhandho chijjitvā",
  "atk-s0201a5:269_13": "marukantāre satthābhimukho gacchatū’’ti abhiññācittena adhiṭṭhāsi. Sahacittuppādena",
  "atk-s0201a5:269_14": "mātikāruḷhaṁ viya udakaṁ tattha agamāsi. Manussā udakasaddena vuṭṭhāya udakaṁ disvā",
  "atk-s0201a5:269_15": "hatthatuṭṭhā nhāyitvā pivitvā goṇepi pāyetvā sotthinā icchitaṭṭhānaṁ agamaṁsu. Satthā",
  "atk-s0201a5:269_16": "taṁ brahmuno pubbakammaṁ dassento –",
  "atk-s0201a5:270": "‘‘Yaṁ tvaṁ apāyesi bahū manusse,",
  "atk-s0201a5:271": "Pipāsite ghammani samparete;",
  "atk-s0201a5:272": "Taṁ te purāṇaṁ vatasīlavattaṁ,",
  "atk-s0201a5:273": "Suttappabuddhova anussarāmī’’ti. (jā. 1.7.71) –",
  "atk-s0201a5:274": "Imaṁ gāthamāha.",
  "atk-s0201a5:275_0": "Aparasmiṁ samaye tāpaso gaṅgātīre paṇṇasālaṁ māpetvā āraññakaṁ gāmaṁ nissāya vasati.",
  "atk-s0201a5:275_1": "Tena ca samayena corā taṁ gāmaṁ paharitvā hatthasāraṁ gahetvā gāviyo ca karamare",
  "atk-s0201a5:275_2": "ca gahetvā gacchanti. Gāvopi sunakhāpi manussāpi mahāviravaṁ viravanti. Tāpaso taṁ",
  "atk-s0201a5:275_3": "saddaṁ sutvā ‘‘kiṁ nu kho eta’’nti āvajjanto, ‘‘manussānaṁ bhayaṁ uppanna’’nti ñatvā,",
  "atk-s0201a5:275_4": "‘‘mayi passante ime sattā mā nassantū’’ti abhiññāpādakajjhānaṁ samāpajjitvā vuṭṭhāya",
  "atk-s0201a5:275_5": "abhiññācittena corānaṁ paṭipathe caturaṅginisenaṁ māpesi kammasajjaṁ āgacchantiṁ.",
  "atk-s0201a5:275_6": "Corā disvā, ‘‘rājā’’ti te maññamānā vilopaṁ chaḍḍetvā pakkamiṁsu. Tāpaso ‘‘yaṁ yassa",
  "atk-s0201a5:275_7": "santakaṁ, taṁ tasseva hotū’’ti adhiṭṭhāsi, taṁ tatheva ahosi. Mahājano sotthibhāvaṁ",
  "atk-s0201a5:275_8": "pāpuṇi. Satthā idampi tassa pubbakammaṁ dassento –",
  "atk-s0201a5:276": "‘‘Yaṁ eṇikūlasmiṁ janaṁ gahītaṁ,",
  "atk-s0201a5:277": "Amocayī gayhaka nīyamānaṁ;",
  "atk-s0201a5:278": "Taṁ te purāṇaṁ vatasīlavattaṁ,",
  "atk-s0201a5:279": "Suttappabuddhova anussarāmī’’ti. (jā. 1.7.72) –",
  "atk-s0201a5:280": "Imaṁ gāthamāha. Ettha eṇikūlasminti gaṅgātīre.",
  "atk-s0201a5:281_0": "Puna ekasmiṁ samaye uparigaṅgāvāsikaṁ kulaṁ heṭṭhāgaṅgāvāsikena kulena saddhiṁ mittasanthavaṁ",
  "atk-s0201a5:281_1": "katvā nāvāsaṅghāṭaṁ bandhitvā bahuṁ khādanīyabhojanīyañceva gandhamālādīni ca āropetvā",
  "atk-s0201a5:281_2": "gaṅgāsotena āgacchati. Manussā khādamānā bhuñjamānā naccantā gāyantā devavimānena",
  "atk-s0201a5:281_3": "gacchantā viya balavasomanassā ahesuṁ. Gaṅgeyyako nāgo disvā kupito, ‘‘ime mayi saññampi",
  "atk-s0201a5:281_4": "na karonti, idāni ne samuddameva pāpessāmī’’ti mahantaṁ attabhāvaṁ māpetvā udakaṁ",
  "atk-s0201a5:281_5": "dvidhā bhinditvā uṭṭhāya phaṇaṁ katvā sussūkāraṁ karonto aṭṭhāsi. Mahājano disvā",
  "atk-s0201a5:281_6": "bhīto vissaramakāsi. Tāpaso paṇṇasālāya nisinno sutvā, ‘‘ime gāyantā naccantā somanassajātā",
  "atk-s0201a5:281_7": "āgacchanti, idāni pana bhayaravaṁ raviṁsu, kiṁ nu kho’’ti āvajjanto nāgarājaṁ disvā,",
  "atk-s0201a5:281_8": "‘‘mayi passante ime sattā mā nassantū’’ti abhiññāpādakajjhānaṁ samāpajjitvā attabhāvaṁ",
  "atk-s0201a5:281_9": "vijahitvā supaṇṇavaṇṇaṁ māpetvā nāgarājassa dassesi. Nāgarājā bhīto phaṇaṁ saṁharitvā",
  "atk-s0201a5:281_10": "udakaṁ paviṭṭho. Mahājano sotthibhāvaṁ pāpuṇi. Satthā idampi tassa pubbakammaṁ dassento –",
  "atk-s0201a5:282": "‘‘Gaṅgāya sotasmiṁ gahītanāvaṁ,",
  "atk-s0201a5:283": "Luddena nāgena manussakappā;",
  "atk-s0201a5:284": "Amocayittha balasā pasayha,",
  "atk-s0201a5:285": "Taṁ te purāṇaṁ vatasīlavattaṁ;",
  "atk-s0201a5:286": "Suttappabuddhova anussarāmī’’ti. (jā. 1.7.73) –",
  "atk-s0201a5:287": "Imaṁ gāthamāha.",
  "atk-s0201a5:288_0": "Aparasmiṁ samaye esa isipabbajjaṁ pabbajitvā kesavo nāma tāpaso ahosi. Tena samayena",
  "atk-s0201a5:288_1": "amhākaṁ bodhisatto kappo nāma māṇavo kesavassa baddhacaro antevāsiko hutvā ācariyassa",
  "atk-s0201a5:288_2": "kiṁkārapaṭissāvī manāpacārī buddhisampanno atthacaro ahosi. Kesavo taṁ vinā vattituṁ",
  "atk-s0201a5:288_3": "nāsakkhi, taṁ nissāyeva jīvikaṁ kappesi. Satthā idampi tassa pubbakammaṁ dassento –",
  "atk-s0201a5:289": "‘‘Kappo ca te baddhacaro ahosi,",
  "atk-s0201a5:290": "Sambuddhimantaṁ vatinaṁ amaññi;",
  "atk-s0201a5:291": "Taṁ te purāṇaṁ vatasīlavattaṁ,",
  "atk-s0201a5:292": "Suttappabuddhova anussarāmī’’ti. (jā. 1.7.74) –",
  "atk-s0201a5:293": "Imaṁ gāthamāha.",
  "atk-s0201a5:294_0": "Evaṁ brahmuno nānattabhāvesu katakammaṁ satthā pakāsesi. Satthari kathenteyeva brahmā",
  "atk-s0201a5:294_1": "sallakkhesi, dīpasahasse ujjalite rūpāni viya sabbakammānissa pākaṭāni ahesuṁ. So",
  "atk-s0201a5:294_2": "pasannacitto imaṁ gāthamāha –",
  "atk-s0201a5:295": "‘‘Addhā pajānāsi mametamāyuṁ,",
  "atk-s0201a5:296": "Aññampi jānāsi tathā hi buddho;",
  "atk-s0201a5:297": "Tathā hi tāyaṁ jalitānubhāvo,",
  "atk-s0201a5:298": "Obhāsayaṁ tiṭṭhati brahmaloka’’nti. (jā. 1.7.75);",
  "atk-s0201a5:299_0": "Athassa bhagavā uttari asamasamataṁ pakāsento pathaviṁ kho ahaṁ brahmetiādimāha.",
  "atk-s0201a5:299_1": "Tattha pathaviyā pathavattena ananubhūtanti pathaviyā pathavisabhāvena ananubhūtaṁ",
  "atk-s0201a5:299_2": "appattaṁ. Kiṁ pana tanti? Nibbānaṁ. Tañhi sabbasmā saṅkhatā nissaṭattā pathavisabhāvena",
  "atk-s0201a5:299_3": "appattaṁ nāma. Tadabhiññāyāti taṁ nibbānaṁ jānitvā sacchikatvā. Pathaviṁ nāpahosinti",
  "atk-s0201a5:299_4": "pathaviṁ taṇhādiṭṭhimānagāhehi na gaṇhiṁ. Āpādīsupi eseva nayo. Vitthāro pana mūlapariyāye",
  "atk-s0201a5:299_5": "vuttanayeneva veditabbo.",
  "atk-s0201a5:300_0": "Sace kho te, mārisa, sabbassa sabbattenāti idameva brahmā attano vāditāya sabbanti",
  "atk-s0201a5:300_1": "akkharaṁ niddisitvā akkhare dosaṁ gaṇhanto āha. Satthā pana sakkāyaṁ sandhāya ‘‘sabba’’nti",
  "atk-s0201a5:300_2": "vadati, brahmā sabbasabbaṁ sandhāya. Tvaṁ ‘‘sabba’’nti vadasi, ‘‘sabbassa sabbattena",
  "atk-s0201a5:300_3": "ananubhūta’’nti vadasi, yadi sabbaṁ ananubhūtaṁ natthi, athassa ananubhūtaṁ atthi.",
  "atk-s0201a5:300_4": "Mā heva te rittakamevaahositucchakameva ahosīti tuyhaṁ vacanaṁ rittakaṁ mā hotu,",
  "atk-s0201a5:300_5": "tucchakaṁ mā hotūti satthāraṁ musāvādena niggaṇhāti.",
  "atk-s0201a5:301_0": "Satthā pana etasmā brahmunā sataguṇena sahassaguṇena satasahassaguṇena vādītaro,",
  "atk-s0201a5:301_1": "tasmā ahaṁ sabbañca vakkhāmi, ananubhūtañca vakkhāmi, suṇāhi meti tassa vādamaddanatthaṁ",
  "atk-s0201a5:301_2": "kāraṇaṁ āharanto viññāṇantiādimāha. Tattha viññāṇanti vijānitabbaṁ. Anidassananti",
  "atk-s0201a5:301_3": "cakkhuviññāṇassa āpāthaṁ anupagamanato anidassanaṁ nāma, padadvayenapi nibbānameva",
  "atk-s0201a5:301_4": "vuttaṁ. Anantanti tayidaṁ uppādavayaantarahitattā anantaṁ nāma. Vuttampi hetaṁ –",
  "atk-s0201a5:302": "‘‘Antavantāni bhūtāni, asambhūtaṁ anantakaṁ;",
  "atk-s0201a5:303": "Bhūte antāni dissanti, bhūte antā pakāsitā’’ti.",
  "atk-s0201a5:304_0": "Sabbatopabhanti sabbaso pabhāsampannaṁ. Nibbānato hi añño dhammo sapabhataro vā jotivantataro",
  "atk-s0201a5:304_1": "vā parisuddhataro vā paṇḍarataro vā natthi. Sabbato vā tathā pabhūtameva, na katthaci",
  "atk-s0201a5:304_2": "natthīti sabbatopabhaṁ. Puratthimadisādīsu hi asukadisāya nāma nibbānaṁ natthīti",
  "atk-s0201a5:304_3": "na vattabbaṁ. Atha vā pabhanti titthassa nāmaṁ, sabbato pabhamassāti sabbatopabhaṁ.",
  "atk-s0201a5:304_4": "Nibbānassa kira yathā mahāsamuddassa yato yato otaritukāmā honti, taṁ tadeva titthaṁ,",
  "atk-s0201a5:304_5": "atitthaṁ nāma natthi. Evamevaṁ aṭṭhatiṁsāya kammaṭṭhānesu yena yena mukhena nibbānaṁ",
  "atk-s0201a5:304_6": "otaritukāmā honti, taṁ tadeva titthaṁ. Nibbānassa atitthaṁ nāma kammaṭṭhānaṁ natthi.",
  "atk-s0201a5:304_7": "Tena vuttaṁ sabbatopabhanti. Taṁ pathaviyā pathavattenāti taṁ nibbānaṁ pathaviyā",
  "atk-s0201a5:304_8": "pathavīsabhāvena tato paresaṁ āpādīnaṁ āpādisabhāvena ca ananubhūtaṁ. Iti yaṁ tumhādisānaṁ",
  "atk-s0201a5:304_9": "visayabhūtaṁ sabbatebhūmakadhammajātaṁ tassa sabbattena taṁ viññāṇaṁ anidassanaṁ",
  "atk-s0201a5:304_10": "anantaṁ sabbatopataṁ ananubhūtanti vādaṁ patiṭṭhapesi.",
  "atk-s0201a5:305_0": "Tato brahmā gahitagahitaṁ satthārā vissajjāpito kiñci gahetabbaṁ adisvā laḷitakaṁ",
  "atk-s0201a5:305_1": "kātukāmo handa carahi te, mārisa, antaradhāyāmīti āha. Tattha antaradhāyāmīti adissamānakapāṭihāriyaṁ",
  "atk-s0201a5:305_2": "karomīti āha. Sace visahasīti yadi sakkosi mayhaṁ antaradhāyituṁ, antaradhāyasi ,",
  "atk-s0201a5:305_3": "pāṭihāriyaṁ karohīti. Nevassu me sakkoti antaradhāyitunti mayhaṁ antaradhāyituṁ neva",
  "atk-s0201a5:305_4": "sakkoti. Kiṁ panesa kātukāmo ahosīti? Mūlapaṭisandhiṁ gantukāmo ahosi. Brahmānañhi",
  "atk-s0201a5:305_5": "mūlapaṭisandhikaattabhāvo sukhumo, aññesaṁ anāpātho, abhisaṅkhatakāyeneva tiṭṭhanti.",
  "atk-s0201a5:305_6": "Satthā tassa mūlapaṭisandhiṁ gantuṁ na adāsi. Mūlapaṭisandhiṁ vā agantvāpi yena tamena",
  "atk-s0201a5:305_7": "attānaṁ antaradhāpetvā adissamānako bhaveyya, satthā taṁ tamaṁ vinodesi, tasmā antaradhāyituṁ",
  "atk-s0201a5:305_8": "nāsakkhi. So asakkonto vimāne nilīyati, kapparukkhe nilīyati, ukkuṭiko nisīdati.",
  "atk-s0201a5:305_9": "Brahmagaṇo keḷimakāsi – ‘‘esa kho bako brahmā vimāne nilīyati, kapparukkhe nilīyati,",
  "atk-s0201a5:305_10": "ukkuṭiko nisīdati, brahme tvaṁ antarahitomhī’’ti saññaṁ uppādesi nāmāti. So brahmagaṇena",
  "atk-s0201a5:305_11": "uppaṇḍito maṅku ahosi.",
  "atk-s0201a5:306_0": "Evaṁ vutte ahaṁ, bhikkhaveti, bhikkhave, etena brahmunā, ‘‘handa carahi te, mārisa,",
  "atk-s0201a5:306_1": "antaradhāyāmī’’ti evaṁ vutte taṁ antaradhāyituṁ asakkontaṁ disvā ahaṁ etadavocaṁ.",
  "atk-s0201a5:306_2": "Imaṁ gāthamabhāsinti kasmā bhagavā gāthamabhāsīti? Samaṇassa gotamassa imasmiṁ ṭhāne",
  "atk-s0201a5:306_3": "atthibhāvo vā natthibhāvo vā kathaṁ sakkā jānitunti evaṁ brahmagaṇassa vacanokāso",
  "atk-s0201a5:306_4": "mā hotūti antarahitova gāthamabhāsi.",
  "atk-s0201a5:307_0": "Tattha bhavevāhaṁ bhayaṁ disvāti ahaṁ bhave bhayaṁ disvāyeva. Bhavañca vibhavesinanti",
  "atk-s0201a5:307_1": "imañca kāmabhavāditividhampi sattabhavaṁ vibhavesinaṁ vibhavaṁ gavesamānaṁ pariyesamānampi",
  "atk-s0201a5:307_2": "punappunaṁ bhaveyeva disvā. Bhavaṁ nābhivadinti taṇhādiṭṭhivasena kiñci bhavaṁ na",
  "atk-s0201a5:307_3": "abhivadiṁ, na gavesinti attho. Nandiñca na upādiyinti bhavataṇhaṁ na upagañchiṁ,",
  "atk-s0201a5:307_4": "na aggahesinti attho. Iti cattāri saccāni pakāsento satthā dhammaṁ desesi. Desanāpariyosāne",
  "atk-s0201a5:307_5": "desanānusārena vipassanāgabbhaṁ gāhāpetvā dasamattāni brahmasahassāni maggaphalāmatapānaṁ piviṁsu.",
  "atk-s0201a5:308_0": "Acchariyabbhutacittajātāti acchariyajātā abbhutajātā tuṭṭhijātā ca ahesuṁ. Samūlaṁ",
  "atk-s0201a5:308_1": "bhavaṁ udabbahīti bodhimaṇḍe attano tāya tāya desanāya aññesampi bahūnaṁ devamanussānaṁ",
  "atk-s0201a5:308_2": "samūlakaṁ bhavaṁ udabbahi, uddhari uppāṭesīti attho.",
  "atk-s0201a5:309_0": "505. Tasmiṁ pana samaye māro pāpimā kodhābhibhūto hutvā, ‘‘mayi vicaranteyeva samaṇena",
  "atk-s0201a5:309_1": "gotamena dhammakathaṁ kathetvā dasamattāni brahmasahassāni mama vasaṁ ativattitānī’’ti",
  "atk-s0201a5:309_2": "kodhābhibhūtatāya aññatarassa brahmapārisajjassa sarīre adhimucci, taṁ dassetuṁ atha",
  "atk-s0201a5:309_3": "kho, bhikkhavetiādimāha. Tattha sace tvaṁ evaṁ anubuddhoti sace tvaṁ evaṁ attanāva",
  "atk-s0201a5:309_4": "cattāri saccāni anubuddho. Mā sāvake upanesīti gihisāvake vā pabbajitasāvake vā taṁ",
  "atk-s0201a5:309_5": "dhammaṁ mā upanayasi. Hīne kāye patiṭṭhitāti catūsu apāyesu patiṭṭhitā. Paṇīte kāye",
  "atk-s0201a5:309_6": "patiṭṭhitāti brahmaloke patiṭṭhitā. Idaṁ ke sandhāya vadati? Bāhirapabbajjaṁ pabbajite",
  "atk-s0201a5:309_7": "tāpasaparibbājake. Anuppanne hi buddhuppāde kulaputtā tāpasapabbajjaṁ pabbajitvā",
  "atk-s0201a5:309_8": "kassaci kiñci avicāretvā ekacarā hutvā samāpattiyo nibbattetvā brahmaloke uppajjiṁsu,",
  "atk-s0201a5:309_9": "te sandhāya evamāha. Anakkhātaṁ kusalañhi mārisāti paresaṁ anakkhātaṁ anovadanaṁ",
  "atk-s0201a5:309_10": "dhammakathāya akathanaṁ kusalaṁ etaṁ seyyo. Mā paraṁ ovadāhīti kālena manussalokaṁ,",
  "atk-s0201a5:309_11": "kālena devalokaṁ, kālena brahmalokaṁ, kālena nāgalokaṁ āhiṇḍanto mā vicari, ekasmiṁ",
  "atk-s0201a5:309_12": "ṭhāne nisinno jhānamaggaphalasukhena vītināmehīti. Anālapanatāyāti anullapanatāya.",
  "atk-s0201a5:309_13": "Brahmuno ca abhinimantanatāyāti bakabrahmuno ca idañhi, mārisa, niccantiādinā nayena",
  "atk-s0201a5:309_14": "saha kāyakena brahmaṭṭhānena nimantanavacanena. Tasmāti tena kāraṇena. Imassa veyyākaraṇassa",
  "atk-s0201a5:309_15": "brahmanimantanikaṁtveva adhivacanaṁ saṅkhā samaññā paññatti jātā. Sesaṁ sabbattha uttānatthamevāti.",
  "atk-s0201a5:310": "Papañcasūdaniyā majjhimanikāyaṭṭhakathāya",
  "atk-s0201a5:311": "Brahmanimantanikasuttavaṇṇanā niṭṭhitā.",
  "atk-s0201a5:312": "10. Māratajjanīyasuttavaṇṇanā",
  "atk-s0201a5:313_0": "506.Evaṁme sutanti māratajjanīyasuttaṁ. Tattha koṭṭhamanupaviṭṭhoti kucchiṁ pavisitvā",
  "atk-s0201a5:313_1": "antānaṁ anto anupaviṭṭho, pakkāsayaṭṭhāne nisinno. Garugaro viyāti garukagaruko viya",
  "atk-s0201a5:313_2": "thaddho pāsāṇapuñjasadiso. Māsācitaṁmaññeti māsabhattaṁ bhuttassa kucchi viya māsapūritapasibbako",
  "atk-s0201a5:313_3": "viya tintamāso viya cāti attho. Vihāraṁ pavisitvāti sace āhāradosena esa garubhāvo,",
  "atk-s0201a5:313_4": "abbhokāse caṅkamituṁ na sappāyanti caṅkamā orohitvā paṇṇasālaṁ pavisitvā pakatipaññatte",
  "atk-s0201a5:313_5": "āsane nisīdi. Paccattaṁ yoniso manasākāsīti, ‘‘kiṁ nu kho eta’’nti āvajjamāno attanoyeva",
  "atk-s0201a5:313_6": "upāyena manasi akāsi. Sace pana thero attano sīlaṁ āvajjetvā, ‘‘yaṁ hiyyo vā pare",
  "atk-s0201a5:313_7": "vā parasuve vā paribhuttaṁ avipakkamatthi, añño vā koci visabhāgadoso, sabbaṁ jīratu",
  "atk-s0201a5:313_8": "phāsukaṁ hotū’’ti hatthena kucchiṁ parāmasissa, māro pāpimā vilīyitvā agamissa. Thero",
  "atk-s0201a5:313_9": "pana tathā akatvā yoniso manasi akāsi. Mā tathāgataṁ vihesesīti yathā hi puttesu",
  "atk-s0201a5:313_10": "vihesitesu mātāpitaro vihesitāva honti, saddhivihārikaantevāsikesu vihesitesu ācariyupajjhāyā",
  "atk-s0201a5:313_11": "vihesitāva, janapade vihesite rājā vihesitova hoti, evaṁ tathāgatasāvake vihesite",
  "atk-s0201a5:313_12": "tathāgato vihesitova hoti. Tenāha – ‘‘mā tathāgataṁ vihesesī’’ti.",
  "atk-s0201a5:314": "Paccaggaḷe aṭṭhāsīti patiaggaḷeva aṭṭhāsi. Aggaḷaṁ vuccati kavāṭaṁ, mukhena uggantvā paṇṇasālato nikkhamitvā bahipaṇṇasālāya kavāṭaṁ nissāya aṭṭhāsīti attho.",
  "atk-s0201a5:315_0": "507.Bhūtapubbāhaṁ pāpimāti kasmā idaṁ desanaṁ ārabhi? Thero kira cintesi – ‘‘ākāsaṭṭhakadevatānaṁ",
  "atk-s0201a5:315_1": "tāva manussagandho yojanasate ṭhitānaṁ ābādhaṁ karoti. Vuttañhetaṁ – ‘yojanasataṁ",
  "atk-s0201a5:315_2": "kho rājañña manussagandho deve ubbādhatī’ti (dī. ni. 2.415). Ayaṁ pana māro nāgariko",
  "atk-s0201a5:315_3": "paricokkho mahesakkho ānubhāvasampanno devarājā samāno mama kucchiyaṁ pavisitvā antānaṁ",
  "atk-s0201a5:315_4": "anto pakkāsayokāse nisinno ativiya paduṭṭho bhavissati. Evarūpaṁ nāma jegucchaṁ paṭikūlaṁ",
  "atk-s0201a5:315_5": "okāsaṁ pavisitvā nisīdituṁ sakkontassa kimaññaṁ akaraṇīyaṁ bhavissati, kiṁ aññaṁ",
  "atk-s0201a5:315_6": "lajjissati, tvaṁ mama ñātikoti pana vutte mudubhāvaṁ anāpajjamāno nāma natthi, handassa",
  "atk-s0201a5:315_7": "ñātikoṭiṁ paṭivijjhitvā mudukeneva naṁ upāyena vissajjessāmī’’ti cintetvā imaṁ desanamārabhi.",
  "atk-s0201a5:316_0": "So me tvaṁ bhāgineyyo hosīti so tvaṁ tasmiṁ kāle mayhaṁ bhāgineyyo hosi. Idaṁ paveṇivasena",
  "atk-s0201a5:316_1": "vuttaṁ. Devalokasmiṁ pana mārassa pitu vaṁso pitāmahassa vaṁso rajjaṁ karonto nāma",
  "atk-s0201a5:316_2": "natthi, puññavasena devaloke devarājā hutvā nibbatto, yāvatāyukaṁ ṭhatvā cavati.",
  "atk-s0201a5:316_3": "Añño eko attanā katena kammena tasmiṁ ṭhāne adhipati hutvā nibbattati. Iti ayaṁ māropi",
  "atk-s0201a5:316_4": "tadā tato cavitvā puna kusalaṁ katvā imasmiṁ kāle tasmiṁ adhipatiṭṭhāne nibbattoti veditabbo.",
  "atk-s0201a5:317_0": "Vidhuroti vigatadhuro, aññehi saddhiṁ asadisoti attho. Appakasirenāti appadukkhena.",
  "atk-s0201a5:317_1": "Pasupālakāti ajeḷakapālakā. Pathāvinoti maggapaṭipannā. Kāye upacinitvāti samantato",
  "atk-s0201a5:317_2": "citakaṁ bandhitvā. Aggiṁ datvā pakkamiṁsūti ettakena sarīraṁ pariyādānaṁ gamissatīti",
  "atk-s0201a5:317_3": "citakassa pamāṇaṁ sallakkhetvā catūsu disāsu aggiṁ datvā pakkamiṁsu. Citako padīpasikhā",
  "atk-s0201a5:317_4": "viya pajjali, therassa udakaleṇaṁ pavisitvā nisinnakālo viya ahosi. Cīvarāni papphoṭetvāti",
  "atk-s0201a5:317_5": "samāpattito vuṭṭhāya vigatadhūme kiṁsukavaṇṇe aṅgāre maddamāno cīvarāni vidhunitvā.",
  "atk-s0201a5:317_6": "Sarīre panassa usumamattampi nāhosi, cīvaresu aṁsumattampi najjhāyi, samāpattiphalaṁ nāmetaṁ.",
  "atk-s0201a5:318_0": "508.Akkosathāti dasahi akkosavatthūhi akkosatha. Paribhāsathāti vācāya paribhāsatha.",
  "atk-s0201a5:318_1": "Rosethāti ghaṭṭetha. Vihesethāti dukkhāpetha. Sabbametaṁ vācāya ghaṭṭanasseva adhivacanaṁ.",
  "atk-s0201a5:318_2": "Yathā taṁ dūsī māroti yathā etesaṁ dūsī māro. Labhetha otāranti labhetha chiddaṁ,",
  "atk-s0201a5:318_3": "kilesuppattiyā ārammaṇaṁ paccayaṁ labheyyāti attho. Muṇḍakātiādīsu muṇḍe muṇḍāti",
  "atk-s0201a5:318_4": "samaṇe ca samaṇāti vattuṁ vaṭṭeyya, ime pana hīḷentā muṇḍakā samaṇakāti āhaṁsu. Ibbhāti",
  "atk-s0201a5:318_5": "gahapatikā. Kiṇhāti kaṇhā, kāḷakāti attho. Bandhupādāpaccāti ettha bandhūti brahmā",
  "atk-s0201a5:318_6": "adhippeto . Tañhi brāhmaṇā pitāmahoti voharanti. Pādānaṁ apaccā pādāpaccā, brahmuno",
  "atk-s0201a5:318_7": "piṭṭhipādato jātāti adhippāyo. Tesaṁ kira ayaṁ laddhi – ‘‘brāhmaṇā brahmuno mukhato",
  "atk-s0201a5:318_8": "nikkhantā, khattiyā urato, vessā nābhito, suddā jāṇuto, samaṇā piṭṭhipādato’’ti.",
  "atk-s0201a5:319_0": "Jhāyinosmā jhāyinosmāti jhāyino mayaṁ jhāyino mayanti. Madhurakajātāti ālasiyajātā.",
  "atk-s0201a5:319_1": "Jhāyantīti cintayanti. Pajjhāyantītiādīni upasaggavasena vaḍḍhitāni. Mūsikaṁ maggayamānoti",
  "atk-s0201a5:319_2": "sāyaṁ gocaratthāya susirarukkhato nikkhantaṁ rukkhasākhāya mūsikaṁ pariyesanto. So",
  "atk-s0201a5:319_3": "kira upasantūpasanto viya niccalova tiṭṭhati, sampattakāle mūsikaṁ sahasā gaṇhāti.",
  "atk-s0201a5:319_4": "Kotthūti siṅgālo, soṇotipi vadanti. Sandhisamalasaṅkaṭireti sandhimhi ca samale ca",
  "atk-s0201a5:319_5": "saṅkaṭire ca. Tattha sandhi nāma gharasandhi. Samalo nāma gūthaniddhamanapanāḷi.",
  "atk-s0201a5:319_6": "Saṅkaṭiraṁ nāma saṅkāraṭṭhānaṁ. Vahacchinnoti kantārato nikkhanto chinnavaho. Sandhisamalasaṅkaṭireti",
  "atk-s0201a5:319_7": "sandhimhi vā samale vā saṅkaṭire vā. Sopi hi baddhagatto viya niccalo jhāyati.",
  "atk-s0201a5:320_0": "Nirayaṁ upapajjantīti sace māro manussānaṁ sarīre adhimuccitvā evaṁ kareyya, manussānaṁ",
  "atk-s0201a5:320_1": "akusalaṁ na bhaveyya, mārasseva bhaveyya. Sarīre pana anadhimuccitvā visabhāgavatthuṁ",
  "atk-s0201a5:320_2": "vippaṭisārārammaṇaṁ dasseti, tadā kira so bhikkhū khippaṁ gahetvā macche ajjhottharante",
  "atk-s0201a5:320_3": "viya, jālaṁ gahetvā macche gaṇhante viya, lepayaṭṭhiṁ oḍḍetvā sakuṇe bandhante viya,",
  "atk-s0201a5:320_4": "sunakhehi saddhiṁ araññe migavaṁ carante viya, mātugāme gahetvā āpānabhūmiyaṁ nisinne",
  "atk-s0201a5:320_5": "viya, naccante viya, gāyante viya, bhikkhunīnaṁ rattiṭṭhānadivāṭṭhānesu visabhāgamanusse",
  "atk-s0201a5:320_6": "nisinne viya, ṭhite viya ca katvā dassesi. Manussā araññagatāpi vanagatāpi vihāragatāpi",
  "atk-s0201a5:320_7": "vippaṭisārārammaṇaṁ passitvā āgantvā aññesaṁ kathenti – ‘‘samaṇā evarūpaṁ assamaṇakaṁ",
  "atk-s0201a5:320_8": "ananucchavikaṁ karonti, etesaṁ dinne kuto kusalaṁ, mā etesaṁ kiñci adatthā’’ti. Evaṁ",
  "atk-s0201a5:320_9": "te manussā diṭṭhadiṭṭhaṭṭhāne sīlavante akkosantā apuññaṁ pasavitvā apāyapūrakā ahesuṁ.",
  "atk-s0201a5:320_10": "Tena vuttaṁ ‘‘nirayaṁ upapajjantī’’ti.",
  "atk-s0201a5:321_0": "509.Anvāviṭṭhāti āvaṭṭitā. Pharitvā vihariṁsūti na kevalaṁ pharitvā vihariṁsu. Kakusandhassa",
  "atk-s0201a5:321_1": "pana bhagavato ovāde ṭhatvā ime cattāro brahmavihāre nibbattetvā jhānapadaṭṭhānaṁ",
  "atk-s0201a5:321_2": "vipassanaṁ vaḍḍhetvā arahatte patiṭṭhahiṁsu.",
  "atk-s0201a5:322_0": "510.Āgatiṁvā gatiṁ vāti paṭisandhivasena āgamanaṭṭhānaṁ vā, cutivasena gamanaṭṭhānaṁ",
  "atk-s0201a5:322_1": "vā na jānāmi. Siyā cittassa aññathattanti somanassavasena aññathattaṁ bhaveyya. Saggaṁ",
  "atk-s0201a5:322_2": "lokaṁ upapajjantīti idhāpi purimanayeneva attho veditabbo. Yathā hi pubbe vippaṭisārakaraṁ",
  "atk-s0201a5:322_3": "ārammaṇaṁ dasseti, evamidhāpi pasādakaraṁ. So kira tadā manussānaṁ dassanaṭṭhāne",
  "atk-s0201a5:322_4": "bhikkhū ākāse gacchante viya, ṭhite viya pallaṅkena nisinne viya, ākāse sūcikammaṁ",
  "atk-s0201a5:322_5": "karonte viya, potthakaṁ vācente viya, ākāse cīvaraṁ pasāretvā kāyaṁ utuṁ gaṇhāpente",
  "atk-s0201a5:322_6": "viya, navapabbajite ākāsena carante viya, taruṇasāmaṇere ākāse ṭhatvā pupphāni ocinante",
  "atk-s0201a5:322_7": "viya katvā dassesi. Manussā araññagatāpi vanagatāpi vihāragatāpi pabbajitānaṁ taṁ",
  "atk-s0201a5:322_8": "paṭipattiṁ disvā āgantvā aññesaṁ kathenti – ‘‘bhikkhūsu antamaso sāmaṇerāpi evaṁmahiddhiko",
  "atk-s0201a5:322_9": "mahānubhāvā, etesaṁ dinnaṁ mahapphalaṁ nāma hoti, etesaṁ detha sakkarothā’’ti. Tato",
  "atk-s0201a5:322_10": "manussā bhikkhusaṅghaṁ catūhi paccayehi sakkarontā bahuṁ puññaṁ katvā saggapathapūrakā",
  "atk-s0201a5:322_11": "ahesuṁ. Tena vuttaṁ ‘‘saggaṁ lokaṁ upapajjantī’’ti.",
  "atk-s0201a5:323": "511.Etha tumhe, bhikkhave, asubhānupassino kāye viharathāti bhagavā sakalajambudīpaṁ āhiṇḍanto antamaso dvinnampi tiṇṇampi bhikkhūnaṁ vasanaṭṭhānaṁ gantvā –",
  "atk-s0201a5:324_0": "‘‘Asubhasaññāparicitena, bhikkhave, bhikkhuno cetasā bahulaṁ viharato methunadhammasamāpattiyā",
  "atk-s0201a5:324_1": "cittaṁ patilīyati patikuṭati pativattati na sampasāriyati, upekkhā vā pāṭikulyatā vā saṇṭhāti.",
  "atk-s0201a5:325_0": "Āhāre paṭikūlasaññāparicitena, bhikkhave, bhikkhuno cetasā bahulaṁ viharato rasataṇhāya",
  "atk-s0201a5:325_1": "cittaṁ patilīyati patikuṭati pativattati na sampasāriyati, upekkhā vā pāṭikulyatā vā saṇṭhāti.",
  "atk-s0201a5:326_0": "Sabbaloke anabhiratisaññāparicitena, bhikkhave, bhikkhuno cetasā bahulaṁ viharato",
  "atk-s0201a5:326_1": "lokacitresu cittaṁ patilīyati patikuṭati pativattati na sampasāriyati, upekkhā vā",
  "atk-s0201a5:326_2": "pāṭikulyatā vā saṇṭhāti.",
  "atk-s0201a5:327_0": "Aniccasaññāparicitena , bhikkhave, bhikkhuno cetasā bahulaṁ viharato lābhasakkārasiloke",
  "atk-s0201a5:327_1": "cittaṁ patilīyati patikuṭati pativattati na sampasāriyati, upekkhā vā pāṭikulyatā",
  "atk-s0201a5:327_2": "vā saṇṭhātī’’ti (a. ni. 7.49) evaṁ ānisaṁsaṁ dassetvā –",
  "atk-s0201a5:328_0": "Etha tumhe, bhikkhave, asubhānupassī kāye viharatha, āhāre paṭikūlasaññino sabbaloke",
  "atk-s0201a5:328_1": "anabhiratisaññino sabbasaṅkhāresu aniccānupassinoti. Imāni cattāri kammaṭṭhānāni",
  "atk-s0201a5:328_2": "kathesi. Tepi bhikkhū imesu catūsu kammaṭṭhānesu kammaṁ karontā vipassanaṁ vaḍḍhetvā",
  "atk-s0201a5:328_3": "sabbāsave khepetvā arahatte patiṭṭhahiṁsu, imānipi cattāri kammaṭṭhānāni rāgasantāni",
  "atk-s0201a5:328_4": "dosamohasantāni rāgapaṭighātāni dosamohapaṭighātāni cāti.",
  "atk-s0201a5:329_0": "512.Sakkharaṁ gahetvāti antomuṭṭhiyaṁ tiṭṭhanapamāṇaṁ pāsāṇaṁ gahetvā. Ayañhi brāhmaṇagahapatikehi",
  "atk-s0201a5:329_1": "bhikkhū akkosāpetvāpi, brāhmaṇagahapatikānaṁ vasena bhikkhusaṅghassa lābhasakkāraṁ",
  "atk-s0201a5:329_2": "uppādāpetvāpi, otāraṁ alabhanto idāni sahatthā upakkamitukāmo aññatarassa kumārassa",
  "atk-s0201a5:329_3": "sarīre adhimuccitvā evarūpaṁ pāsāṇaṁ aggahesi. Taṁ sandhāya vuttaṁ ‘‘sakkharaṁ gahetvā’’ti.",
  "atk-s0201a5:330_0": "Sīsaṁ vo bhindīti sīsaṁ bhindi, mahācammaṁ chijjitvā maṁsaṁ dvedhā ahosi. Sakkharā",
  "atk-s0201a5:330_1": "panassa sīsakaṭāhaṁ abhinditvā aṭṭhiṁ āhacceva nivattā. Nāgāpalokitaṁ apalokesīti",
  "atk-s0201a5:330_2": "pahārasaddaṁ sutvā yathā nāma hatthināgo ito vā etto vā apaloketukāmo gīvaṁ aparivattetvā",
  "atk-s0201a5:330_3": "sakalasarīreneva nivattitvā apaloketi. Evaṁ sakalasarīreneva nivattitvā apalokesi.",
  "atk-s0201a5:330_4": "Yathā hi mahājanassa aṭṭhīni koṭiyā koṭiṁ āhacca ṭhitāni, paccekabuddhānaṁ aṅkusalaggāni,",
  "atk-s0201a5:330_5": "na evaṁ buddhānaṁ. Buddhānaṁ pana saṅkhalikāni viya ekābaddhāni hutvā ṭhitāni, tasmā",
  "atk-s0201a5:330_6": "pacchato apalokanakāle na sakkā hoti gīvaṁ parivattetuṁ. Yathā pana hatthināgo pacchābhāgaṁ",
  "atk-s0201a5:330_7": "apaloketukāmo sakalasarīreneva parivattati, evaṁ parivattitabbaṁ hoti. Tasmā bhagavā",
  "atk-s0201a5:330_8": "yantena parivattitā suvaṇṇapaṭimā viya sakalasarīreneva nivattitvā apalokesi , apaloketvā",
  "atk-s0201a5:330_9": "ṭhito pana, ‘‘na vāyaṁ dūsī māro mattamaññāsī’’ti āha. Tassattho, ayaṁ dūsī māro",
  "atk-s0201a5:330_10": "pāpaṁ karonto neva pamāṇaṁ aññāsi, pamāṇātikkantamakāsīti.",
  "atk-s0201a5:331_0": "Sahāpalokanāyāti kakusandhassa bhagavato apalokaneneva saha taṅkhaṇaññeva. Tamhā",
  "atk-s0201a5:331_1": "ca ṭhānā cavīti tamhā ca devaṭṭhānā cuto, mahānirayaṁ upapannoti attho. Cavamāno",
  "atk-s0201a5:331_2": "hi na yattha katthaci ṭhito cavati, tasmā vasavattidevalokaṁ āgantvā cuto, ‘‘sahāpalokanāyā’’ti",
  "atk-s0201a5:331_3": "ca vacanato na bhagavato apalokitattā cutoti veditabbo, cutikāladassanamattameva",
  "atk-s0201a5:331_4": "hetaṁ. Uḷāre pana mahāsāvake viraddhattā kudāriyā pahaṭaṁ viyassa āyu tattheva chijjitvā",
  "atk-s0201a5:331_5": "gatanti veditabbaṁ. Tayo nāmadheyyā hontīti tīṇi nāmāni honti. Chaphassāyatanikoti",
  "atk-s0201a5:331_6": "chasu phassāyatanesu pāṭiyekkāya vedanāya paccayo.",
  "atk-s0201a5:332_0": "Saṅkusamāhatoti ayasūlehi samāhato. Paccattavedaniyoti sayameva vedanājanako. Saṅkunā",
  "atk-s0201a5:332_1": "saṅku hadaye samāgaccheyyāti ayasūlena saddhiṁ ayasūlaṁ hadayamajjhe samāgaccheyya.",
  "atk-s0201a5:332_2": "Tasmiṁ kira niraye upapannānaṁ tigāvuto attabhāvo hoti, therassāpi tādiso ahosi.",
  "atk-s0201a5:332_3": "Athassa hi nirayapālā tālakkhandhapamāṇāni ayasūlāni ādittāni sampajjalitāni sajotibhūtāni",
  "atk-s0201a5:332_4": "sayameva gahetvā punappunaṁ nivattamānā, – ‘‘iminā te ṭhānena cintetvā pāpaṁ kata’’nti",
  "atk-s0201a5:332_5": "pūvadoṇiyaṁ pūvaṁ koṭṭento viya hadayamajjhaṁ koṭṭetvā, paṇṇāsa janā pādābhimukhā",
  "atk-s0201a5:332_6": "paṇṇāsa janā sīsābhimukhā koṭṭetvā gacchanti, evaṁ gacchantā pañcahi vassasatehi",
  "atk-s0201a5:332_7": "ubho ante patvā puna nivattamānā pañcahi vassasatehi hadayamajjhaṁ āgacchanti. Taṁ",
  "atk-s0201a5:332_8": "sandhāya evaṁ vuttaṁ.",
  "atk-s0201a5:333_0": "Vuṭṭhānimanti vipākavuṭṭhānavedanaṁ. Sā kira mahāniraye vedanāto dukkhatarā hoti,",
  "atk-s0201a5:333_1": "yathā hi sinehapānasattāhato parihārasattāhaṁ dukkhataraṁ, evaṁ mahānirayadukkhato",
  "atk-s0201a5:333_2": "ussade vipākavuṭṭhānavedanā dukkhatarāti vadanti. Seyyathāpi macchassāti purisasīsañhi",
  "atk-s0201a5:333_3": "vaṭṭaṁ hoti, sūlena paharantassa pahāro ṭhānaṁ na labhati parigalati, macchasīsaṁ",
  "atk-s0201a5:333_4": "āyataṁ puthulaṁ, pahāro ṭhānaṁ labhati , avirajjhitvā kammakāraṇā sukarā hoti, tasmā",
  "atk-s0201a5:333_5": "evarūpaṁ sīsaṁ hoti.",
  "atk-s0201a5:334_0": "513.Vidhuraṁ sāvakamāsajjāti vidhuraṁ sāvakaṁ ghaṭṭayitvā. Paccattavedanāti sayameva",
  "atk-s0201a5:334_1": "pāṭiyekkavedanājanakā. Īdiso nirayo āsīti imasmiṁ ṭhāne nirayo devadūtasuttena dīpetabbo.",
  "atk-s0201a5:334_2": "Kaṇha-dukkhaṁ nigacchasīti kāḷaka-māra, dukkhaṁ vindissasi. Majjhe sarassāti mahāsamuddassa",
  "atk-s0201a5:334_3": "majjhe udakaṁ vatthuṁ katvā nibbattavimānāni kappaṭṭhitikāni honti, tesaṁ veḷuriyassa",
  "atk-s0201a5:334_4": "viya vaṇṇo hoti, pabbatamatthake jalitanaḷaggikkhandho viya ca nesaṁ acciyo jotanti,",
  "atk-s0201a5:334_5": "pabhassarā pabhāsampannā honti, tesu vimānesu nīlabhedādivasena nānattavaṇṇā accharā",
  "atk-s0201a5:334_6": "naccanti. Yo etamabhijānātīti yo etaṁ vimānavatthuṁ jānātīti attho. Evamettha vimānapetavatthukeneva",
  "atk-s0201a5:334_7": "attho veditabbo. Pādaṅguṭṭhena kampayīti idaṁ pāsādakampanasuttena dīpetabbaṁ. Yo",
  "atk-s0201a5:334_8": "vejayantaṁ pāsādanti idaṁ cūḷataṇhāsaṅkhayavimuttisuttena dīpetabbaṁ. Sakkaṁ so paripucchatīti",
  "atk-s0201a5:334_9": "idampi teneva dīpetabbaṁ. Sudhammāyābhito sabhanti sudhammasabhāya samīpe, ayaṁ pana",
  "atk-s0201a5:334_10": "brahmaloke sudhammasabhāva, na tāvatiṁsabhavane. Sudhammasabhāvirahito hi devaloko nāma natthi.",
  "atk-s0201a5:335_0": "Brahmaloke pabhassaranti brahmaloke mahāmoggallānamahākassapādīhi sāvakehi saddhiṁ",
  "atk-s0201a5:335_1": "tassa tejodhātuṁ samāpajjitvā nisinnassa bhagavato obhāsaṁ. Ekasmiñhi samaye bhagavā",
  "atk-s0201a5:335_2": "brahmaloke sudhammāya devasabhāya sannipatitvā, – ‘‘atthi nu kho koci samaṇo vā brāhmaṇo",
  "atk-s0201a5:335_3": "vā evaṁmahiddhiko. Yo idha āgantuṁ sakkuṇeyyā’’ti cintentasseva brahmagaṇassa cittamaññāya",
  "atk-s0201a5:335_4": "tattha gantvā brahmagaṇassa matthake nisinno tejodhātuṁ samāpajjitvā mahāmoggallānādīnaṁ",
  "atk-s0201a5:335_5": "āgamanaṁ cintesi. Tepi gantvā satthāraṁ vanditvā tejodhātuṁ samāpajjitvā paccekaṁ",
  "atk-s0201a5:335_6": "disāsu nisīdiṁsu, sakalabrahmaloko ekobhāso ahosi. Satthā catusaccappakāsanaṁ dhammaṁ",
  "atk-s0201a5:335_7": "desesi, desanāpariyosāne anekāni brahmasahassāni maggaphalesu patiṭṭhahiṁsu. Taṁ",
  "atk-s0201a5:335_8": "sandhāyimā gāthā vuttā, so panāyamattho aññatarabrahmasuttena dīpetabbo.",
  "atk-s0201a5:336_0": "Vimokkhenaaphassayīti jhānavimokkhena phusi. Vananti jambudīpaṁ. Pubbavidehānanti",
  "atk-s0201a5:336_1": "pubbavidehānañca dīpaṁ. Ye ca bhūmisayā narāti bhūmisayā narā nāma aparagoyānakā",
  "atk-s0201a5:336_2": "ca uttarakurukā ca. Tepi sabbe phusīti vuttaṁ hoti. Ayaṁ pana attho nandopanandadamanena",
  "atk-s0201a5:336_3": "dīpetabbo. Vatthu visuddhimagge iddhikathāya vitthāritaṁ. Apuññaṁ pasavīti apuññaṁ",
  "atk-s0201a5:336_4": "paṭilabhi. Āsaṁ mā akāsi bhikkhūsūti bhikkhū vihesemīti etaṁ āsaṁ mā akāsi. Sesaṁ",
  "atk-s0201a5:336_5": "sabbattha uttānamevāti.",
  "atk-s0201a5:337": "Papañcasūdaniyā majjhimanikāyaṭṭhakathāya",
  "atk-s0201a5:338": "Māratajjanīyasuttavaṇṇanā niṭṭhitā.",
  "atk-s0201a5:339": "Pañcamavaggavaṇṇanā niṭṭhitā.",
  "atk-s0201a5:340": "Mūlapaṇṇāsaṭṭhakathā niṭṭhitā."
}