{
  "tika-s0519t5:0": "Nayasamuṭṭhānavāravaṇṇanā",
  "tika-s0519t5:1_0": "79.‘‘Visayabhedato’’ti saṅkhepena vuttamatthaṁ vitthārato vivarituṁ ‘‘yathā hī’’tiādimāha.",
  "tika-s0519t5:1_1": "Tattha nayatoti nayaggāhato. Na hi paṭivedhañāṇaṁ viya vipassanāñāṇaṁ paccakkhato",
  "tika-s0519t5:1_2": "pavattatīti. Anubujjhiyamānoti abhisamayañāṇassa anurūpaṁ bujjhiyamāno. Yathā ekapaṭivedheneva",
  "tika-s0519t5:1_3": "maggañāṇaṁ pavattati, evaṁ tadanucchavikaṁ vipassanāñāṇena gayhamānoti attho. Evañca",
  "tika-s0519t5:1_4": "katvā nandiyāvaṭṭādīnaṁ tiṇṇaṁ atthanayabhāvo samatthito hotīti. Tathā hi atthavisesasarūpatāya",
  "tika-s0519t5:1_5": "tayo nayā ‘‘suttattho’’ti vuttā, padatthavicārabhāvepi pana hārā ‘‘byañjanavicayo’’ti.",
  "tika-s0519t5:1_6": "Yadi evaṁ kathaṁ tayoti codanaṁ sandhāyāha ‘‘paṭivijjhantānaṁ panā’’tiādi. Tattha",
  "tika-s0519t5:1_7": "ekameko saṁkilesavodānānaṁ vibhāgato dvisaṅgahoti yojanā. Catuchaaṭṭhadiso cāti na",
  "tika-s0519t5:1_8": "paccekaṁ te nandiyāvaṭṭādayo catuchaaṭṭhadisā, atha kho yathākkamanti. ‘‘Eva’’ntiādi",
  "tika-s0519t5:1_9": "yathāvuttassa atthassa nigamanaṁ.",
  "tika-s0519t5:2_0": "Tathā cāti yathāvuttassa atthassa upacayena samatthanā. Pubbā koṭi na paññāyatīti",
  "tika-s0519t5:2_1": "ettha yaṁ vattabbaṁ, taṁ parato paṭṭhānakathāyaṁ āvi bhavissati. ‘‘Andhaṁ tamaṁ tadā",
  "tika-s0519t5:2_2": "hoti, yaṁ lobho sahate nara’’ntiādi (cūḷani. khaggavisāṇasuttaniddesa 128) vacanato",
  "tika-s0519t5:2_3": "kāmataṇhāpi paṭicchādanasabhāvā, yato kāmacchandaṁ ‘‘nīvaraṇa’’nti vuttaṁ. Avijjāya",
  "tika-s0519t5:2_4": "pana bhavesu ādīnavappaṭicchādanaṁ sātisayanti. Tathā avijjāpi saṁyojanasabhāvā,",
  "tika-s0519t5:2_5": "yato sā bahiddhā saṁyojanabhāvena vuttā. Evaṁ santepi taṇhāya bandhanaṭṭho sātisayo",
  "tika-s0519t5:2_6": "apekkhitabhāvatoti imamatthaṁ dassento ‘‘tathāpi…pe… vutta’’nti āha.",
  "tika-s0519t5:3_0": "‘‘Saṁyuttā’’ti padassa sampayuttāti atthoti āha ‘‘missitā’’ti. ‘‘Avijjābhibhūtā…pe…",
  "tika-s0519t5:3_1": "abhinivisantā’’ti etena avijjāya ayāthāvagahaṇahetutaṁ dasseti, tato so avindiyaṁ",
  "tika-s0519t5:3_2": "vindatīti avijjāti vuccati. Kilissanaṁ upatāpananti āha ‘‘kilissanappayogaṁ attaparitāpanapaṭipatti’’nti. Allīyanaṁ sevanaṁ.",
  "tika-s0519t5:4_0": "Dukkhanti…pe… jānantīti attanā anubhūyamānaṁ tathā tathā upaṭṭhitaṁ kāyikacetasikadukkhaṁ,",
  "tika-s0519t5:4_1": "itarampi vā ekadesaṁ jānanti. Taṇhāyapi eseva nayo. Sabhāgavisabhāgapaṭipajjitabbākārato",
  "tika-s0519t5:4_2": "tattha tesaṁ ñāṇaṁ natthevātidassento ‘‘idaṁ dukkha’’ntiādimāha. Pavattipavattihetumattampīti",
  "tika-s0519t5:4_3": "‘‘pavatti pavattihetū’’ti ettakampi. Kā pana kathāti pacurajanasādhāraṇe lokiyepi",
  "tika-s0519t5:4_4": "nāma atthe yesaṁ ñāṇassa paṭighāto, paramagambhīre ariyānaṁ eva visayabhūte lokuttare",
  "tika-s0519t5:4_5": "nivattinivattihetusaṅkhāte atthe kā nāma kathā, chinnā kathāti attho. Aṭṭhasamāpattipabhedassa",
  "tika-s0519t5:4_6": "kevalassa samathassa tādise kāle bāhirakānañca ijjhanato ‘‘vipassanādhiṭṭhāna’’nti",
  "tika-s0519t5:4_7": "visesitaṁ. Vūpasamo samucchedo, paṭippassaddhi ca.",
  "tika-s0519t5:5": "‘‘Saṁsārassa anupacchedanato’’ti idaṁ diṭṭhigatānaṁ diṭṭhigatikamatadassanaṁ. So hi puttamukhadassane asati saṁsāro ucchijjeyyāti bhāyati. Yato vuttaṁ –",
  "tika-s0519t5:6": "‘‘Gaṇḍuppādo kikī ceva, kuntī brāhmaṇadhammiko;",
  "tika-s0519t5:7": "Ete abhayaṁ bhāyanti, sammūḷhā caturo janā’’ti. (su. ni. aṭṭha. 2.293; a. ni. ṭī. 3.5.192);",
  "tika-s0519t5:8": "Tadabhiññāti taṁ yathāvuttaantadvayaṁ abhijānanti guṇaṁ āropetvā jānantīti tadabhiññā. Atthabhañjanato, rogagaṇḍasallasadisatāya attabhāvasaṁkilesānañca rogagaṇḍasallatā.",
  "tika-s0519t5:9_0": "Sakkāyadassaneti ettha diṭṭhidassanaṁ, sakkāyova dassanaṁ sakkāyadassananti attho",
  "tika-s0519t5:9_1": "veditabbo. Tesanti diṭṭhicaritānaṁ. Attābhiniveso balavā. Tasmā yathāupaṭṭhitaṁ rūpaṁ",
  "tika-s0519t5:9_2": "‘‘attā’’icceva gaṇhantīti adhippāyo. Tathā vedanādiṁ. Taṇhācarito pana yathāupaṭṭhitaṁ",
  "tika-s0519t5:9_3": "rūpaṁ taṇhāvatthuṁ katvā attaniyābhinivesena abhinivisantā tadaññameva attato samanupassanti.",
  "tika-s0519t5:9_4": "Evaṁ vedanādīsu. Tenāha ‘‘taṇhācaritā’’tiādi. Vijjamāneti paramatthato upalabbhamāne.",
  "tika-s0519t5:9_5": "Kāyeti samūhe. Diṭṭhiyā parikappito attādi eva paramatthato nupalabbhati, diṭṭhi",
  "tika-s0519t5:9_6": "pana labbhatevāti āha ‘‘satī vā vijjamānā’’ti.",
  "tika-s0519t5:10": "Sakkāyadassanamukhenāti sakkāyadiṭṭhimukhena.",
  "tika-s0519t5:11": "Ucchedasassatanti taṁsahacaraṇato ucchedasassatadiṭṭhi vuttā. ‘‘Ucchedasassatavādā’’tipi pāṭho.",
  "tika-s0519t5:12": "Kasiṇāyatanānīti kasiṇajjhānāni.",
  "tika-s0519t5:13": "Tejetvāti nisānetvā.",
  "tika-s0519t5:14_0": "81. Ettāvatā nandiyāvaṭṭassa bhūmiracanavasena saṁkilesapakkho dassitoti āha ‘‘tattha",
  "tika-s0519t5:14_1": "diṭṭhicaritotiādinā vodānapakkhaṁ dassetī’’ti. ‘‘Yasmā sallekhe tibbagāravo’’ti iminā",
  "tika-s0519t5:14_2": "tattha tibbagāravattā saṁlekhānusantatavuttinā bhavatīti dasseti. Sesesupi eseva",
  "tika-s0519t5:14_3": "nayo. Micchādhimokkho saddhāpatirūpako avatthusmiṁ pasādo.",
  "tika-s0519t5:15": "Puggalādhiṭṭhānena dhammameva vibhajatīti āha ‘‘sattāpi…pe… dassetī’’ti.",
  "tika-s0519t5:16_0": "Ye hi kecīti ettha hi-saddo nipātamattaṁ. ‘‘Imāhi eva catūhi paṭipadāhī’’tipi pāḷi.",
  "tika-s0519t5:16_1": "Dukkhāpaṭipadādivibhāgena maggo eva idha vuttoti āha ‘‘paṭipadā hi maggo’’ti catuddisāsaṅkhātaṁ",
  "tika-s0519t5:16_2": "magganti catuddisāsaṅkhātaṁ pavattanupāyaṁ. Dve disā etissāti dvidisā. Nandiyāvaṭṭassāti",
  "tika-s0519t5:16_3": "nandiyāvaṭṭanayassa.",
  "tika-s0519t5:17": "82. Vivattati vaṭṭaṁ etthāti vivattaṁ, vivattaṁ eva vivaṭṭaṁ, asaṅkhatadhātu, nibbuti eva vā. Tena vuttaṁ ‘‘nibbāna’’nti.",
  "tika-s0519t5:18_0": "‘‘Katthadaṭṭhabba’’nti vā pāḷi. Upacayeti upacayāvatthāyanti attho. Dasannanti lobhādikilesavatthūnaṁ.",
  "tika-s0519t5:18_1": "Vipallāsahetubhāvatoti subhasaññādivipallāsahetukabhāvato. Vipariyesaggāhavasena",
  "tika-s0519t5:18_2": "hi ādīnavesu eva saṁyojaniyesu dhammesu assādānupassitā. Na hi yathābhūtañāṇe sati",
  "tika-s0519t5:18_3": "tathā sambhavo. Tena vuttaṁ ‘‘dasannaṁ…pe… bhāvato’’ti. Dasavidhakāraṇeti dasavidhe",
  "tika-s0519t5:18_4": "kāraṇe, dasavidhassa vā kāraṇe. Ayonisomanasikāraparikkhatā dhammā subhārammaṇādayo.",
  "tika-s0519t5:19_0": "Tabbisayā kilesāti āhārapariññāparibandhabhūtā kilesā. Viññāṇaṭṭhitīsupi eseva nayo.",
  "tika-s0519t5:19_1": "Kāye pavattamāno paṭhamo vipallāso kāyasamudāye, kāyekadese ca kabaḷīkāre āhāre pavatto",
  "tika-s0519t5:19_2": "eva hotīti vuttaṁ ‘‘paṭhame āhāre visayabhūte paṭhamo vipallāsopavattatī’’ti. Tathā",
  "tika-s0519t5:19_3": "vedanāyaṁ pavattamāno dutiyavipallāso tappaccaye phassāhāre, citte pavattamāno tatiyavipallāso",
  "tika-s0519t5:19_4": "tappaccaye manosañcetanāhāre, dhammesu pavattamāno catutthavipallāso tappaccaye viññāṇāhāre",
  "tika-s0519t5:19_5": "pavatto eva hotīti vuttaṁ ‘‘catutthe āhāre catuttho vipallāso’’ti. Tenāha ‘‘sesāhāresupi",
  "tika-s0519t5:19_6": "eseva nayo’’ti. Āhārasīsena vā āhārapaṭibaddho chandarāgo gahito. Viññāṇaṭṭhitīsupi",
  "tika-s0519t5:19_7": "eseva nayo. Tenevāha ‘‘āhārasīsena tabbisayā kilesā adhippetā’’ti. Paṭhame āhāre",
  "tika-s0519t5:19_8": "visayabhūteti ca paṭhame āhāre chandarāgassa visayabhāvaṁ patte, tabbhāvaṁ anatikkanteti",
  "tika-s0519t5:19_9": "attho. Appahīnacchandarāgassa hi tattha vipallāsā sambhavanti, na itarassa. Tathā",
  "tika-s0519t5:19_10": "dutiyavipallāsādīsu appahīnesu. Itare upādānāni pavattanteva appahīnattāti āha ‘‘sesapadesupi",
  "tika-s0519t5:19_11": "eseva nayo’’ti. Yasmā ca upādānādīsu appahīnesupi yogādayo pavattanteva yathārahaṁ",
  "tika-s0519t5:19_12": "taṁsabhāvattā, tadekaṭṭhasabhāvato ca, tasmā vuttaṁ pāḷiyaṁ ‘‘paṭhame upādāne paṭhamo",
  "tika-s0519t5:19_13": "yogo’’tiādi. Tenāha ‘‘sesapadesupi eseva nayo’’ti.",
  "tika-s0519t5:20_0": "83.Aparijānantassāti ñātapariññāya, tīraṇapariññāya, pahānapariññāyāti tīhi pariññāhi",
  "tika-s0519t5:20_1": "paricchinditvā ajānantassa, tesaṁ samudayañca atthaṅgamañca assādañca ādīnavañca",
  "tika-s0519t5:20_2": "nissaraṇañca yathābhūtaṁ anavabujjhantassāti attho. Tibbo bahalo chandarāgo hoti",
  "tika-s0519t5:20_3": "taṇhācaritabhāvatoti adhippāyo. Iti upakkilesassa diṭṭhābhinivesassa hetubhāvatoti",
  "tika-s0519t5:20_4": "imamatthaṁ sandhāyāha ‘‘vuttanayenevā’’ti. Subhasukhasaññākāmupādānakāmabhavayogaabhijjhākāyaganthakāmabhavāsava-",
  "tika-s0519t5:20_5": "kāmabhavogharāgasallachandāgatigamanāni taṇhāpakkhikatāya, taṇhāsabhāvatāya ca taṇhāpadhānāni.",
  "tika-s0519t5:20_6": "Sīlabbatupādānabyāpādakāyaganthadosasalladosāgatigamanāni pana taṇhābhāve bhāvato",
  "tika-s0519t5:20_7": ", viññāṇaṭṭhitiyo taṇhāvisayato, sabbesaṁ vā taṇhāvisayato taṇhāpadhānatā labbhateva.",
  "tika-s0519t5:20_8": "Pacchimakānaṁ diṭṭhipadhānatā vuttanayānusārena veditabbā.",
  "tika-s0519t5:21_0": "84.Kabaḷīkāre āhāreti kabaḷīkārāhāravisaye chandarāge. ‘‘Appahīne’’tiādikaṁ pariyāyakathaṁ",
  "tika-s0519t5:21_1": "muñcitvā nippariyāyameva dassento kabaḷīkārāhārassa ‘‘asubhasabhāvattā, asubhasamuṭṭhānattā",
  "tika-s0519t5:21_2": "cā’’ti vuttaṁ. Labbhamāne hi ujuke atthe kiṁ pariyāyakathāyāti. Chandarāgo vā tattha",
  "tika-s0519t5:21_3": "atthasiddhoti evampettha attho vutto. Na hi tattha asati chandarāge vipallāso sambhavati.",
  "tika-s0519t5:21_4": "Dukkhasabhāvattāti saṅkhāradukkhatāya dukkhasabhāvattā. Dukkhapaccayattāti tividhadukkhatālakkhaṇassa",
  "tika-s0519t5:21_5": "dukkhassa kāraṇato. Viññāṇe niccasaññino. Tathā hi sāti nāma bhikkhu kevaṭṭaputto",
  "tika-s0519t5:21_6": "‘‘taṁyeva viññāṇaṁ sandhāvati saṁsaratī’’ti tattha niccābhinivesaṁ saṁvedesi. Yebhuyyena",
  "tika-s0519t5:21_7": "saṅkhāresu attasaññitā diṭṭhigatikānaṁ ‘‘cetanā attā’’tiādidiṭṭhiparidīpanesu veditabbā.",
  "tika-s0519t5:21_8": "‘‘Bhavavisuddhī’’ti padassa atthavacanaṁ ‘‘nibbutisukha’’nti. ‘‘Sīlabbatehi…pe… sukhanti",
  "tika-s0519t5:21_9": "daḷhaṁ gaṇhātī’’ti iminā sīlabbatupādānaṁ idha bhavupādānanti dasseti. Tathā hi vakkhati",
  "tika-s0519t5:21_10": "‘‘sīlabbatupādānasaṅkhātena bhavupādānenā’’ti.",
  "tika-s0519t5:22_0": "Paccayā honti upanissayapaccayādinā. Paṭhame yoge ṭhitoti paṭhame yoge patiṭṭhito.",
  "tika-s0519t5:22_1": "Appahīnā hi kilesā kammavaṭṭādīnaṁ kāraṇabhūtā taṁsamaṅgino sattassa patiṭṭhāti vuccanti.",
  "tika-s0519t5:22_2": "Parassa abhijjhāyanaṁ parābhijjhāyanaṁ. Bhavapatthanāya bhavadiṭṭhibhavarāgavasena",
  "tika-s0519t5:22_3": "piyāyitassa vatthuno vipariṇāmaññathābhāve domanassuppattiṁ sandhāya vuttaṁ ‘‘bhavarāga…pe… padūsentī’’ti.",
  "tika-s0519t5:23_0": "Ganthitvāti ganthiṁ katvā. Dvidhābhūtaṁ rajjuādike viya ganthikaraṇañhi ganthanaṁ.",
  "tika-s0519t5:23_1": "Cittaṁ pariyādāya tiṭṭhantā āsavānaṁ uppattihetu hontīti sambandho. Pariyuṭṭhānappattā",
  "tika-s0519t5:23_2": "ekacce kilesā visesato āsavuppattihetu hontīti dassanatthaṁ aṭṭhakathāyaṁ uppaṭipāṭivacanaṁ.",
  "tika-s0519t5:23_3": "Tappaṭipakkhe visaye patthetīti yojanā. Tabbisayabahule bhave patthetīti yathā mānusakehi",
  "tika-s0519t5:23_4": "kāmehi nibbinnarūpā devūpapatti. Taṁsabhāvattāti diṭṭhisabhāvattā. Aparāparanti aññamaññaṁ.",
  "tika-s0519t5:23_5": "Ekaccā hi diṭṭhi ekaccassa diṭṭhābhinivesassa kāraṇaṁ hoti, yathā sakkāyadiṭṭhi itarāsaṁ.",
  "tika-s0519t5:23_6": "Abhinivisantassāti abhinivesanahetu. ‘‘Ayonisomanasikārato…pe… avijjāsavo uppajjatī’’ti",
  "tika-s0519t5:23_7": "idaṁ saccābhinivesassa phalabhūtaṁ avijjāsavaṁ dasseti ekantavassimeghavuṭṭhānena",
  "tika-s0519t5:23_8": "viya mahoghappavatti. Avijjāsavo siddho hoti vuṭṭhihetukamahoghasiddhiyā uparimeghavuṭṭhānaṁ viya.",
  "tika-s0519t5:24_0": "‘‘Nandīrāgasahagatā’’tiādīsu (mahāva. 14) viya tabbhāvattho sahagatasaddoti āha ‘‘anusaya…pe…",
  "tika-s0519t5:24_1": "bhūtā vā’’ti. Cittassa abbhantarasaṅkhātaṁ hadayanti vipākacittappavattiṁ sandhāya",
  "tika-s0519t5:24_2": "vadati. Vipākavaṭṭepi kilesavāsanāhitā atthi kāci visesamattā.",
  "tika-s0519t5:25_0": "Lobhasahagatassa viññāṇassa. Itarassa dosasahagatādikassa. Byañjanena viya bhojanassa",
  "tika-s0519t5:25_1": "ārammaṇassa abhisaṅkharaṇaṁ visesāpādanaṁ upasecanaṁ, nandī sappītikataṇhā upasecanaṁ",
  "tika-s0519t5:25_2": "etassāti nandūpasecanaṁ upasecanabhūtāyapi nandiyā rāgasallaupanisato. Upasitte pana",
  "tika-s0519t5:25_3": "vattabbameva natthīti dassetuṁ pāḷiyā ‘‘rāgasallena nandūpasecanena viññāṇenā’’ti",
  "tika-s0519t5:25_4": "vuttanti tamatthaṁ pākaṭaṁ kātuṁ ‘‘kena pana taṁ nandūpasecana’’nti pucchati.",
  "tika-s0519t5:26_0": "Rāgasallenāti hetumhi karaṇavacananti dassento ‘‘rāgasallena hetubhūtenā’’ti āha.",
  "tika-s0519t5:26_1": "Upanissayapaccayattho cettha hetvattho. Upagantabbato viññāṇenāti vibhattiṁ pariṇāmetvā",
  "tika-s0519t5:26_2": "yojetabbaṁ. ‘‘Patiṭṭhābhāvato’’ti iminā viññāṇassa nissayādipaccayataṁ vadati. Tenāha",
  "tika-s0519t5:26_3": "‘‘rūpakkhandhaṁ nissāya tiṭṭhatī’’ti. Evaṁ dutiyādiviññāṇaṭṭhitīsupi nissayādipaccayatā",
  "tika-s0519t5:26_4": "vattabbā patiṭṭhāvacanato.",
  "tika-s0519t5:27_0": "85. Yadipi akusalamūlādike tipukkhalassa, taṇhādike nandiyāvaṭṭassa disābhāvena vakkhati,",
  "tika-s0519t5:27_1": "tathāpi aññamaññānuppavesato ekasmiṁ naye siddhe itarepi siddhā eva hontīti imassa",
  "tika-s0519t5:27_2": "visesassa dassanatthaṁ ‘‘āhārādayo…pe… vavatthapetu’’nti vuttaṁ. Vakkhamāne vā akusalamūlataṇhādike",
  "tika-s0519t5:27_3": "ādisaddena saṅgahetvā ‘‘āhārādayo’’ti vadanto ‘‘nayāna’’nti bahuvacanamāha. Ekassa",
  "tika-s0519t5:27_4": "atthassāti rāgacaritassa upakkilesatāsaṅkhātassa ekassa payojanassa. Byañjanatthopi",
  "tika-s0519t5:27_5": "gahito, na byañjanameva gahitanti suttapadāni aññamaññapariyāyavacanāni yathārahaṁ",
  "tika-s0519t5:27_6": "taṇhāvatthūnaṁ tattha kathitattā vuttaṁ ‘‘savatthukā taṇhā vuttā’’ti. Dosavatthūnaṁ,",
  "tika-s0519t5:27_7": "diṭṭhivatthūnañca tattha kathitattā ‘‘savatthuko doso, savatthukā diṭṭhi ca vuttā’’ti",
  "tika-s0519t5:27_8": "imamatthaṁ sandhāyāha ‘‘vuttanayānusārenā’’ti.",
  "tika-s0519t5:28_0": "Dukkhākārena saha dukkhākāraṁ gahetvāti attho. Evañcetanti yadi taṁtaṁanupassanābahulassa",
  "tika-s0519t5:28_1": "vasena purimāhāradvayādīsu vimokkhamukhavisesaniddhāraṇaṁ kataṁ, etaṁ evameva veditabbaṁ,",
  "tika-s0519t5:28_2": "na aññathā. Tattha kāraṇaṁ vadanto ‘‘na hī’’tiādimāha. Tassattho – yathā ariyamaggānaṁ",
  "tika-s0519t5:28_3": "odhiso kilesappajahanato pahātabbesu dhammesu niyamo atthi, na evaṁ vipassanāya pariññāpahānānaṁ aniccantikattāti.",
  "tika-s0519t5:29_0": "Apare panāhu – purime āhāradvaye parikilesabhāvena, dukkhapaccayattā ca dukkhalakkhaṇaṁ",
  "tika-s0519t5:29_1": "supākaṭaṁ. Tattha purime viññāṇaṭṭhitidvayaviññāṇāhāre tatiyaviññāṇaṭṭhitiyaṁ aniccalakkhaṇaṁ,",
  "tika-s0519t5:29_2": "manosañcetanāhāre catutthaviññāṇaṭṭhitiyaṁ anattalakkhaṇaṁ supākaṭanti tissannaṁ",
  "tika-s0519t5:29_3": "anupassanānaṁ pavattimukhatāya tehi appaṇihitādivimokkhamukhehi pariññaṁ gacchantīti.",
  "tika-s0519t5:29_4": "Tathā vipallāsādīsu purimadvayaṁ dukkhānupassanāya ujuvipaccanīkaṁ, itaradvayaṁ aniccānattānupassanānaṁ.",
  "tika-s0519t5:29_5": "Iti pavattimukhatāya ca ujuvipaccanīkatāya ca ime dhammā yathārahaṁ appaṇihitādivimokkhamukhehi",
  "tika-s0519t5:29_6": "pariññeyyā, pahātabbā ca vuttā. Tattha subhasukhasaññākāmupādānasīlabbatupādānakāmayogabhavayogaabhijjhākāya",
  "tika-s0519t5:29_7": "ganthakāmāsavakāmogha bhavogha rāgasallachandaagatigamanāni sukhassādavasena pavattanato",
  "tika-s0519t5:29_8": "dukkhānupassanāya paṭipakkhabhāvato byāpādakāyaganthadosasalladosaagatigamanāni pavattimukhatāya",
  "tika-s0519t5:29_9": "appaṇihitavimokkhamukhena pahātabbāni. Tatiyasaññādayo niccābhinivesatannimittāhi",
  "tika-s0519t5:29_10": "aniccānupassanāya paṭipakkhabhāvato animittavimokkhamukhena pahātabbā. Catutthasaññādayo",
  "tika-s0519t5:29_11": "attābhinivesatannittāhi anattānupassanāya paṭipakkhabhāvato suññatavimokkhamukhena",
  "tika-s0519t5:29_12": "pahātabbā. Tattha mānasallabhayaagatigamanānaṁ niccābhinivesanimittatā veditabbā.",
  "tika-s0519t5:29_13": "Na hi aniccato passato mānajappanaṁ, bhayaṁ vā sambhavati. Avijjāyogādīnaṁ attābhinivesanimittatā pākaṭā evāti.",
  "tika-s0519t5:30_0": "86. Appamaññāvajjā rūpāvacarasamāpattiyo dibbavihārā ‘‘devūpapattisaṁvattanikakusalasamāpattiyo",
  "tika-s0519t5:30_1": "cā’’ti katvā, satipi tabbhāve parahitapaṭipattito, niddosatāya ca seṭṭhā vihārāti",
  "tika-s0519t5:30_2": "catasso appamaññā brahmavihārā, catasso phalasamāpattiyo ariyavihārā ‘‘ārakā kilesehi",
  "tika-s0519t5:30_3": "ariyānaṁ vihārā’’ti. Catasso āruppasamāpattiyo āneñjavihārā, satipi devūpapattisaṁvattanikakusalasamāpattibhāve",
  "tika-s0519t5:30_4": "āneñjasantatāhi lokiyesu sikhāppattito.",
  "tika-s0519t5:31": "Adhikaraṇabhedenāti vatthubhedena.",
  "tika-s0519t5:32_0": "Yaṁ abhiṇhaṁ na pavattati, taṁ acchariyanti dassetuṁ ‘‘andhassa…pe… uppajjanaka’’nti",
  "tika-s0519t5:32_1": "vuttaṁ. Adhitiṭṭhati sīlādi etena saccena, ettha vā sacce nimittabhūte, adhiṭṭhānamattameva",
  "tika-s0519t5:32_2": "vā taṁ saccanti evaṁ karaṇādhikaraṇabhāvatthā paccayavasena veditabbā samānādhikaraṇasamāsapakkhe.",
  "tika-s0519t5:32_3": "Tathā aññapadatthasamāsapakkhe. Itarasmiṁ pana samāse karaṇādhikaraṇatthā eva, te",
  "tika-s0519t5:32_4": "ca kho sīlādivasena ca veditabbā. Sukhanti jhānavipassanāmaggaphalanibbānasukhaṁ.",
  "tika-s0519t5:32_5": "Lokiyavipākasukhampi labbhateva. ‘‘Nāññatra bojjhā…pe… pāṇina’’nti (saṁ. ni. 1. 98)",
  "tika-s0519t5:32_6": "hi imāya gāthāya saṅgahitā anattaparihāramukhena sattānaṁ abhayā nibbānasampattisukhāvahā",
  "tika-s0519t5:32_7": "cattāro dhammā idha ‘‘sukhabhāgiyā’’ti vuttāti. Anavasesapariyādānatoti pharaṇavasena anavasesaggahaṇato.",
  "tika-s0519t5:33_0": "Paṭhamassa satipaṭṭhānassa paṭhamapaṭipadāvasena pavattassāti adhippāyo. Evaṁ sesesupi.",
  "tika-s0519t5:33_1": "‘‘Yathā hī’’tiādinā yathāvuttapaṭipadāsatipaṭṭhānānaṁ nānantariyakataṁ upamāya vibhāveti.",
  "tika-s0519t5:33_2": "Satipi ca sabbāhi paṭipadāhi sabbesaṁ satipaṭṭhānānaṁ niyamābhāve nānantarikabhāvena",
  "tika-s0519t5:33_3": "desanākkamenevettha nesaṁ ayamanukkamo katoti veditabbo. Atha vā kāyavedanāsu subhasukhasaññānaṁ",
  "tika-s0519t5:33_4": "dubbiniveṭhiyatāya asubhadukkhānupassanānaṁ kiccasiddhito purimena paṭipadādvayena",
  "tika-s0519t5:33_5": "purimaṁ satipaṭṭhānadvayaṁ yojitaṁ tadabhāvato. Itarena itaraṁ. Tāni hi purimesu",
  "tika-s0519t5:33_6": "satipaṭṭhānesu katakammassa icchitabbāni. Atha vā yathā taṇhācaritadiṭṭhicaritānaṁ",
  "tika-s0519t5:33_7": "mandatikkhapaññānaṁ vasena catasso paṭipadā yojitā, evaṁ cattāri satipaṭṭhānāni sambhavantīti",
  "tika-s0519t5:33_8": "dassetuṁ paṭipadāsatipaṭṭhānānaṁ ayamanukkamo kato.",
  "tika-s0519t5:34_0": "‘‘Tathā’’ti iminā yathā samānapaṭipakkhatāya paṭhamassa satipaṭṭhānassa bhāvanā paṭhamassa",
  "tika-s0519t5:34_1": "jhānassa visesāvahā, evaṁ pītisahagatādisamānatāya dutiyasatipaṭṭhānādibhāvanā dutiyajjhānādīnaṁ",
  "tika-s0519t5:34_2": "visesāvahāti imamatthaṁ upasaṁharati. Pītipaṭisaṁvedanādīti ādisaddena sukhapaṭisaṁvedanaṁ,",
  "tika-s0519t5:34_3": "cittasaṅkhārapaṭisaṁvedanaṁ, passambhanañca saṅgaṇhāti. Cittassa abhippamodanaggahaṇañcettha",
  "tika-s0519t5:34_4": "nidassanamattaṁ daṭṭhabbaṁ paṭisaṁvedanasamādahanavimocanānampi vasena pavattiyā",
  "tika-s0519t5:34_5": "icchitabbattā. Aniccavirāgādīti ādisaddena nirodhapaṭinissaggā saṅgayhanti.",
  "tika-s0519t5:35_0": "Rūpāvacarasamāpattīnanti ettha paṭiladdhamattaṁ paṭhamajjhānaṁ paṭhamajjhānasamāpattiyā",
  "tika-s0519t5:35_1": "paguṇavasībhāvāpādanassa paccayo hoti, na itarāsaṁ. Itarāsaṁ pana adhiṭṭhānabhāvena",
  "tika-s0519t5:35_2": "paramparāya paccayo hotīti veditabbaṁ. Byāpādavihiṁsāvitakkaaratirāgā byāpādavitakkādayo.",
  "tika-s0519t5:35_3": "Sukhenāti akicchena, akasirenāti attho.",
  "tika-s0519t5:36_0": "Dibbavihārādike cattāro vihāre padaṭṭhānaṁ katvā nānāsantānesu uppannāya vuṭṭhānagāminivipassanāya",
  "tika-s0519t5:36_1": "yathākkamaṁ anuppannākusalānuppādanādivasena pavattavisayaṁ sandhāya pāḷiyaṁ ‘‘paṭhamo",
  "tika-s0519t5:36_2": "vihāro bhāvito bahulīkato’’tiādi vuttaṁ. Sammappadhānasadisañhettha sammappadhānaṁ",
  "tika-s0519t5:36_3": "vuttaṁ. Ariyavihāre ca heṭṭhime nissāya uparimaggādhigamāya vāyamantassa ayaṁ nayo",
  "tika-s0519t5:36_4": "labbhati. Maggapariyāpannasseva vā sammappadhānassa nānāsantānikassa yathāvuttavipassanāgamanena",
  "tika-s0519t5:36_5": "taṁtaṁkiccādikassa vasenetaṁ vuttaṁ. Sakkā hi vipassanāgamanena saddhindriyāditikkhatāviseso",
  "tika-s0519t5:36_6": "viya vīriyassa kiccavisesavisayo maggo viññātuṁ.",
  "tika-s0519t5:37_0": "Tathā sikhāppattaupekkhāsatipārisuddhidibbavihāraṁ nissāya uppannaṁ paṭhamaṁ sammappadhānaṁ",
  "tika-s0519t5:37_1": "mānappahānaṁ ukkaṁseti, brahmavihārasannissaye uppannaṁ dutiyaṁ sammappadhānaṁ kāmālayasamugghātaṁ,",
  "tika-s0519t5:37_2": "ariyavihārasannissayena uppannaṁ tatiyaṁ sammappadhānaṁ avijjāpahānaṁ, santavimokkhasannissayena",
  "tika-s0519t5:37_3": "uppannaṁ catutthaṁ sammappadhānaṁ bhavūpasamaṁ ukkaṁsetīti dassetuṁ ‘‘paṭhamaṁ sammappadhāna’’ntiādi vuttaṁ.",
  "tika-s0519t5:38_0": "Pahīnamāno na visaṁvādeyyāti mānappahānaṁ saccādhiṭṭhānaṁ vaḍḍheti visaṁvādananimittasseva",
  "tika-s0519t5:38_1": "abhāvato. Appahīnamāno hi mānanissayena kiñci visaṁvādeyya. Kāmālaye, diṭṭhālaye",
  "tika-s0519t5:38_2": "ca samugghāṭite cāgapaṭipakkhassa avasaro eva natthīti ālayasamugghāto cāgādhiṭṭhānaṁ",
  "tika-s0519t5:38_3": "vaḍḍheti. Avijjāya samucchinnāya paññābuddhiyā paribandhova natthi, bhavasaṅkhāresu",
  "tika-s0519t5:38_4": "ossaṭṭhesu abhavūpasamassa okāsova natthīti mānappahānādayo saccādhiṭṭhānādike saṁvaḍḍhentīti",
  "tika-s0519t5:38_5": "dassetuṁ ‘‘mānappahāna’’ntiādi vuttaṁ.",
  "tika-s0519t5:39_0": "Avisaṁvādanasīlo dhammacchandabahulo chandādhipateyyaṁ samādhiṁ nibbatteti. Cāgādhimutto",
  "tika-s0519t5:39_1": "nekkhammajjhāsayo akosajjabahulatāya vīriyādhipateyyaṁ, ñāṇuttaro cittaṁ attano vase",
  "tika-s0519t5:39_2": "vattento cittādhipateyyaṁ, vūpasantasabhāvo upasamahetubhūtāya vīmaṁsāya vīmaṁsayato",
  "tika-s0519t5:39_3": "vīmaṁsādhipateyyaṁ samādhiṁ nibbattetīti saccādhiṭṭhānādipārisuddhichandasamādhiādīnaṁ",
  "tika-s0519t5:39_4": "pāripūriyā saṁvattatīti dassetuṁ ‘‘saccādhiṭṭhānaṁ bhāvita’’ntiādi vuttaṁ.",
  "tika-s0519t5:40_0": "Dhammacchandabahulo chandasamādhimhi ṭhito iṭṭhāniṭṭhachaḷārammaṇāpāte anavajjasevī",
  "tika-s0519t5:40_1": "hoti. Āraddhavīriyo vīriyasamādhimhi ṭhito saṁkilesapakkhassa santapanavaseneva puññaṁ",
  "tika-s0519t5:40_2": "paripūreti. Cittaṁ attano vase vattento cittasamādhimhi ṭhito paññāya upakārānupakārake",
  "tika-s0519t5:40_3": "dhamme pariggaṇhanto buddhiṁ phātiṁ gamissati. Vīmaṁsāsamādhimhi ṭhito dhammavicayabahulo",
  "tika-s0519t5:40_4": "upadhipaṭinissaggāvahameva paṭipattiṁ brūhetīti imamatthaṁ dassetuṁ ‘‘chandasamādhi",
  "tika-s0519t5:40_5": "bhāvito’’tiādi vuttaṁ.",
  "tika-s0519t5:41_0": "Dūrādūrapaccatthikanivāraṇe bahūpakāro indriyasaṁvaro mettāya visesuppattihetuto",
  "tika-s0519t5:41_1": "mettaṁ vaḍḍheti. Tapena saṁkilesadhamme vikkhambhento vīriyādhiko paradukkhāpanayanakāmataṁ",
  "tika-s0519t5:41_2": "sāhatthikaṁ karotīti tapo karuṇaṁ saṁvaḍḍheti. Paññā pariyodāpitā sāvajjānavajjadhamme",
  "tika-s0519t5:41_3": "pariggaṇhantī pahāsanipātato muditaṁ rakkhantī paribrūheti. Upadhinissaggo pakkhando",
  "tika-s0519t5:41_4": "ninnapoṇapabbhārova sammadeva sattasaṅkhāresu udāsino hotīti so upekkhāvihāraṁ parivaḍḍhetīti",
  "tika-s0519t5:41_5": "imamatthaṁ dassetuṁ ‘‘indriyasaṁvaro bhāvito’’tiādi vuttaṁ. Tenāha ‘‘yo yassa visesapaccayo,",
  "tika-s0519t5:41_6": "so taṁ paripūretīti vutto’’ti.",
  "tika-s0519t5:42_0": "87.Disābhāvenāti nayānaṁ disābhāvenāti yojetabbaṁ. Atthopissa pubbe vuttanayeneva",
  "tika-s0519t5:42_1": "veditabbo. Yena catukkena yassa rāgacaritādipuggalassa vodānaṁ visuddhi. Yathā apariññātā,",
  "tika-s0519t5:42_2": "appahīnā ca paṭhamāhāravipallāsādayo rāgacaritādīnaṁ puggalānaṁ upakkilesā, evaṁ",
  "tika-s0519t5:42_3": "paṭhamapaṭipadādayo bhāvitā bahulīkatā nesaṁ visuddhiyo hontīti vuttanayānusārena",
  "tika-s0519t5:42_4": "sakkā viññātunti āha ‘‘heṭṭhā vuttanayamevā’’ti.",
  "tika-s0519t5:43_0": "Atha vā purimāhi dvīhi paṭipadāhi sijjhamānā vipassanā attano kiccavuttisaṅkhātaṁ",
  "tika-s0519t5:43_1": "pavattidukkhampi saṅgaṇhantī dukkhānupassanābāhullavisesato dukkhalakkhaṇaṁ paṭivijjhantī",
  "tika-s0519t5:43_2": "‘‘appaṇihitaṁ vimokkhamukha’’nti vuttā. Tatiyāya paṭipadāya sijjhamānā sukhappavattikatāya",
  "tika-s0519t5:43_3": "sammadeva santatighanaṁ bhinditvā aniccalakkhaṇaṁ vibhāventī ‘‘animittaṁ vimokkhamukha’’nti",
  "tika-s0519t5:43_4": "vuttā. Catutthāya pana paṭipadāya sijjhamānā sukhappavattikatāya, visadañāṇatāya",
  "tika-s0519t5:43_5": "ca samūhakiccārammaṇaghanaṁ bhinditvā sammadeva anattalakkhaṇaṁ vibhāventī ‘‘suññataṁ",
  "tika-s0519t5:43_6": "vimokkhamukha’’nti vuttā.",
  "tika-s0519t5:44_0": "Tathā kāyavedanānupassanā visesato dukkhalakkhaṇaṁ vibhāventī, cittānupassanā aniccalakkhaṇaṁ,",
  "tika-s0519t5:44_1": "dhammānupassanā anattalakkhaṇanti tā yathākkamaṁ ‘‘appaṇihitādivimokkhamukha’’nti vuttā.",
  "tika-s0519t5:45_0": "Sappītikatāya assādāni paṭhamadutiyajjhānāni virajjanavasena visesato dukkhato passantiyā",
  "tika-s0519t5:45_1": "vipassanāya vasena ‘‘appaṇihitaṁ vimokkhamukha’’nti vuttāni. Tatiyaṁ santasukhatāya",
  "tika-s0519t5:45_2": "bāhirakānaṁ niccābhinivesavatthubhūtaṁ sabhāvato ‘‘anicca’’nti passantiyā vipassanāya",
  "tika-s0519t5:45_3": "vasena ‘‘animittaṁ vimokkhamukha’’nti vuttaṁ. Catutthaṁ upakkilesavigamādīhi parisuddhaṁ",
  "tika-s0519t5:45_4": "susamāhitaṁ yathā paresaṁ, evaṁ attano ca yathābhūtasabhāvāvabodhahetutāya sammadeva",
  "tika-s0519t5:45_5": "‘‘suñña’’nti passantiyā vipassanāya vasena ‘‘suññataṁ vimokkhamukha’’nti vuttaṁ.",
  "tika-s0519t5:46_0": "Evaṁ vihārānaṁ vipassanāvaseneva vimokkhamukhatā, tattha ‘‘dibbabrahmavihārānaṁ santasukhatāya",
  "tika-s0519t5:46_1": "assādanīyatā’’tiādinā appaṇihitavimokkhamukhatā yojetabbā. Ariyavihārassa paññādhikattā",
  "tika-s0519t5:46_2": "visesato anattānupassanāsannissayatāya suññatavimokkhatā. Āneñjavihārassa santavimokkhatāya",
  "tika-s0519t5:46_3": "aniccalakkhaṇappaṭivedhassa visesapaccayasabhāvato animittavimokkhamukhatā yojetabbā.",
  "tika-s0519t5:47_0": "Tathā purimānaṁ dvinnaṁ sammappadhānānaṁ saṁkilesavisayattā kilesadukkhavītikkamassa",
  "tika-s0519t5:47_1": "dukkhānupassanābāhullattā appaṇihitavimokkhamukhatā. Tatiyassa anuppannakusaluppādanena",
  "tika-s0519t5:47_2": "dhammānaṁ udayavayavantatāvibhāvanato aniccalakkhaṇaṁ pākaṭanti animittavimokkhamukhatā.",
  "tika-s0519t5:47_3": "Catutthassa uppannānaṁ ṭhitattaṁ byāpārāpajjanena dhammānaṁ avasavattitādīpanato",
  "tika-s0519t5:47_4": "anattalakkhaṇaṁ supākaṭanti suññatavimokkhamukhatā.",
  "tika-s0519t5:48_0": "Mānappahānālayasamugghātānaṁ sahāyataṇhāpahānatāya taṇhāpaṇidhivisodhanato appaṇihitavimokkhamukhatā.",
  "tika-s0519t5:48_1": "Avijjāpahānassa paññākiccādhikatāya suññatavimokkhamukhatā. Bhavūpasamassa saṅkhāranimittapaṭipakkhatāya",
  "tika-s0519t5:48_2": "animittavimokkhamukhatā.",
  "tika-s0519t5:49_0": "Pakatiyā dukkhasabhāve saṅkhāre ñāṇasaccena avisaṁvādento dukkhato eva passati, cāgādhivimuttatāya",
  "tika-s0519t5:49_1": "taṇhaṁ vidūrīkaronto rāgappaṇidhiṁ visosetīti purimaṁ adhiṭṭhānadvayaṁ ‘‘appaṇihitaṁ",
  "tika-s0519t5:49_2": "vimokkhamukha’’nti vuttaṁ. Itarassa pana adhiṭṭhānadvayassa suññatānimittavimokkhamukhatā vuttanayā eva.",
  "tika-s0519t5:50_0": "Chandādhipateyyā cittekaggatā visesato dhammacchandavato nekkhammavitakkabahulassa",
  "tika-s0519t5:50_1": "hoti, vīriyādhipateyyā pana kāmavitakkādike vinodentassāti tadubhayaṁ nissāya pavattā",
  "tika-s0519t5:50_2": "vipassanā visesato rāgādippaṇidhīnaṁ visosanato ‘‘appaṇihitaṁ vimokkhamukha’’nti",
  "tika-s0519t5:50_3": "vuttā. Cittādhipateyyaṁ , vīmaṁsādhipateyyañca nissāya pavattā yathākkamaṁ aniccānattānupassanābāhullato",
  "tika-s0519t5:50_4": "‘‘animittaṁ vimokkhamukhaṁ, appaṇihitaṁ vimokkhamukha’’nti ca vuttā.",
  "tika-s0519t5:51_0": "Abhijjhāvinayano indriyasaṁvaro, kāmasaṅkappādivinodano tapo ca vuttanayeneva paṇidhipaṭipakkhato",
  "tika-s0519t5:51_1": "appaṇihitaṁ vimokkhamukhaṁ, buddhi anattānupassanānimittaṁ, upadhipaṭinissaggo nimittaggāhapaṭipakkhoti",
  "tika-s0519t5:51_2": "tadubhayasannissayā vipassanā yathākkamaṁ ‘‘suññataṁ, animittaṁ vimokkhamukha’’nti vuttā.",
  "tika-s0519t5:52_0": "Āsannapaccatthikarāgaṁ paṭibāhantī mettā rāgapaṇidhiyā paṭipakkho, karuṇā paradukkhāpanayanākāravuttikā",
  "tika-s0519t5:52_1": "dukkhasahagatāya dukkhānupassanāya visesapaccayoti tadubhayasannissayā vipassanā",
  "tika-s0519t5:52_2": "‘‘appaṇihitaṁ vimokkhamukha’’nti vuttā. Muditā sattānaṁ modaggahaṇabahulā tadaniccatādassanato",
  "tika-s0519t5:52_3": "aniccānupassanāya visesapaccayoti tannissayā vipassanā animittaṁ vimokkhamukhaṁ.",
  "tika-s0519t5:52_4": "Upekkhā ñāṇakiccādhikatāya anattānupassanāya visesapaccayoti tannissayā vipassanā",
  "tika-s0519t5:52_5": "‘‘suññataṁ vimokkhamukha’’nti vuttāti evamettha pavattiākārato vipassato nissayato,",
  "tika-s0519t5:52_6": "kiccato ca bhinditvā vimokkhamukhāni yojitānīti.",
  "tika-s0519t5:53_0": "Samatikkamanaṁ pariññāpahānañca. Saparasantāneti attano, paresañca santāne, tena",
  "tika-s0519t5:53_1": "kāyiko, vācasiko ca vihāro ‘‘vikkīḷita’’nti vuttoti dasseti ‘‘vividho hāro’’ti katvā.",
  "tika-s0519t5:53_2": "Tassa pana vibhāvanā idha adhippetā nayassa bhūmibhāvato. Yena paṭipakkhabhāvena.",
  "tika-s0519t5:53_3": "Tesaṁ paṭipakkhabhāvoti tesaṁ āhārādīnaṁ paṭipakkhabhāvo pahātabbabhāvo paṭipadādīnaṁ",
  "tika-s0519t5:53_4": "paṭipakkhabhāvo pahāyakabhāvoti yojetabbaṁ. Tattha paṭipadāggahaṇena vipassanā kathitā.",
  "tika-s0519t5:53_5": "Vipassanā ca cattāro āhāre parijānantī tappaṭibaddhachandarāgaṁ pajahatīti ujukameva",
  "tika-s0519t5:53_6": "tesaṁ paṭipakkhatā, evaṁ jhānādīnampi upādānādipaṭipakkhatā veditabbā tadupadesena",
  "tika-s0519t5:53_7": "vipassanāya kathitattā. Vipallāsasatipaṭṭhānānaṁ paṭipakkhabhāvo pākaṭo eva. Nti",
  "tika-s0519t5:53_8": "sīhavikkīḷitaṁ. Vīsatiyā catukkehi visabhāgato vitthārena vibhattanti tīhi padehi",
  "tika-s0519t5:53_9": "saṅgahetvā kathikattā vuttaṁ ‘‘saṅkhepena dassento’’ti.",
  "tika-s0519t5:54": "Indriyānanti saddhādiindriyānaṁ. Dasannaṁ catukkānaṁ niddhāraṇāti yojanā.",
  "tika-s0519t5:55_0": "88.Niggacchatīti nikkhamati. Tato niddhāretvā vuccamāno hi niggacchanto viya hotīti.",
  "tika-s0519t5:55_1": "Cattāro puggaleti ‘‘taṇhācarito mando’’tiādinā (netti. 6) vutte cattāro puggale.",
  "tika-s0519t5:55_2": "Puggalādhiṭṭhānena cettha dhammo vuttoti āha ‘‘bhūmiṁ niddisitvā’’ti. Tato evāti",
  "tika-s0519t5:55_3": "yathāvuttapuggalacatukkato eva. Itaratthāpīti ‘‘sukhāya…pe… puggalā’’ti etthāpi.",
  "tika-s0519t5:55_4": "Sādhāraṇāyāti paṭhamacatutthāhipi vimissāya. Yathāvuttāsūti dutiyatatiyāsu.",
  "tika-s0519t5:56": "Heṭṭhāti desanāhāravibhaṅgavicayahārasampātavaṇṇanāsu.",
  "tika-s0519t5:57": "Eseva nayoti kusalamūlādidvādasatikasaṅgaho anavajjapakkho. ‘‘Vodāyati sujjhati etenāti vodāna’’nti (netti. aṭṭha. 11) vaṁ netabbataṁ sandhāyāha.",
  "tika-s0519t5:58_0": "Yathā hārauddeso kato, evaṁ nayānaṁ akaraṇe kāraṇaṁ, payojanañca vibhāvetukāmo ‘‘kasmā",
  "tika-s0519t5:58_1": "panā’’tiādimāha. Nayehi nayantarehi. Sambhavadassanatthanti upapattidassanatthaṁ.",
  "tika-s0519t5:58_2": "Tattha sambhavo anuddesakkamena niddisane karaṇaṁ dassanaṁ payojanaṁ. Yadi hi ime",
  "tika-s0519t5:58_3": "nayā uppattiṭṭhānavasena asaṁkiṇṇā bhaveyyuṁ, hārā viya uddesānukkameneva niddisitabbā",
  "tika-s0519t5:58_4": "siyuṁ. Tathā hi vuttaṁ hārānaṁ uddesāvasāne ‘‘ete soḷasa hārā pakittitā atthato asaṁkiṇṇā’’ti (netti. 1).",
  "tika-s0519t5:59_0": "Yasmā panete mūlapadehi mūlapadantaraniddhāraṇena aññamaññaṁ te niggacchanti, tasmā",
  "tika-s0519t5:59_1": "ekasmiṁ niddiṭṭhe itaropi atthato niddiṭṭhoyeva nāma hotīti imassa atthassa dassanatthaṁ",
  "tika-s0519t5:59_2": "‘‘uddesānukkamena niddeso na kato’’ti.",
  "tika-s0519t5:60_0": "Idāni tameva saṅkhepena vuttamatthaṁ vitthārena dassetuṁ ‘‘paṭhamanayato hī’’tiādi",
  "tika-s0519t5:60_1": "vuttaṁ. Tattha taṇhādiṭṭhicaritavasena dvidhā puggale vibhajitvā tesaṁ vasena nandiyāvaṭṭanayaṁ",
  "tika-s0519t5:60_2": "nīharitvā puna te eva taṇhādiṭṭhicarite catuppaṭipadāvibhāgena vibhajitvā sīhavikkīḷitassa",
  "tika-s0519t5:60_3": "nayassa sambhavo dassito, te eva catuppaṭipadābhedabhinne puggale puna ugghaṭitaññuādivibhāgena",
  "tika-s0519t5:60_4": "tidhā vibhajitvā tipukkhalassa nayassa sambhavo dassito. Taṁ sandhāyāha ‘‘paṭhamanayato…pe… niddiṭṭho’’ti.",
  "tika-s0519t5:61_0": "Yasmā subhasukhasaññāhi lobho, niccasaññāya doso ‘‘iminā me anattho kato’’ti āghātuppattito",
  "tika-s0519t5:61_1": ", attasaññāya moho gahito hoti. Tathā asubhasaññādīhi alobhādayo, tasmā dhammādhiṭṭhānavasena",
  "tika-s0519t5:61_2": "tatiyanayato dutiyanayassa sambhavo. Yasmā pana lobhe sati sambhavato lobhaggahaṇeneva",
  "tika-s0519t5:61_3": "doso gayhati. Lobho ca taṇhā, moho avijjā, tappaṭipakkhato alobhādosehi samatho gayhati,",
  "tika-s0519t5:61_4": "amohena vipassanā, tasmā dhammādhiṭṭhānavaseneva dutiyanayato paṭhamanayassa sambhavoti",
  "tika-s0519t5:61_5": "imaṁ visesaṁ dīpetuṁ uddesānukkamena niddeso na katoti dassento ‘‘dhammādhiṭṭhānavasena panā’’tiādimāha.",
  "tika-s0519t5:62_0": "Tenevāti tatiyanayato dutiyanayassa viya dutiyanayato paṭhamanayassapi sambhavato.",
  "tika-s0519t5:62_1": "Evaṁ pāḷiyaṁ puggalādhiṭṭhānavasena āgataṁ nissāya aṭṭhakathāyaṁ dhammādhiṭṭhānavaseneva",
  "tika-s0519t5:62_2": "nayaniggamo niddhāritoti ayameva viseso. Yadi evanti pāḷiyaṁ āgatappakārato aññenapi",
  "tika-s0519t5:62_3": "pakārena nayā niddhāretabbā, evaṁ sante yathā puggalādhiṭṭhānavasena paṭhamanayato",
  "tika-s0519t5:62_4": "tatiyanayassa, tatiyanayato dutiyanayassa sambhavo dassito, evaṁ dhammādhiṭṭhānavaseneva",
  "tika-s0519t5:62_5": "paṭhamanayato tatiyanayadutiyanayānaṁ, dhammādhiṭṭhānavaseneva dutiyanayato tatiyanayassa",
  "tika-s0519t5:62_6": "sambhavo dīpetabboti imamatthamāha ‘‘dve hutvā…pe… siyā’’ti.",
  "tika-s0519t5:63_0": "Tattha nayoti pacchā vuttadutiyanayo. Atthatoti atthāpattito, atthato labbhamānattā",
  "tika-s0519t5:63_1": "eva sarūpena na kathitoti attho. Idāni taṁ atthāpattiṁ ekantikaṁ katvā dassetuṁ ‘‘yasmā’’tiādi",
  "tika-s0519t5:63_2": "vuttaṁ. Anuppaveso icchito taṁtaṁnayamūlapadānaṁ nayantaramūlapadesu samavarujjhanato.",
  "tika-s0519t5:63_3": "Tathā hi ‘‘yattha sabbo akusalapakkho saṅgahaṁ samosaraṇaṁ gacchati, yattha sabbo",
  "tika-s0519t5:63_4": "kusalapakkho saṅgahaṁ samosaraṇaṁ gacchatī’’ti (netti. 3) ca vuttaṁ. Ayañca atthoti",
  "tika-s0519t5:63_5": "‘‘nayānaṁ aññamaññaanuppaveso niggamo’’ti ayaṁ duvidho attho. Piṭakānaṁ atthakathanaṁ",
  "tika-s0519t5:63_6": "peṭakaṁ, so eva upadesoti peṭakopadeso, upadesabhūtā pariyattisaṁvaṇṇanāti attho.",
  "tika-s0519t5:64": "Ādito paṭṭhāyāti nayānaṁ aññamaññaanuppavesaniggamamattameva avibhāvetvā nayavicārassa paṭhamāvayavato pabhuti vibhāvanā dīpanā pakāsanā.",
  "tika-s0519t5:65_0": "Dosadiṭṭhīti appassādatādidosagāhikadiṭṭhī, dosadassinoti attho. Te hi asamūhatānusayā,",
  "tika-s0519t5:65_1": "kāmesu ca ādīnavadassino. Idañhi nesaṁ aṅgadvayaṁ attakilamathānuyogassa kāraṇaṁ",
  "tika-s0519t5:65_2": "vuttaṁ. Natthi atthoti yo rāgābhibhūtehi andhabālehi parikappito diṭṭhadhammiko kāmehi",
  "tika-s0519t5:65_3": "attho, so madhubindugiddhassa madhulittasatthadhārāvalehanasadiso appassādo bahudukkho",
  "tika-s0519t5:65_4": "bahupāyāso bahuādīnavo savighāto sapariḷāho samparāyiko tathevāti sabbadāpi viññūjātikassa",
  "tika-s0519t5:65_5": "kāmehi payojanaṁ na vijjati. Anajjhositāti anabhibhūtā viharanti. Tena vuccati sukhā",
  "tika-s0519t5:65_6": "paṭipadāti tena mandakilesabhāvena tesaṁ puggalānaṁ akicchena sijjhamānā vipassanā",
  "tika-s0519t5:65_7": "paṭipadā ‘‘sukhā paṭipadā’’ti vuccati. Ajjhositāti abhiniviṭṭhā. Ime sabbe sattāti",
  "tika-s0519t5:65_8": "ime taṇhādiṭṭhicaritabhāvena dvidhā vuttā aparimāṇappabhedā sabbepi paṭipajjantā sattā.",
  "tika-s0519t5:66_0": "Sukhenapaṭinissajjantīti kilese akicchena pajahanti. ‘‘Imā catasso paṭipadā’’tiādi",
  "tika-s0519t5:66_1": "paṭipadānaṁ ettāvatāyaṁ, visayabhāvakiccesu ca byabhicārābhāvadassanaṁ. Ayaṁ paṭipadāti",
  "tika-s0519t5:66_2": "nigamanaṁ, ayaṁ paṭipadā yāya vasena sīhavikkīḷitassa nayassa bhūmidassanatthaṁ cattāro",
  "tika-s0519t5:66_3": "puggalā niddhāritāti adhippāyo. Catukkamaggena kilese niddisatīti anantaraṁ vakkhamānena",
  "tika-s0519t5:66_4": "āhārādicatukkamaggena dasavatthuke kilesasamūhe niddisati. Catukkamaggena ariyadhammesu",
  "tika-s0519t5:66_5": "niddisitabbāti tappaṭipakkhena paṭipadādicatukkamaggena ariyadhammesu bodhipakkhiyesu",
  "tika-s0519t5:66_6": "visayabhūtesu niddhāretvā kathetabbā.",
  "tika-s0519t5:67_0": "Idañca pamāṇaṁ cattāro āhārāti imesaṁ vipallāsānaṁ pavattiyā pamāṇaṁ, yadidaṁ cattāro",
  "tika-s0519t5:67_1": "āhārā. Idaṁ vuttaṁ hoti – yāvadeva cattāro āhārā pariññaṁ na gacchanti, tāvadeva",
  "tika-s0519t5:67_2": "cattāro vipallāse vibhajanti. Yāvadeva cattāro vipallāsā appahīnā, tāvadeva cattāri",
  "tika-s0519t5:67_3": "upādānāni paribrūhantīti. Evaṁ sabbattha yathārahaṁ vattabbaṁ. Tenāha ‘‘evaṁ imāni",
  "tika-s0519t5:67_4": "sabbāni dasa padānī’’ti. ‘‘Yojetabbānī’’ti ca vacanaseso.",
  "tika-s0519t5:68": "‘‘Abhijjhāya ganthatī’’ti iminā abhijjhāyanameva ganthananti dasseti. Esa nayo sesesupi. Papañcentoti diṭṭhābhinivesaṁ vitthārento.",
  "tika-s0519t5:69_0": "Vippaṭisāruppattihetubhāvo kilesānaṁ āsavananti āha ‘‘āsavantī’’ti. Kiṁ vippaṭisārāti",
  "tika-s0519t5:69_1": "tena kilesānaṁ vītikkamavatthuṁ vadati. Yasmā appahīnānusayasseva vippaṭisārā, na",
  "tika-s0519t5:69_2": "itarassa, tasmā ‘‘ye vippaṭisārā, te anusayā’’ti vuttaṁ. Padadvayenapi phalūpacārena kāraṇaṁ vuttaṁ.",
  "tika-s0519t5:70": "Paṭhamenapadenāti yathāvuttesu dasasu suttapadesu paṭhamena padena. Paṭhamāya disāyāti tadatthasaṅkhātāya sīhavikkīḷitassa saṁkilesapakkhe paṭhamāya disāya.",
  "tika-s0519t5:71_0": "Itīti evaṁ, vuttanayenāti attho. Kusalākusalānanti yathāvuttaanavajjasāvajjadhammānaṁ.",
  "tika-s0519t5:71_1": "Pakkhapaṭipakkhavasenāti vodānapakkhatappaṭipakkhavasena. Yojanāti paṭhamadisādibhāvena",
  "tika-s0519t5:71_2": "yutte katvā manasānupekkhanā. ‘‘Manasā volokayate’’ti (netti. 4) hi vuttaṁ.",
  "tika-s0519t5:72_0": "Tassāti disālokanassa. Sotāpattiphalādīnaṁ pariyosānatā indriyavasena veditabbā.",
  "tika-s0519t5:72_1": "Yesañhi saddhādīnaṁ indriyānaṁ vasena satipaṭṭhānādīni sijjhanti, tesaṁ vasena sotāpattiphalādīnaṁ",
  "tika-s0519t5:72_2": "pariyosānatā. Tattha sotāpattiphale saddhindriyaṁ pāripūriṁ gacchati. Sotāpanno hi",
  "tika-s0519t5:72_3": "saddhāya paripūrikārī. Sakadāgāmiphale vīriyindriyaṁ pāripūriṁ gacchati. Sakadāgāmī",
  "tika-s0519t5:72_4": "hi āraddhavīriyo uparimaggādhigamāya. Anāgāmiphale samādhindriyaṁ pāripūriṁ gacchati.",
  "tika-s0519t5:72_5": "Anāgāmī samādhismiṁ paripūrikārī. Aggaphale arahatte satindriyañca paññindriyañca",
  "tika-s0519t5:72_6": "pāripūriṁ gacchati. Arahā hi sativepullappatto, paññāvepullappatto cāti.",
  "tika-s0519t5:73_0": "Apare panāhu – saddhābalena subhasaññāya pahānaṁ. Saddahanto hi paṭikkūlamanasikāre",
  "tika-s0519t5:73_1": "kammaṁ karoti. Vīriyabalena sukhasaññāya pahānaṁ. Vīriyavā hi sukhassādaṁ abhibhavitvā",
  "tika-s0519t5:73_2": "yonisomanasikāramanuyuñjati. Samādhibalena niccasaññāya pahānaṁ. Samāhito hi saṅkhārānaṁ",
  "tika-s0519t5:73_3": "udayabbayaṁ pariggaṇhanto aniccasaññaṁ paṭilabhati. Paññābalena attasaññāya pahānaṁ.",
  "tika-s0519t5:73_4": "Paññavā hi saṅkhārānaṁ avasavattitaṁ sallakkhento attasuññataṁ paṭivijjhati. Sati",
  "tika-s0519t5:73_5": "pana sabbatthāpi icchitabbā. Tenāha ‘‘satiṁ ca khvāhaṁ, bhikkhave, sabbatthikaṁ vadāmī’’ti",
  "tika-s0519t5:73_6": "(saṁ. ni. 5.234; mi. pa. 2.1.13). Evaṁ catuvipallāsappahāyīnaṁ catunnaṁ indriyānaṁ",
  "tika-s0519t5:73_7": "pāripūriṭṭhānaṁ cattāri sāmaññaphalāni catuvipallāsamukhānaṁ catunnaṁ disānaṁ pariyosānāni vuttānīti.",
  "tika-s0519t5:74": "‘‘Lobho akusalamūla’’ntiādi lobhādīnaṁ hetuphalabhāvena sampayuttatāya dassanaṁ.",
  "tika-s0519t5:75_0": "Tattha manāpikenāti yebhuyyavasena vuttaṁ. Amanāpikenāpi hi ārammaṇena vipariyesavasena",
  "tika-s0519t5:75_1": "lobho uppajjati. Manāpikenāti vā manāpikākārena. Phassavedanūpavicārarāgavitakkapariḷāhā",
  "tika-s0519t5:75_2": "sahajātāpi labbhanti, asahajātāpi. ‘‘Uppādo’’ti etena uppajjamānasaṅkhāraggahaṇanti",
  "tika-s0519t5:75_3": "‘‘uppajjatī’’ti vuttaṁ. Uppādalakkhaṇasseva pana gahaṇe ‘‘uppajjatī’’ti na vattabbaṁ",
  "tika-s0519t5:75_4": "siyā. Na hi uppādo uppajjati, rāgajapariḷāhahetukatā ca tesaṁ rāgassa taṇhāsabhāvattā.",
  "tika-s0519t5:75_5": "Taṇhā hi dukkhassa samudayo, yaṁ kiñci samudayadhammaṁ, sabbaṁ taṁ dukkhanti. Tathā",
  "tika-s0519t5:75_6": "ca vuttaṁ ‘‘taṇhāsahajātavedanāya pana lobho sahajātādipaccayehi ca paccayo’’ti.",
  "tika-s0519t5:75_7": "Evaṁ iṭṭhārammaṇe uppannalobhasahagatasukhavedanāya udayo idha ‘‘uppādo saṅkhatalakkhaṇa’’nti",
  "tika-s0519t5:75_8": "vutto, tassā vipariṇāmo ‘‘vipariṇāmadukkhatā’’ti. Vipariṇāmāvatthā ca udayāvatthaṁ",
  "tika-s0519t5:75_9": "vinā na hotīti sā taṁ nissāya uppajjantī viya vuttā ‘‘uppādaṁ…pe… dukkhatā’’ti.",
  "tika-s0519t5:76_0": "Doso akusalamūlantiādīsupi vuttanayānusārena attho veditabbo. Ayaṁ pana viseso –",
  "tika-s0519t5:76_1": "ṭhitassa aññathattaṁ nāma jarā, taṁ nissāya domanassassa uppajjanato vuttaṁ ‘‘ṭhitassa…pe…",
  "tika-s0519t5:76_2": "dukkhadukkhatā’’ti. Dosajapariḷāhahetukatā jarāya dosabahulassa puggalassa nacirena jīraṇato veditabbā.",
  "tika-s0519t5:77_0": "Vayoti saṅkhārānaṁ nirodho. Aniccatāvasena ca saṅkhatadhammānaṁ saṅkhāradukkhatāti",
  "tika-s0519t5:77_1": "vuttaṁ ‘‘vaya…pe… saṅkhāradukkhatā’’ti. Tenāha bhagavā ‘‘yadaniccaṁ taṁ dukkha’’nti",
  "tika-s0519t5:77_2": "(saṁ. ni. 3.15, 45, 76; paṭi. ma. 2.10). Mohajapariḷāhahetukatā vayalakkhaṇassa yebhuyyena",
  "tika-s0519t5:77_3": "sammohanimittattā, maraṇassa avijjāpaccayattā ca saṁsārappavattiyā veditabbā.",
  "tika-s0519t5:78_0": "Alobhādīnaṁ paññādipāripūrihetukatā yathārahaṁ upanissayakoṭisahajātakoṭiyā ca paccayabhāvena",
  "tika-s0519t5:78_1": "veditabbā. Sabbe hi kusalā dhammā sabbesaṁ kusalānaṁ dhammānaṁ yathāsambhavaṁ paccayavisesā",
  "tika-s0519t5:78_2": "honti evāti. Abyāpādavitakkasannissayo upavicāro abyāpādūpavicāro. Avihiṁsūpacārepi eseva nayo.",
  "tika-s0519t5:79_0": "Ayaṁ tipukkhalo nāma dutiyo nayo saddhiṁ disālokananayena niddiṭṭhoti vacanaseso.",
  "tika-s0519t5:79_1": "‘‘Ime cattāro’’tiādi puggalādhiṭṭhāneneva nandiyāvaṭṭassa nayassa bhūmidassanatthaṁ",
  "tika-s0519t5:79_2": "āraddhaṁ. Ime yathāvuttapaṭipadācatukkassa vasena catubbidhā. Visesenāti diṭṭhitaṇhāsannissayatāvisesena.",
  "tika-s0519t5:79_3": "Diṭṭhicarito hi tikkhapañño, mandapañño ca sukhāya paṭipadāya khippābhiññāya ca dandhābhiññāya",
  "tika-s0519t5:79_4": "ca niyyātīti dvidhā vuttoti. Tathā taṇhācarito dukkhāya paṭipadāya khippābhiññāya",
  "tika-s0519t5:79_5": "ca dandhābhiññāya ca niyyātīti dvidhā vuttoti dassito cāyamattho. Tenāha ‘‘dve honti",
  "tika-s0519t5:79_6": "diṭṭhicarito ca taṇhācarito cā’’ti.",
  "tika-s0519t5:80_0": "Cattārohutvāti sīhavikkīḷitassa nayassa bhūmidassane cattāro hutvā ṭhitā, catuppaṭipadāvasena",
  "tika-s0519t5:80_1": "cattāro katvā vuttāti attho. Tayo hontīti tipukkhalassa nayassa bhūmidassane ugghaṭitaññuādivasena",
  "tika-s0519t5:80_2": "tayo bhavanti. Tayo hutvāti tathā tayo hutvā ṭhitā tayo katvā kathitā. Dve hontīti",
  "tika-s0519t5:80_3": "idāni nandiyāvaṭṭassa nayassa bhūmidassane dve bhavanti. Ajjhosānanti diṭṭhiajjhosānaṁ.",
  "tika-s0519t5:80_4": "Abhinivesoti taṇhābhiniveso. Ahaṁkāroti ahaṁmāno ‘‘aha’’nti vā karaṇaṁ ahaṁkāro.",
  "tika-s0519t5:80_5": "Diṭṭhimānamaññanānaṁ vasena ‘‘ahamasmī’’ti samanupassanā mamaṁkāro, mamāyanaṁ taṇhāggāho.",
  "tika-s0519t5:81_0": "Dasapadāni ‘‘paṭhamā disā’’ti kātabbānīti nandiyāvaṭṭassa nayassa ‘‘paṭhamā disā’’ti",
  "tika-s0519t5:81_1": "karaṇīyāni, ‘‘paṭhamā disā’’ti vavatthapetabbānīti attho. Saṁkhittena…pe… pakkhassāti",
  "tika-s0519t5:81_2": "anekappabhedassapi kaṇhapakkhassa saṁkilesapakkhassa atthaṁ saṁkhittena saṅkhepena",
  "tika-s0519t5:81_3": "paṭipakkhe vattamāne vodānadhamme uddissa ñāpenti pakāsenti, paṭhamā kātabbāti yojanā.",
  "tika-s0519t5:81_4": "Dasa padāni dutiyakānīti taṇhādikā dasa koṭṭhāsā ‘‘dutiyā disā’’ti kātabbā. ‘‘Saṁkhittena…pe…",
  "tika-s0519t5:81_5": "kaṇhapakkhassā’’ti ānetvā yojetabbaṁ.",
  "tika-s0519t5:82_0": "Yonisoti upāyaso. Yoniso manasikāro aniccādivasena paṭhamamanasikāro. Paññāti sutacintāmayī",
  "tika-s0519t5:82_1": "paññā, jhānābhiññā ca. Nibbidāti nibbedhañāṇaṁ. Somanassadhammūpasañhitaṁ pamodādisahagataṁ cetasikasukhaṁ.",
  "tika-s0519t5:83": "Kusalapakkhe cāti ca-saddo samuccayattho, tena ubhayapakkhato samuccayavasena catasso disā, na paccekanti dasseti.",
  "tika-s0519t5:84_0": "Tesanti taṇhādīnaṁ, taṇhāya, taṇhāpakkhikānañcāti attho. Satipi anavasesato rāge",
  "tika-s0519t5:84_1": "pahīyamāne anavasesato avijjāpi pahīyateva, rāgassa pana cetovimutti ujupaṭipakkhoti",
  "tika-s0519t5:84_2": "dassanatthaṁ ‘‘rāgavirāgā’’ti vuttaṁ. Avijjāvirāgāti etthāpi eseva nayo. Ayañca attho",
  "tika-s0519t5:84_3": "‘‘āsavānaṁ khayā anāsavaṁ cetovimuttiṁ paññāvimutti’’ntiādinā (ma. ni. 1.438) āgatapāḷiyā",
  "tika-s0519t5:84_4": "atthavaṇṇanāvasena vuttā, idha pana ‘‘rāgavirāgā cetovimutti sekkhaphalaṁ, avijjāvirāgā",
  "tika-s0519t5:84_5": "paññāvimutti asekkhaphala’’ntiādinā (netti. 51) vevacanasamāropane āgatattā purimā",
  "tika-s0519t5:84_6": "anāgāmiphalaṁ. Tañhi kāmarāgassa ujuvipaccanīkato samādhipāripūriyāva visesato ‘‘rāgavirāgā",
  "tika-s0519t5:84_7": "cetovimuttī’’ti vuccati, pacchimā arahattaphalaṁ taṇhāya, avijjāya ca anavasesappahānato,",
  "tika-s0519t5:84_8": "paññāpāripūriyā ca ‘‘avijjāvirāgā paññāvimuttī’’ti vuccati.",
  "tika-s0519t5:85_0": "Tatthāti nandiyāvaṭṭanaye. Tesūti ‘‘cattāri padānī’’ti vuttesu taṇhādīsu catūsu mūlapadesu.",
  "tika-s0519t5:85_1": "Idha samosaraṇanti saṅgaho vutto, so ca sabhāvato, sabhāgato ca hotīti taṇhādīni",
  "tika-s0519t5:85_2": "cattāri dassetvā ‘‘tesu aṭṭhārasa mūlapadāni samosarantī’’ti vuttaṁ. Samathaṁ bhajanti",
  "tika-s0519t5:85_3": "sabhāvato, sabhāgato cāti adhippāyo. Vipassanaṁ bhajantīti etthāpi eseva nayo. Nayādhiṭṭhānānaṁ",
  "tika-s0519t5:85_4": "nayādhiṭṭhāne anuppaveso nayānaṁ nayesu anuppaveso eva nāma hotīti āha ‘‘tipukkhalo…pe… anuppavisantī’’ti.",
  "tika-s0519t5:86_0": "Alobhāmohapakkhaṁ abhajāpetvā adosapakkhaṁ bhajāpetabbassa nandiyāvaṭṭasīhavikkīḷitamūlapadassa",
  "tika-s0519t5:86_1": "abhāvato adoso ekasuttakoṭiyā ekakova hotīti dassento āha ‘‘adoso adoso evā’’ti.",
  "tika-s0519t5:86_2": "Doso doso evāti etthāpi eseva nayo. Samosaranti sabhāgato ca sabhāvato ca saṅgahaṁ gacchantīti attho.",
  "tika-s0519t5:87_0": "Bhūmi gocaroti ca mūlapadāni eva sandhāya vadati. Ekekaṁ nayaṁ anuppavisati taṁtaṁmūlapadānuppavesato.",
  "tika-s0519t5:87_1": "Kusale vā viññāte akusalo paṭipakkho, akusale vā kusalo paṭipakkho anvesitabbo saṁvaṇṇiyamānasuttapadānurūpato",
  "tika-s0519t5:87_2": "upaparikkhitabbo. Anvesanā upaparikkhā ‘‘disālokana’’nti vuccati. So nayo niddisitabboti",
  "tika-s0519t5:87_3": "tathā anvesitvā tehi dhammehi disā vavatthapetvā so so nayo niddhāretvā yojetabbo.",
  "tika-s0519t5:87_4": "Yathā mūlapadesu mūlapadānaṁ anuppaveso saṁvaṇṇito, imināva nayena mūlapadato mūlapadānaṁ",
  "tika-s0519t5:87_5": "niddhāraṇāti veditabbāti dassento ‘‘yathā ekamhi…pe… niddisitabbānī’’ti āha. ‘‘Ekekasmiñhī’’tiādi kāraṇavacanaṁ.",
  "tika-s0519t5:88_0": "Tattha tatthāti ekekasmiṁ naye. Ekasmiṁ dhamme viññāteti taṇhādike ekasmiṁ mūlapadadhamme",
  "tika-s0519t5:88_1": "sarūpato, niddhāraṇavasena vā viññāte. Sabbedhammā viññātā hontīti tadaññamūlapadabhūtā",
  "tika-s0519t5:88_2": "sabbe lobhādayo viññātā nayassa bhūmicaraṇāyogyatāya pakāsā pākaṭā honti . ‘‘Imesa’’ntiādi",
  "tika-s0519t5:88_3": "nayattayadisābhūtadhammānaṁ matthakapāpanena tiṇṇaṁ nayānaṁ kūṭaggahaṇaṁ, taṁ heṭṭhā vuttanayameva.",
  "tika-s0519t5:89": "Puna ‘‘imesū’’tiādi kammanayadvayassa vibhāgavibhāvanaṁ, taṁ viññeyyameva.",
  "tika-s0519t5:90": "Nayasamuṭṭhānavāravaṇṇanā niṭṭhitā."
}