{
  "mil5.1.3:0.1": "Milindapañha",
  "mil5.1.3:0.2": "Meṇḍakapañha",
  "mil5.1.3:0.3": "Iddhibalavagga",
  "mil5.1.3:0.4": "3. Devadattapabbajjapañha",
  "mil5.1.3:1.1": "“Bhante nāgasena, devadatto kena pabbājito”ti?",
  "mil5.1.3:1.2_0": "“Chayime, mahārāja, khattiyakumārā bhaddiyo ca anuruddho ca ānando ca bhagu ca kimilo",
  "mil5.1.3:1.2_1": "ca devadatto ca upālikappako sattamo abhisambuddhe satthari sakyakulānandajanane",
  "mil5.1.3:1.2_2": "bhagavantaṁ anupabbajantā nikkhamiṁsu, te bhagavā pabbājesī”ti.",
  "mil5.1.3:1.3": "“Nanu, bhante, devadattena pabbajitvā saṅgho bhinno”ti?",
  "mil5.1.3:1.4_0": "“Āma, mahārāja, devadattena pabbajitvā saṅgho bhinno, na gihī saṅghaṁ bhindati, na",
  "mil5.1.3:1.4_1": "bhikkhunī, na sikkhamānā, na sāmaṇero, na sāmaṇerī saṅghaṁ bhindati, bhikkhu pakatatto",
  "mil5.1.3:1.4_2": "samānasaṁvāsako samānasīmāyaṁ ṭhito saṅghaṁ bhindatī”ti.",
  "mil5.1.3:1.5": "“Saṅghabhedako, bhante, puggalo kiṁ kammaṁ phusatī”ti?",
  "mil5.1.3:1.6": "“Kappaṭṭhitikaṁ, mahārāja, kammaṁ phusatī”ti.",
  "mil5.1.3:2.1": "“Kiṁ pana, bhante nāgasena, buddho jānāti ‘devadatto pabbajitvā saṅghaṁ bhindissati, saṅghaṁ bhinditvā kappaṁ niraye paccissatī’”ti?",
  "mil5.1.3:2.2": "“Āma, mahārāja, tathāgato jānāti ‘devadatto pabbajitvā saṅghaṁ bhindissati, saṅghaṁ bhinditvā kappaṁ niraye paccissatī’”ti.",
  "mil5.1.3:2.3_0": "“Yadi, bhante nāgasena, buddho jānāti ‘devadatto pabbajitvā saṅghaṁ bhindissati,",
  "mil5.1.3:2.3_1": "saṅghaṁ bhinditvā kappaṁ niraye paccissatī’ti, tena hi, bhante nāgasena, buddho kāruṇiko",
  "mil5.1.3:2.3_2": "anukampako hitesī sabbasattānaṁ ahitaṁ apanetvā hitamupadahatīti yaṁ vacanaṁ, taṁ micchā.",
  "mil5.1.3:2.4_0": "Yadi taṁ ajānitvā pabbājesi, tena hi buddho asabbaññūti, ayampi ubhato koṭiko pañho",
  "mil5.1.3:2.4_1": "tavānuppatto, vijaṭehi etaṁ mahājaṭaṁ, bhinda parāpavādaṁ, anāgate addhāne tayā sadisā",
  "mil5.1.3:2.4_2": "buddhimanto bhikkhū dullabhā bhavissanti, ettha tava balaṁ pakāsehī”ti.",
  "mil5.1.3:3.1_0": "“Kāruṇiko, mahārāja, bhagavā sabbaññū ca, kāruññena, mahārāja, bhagavā sabbaññutañāṇena",
  "mil5.1.3:3.1_1": "devadattassa gatiṁ olokento addasa devadattaṁ āpāyikaṁ kammaṁ āyūhitvā anekāni kappakoṭisatasahassāni",
  "mil5.1.3:3.1_2": "nirayena nirayaṁ vinipātena vinipātaṁ gacchantaṁ, taṁ bhagavā sabbaññutañāṇena jānitvā",
  "mil5.1.3:3.1_3": "imassa apariyantakataṁ kammaṁ mama sāsane pabbajitassa pariyantakataṁ bhavissati,",
  "mil5.1.3:3.1_4": "purimaṁ upādāya pariyantakataṁ dukkhaṁ bhavissati, apabbajitopi ayaṁ moghapuriso",
  "mil5.1.3:3.1_5": "kappaṭṭhiyameva kammaṁ āyūhissatīti kāruññena devadattaṁ pabbājesī”ti.",
  "mil5.1.3:4.1": "“Tena hi, bhante nāgasena, buddho vadhitvā telena makkheti, papāte pātetvā hatthaṁ deti, māretvā jīvitaṁ pariyesati, yaṁ so paṭhamaṁ dukkhaṁ datvā pacchā sukhaṁ upadahatī”ti?",
  "mil5.1.3:4.2_0": "“Vadhetipi, mahārāja, tathāgato sattānaṁ hitavasena, pātetipi sattānaṁ hitavasena,",
  "mil5.1.3:4.2_1": "māretipi sattānaṁ hitavasena, vadhitvāpi, mahārāja, tathāgato sattānaṁ hitameva upadahati,",
  "mil5.1.3:4.2_2": "pātetvāpi sattānaṁ hitameva upadahati, māretvāpi sattānaṁ hitameva upadahati.",
  "mil5.1.3:4.3": "Yathā, mahārāja, mātāpitaro nāma vadhitvāpi pātayitvāpi puttānaṁ hitameva upadahanti;",
  "mil5.1.3:4.4_0": "evameva kho, mahārāja, tathāgato vadhetipi sattānaṁ hitavasena, pātetipi sattānaṁ",
  "mil5.1.3:4.4_1": "hitavasena, māretipi sattānaṁ hitavasena, vadhitvāpi, mahārāja, tathāgato sattānaṁ",
  "mil5.1.3:4.4_2": "hitameva upadahati, pātetvāpi sattānaṁ hitameva upadahati, māretvāpi sattānaṁ hitameva",
  "mil5.1.3:4.4_3": "upadahati, yena yena yogena sattānaṁ guṇavuḍḍhi hoti, tena tena yogena sabbasattānaṁ hitameva upadahati.",
  "mil5.1.3:4.5_0": "Sace, mahārāja, devadatto na pabbājeyya, gihibhūto samāno nirayasaṁvattanikaṁ bahuṁ",
  "mil5.1.3:4.5_1": "pāpakammaṁ katvā anekāni kappakoṭisatasahassāni nirayena nirayaṁ vinipātena vinipātaṁ",
  "mil5.1.3:4.5_2": "gacchanto bahuṁ dukkhaṁ vedayissati, taṁ bhagavā jānamāno kāruññena devadattaṁ pabbājesi,",
  "mil5.1.3:4.5_3": "‘mama sāsane pabbajitassa dukkhaṁ pariyantakataṁ bhavissatī’ti kāruññena garukaṁ",
  "mil5.1.3:4.5_4": "dukkhaṁ lahukaṁ akāsi.",
  "mil5.1.3:5.1_0": "Yathā vā, mahārāja, dhanayasasiriñātibalena balavā puriso attano ñātiṁ vā mittaṁ",
  "mil5.1.3:5.1_1": "vā raññā garukaṁ daṇḍaṁ dhārentaṁ attano bahuvissatthabhāvena samatthatāya garukaṁ",
  "mil5.1.3:5.1_2": "daṇḍaṁ lahukaṁ akāsi;",
  "mil5.1.3:5.2": "evameva kho, mahārāja, bhagavā bahūni kappakoṭisatasahassāni dukkhaṁ vedayamānaṁ devadattaṁ pabbājetvā sīlasamādhipaññāvimuttibalasamatthabhāvena garukaṁ dukkhaṁ lahukaṁ akāsi.",
  "mil5.1.3:6.1": "Yathā vā pana, mahārāja, kusalo bhisakko sallakatto garukaṁ rogaṁ balavosadhabalena lahukaṁ karoti;",
  "mil5.1.3:6.2_0": "evameva kho, mahārāja, bahūni kappakoṭisatasahassāni dukkhaṁ vedayamānaṁ devadattaṁ",
  "mil5.1.3:6.2_1": "bhagavā rogaññutāya pabbājetvā kāruññabalo patthaddhadhammosadhabalena garukaṁ dukkhaṁ lahukaṁ akāsi.",
  "mil5.1.3:6.3": "Api nu kho so, mahārāja, bhagavā bahuvedanīyaṁ devadattaṁ appavedanīyaṁ karonto kiñci apuññaṁ āpajjeyyā”ti?",
  "mil5.1.3:6.4": "“Na kiñci, bhante, apuññaṁ āpajjeyya antamaso gaddūhanamattampī”ti.",
  "mil5.1.3:6.5": "“Imampi kho, mahārāja, kāraṇaṁ atthato sampaṭiccha, yena kāraṇena bhagavā devadattaṁ pabbājesi.",
  "mil5.1.3:7.1": "Aparampi, mahārāja, uttariṁ kāraṇaṁ suṇohi, yena kāraṇena bhagavā devadattaṁ pabbājesi.",
  "mil5.1.3:7.2": "Yathā, mahārāja, coraṁ āgucāriṁ gahetvā rañño dasseyyuṁ, ‘ayaṁ kho, deva, coro āgucārī, imassa yaṁ icchasi, taṁ daṇḍaṁ paṇehī’ti.",
  "mil5.1.3:7.3": "Tamenaṁ rājā evaṁ vadeyya ‘tena hi, bhaṇe, imaṁ coraṁ bahinagaraṁ nīharitvā āghātane sīsaṁ chindathā’ti.",
  "mil5.1.3:7.4": "‘Evaṁ, devā’ti kho te rañño paṭissutvā taṁ bahinagaraṁ nīharitvā āghātanaṁ nayeyyuṁ.",
  "mil5.1.3:7.5_0": "Tamenaṁ passeyya kocideva puriso rañño santikā laddhavaro laddhayasadhanabhogo ādeyyavacano",
  "mil5.1.3:7.5_1": "balavicchitakārī, so tassa kāruññaṁ katvā te purise evaṁ vadeyya ‘alaṁ, bho, kiṁ",
  "mil5.1.3:7.5_2": "tumhākaṁ imassa sīsacchedanena, tena hi bho imassa hatthaṁ vā pādaṁ vā chinditvā",
  "mil5.1.3:7.5_3": "jīvitaṁ rakkhatha, ahametassa kāraṇā rañño santike paṭivacanaṁ karissāmī’ti.",
  "mil5.1.3:7.6": "Te tassa balavato vacanena tassa corassa hatthaṁ vā pādaṁ vā chinditvā jīvitaṁ rakkheyyuṁ.",
  "mil5.1.3:7.7": "Api nu kho so, mahārāja, puriso evaṁ kārī tassa corassa kiccakārī assā”ti?",
  "mil5.1.3:7.8": "“Jīvitadāyako so, bhante, puriso tassa corassa, jīvite dinne kiṁ tassa akataṁ nāma atthī”ti?",
  "mil5.1.3:7.9": "“Yā pana hatthapādacchedane vedanā, so tāya vedanāya kiñci apuññaṁ āpajjeyyā”ti?",
  "mil5.1.3:7.10": "“Attano katena so, bhante, coro dukkhavedanaṁ vedayati, jīvitadāyako pana puriso na kiñci apuññaṁ āpajjeyyā”ti.",
  "mil5.1.3:7.11": "“Evameva kho, mahārāja, bhagavā kāruññena devadattaṁ pabbājesi ‘mama sāsane pabbajitassa dukkhaṁ pariyantakataṁ bhavissatī’ti.",
  "mil5.1.3:7.12": "Pariyantakatañca, mahārāja, devadattassa dukkhaṁ, devadatto, mahārāja, maraṇakāle—",
  "mil5.1.3:8.1": "‘Imehi aṭṭhīhi tamaggapuggalaṁ,",
  "mil5.1.3:8.2": "Devātidevaṁ naradammasārathiṁ;",
  "mil5.1.3:8.3": "Samantacakkhuṁ satapuññalakkhaṇaṁ,",
  "mil5.1.3:8.4": "Pāṇehi buddhaṁ saraṇaṁ upemī’ti.",
  "mil5.1.3:9.1": "Pāṇupetaṁ saraṇamagamāsi.",
  "mil5.1.3:9.2": "Devadatto, mahārāja, cha koṭṭhāse kate kappe atikkante paṭhamakoṭṭhāse saṅghaṁ bhindi, pañca koṭṭhāse niraye paccitvā tato muccitvā aṭṭhissaro nāma paccekabuddho bhavissati.",
  "mil5.1.3:9.3": "Api nu kho so, mahārāja, bhagavā evaṁ kārī devadattassa kiccakārī assā”ti?",
  "mil5.1.3:9.4": "“Sabbadado, bhante nāgasena, tathāgato devadattassa, yaṁ tathāgato devadattaṁ paccekabodhiṁ pāpessati, kiṁ tathāgatena devadattassa akataṁ nāma atthī”ti?",
  "mil5.1.3:9.5": "“Yaṁ pana, mahārāja, devadatto saṅghaṁ bhinditvā niraye dukkhavedanaṁ vedayati, api nu kho bhagavā tatonidānaṁ kiñci apuññaṁ āpajjeyyā”ti?",
  "mil5.1.3:9.6": "“Na hi, bhante, attanā katena, bhante, devadatto kappaṁ niraye paccati, dukkhapariyantakārako satthā na kiñci apuññaṁ āpajjatī”ti.",
  "mil5.1.3:9.7": "“Imampi kho tvaṁ, mahārāja, kāraṇaṁ atthato sampaṭiccha, yena kāraṇena bhagavā devadattaṁ pabbājesi.",
  "mil5.1.3:10.1": "Aparampi, mahārāja, uttariṁ kāraṇaṁ suṇohi, yena kāraṇena bhagavā devadattaṁ pabbājesi.",
  "mil5.1.3:10.2_0": "Yathā, mahārāja, kusalo bhisakko sallakatto vātapittasemhasannipātautupariṇāmavisamaparihāraopakkamikopakkantaṁ",
  "mil5.1.3:10.2_1": "pūtikuṇapaduggandhābhisañchannaṁ antosallaṁ susiragataṁ pubbaruhirasampuṇṇaṁ vaṇaṁ",
  "mil5.1.3:10.2_2": "vūpasamento vaṇamukhaṁ kakkhaḷatikhiṇakhārakaṭukena bhesajjena anulimpati paripaccanāya,",
  "mil5.1.3:10.2_3": "paripaccitvā mudubhāvamupagataṁ satthena vikantayitvā ḍahati salākāya, daḍḍhe khāralavaṇaṁ",
  "mil5.1.3:10.2_4": "deti, bhesajjena anulimpati vaṇaruhanāya byādhitassa sotthibhāvamanuppattiyā, api",
  "mil5.1.3:10.2_5": "nu kho so, mahārāja, bhisakko sallakatto ahitacitto bhesajjena anulimpati, satthena",
  "mil5.1.3:10.2_6": "vikanteti, ḍahati salākāya, khāralavaṇaṁ detī”ti?",
  "mil5.1.3:10.3": "“Na hi, bhante, hitacitto sotthikāmo tāni kiriyāni karotī”ti.",
  "mil5.1.3:10.4": "“Yā panassa bhesajjakiriyākaraṇena uppannā dukkhavedanā, tatonidānaṁ so bhisakko sallakatto kiñci apuññaṁ āpajjeyyā”ti?",
  "mil5.1.3:10.5": "“Hitacitto, bhante, sotthikāmo bhisakko sallakatto tāni kiriyāni karoti, kiṁ so tatonidānaṁ apuññaṁ āpajjeyya, saggagāmī so, bhante, bhisakko sallakatto”ti.",
  "mil5.1.3:10.6": "“Evameva kho, mahārāja, kāruññena bhagavā devadattaṁ pabbājesi dukkhaparimuttiyā.",
  "mil5.1.3:11.1": "Aparampi, mahārāja, uttariṁ kāraṇaṁ suṇohi, yena kāraṇena bhagavā devadattaṁ pabbājesi.",
  "mil5.1.3:11.2_0": "Yathā, mahārāja, puriso kaṇṭakena viddho assa, athaññataro puriso tassa hitakāmo",
  "mil5.1.3:11.2_1": "sotthikāmo tiṇhena kaṇṭakena vā satthamukhena vā samantato chinditvā paggharantena",
  "mil5.1.3:11.2_2": "lohitena taṁ kaṇṭakaṁ nīhareyya, api nu kho so, mahārāja, puriso ahitakāmo taṁ kaṇṭakaṁ nīharatī”ti?",
  "mil5.1.3:11.3": "“Na hi, bhante, hitakāmo so, bhante, puriso sotthikāmo taṁ kaṇṭakaṁ nīharati.",
  "mil5.1.3:11.4": "Sace so, bhante, taṁ kaṇṭakaṁ na nīhareyya, maraṇaṁ vā so tena pāpuṇeyya maraṇamattaṁ vā dukkhan”ti.",
  "mil5.1.3:11.5": "“Evameva kho, mahārāja, tathāgato kāruññena devadattaṁ pabbājesi dukkhaparimuttiyā.",
  "mil5.1.3:11.6": "Sace, mahārāja, bhagavā devadattaṁ na pabbājeyya, kappakoṭisatasahassampi devadatto bhavaparamparāya niraye pacceyyā”ti.",
  "mil5.1.3:12.1_0": "“Anusotagāmiṁ, bhante nāgasena, devadattaṁ tathāgato paṭisotaṁ pāpesi, vipanthapaṭipannaṁ",
  "mil5.1.3:12.1_1": "devadattaṁ panthe paṭipādesi, papāte patitassa devadattassa patiṭṭhaṁ adāsi, visamagataṁ",
  "mil5.1.3:12.1_2": "devadattaṁ tathāgato samaṁ āropesi.",
  "mil5.1.3:12.2": "Ime ca, bhante nāgasena, hetū imāni ca kāraṇāni na sakkā aññena sandassetuṁ aññatra tavādisena buddhimatā”ti.",
  "mil5.1.3:13.1": "Devadattapabbajjapañho tatiyo."
}