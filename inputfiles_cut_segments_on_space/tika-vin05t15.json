{
  "tika-vin05t15:0": "15. Bhūtagāmavinicchayakathā",
  "tika-vin05t15:1_0": "75.Bhūtagāmoti pañcahi bījehi jātānaṁ rukkhalatādīnametaṁ adhivacanaṁ. Tatrimāni",
  "tika-vin05t15:1_1": "pañca bījāni – mūlabījaṁ khandhabījaṁ phaḷubījaṁ aggabījaṁ bījabījanti. Tattha mūlabījaṁ",
  "tika-vin05t15:1_2": "nāma haliddi siṅgiveraṁ vacā vacattaṁ ativisaṁ kaṭukarohiṇī usīraṁ bhaddamuttakaṁ,",
  "tika-vin05t15:1_3": "yāni vā panaññānipi atthi mūle jāyanti mūle sañjāyanti, etaṁ mūlabījaṁ nāma. Khandhabījaṁ",
  "tika-vin05t15:1_4": "nāma assattho nigrodho pilakkho udumbaro kacchako kapitthano, yāni vā panaññānipi",
  "tika-vin05t15:1_5": "atthi khandhe jāyanti khandhe sañjāyanti, etaṁ khandhabījaṁ nāma. Phaḷubījaṁ nāma",
  "tika-vin05t15:1_6": "ucchu veḷu naḷo, yāni vā panaññānipi atthi pabbe jāyanti pabbe sañjāyanti, etaṁ phaḷubījaṁ",
  "tika-vin05t15:1_7": "nāma. Aggabījaṁ nāma ajjukaṁ phaṇijjakaṁ hiriveraṁ, yāni vā panaññānipi atthi agge",
  "tika-vin05t15:1_8": "jāyanti agge sañjāyanti, etaṁ aggabījaṁ nāma. Bījabījaṁ nāma pubbaṇṇaṁ aparaṇṇaṁ,",
  "tika-vin05t15:1_9": "yāni vā panaññānipi atthi bīje jāyanti bīje sañjāyanti, etaṁ bījabījaṁ nāma. Tattha",
  "tika-vin05t15:1_10": "bhūtagāme bhūtagāmasaññī chindati vā chindāpeti vā bhindati vā bhindāpeti vā pacati",
  "tika-vin05t15:1_11": "vā pacāpeti vā, pācittiyaṁ. Bhūtagāmañhi vikopentassa pācittiyaṁ, bhūtagāmaparimocitaṁ",
  "tika-vin05t15:1_12": "pañcavidhampi bījagāmaṁ vikopentassa dukkaṭaṁ.",
  "tika-vin05t15:2_0": "76. Bījagāmabhūtagāmo nāmesa atthi udakaṭṭho, atthi thalaṭṭho. Tattha udakaṭṭho sāsapamattikatilabījakādibhedā",
  "tika-vin05t15:2_1": "sapaṇṇikā ca apaṇṇikā ca sabbā sevālajāti, antamaso udakapappaṭakaṁ upādāya “bhūtagāmo”ti",
  "tika-vin05t15:2_2": "veditabbo. Udakapappaṭako nāma upari thaddho pharusavaṇṇo heṭṭhā mudu nīlavaṇṇo hoti.",
  "tika-vin05t15:2_3": "Tattha yassa sevālassa mūlaṁ oruhitvā pathaviyaṁ patiṭṭhitaṁ, tassa pathavī ṭhānaṁ.",
  "tika-vin05t15:2_4": "Yo udake sañcarati, tassa udakaṁ. Pathaviyaṁ patiṭṭhitaṁ yattha katthaci vikopentassa,",
  "tika-vin05t15:2_5": "uddharitvā vā ṭhānantaraṁ saṅkāmentassa pācittiyaṁ, udake sañcarantaṁ vikopentasseva",
  "tika-vin05t15:2_6": "pācittiyaṁ. Hatthehi pana ito cito caviyūhitvā nahāyituṁ vaṭṭati. Sakalañhi udakaṁ",
  "tika-vin05t15:2_7": "tassa ṭhānaṁ, tasmā na so ettāvatā ṭhānantaraṁ saṅkāmito hoti. Udakato pana udakena",
  "tika-vin05t15:2_8": "vinā sañcicca ukkhipituṁ na vaṭṭati, udakena saddhiṁ ukkhipitvā puna udake pakkhipituṁ",
  "tika-vin05t15:2_9": "vaṭṭati. Uppalinipaduminiādīni jalajavallitiṇāni udakato uddharantassa vā tattheva",
  "tika-vin05t15:2_10": "vikopentassa vā pācittiyaṁ, parehi uppāṭitāni vikopentassa dukkaṭaṁ. Tāni hi bījagāme",
  "tika-vin05t15:2_11": "saṅgahaṁ gacchanti, tilabījakasāsapamattikasevālopi udakato uddhaṭo amilāto aggabījasaṅgahaṁ",
  "tika-vin05t15:2_12": "gacchati. Mahāpaccariyādīsu “anantakatilabījakaudakapappaṭakādīni dukkaṭavatthūnī”ti",
  "tika-vin05t15:2_13": "vuttaṁ, tattha kāraṇaṁ na dissati. Andhakaṭṭhakathāyaṁ “sampuṇṇabhūtagāmaṁ na hoti,",
  "tika-vin05t15:2_14": "tasmā dukkaṭa”nti vuttaṁ, tampi na sameti. Bhūtagāme hi pācittiyaṁ bījagāme dukkaṭaṁ",
  "tika-vin05t15:2_15": "vuttaṁ. Asampuṇṇabhūtagāmo nāma tatiyo koṭṭhāso neva pāḷiyaṁ, na aṭṭhakathāsu āgato,",
  "tika-vin05t15:2_16": "athetaṁ bījagāmasaṅgahaṁ gamissatīti, tampi na yuttaṁ abhūtagāmamūlattā tādisassa",
  "tika-vin05t15:2_17": "bījagāmassāti. Apica “garukalahukesu garuke ṭhātabba”nti etaṁ vinayalakkhaṇaṁ.",
  "tika-vin05t15:3_0": "Thalaṭṭhe chinnarukkhānaṁ avasiṭṭho haritakhāṇu nāma hoti, tattha kakudhakarañjapiyaṅgupanasādīnaṁ",
  "tika-vin05t15:3_1": "khāṇu uddhaṁ vaḍḍhati, so bhūtagāmena saṅgahito. Tālanāḷikerādīnaṁ khāṇu uddhaṁ na",
  "tika-vin05t15:3_2": "vaḍḍhati, so bījagāmena saṅgahito. Kadaliyā pana aphalitāya khāṇu bhūtagāmena saṅgahito,",
  "tika-vin05t15:3_3": "phalitāya bījagāmena. Kadalī pana phalitā yāva nīlapaṇṇā, tāva bhūtagāmeneva saṅgahitā,",
  "tika-vin05t15:3_4": "tathā phalito veḷu. Yadā pana aggato paṭṭhāya sussati, tadā bījagāmena saṅgahaṁ gacchati.",
  "tika-vin05t15:3_5": "Katarabījagāmena? Phaḷubījagāmena. Kiṁ tato nibbattati? Na kiñci. Yadi hi nibbatteyya,",
  "tika-vin05t15:3_6": "bhūtagāmena saṅgahaṁ gaccheyya. Indasālādirukkhe chinditvā rāsiṁ karonti, kiñcāpi",
  "tika-vin05t15:3_7": "rāsikatadaṇḍakehi ratanappamāṇāpi sākhā nikkhamanti, bījagāmeneva pana saṅgahaṁ gacchanti.",
  "tika-vin05t15:3_8": "Maṇḍapatthāya vā vatiatthāya vā valliāropanatthāya vā bhūmiyaṁ nikhaṇanti, mūlesu",
  "tika-vin05t15:3_9": "ceva paṇṇesu ca niggatesu puna bhūtagāmasaṅkhyaṁ gacchanti, mūlamattesu pana paṇṇamattesu",
  "tika-vin05t15:3_10": "vā niggatesupi bījagāmena saṅgahitā eva.",
  "tika-vin05t15:4_0": "Yāni kānici bījāni pathaviyaṁ vā udakena siñcitvā ṭhapitāni, kapālādīsu vā allapaṁsuṁ",
  "tika-vin05t15:4_1": "pakkhipitvā nikkhittāni honti, sabbāni mūlamatte vā paṇṇamatte vā niggatepi bījāniyeva.",
  "tika-vin05t15:4_2": "Sacepi mūlāni ca upari aṅkuro ca niggacchati, yāva aṅkuro harito na hoti, tāva bījāniyeva.",
  "tika-vin05t15:4_3": "Muggādīnaṁ pana paṇṇesu uṭṭhitesu, vīhiādīnaṁ vā aṅkure harite nīlavaṇṇe jāte bhūtagāmasaṅgahaṁ",
  "tika-vin05t15:4_4": "gacchanti. Tālaṭṭhīnaṁ paṭhamaṁ sūkaradāṭhā viya mūlaṁ niggacchati, niggatepi yāva",
  "tika-vin05t15:4_5": "upari pattavaṭṭi na niggacchati, tāva bījagāmo nāmayeva. Nāḷikerassa tacaṁ bhinditvā",
  "tika-vin05t15:4_6": "dantasūci viya aṅkuro niggacchati, yāva migasiṅgasadisā nīlapattavaṭṭi na hoti, tāva",
  "tika-vin05t15:4_7": "bījagāmoyeva. Mūle aniggatepi tādisāya pattavaṭṭiyā jātāya amūlakabhūtagāme saṅgahaṁ gacchati.",
  "tika-vin05t15:5_0": "Ambaṭṭhiādīni vīhiādīhi vinicchinitabbāni. Vandākā vā aññā vā yā kāci rukkhe jāyitvā",
  "tika-vin05t15:5_1": "rukkhaṁ ottharati, rukkhova tassā ṭhānaṁ, taṁ vikopentassa vā tato uddharantassa",
  "tika-vin05t15:5_2": "vā pācittiyaṁ. Ekā amūlikā latā hoti, aṅguliveṭhako viya vanappagumbadaṇḍake veṭheti,",
  "tika-vin05t15:5_3": "tassāpi ayameva vinicchayo. Gehapamukhapākāravedikā cetiyādīsu nīlavaṇṇo sevālo hoti,",
  "tika-vin05t15:5_4": "yāva dve tīṇi pattāni na sañjāyanti, tāva aggabījasaṅgahaṁ gacchati. Pattesu jātesu",
  "tika-vin05t15:5_5": "pācittiyavatthu, tasmā tādisesu ṭhānesu sudhālepampi dātuṁ na vaṭṭati, anupasampannena",
  "tika-vin05t15:5_6": "littassa upari sinehalepo dātuṁ vaṭṭati. Sace nidāghasamaye sukkhasevālo tiṭṭhati,",
  "tika-vin05t15:5_7": "taṁ sammuñjanīādīhi ghaṁsitvā apanetuṁ vaṭṭati. Pānīyaghaṭādīnaṁ bahi sevālo dukkaṭavatthu,",
  "tika-vin05t15:5_8": "anto abbohāriko, dantakaṭṭhapūvādīsu kaṇṇakampi abbohārikameva. Vuttañhetaṁ “sace",
  "tika-vin05t15:5_9": "gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā”ti.",
  "tika-vin05t15:6_0": "77. Pāsāṇajāti pāsāṇadaddusevālaseleyyakādīni aharitavaṇṇāni apattakāni ca dukkaṭavatthukāni.",
  "tika-vin05t15:6_1": "Ahicchattakaṁ yāva makuṭaṁ hoti, tāva dukkaṭavatthu, pupphitakālato paṭṭhāya abbohārikaṁ,",
  "tika-vin05t15:6_2": "allarukkhato pana ahicchattakaṁ gaṇhanto rukkhatacaṁ vikopeti, tasmā tattha pācittiyaṁ.",
  "tika-vin05t15:6_3": "Rukkhapapaṭikāyapi eseva nayo. Yā pana indasālakakudhādīnaṁ papaṭikā rukkhato muccitvā",
  "tika-vin05t15:6_4": "tiṭṭhati, taṁ gaṇhantassa anāpatti. Niyyāsampi rukkhato muccitvā ṭhitaṁ sukkharukkhe",
  "tika-vin05t15:6_5": "vā laggaṁ gaṇhituṁ vaṭṭati, allarukkhato na vaṭṭati. Lākhāyapi eseva nayo. Rukkhaṁ",
  "tika-vin05t15:6_6": "cāletvā paṇḍupalāsaṁ vā pariṇatakaṇikārādipupphaṁ vā pātentassa pācittiyameva. Hatthakukkuccena",
  "tika-vin05t15:6_7": "mudukesu indasālanuhīkhandhādīsu vā tatthajātakatālapaṇṇādīsu vā akkharaṁ chindantassapi",
  "tika-vin05t15:6_8": "eseva nayo. Sāmaṇerānaṁ pupphaṁ ocinantānaṁ sākhaṁ onāmetvā dātuṁ vaṭṭati. Tehi pana",
  "tika-vin05t15:6_9": "pupphehi pānīyaṁ na vāsetabbaṁ, pānīyavāsatthikena sāmaṇeraṁ ukkhipitvā ocināpetabbāni.",
  "tika-vin05t15:6_10": "Phalasākhāpi attanā khāditukāmena na onāmetabbā, sāmaṇeraṁ ukkhipitvā phalaṁ gāhāpetabbaṁ.",
  "tika-vin05t15:6_11": "Kiñci gacchaṁ vālataṁ vā uppāṭentehi sāmaṇerehi saddhiṁ gahetvā ākaḍḍhituṁ na vaṭṭati,",
  "tika-vin05t15:6_12": "tesaṁ pana ussāhajananatthaṁ anākaḍḍhantena kaḍḍhanākāraṁ dassentena viya agge gahetuṁ",
  "tika-vin05t15:6_13": "vaṭṭati. Yesaṁ rukkhānaṁ sākhā ruhati, tesaṁ sākhaṁ makkhikabījanādīnaṁ atthāya kappiyaṁ",
  "tika-vin05t15:6_14": "akārāpetvā gahitaṁ, tace vā patte vā antamaso nakhenapi vilekhantassa dukkaṭaṁ. Allasiṅgiverādīsupi",
  "tika-vin05t15:6_15": "eseva nayo. Sace pana kappiyaṁ kārāpetvā sītale padese ṭhapitassa mūlaṁ sañjāyati,",
  "tika-vin05t15:6_16": "uparibhāge chindituṁ vaṭṭati. Sace aṅkuro jāyati, heṭṭhābhāge chindituṁ vaṭṭati,",
  "tika-vin05t15:6_17": "mūle ca aṅkure ca jāte na vaṭṭati.",
  "tika-vin05t15:7_0": "“Sammuñjanīsalākāyapi tiṇāni chindissāmī”ti bhūmiyaṁ sammajjanto sayaṁ vā chindati,",
  "tika-vin05t15:7_1": "aññena vā chedāpeti, na vaṭṭati. Caṅkamantopi “chijjanakaṁ chijjatu, bhijjanakaṁ",
  "tika-vin05t15:7_2": "bhijjatu, caṅkamitaṭṭhānaṁ dassessāmī”ti sañcicca pādehi akkamanto tiṇavalliādīni",
  "tika-vin05t15:7_3": "sayaṁ vā chindati, aññena vā chedāpeti, na vaṭṭati. Sacepi hi tiṇaṁ vā lataṁ vā ganthiṁ",
  "tika-vin05t15:7_4": "karontassa bhijjati, ganthimpi kātuṁ na vaṭṭati. Tālarukkhādīsu pana corānaṁ anāruhaṇatthāya",
  "tika-vin05t15:7_5": "dārumakkaṭakaṁ ākoṭenti, kaṇṭake bandhanti, bhikkhussa evaṁ kātuṁ na vaṭṭati. Sace",
  "tika-vin05t15:7_6": "dārumakkaṭako rukkhe allīnamattova hoti, rukkhaṁ na pīḷeti, vaṭṭati. “Rukkhaṁ chinda,",
  "tika-vin05t15:7_7": "lataṁ chinda, kandaṁ vā mūlaṁ vā uppāṭehī”ti vattuṁ vaṭṭati aniyamitattā. Niyametvā",
  "tika-vin05t15:7_8": "pana “imaṁ rukkhaṁ chindā”tiādi vattuṁ na vaṭṭati. Nāmaṁ gahetvāpi “ambarukkhaṁ caturaṁsavalliṁ",
  "tika-vin05t15:7_9": "āluvakandaṁ muñjatiṇaṁ asukarukkhacchalliṁ chinda bhinda uppāṭehī”tiādivacanampi",
  "tika-vin05t15:7_10": "aniyamitameva hoti. “Imaṁ ambarukkha”ntiādivacanameva hi niyamitaṁ nāma, taṁ na vaṭṭati.",
  "tika-vin05t15:7_11": "Pattampi pacitukāmo tiṇādīnaṁ upari sañcicca aggiṁ karonto sayaṁ vā pacati, aññena",
  "tika-vin05t15:7_12": "vā pacāpeti, na vaṭṭati. Aniyametvā pana “mugge paca, māse pacā”tiādi vattuṁ vaṭṭati,",
  "tika-vin05t15:7_13": "“ime mugge pacā”ti evaṁ vattuṁ na vaṭṭati. “Imaṁ mūlabhesajjaṁ jāna, imaṁ mūlaṁ vā",
  "tika-vin05t15:7_14": "paṇṇaṁ vā dehi, imaṁ rukkhaṁ vā lataṁ vā āhara, iminā pupphena phalena vā attho,",
  "tika-vin05t15:7_15": "imaṁ rukkhaṁ vā lataṁ vā phalaṁ vā kappiyaṁ karohī”ti evaṁ pana vattuṁ vaṭṭati. Ettāvatā",
  "tika-vin05t15:7_16": "bhūtagāmaparimocitaṁ kataṁ hoti.",
  "tika-vin05t15:8": "78. Paribhuñjantena pana bījagāmaparimocanatthaṁ puna kappiyaṁ kārāpetabbaṁ. Kappiyakaraṇañcettha iminā suttānusārena veditabbaṁ –",
  "tika-vin05t15:9": "“Anujānāmi, bhikkhave, pañcahi samaṇakappehi phalaṁ paribhuñjituṁ aggiparijitaṁ satthaparijitaṁ nakhaparijitaṁ abījaṁ nibbaṭṭabījaññeva pañcama”nti.",
  "tika-vin05t15:10_0": "Tattha aggiparijitanti agginā parijitaṁ adhibhūtaṁ daḍḍhaṁ phuṭṭhanti attho. Satthaparijitanti",
  "tika-vin05t15:10_1": "satthena parijitaṁ adhibhūtaṁ chinnaṁ viddhaṁ vāti attho. Esa nayo nakhaparijite.",
  "tika-vin05t15:10_2": "Abījanibbaṭṭabījāni sayameva kappiyāni. Agginā kappiyaṁ karontena kaṭṭhaggigomayaggiādīsu",
  "tika-vin05t15:10_3": "yena kenaci antamaso lohakhaṇḍenapi ādittena kappiyaṁ kātabbaṁ, tañca kho ekadese",
  "tika-vin05t15:10_4": "phusantena “kappiya”nti vatvāva kātabbaṁ. Satthena karontena yassa kassaci lohamayasatthassa",
  "tika-vin05t15:10_5": "antamaso sūcinakhacchedanānampi tuṇḍena vā dhārāya vā chedaṁ vā vedhaṁ vā dassentena",
  "tika-vin05t15:10_6": "“kappiya”nti vatvāva kātabbaṁ. Nakhena kappiyaṁ karontena pūtinakhena na kātabbaṁ,",
  "tika-vin05t15:10_7": "manussānaṁ pana sīhabyagghadīpimakkaṭānaṁ sakuntānañca nakhā tikhiṇā honti, tehi",
  "tika-vin05t15:10_8": "kātabbaṁ. Assamahiṁsasūkaramigagorūpādīnaṁ khurā atikhiṇā, tehi na kātabbaṁ, katampi",
  "tika-vin05t15:10_9": "akataṁ hoti. Hatthinakhā pana khurā na honti, tehi ca vaṭṭati. Yehi pana kātuṁ vaṭṭati,",
  "tika-vin05t15:10_10": "tehi tatthajātakehipi uddharitvā gahitakepi chedaṁ vā vedhaṁ vā dassentena “kappiya”nti vatvāva kātabbaṁ.",
  "tika-vin05t15:11_0": "Tattha sacepi bījānaṁ pabbatamatto rāsi, rukkhasahassaṁ vā chinditvā ekābaddhaṁ katvā",
  "tika-vin05t15:11_1": "ucchūnaṁ vā mahābhāro bandhitvā ṭhapito hoti, ekasmiṁ bīje vā rukkhasākhāya vā ucchumhi",
  "tika-vin05t15:11_2": "vā kappiye kate sabbaṁ kataṁ hoti. Ucchū ca dārūni ca ekato baddhāni honti, “ucchuṁ",
  "tika-vin05t15:11_3": "kappiyaṁ karissāmī”ti dāruṁ vijjhati, vaṭṭatiyeva. Sace pana yāya rajjuyā vā valliyā",
  "tika-vin05t15:11_4": "vā baddhāni, taṁ vijjhati, na vaṭṭati. Ucchukhaṇḍānaṁ pacchiṁ pūretvā āharanti, ekasmiṁ",
  "tika-vin05t15:11_5": "khaṇḍe kappiye kate sabbaṁ katameva. Marīcapakkādīhi ca missetvā bhattaṁ āharanti,",
  "tika-vin05t15:11_6": "“kappiyaṁ karohī”ti vutte sacepi bhattasitthe vijjhati, vaṭṭatiyeva. Tilataṇḍulādīsupi",
  "tika-vin05t15:11_7": "eseva nayo. Yāguyā pakkhittāni pana ekābaddhāni hutvā na santiṭṭhanti, tattha ekamekaṁ",
  "tika-vin05t15:11_8": "vijjhitvā kappiyaṁ kātabbameva. Kapitthaphalādīnaṁ anto miñjaṁ kaṭāhaṁ muñcitvā sañcarati,",
  "tika-vin05t15:11_9": "bhindāpetvā kappiyaṁ kārāpetabbaṁ, ekābaddhaṁ hoti, kaṭāhepi kātuṁ vaṭṭati.",
  "tika-vin05t15:12": "Iti pāḷimuttakavinayavinicchayasaṅgahe",
  "tika-vin05t15:13": "Bhūtagāmavinicchayakathā samattā."
}