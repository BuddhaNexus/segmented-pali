{
  "atk-s0510a4:0": "4. Kuṇḍadhānavaggo",
  "atk-s0510a4:1": "1. Kuṇḍadhānattheraapadānavaṇṇanā",
  "atk-s0510a4:2_0": "Sattāhaṁpaṭisallīnantiādikaṁ āyasmato kuṇḍadhānattherassa apadānaṁ. Ayampi purimabuddhesu",
  "atk-s0510a4:2_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a4:2_2": "bhagavato kāle haṁsavatīnagare kulagehe nibbatto vuttanayena bhagavantaṁ upasaṅkamitvā",
  "atk-s0510a4:2_3": "dhammaṁ suṇanto satthāraṁ ekaṁ bhikkhuṁ paṭhamaṁ salākaṁ gaṇhantānaṁ aggaṭṭhāne ṭhapentaṁ",
  "atk-s0510a4:2_4": "disvā taṁ ṭhānantaraṁ patthetvā tadanurūpaṁ puññaṁ karonto vicari. So ekadivasaṁ",
  "atk-s0510a4:2_5": "padumuttarassa bhagavato nirodhasamāpattito vuṭṭhāya nisinnassa manosilācuṇṇapiñjaraṁ",
  "atk-s0510a4:2_6": "mahantaṁ kadaliphalakaṇṇikaṁ upanesi, taṁ bhagavā paṭiggahetvā paribhuñji. So tena",
  "atk-s0510a4:2_7": "puññakammena ekādasakkhattuṁ devesu devarajjaṁ kāresi. Catuvīsativāre ca rājā ahosi cakkavattī.",
  "atk-s0510a4:3_0": "So evaṁ aparāparaṁ puññāni katvā devamanussesu saṁsaranto kassapabuddhakāle bhummadevatā",
  "atk-s0510a4:3_1": "hutvā nibbatti. Dīghāyukabuddhānañca nāma na anvaddhamāsiko uposatho hoti. Tathā",
  "atk-s0510a4:3_2": "hi vipassissa bhagavato chabbassantare chabbassantare uposatho ahosi, kassapadasabalo",
  "atk-s0510a4:3_3": "pana chaṭṭhe chaṭṭhe māse pātimokkhaṁ osāresi, tassa pātimokkhassa osāraṇakāle disāvāsikā",
  "atk-s0510a4:3_4": "dve sahāyakā bhikkhū ‘‘uposathaṁ karissāmā’’ti gacchanti. Ayaṁ bhummadevatā cintesi",
  "atk-s0510a4:3_5": "– ‘‘imesaṁ dvinnaṁ bhikkhūnaṁ metti ativiya daḷhā, kiṁ nu kho bhedake sati bhijjeyya,",
  "atk-s0510a4:3_6": "na bhijjeyyā’’ti. Tesaṁ okāsaṁ olokayamānā tesaṁ avidūre gacchati.",
  "atk-s0510a4:4_0": "Atheko thero ekassa hatthe pattacīvaraṁ datvā sarīravaḷañjanatthaṁ udakaphāsukaṭṭhānaṁ",
  "atk-s0510a4:4_1": "gantvā dhotahatthapādo hutvā gumbasamīpato nikkhamati. Bhummadevatā tassa therassa",
  "atk-s0510a4:4_2": "pacchato pacchato uttamarūpā itthī hutvā kese vidhunitvā saṁvidhāya bandhantī viya",
  "atk-s0510a4:4_3": "piṭṭhiyaṁ paṁsuṁ puñchamānā viya sāṭakaṁ saṁvidhāya nivāsayamānā viya ca hutvā therassa",
  "atk-s0510a4:4_4": "padānupadikā hutvā gumbato nikkhantā . Ekamante ṭhito sahāyakatthero taṁ kāraṇaṁ",
  "atk-s0510a4:4_5": "disvāva domanassajāto ‘‘naṭṭho dāni me iminā bhikkhunā saddhiṁ dīgharattānugato sineho,",
  "atk-s0510a4:4_6": "sacāhaṁ evaṁvidhabhāvaṁ jāneyyaṁ, ettakaṁ kālaṁ iminā saddhiṁ vissāsaṁ na kareyya’’nti",
  "atk-s0510a4:4_7": "cintetvā āgacchantaṁyeva naṁ ‘‘gaṇhāhāvuso, tuyhaṁ pattacīvaraṁ, tādisena pāpena",
  "atk-s0510a4:4_8": "saddhiṁ ekamaggena na gacchāmī’’ti āha. Taṁ kathaṁ sutvā tassa lajjibhikkhuno hadayaṁ",
  "atk-s0510a4:4_9": "tikhiṇasattiṁ gahetvā viddhaṁ viya ahosi. Tato naṁ āha – ‘‘āvuso, kinnāmetaṁ vadasi,",
  "atk-s0510a4:4_10": "ahaṁ ettakaṁ kālaṁ dukkaṭamattampi āpattiṁ na jānāmi, tvaṁ pana maṁ ajja ‘pāpo’ti",
  "atk-s0510a4:4_11": "vadasi, kiṁ te diṭṭhanti, kiṁ aññena diṭṭhena, kiṁ tvaṁ evaṁvidhena alaṅkatapaṭiyattena",
  "atk-s0510a4:4_12": "mātugāmena saddhiṁ ekaṭṭhāne hutvā nikkhanto’’ti? ‘‘Natthetaṁ, āvuso, mayhaṁ, nāhaṁ",
  "atk-s0510a4:4_13": "evarūpaṁ mātugāmaṁ passāmī’’ti tassa yāvatatiyaṁ kathentassāpi itaro thero kathaṁ",
  "atk-s0510a4:4_14": "asaddahitvā attanā diṭṭhakāraṇaṁyeva bhūtattaṁ katvā gaṇhanto tena saddhiṁ ekamaggena",
  "atk-s0510a4:4_15": "agantvā aññena maggena satthu santikaṁ gato. Itaropi bhikkhu aññena maggena satthu santikaṁyeva gato.",
  "atk-s0510a4:5_0": "Tato bhikkhusaṅghassa uposathāgāraṁ pavisanavelāya so bhikkhu taṁ bhikkhuṁ uposathagge",
  "atk-s0510a4:5_1": "disvā sañjānitvā ‘‘imasmiṁ uposathagge evarūpo nāma pāpabhikkhu atthi, nāhaṁ tena",
  "atk-s0510a4:5_2": "saddhiṁ uposathaṁ karissāmī’’ti nikkhamitvā bahi aṭṭhāsi. Atha bhummadevatā ‘‘bhāriyaṁ",
  "atk-s0510a4:5_3": "mayā kammaṁ kata’’nti mahallakaupāsakavaṇṇena tassa santikaṁ gantvā – ‘‘kasmā, bhante,",
  "atk-s0510a4:5_4": "ayyo imasmiṁ ṭhāne ṭhito’’ti āha. ‘‘Upāsaka, imaṁ uposathaggaṁ eko pāpabhikkhu paviṭṭho,",
  "atk-s0510a4:5_5": "‘ahaṁ tena saddhiṁ uposathaṁ na karomī’ti bahi ṭhitomhī’’ti. ‘‘Bhante, mā evaṁ gaṇhatha,",
  "atk-s0510a4:5_6": "parisuddhasīlo esa bhikkhu, tumhehi diṭṭhamātugāmo nāma ahaṁ. Mayā tumhākaṁ vīmaṁsanatthāya",
  "atk-s0510a4:5_7": "‘daḷhā nu kho imesaṁ therānaṁ metti, no daḷhā’ti bhijjanābhijjanabhāvaṁ olokentena",
  "atk-s0510a4:5_8": "taṁ kammaṁ kata’’nti. ‘‘Ko pana tvaṁ, sappurisā’’ti? ‘‘Ahaṁ ekā bhummadevatā, bhante’’ti.",
  "atk-s0510a4:5_9": "Devaputto kathentoyeva dibbānubhāvena ṭhatvā therassa pādamūle patitvā ‘‘mayhaṁ,",
  "atk-s0510a4:5_10": "bhante, khamatha, therassa eso doso natthi, uposathaṁ karothā’’ti theraṁ yācitvā",
  "atk-s0510a4:5_11": "uposathaggaṁ pavesesi. So thero uposathaṁ tāva ekaṭṭhāne akāsi. Mittasanthavavasena",
  "atk-s0510a4:5_12": "pana puna tena saddhiṁ na ekaṭṭhāne vasi. Imassa therassa dosaṁ na kathesi. Aparabhāge",
  "atk-s0510a4:5_13": "cuditakatthero pana vipassanāya kammaṁ karonto arahattaṁ pāpuṇi.",
  "atk-s0510a4:6_0": "Bhummadevatā tassa kammassa nissandena ekaṁ buddhantaraṁ apāyato na muccittha. Sace",
  "atk-s0510a4:6_1": "pana kālena kālaṁ manussattaṁ āgacchati, aññena yena kenaci kato doso tasseva upari",
  "atk-s0510a4:6_2": "patati. So amhākaṁ bhagavato uppannakāle sāvatthiyaṁ brāhmaṇakule nibbatti, dhānamāṇavotissa",
  "atk-s0510a4:6_3": "nāmaṁ akaṁsu. So vayappatto tayo vede uggaṇhitvā mahallakakāle satthu dhammadesanaṁ",
  "atk-s0510a4:6_4": "sutvā paṭiladdhasaddho sāsane pabbaji. Tassa upasampannadivasato paṭṭhāya ekā alaṅkatapaṭiyattā",
  "atk-s0510a4:6_5": "itthī tasmiṁ gāmaṁ pavisante saddhiṁyeva pavisati, nikkhamante nikkhamati, vihāraṁ",
  "atk-s0510a4:6_6": "pavisantepi saddhiṁ pavisati, tiṭṭhantepi tiṭṭhatīti evaṁ niccānubandhā paññāyati.",
  "atk-s0510a4:6_7": "Thero taṁ na passati. Tassa pana purimakammassa nissandena sā aññesaṁ upaṭṭhāsi.",
  "atk-s0510a4:7_0": "Gāme yāgubhikkhaṁ dadamānā itthiyo, ‘‘bhante, ayaṁ eko yāguuḷuṅko tumhākaṁ, eko imissā",
  "atk-s0510a4:7_1": "amhākaṁ sahāyikāyā’’ti parihāsaṁ karonti. Therassa mahatī vihesā hoti. Vihāragatampi",
  "atk-s0510a4:7_2": "naṁ sāmaṇerā ceva daharabhikkhū ca parivāretvā ‘‘dhāno koṇḍo jāto’’ti parihāsaṁ karonti.",
  "atk-s0510a4:7_3": "Athassa teneva kāraṇena kuṇḍadhāno theroti nāmaṁ jātaṁ. So uṭṭhāya samuṭṭhāya tehi",
  "atk-s0510a4:7_4": "kariyamānaṁ keḷiṁ sahituṁ asakkonto ummādaṁ gahetvā ‘‘tumhe koṇḍā, tumhākaṁ upajjhāyo",
  "atk-s0510a4:7_5": "koṇḍo, ācariyo koṇḍo’’ti vadati. Atha naṁ satthu ārocesuṁ – ‘‘kuṇḍadhāno, bhante,",
  "atk-s0510a4:7_6": "daharasāmaṇerehi saddhiṁ evaṁ pharusavācaṁ vadatī’’ti. Satthā taṁ pakkosāpetvā ‘‘saccaṁ",
  "atk-s0510a4:7_7": "kira tvaṁ, dhāna, daharasāmaṇerehi saddhiṁ pharusavācaṁ vadasī’’ti pucchi. Tena ‘‘saccaṁ",
  "atk-s0510a4:7_8": "bhagavā’’ti vutte – ‘‘kasmā evaṁ vadasī’’ti āha. ‘‘Bhante, nibaddhaṁ vihesaṁ sahituṁ",
  "atk-s0510a4:7_9": "asakkonto evaṁ kathemī’’ti . ‘‘Tvaṁ pubbe katakammaṁ yāvajjadivasā jīrāpetuṁ na sakkosi,",
  "atk-s0510a4:7_10": "puna evaṁ pharusavācaṁ mā vada bhikkhū’’ti vatvā āha –",
  "atk-s0510a4:8": "‘‘Māvoca pharusaṁ kañci, vuttā paṭivadeyyu taṁ;",
  "atk-s0510a4:9": "Dukkhā hi sārambhakathā, paṭidaṇḍā phuseyyu taṁ.",
  "atk-s0510a4:10": "‘‘Sace neresi attānaṁ, kaṁso upahato yathā;",
  "atk-s0510a4:11": "Esa pattosi nibbānaṁ, sārambho te na vijjatī’’ti. (dha. pa. 133-134) –",
  "atk-s0510a4:12_0": "Imañca pana tassa therassa mātugāmena saddhiṁ vicaraṇabhāvaṁ kosalaraññopi kathayiṁsu.",
  "atk-s0510a4:12_1": "Rājā ‘‘gacchatha, bhaṇe, naṁ vīmaṁsathā’’ti pesetvā sayampi mandeneva parivārena",
  "atk-s0510a4:12_2": "saddhiṁ therassa santikaṁ gantvā ekamante olokento aṭṭhāsi. Tasmiṁ khaṇe thero sūcikammaṁ",
  "atk-s0510a4:12_3": "karonto nisinno hoti. Sāpi itthī avidūre ṭhāne ṭhitā viya paññāyati.",
  "atk-s0510a4:13_0": "Rājā taṁ disvā ‘‘atthi taṁ kāraṇa’’nti tassā ṭhitaṭṭhānaṁ agamāsi. Sā tasmiṁ āgacchante",
  "atk-s0510a4:13_1": "therassa vasanapaṇṇasālaṁ paviṭṭhā viya ahosi. Rājāpi tāya saddhiṁ eva paṇṇasālāyaṁ",
  "atk-s0510a4:13_2": "pavisitvā sabbattha olokento adisvā ‘‘nāyaṁ mātugāmo, therassa eko kammavipāko’’ti",
  "atk-s0510a4:13_3": "saññaṁ katvā paṭhamaṁ therassa samīpena gacchantopi theraṁ avanditvā tassa kāraṇassa",
  "atk-s0510a4:13_4": "abhūtabhāvaṁ ñatvā paṇṇasālato nikkhamitvā theraṁ vanditvā ekamante nisinno ‘‘kacci,",
  "atk-s0510a4:13_5": "bhante, piṇḍakena na kilamathā’’ti pucchi. Thero ‘‘vaṭṭati, mahārājā’’ti āha. ‘‘Jānāmahaṁ,",
  "atk-s0510a4:13_6": "bhante, ayyassa kathaṁ, evarūpenupakkilesena saddhiṁ carantānaṁ tumhākaṁ ke nāma",
  "atk-s0510a4:13_7": "pasīdissanti, ito paṭṭhāya vo katthaci gamanakiccaṁ natthi. Ahaṁ catūhi paccayehi",
  "atk-s0510a4:13_8": "upaṭṭhahissāmi, tumhe yonisomanasikāre mā pamajjitthā’’ti vatvā nibaddhabhikkhaṁ",
  "atk-s0510a4:13_9": "paṭṭhapesi. Thero rājānaṁ upatthambhakaṁ labhitvā bhojanasappāyena ekaggacitto hutvā",
  "atk-s0510a4:13_10": "vipassanaṁ vaḍḍhetvā arahattaṁ pāpuṇi. Tato paṭṭhāya sā itthī antaradhāyi.",
  "atk-s0510a4:14_0": "Tadā mahāsubhaddā ugganagare micchādiṭṭhikule vasamānā ‘‘satthā maṁ anukampatū’’ti",
  "atk-s0510a4:14_1": "uposathaṅgaṁ adhiṭṭhāya nirāmagandhā hutvā uparipāsādatale ṭhitā ‘‘imāni pupphāni",
  "atk-s0510a4:14_2": "antare aṭṭhatvā dasabalassa matthake vitānaṁ hutvā tiṭṭhantu, dasabalo imāya saññāya",
  "atk-s0510a4:14_3": "sve pañcahi bhikkhusatehi saddhiṁ mayhaṁ bhikkhaṁ gaṇhatū’’ti saccakiriyaṁ katvā",
  "atk-s0510a4:14_4": "aṭṭha sumanapupphamuṭṭhiyo vissajjesi. Pupphāni gantvā dhammadesanāvelāya satthu",
  "atk-s0510a4:14_5": "matthake vitānaṁ hutvā aṭṭhaṁsu. Satthā taṁ sumanapupphavitānaṁ disvā citteneva subhaddāya",
  "atk-s0510a4:14_6": "bhikkhaṁ adhivāsetvā punadivase aruṇe uṭṭhite ānandattheraṁ āha – ‘‘ānanda, mayaṁ",
  "atk-s0510a4:14_7": "ajja dūraṁ bhikkhācāraṁ gamissāma, puthujjanānaṁ adatvā ariyānaṁyeva salākaṁ dehī’’ti.",
  "atk-s0510a4:14_8": "Thero bhikkhūnaṁ ārocesi – ‘‘āvuso, satthā ajja dūraṁ bhikkhācāraṁ gamissati. Puthujjanā",
  "atk-s0510a4:14_9": "mā gaṇhantu, ariyāva salākaṁ gaṇhantū’’ti. Kuṇḍadhānatthero – ‘‘āharāvuso, salāka’’nti",
  "atk-s0510a4:14_10": "paṭhamaṁyeva hatthaṁ pasāresi. Ānando ‘‘satthā tādisānaṁ bhikkhūnaṁ salākaṁ na dāpeti,",
  "atk-s0510a4:14_11": "ariyānaṁyeva dāpetī’’ti vitakkaṁ uppādetvā gantvā satthu ārocesi. Satthā ‘‘āharāpentassa",
  "atk-s0510a4:14_12": "salākaṁ dehī’’ti āha. Thero cintesi – ‘‘sace kuṇḍadhānassa salākā dātuṁ na yuttā,",
  "atk-s0510a4:14_13": "atha satthā paṭibāheyya, bhavissati ettha kāraṇa’’nti ‘‘kuṇḍadhānassa salākaṁ dassāmī’’ti",
  "atk-s0510a4:14_14": "gamanaṁ abhinīhari. Kuṇḍadhāno tassa purāgamanā eva abhiññāpādakaṁ catutthajjhānaṁ",
  "atk-s0510a4:14_15": "samāpajjitvā iddhiyā ākāse ṭhatvā ‘‘āharāvuso ānanda, satthā maṁ jānāti, mādisaṁ",
  "atk-s0510a4:14_16": "bhikkhuṁ paṭhamaṁ salākaṁ gaṇhantaṁ na satthā vāretī’’ti hatthaṁ pasāretvā salākaṁ",
  "atk-s0510a4:14_17": "gaṇhi. Satthā taṁ aṭṭhuppattiṁ katvā theraṁ imasmiṁ sāsane paṭhamaṁ salākaṁ gaṇhantānaṁ",
  "atk-s0510a4:14_18": "aggaṭṭhāne ṭhapesi. Yasmā ayaṁ thero rājānaṁ upatthambhaṁ labhitvā sappāyāhārapaṭilābhena",
  "atk-s0510a4:14_19": "samāhitacitto vipassanāya kammaṁ karonto upanissayasampannatāya chaḷabhiñño ahosi.",
  "atk-s0510a4:14_20": "Evaṁbhūtassāpi imassa therassa guṇe ajānantā ye puthujjanā bhikkhū ‘‘ayaṁ paṭhamaṁ",
  "atk-s0510a4:14_21": "salākaṁ gaṇhati, kiṁ nu kho eta’’nti vimatiṁ uppādenti. Tesaṁ taṁ vimatividhamanatthaṁ",
  "atk-s0510a4:14_22": "thero ākāsaṁ abbhuggantvā iddhipāṭihāriyaṁ dassetvā aññāpadesena aññaṁ byākaronto",
  "atk-s0510a4:14_23": "‘‘pañca chinde’’ti gāthaṁ abhāsi.",
  "atk-s0510a4:15_0": "1. Evaṁ so pūritapuññasambhārānurūpena arahā hutvā pattaetadaggaṭṭhāno attano pubbakammaṁ",
  "atk-s0510a4:15_1": "saritvā somanassavasena pubbacaritāpadānaṁ pakāsento sattāhaṁ paṭisallīnantiādimāha.",
  "atk-s0510a4:15_2": "Tattha satthāhaṁ sattadivasaṁ nirodhasamāpattivihārena paṭisallīnaṁ vivekabhūtanti",
  "atk-s0510a4:15_3": "attho. Sesaṁ uttānatthamevāti.",
  "atk-s0510a4:16": "Kuṇḍadhānattheraapadānavaṇṇanā samattā.",
  "atk-s0510a4:17": "2. Sāgatattheraapadānavaṇṇanā",
  "atk-s0510a4:18_0": "Sobhito nāma nāmenātiādikaṁ āyasmato sāgatattherassa apadānaṁ. Ayampi purimabuddhesu",
  "atk-s0510a4:18_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a4:18_2": "bhagavato kāle ekasmiṁ brāhmaṇakule nibbatto sabbasippesu nipphattiṁ patto nāmena",
  "atk-s0510a4:18_3": "sobhito nāma hutvā tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ",
  "atk-s0510a4:18_4": "itihāsapañcamānaṁ padako veyyākaraṇo lokāyatamahāpurisalakkhaṇesu anavayo. So ekadivasaṁ",
  "atk-s0510a4:18_5": "padumuttaraṁ bhagavantaṁ dvattiṁsamahāpurisalakkhaṇasiriyā sobhamānaṁ uyyānadvārena",
  "atk-s0510a4:18_6": "gacchantaṁ disvā atīva pasannamānaso anekehi upāyehi anekehi guṇavaṇṇehi thomanaṁ",
  "atk-s0510a4:18_7": "akāsi. Bhagavā tassa thomanaṁ sutvā ‘‘anāgate gotamassa bhagavato sāsane sāgato nāma",
  "atk-s0510a4:18_8": "sāvako bhavissatī’’ti byākaraṇaṁ adāsi. So tato paṭṭhāya puññāni karonto yāvatāyukaṁ",
  "atk-s0510a4:18_9": "ṭhatvā tato cuto devaloke nibbatto. Kappasatasahassadevamanussesu ubhayasampattiyo",
  "atk-s0510a4:18_10": "anubhavitvā imasmiṁ buddhuppāde ekasmiṁ kulagehe nibbatto. Tassa mātāpitaro somanassaṁ",
  "atk-s0510a4:18_11": "vaḍḍhento sujāto āgatoti sāgatoti nāmaṁ kariṁsu. So sāsane pasīditvā pabbajitvā vipassanaṁ",
  "atk-s0510a4:18_12": "vaḍḍhetvā arahattaṁ patto.",
  "atk-s0510a4:19_0": "17. Evaṁ so puññasambhārānurūpena pattaarahattaphalo attano pubbakammaṁ saritvā somanassajāto",
  "atk-s0510a4:19_1": "pubbacaritāpadānaṁ pakāsento sobhito nāma nāmenātiādimāha. Tattha tadā puññasambhārassa",
  "atk-s0510a4:19_2": "paripūraṇasamaye nāmena sobhito nāma brāhmaṇo ahosinti sambandho.",
  "atk-s0510a4:20_0": "21.Vipathā uddharitvānāti viruddhapathā kumaggā, uppathā vā uddharitvā apanetvā.",
  "atk-s0510a4:20_1": "Pathaṁ ācikkhaseti, bhante, sabbaññu tuvaṁ pathaṁ sappurisamaggaṁ nibbānādhigamanupāyaṁ",
  "atk-s0510a4:20_2": "ācikkhase kathesi desesi vibhaji uttāniṁ akāsīti attho. Sesaṁ uttānatthamevāti.",
  "atk-s0510a4:21": "Sāgatattheraapadānavaṇṇanā samattā.",
  "atk-s0510a4:22": "3. Mahākaccānattheraapadānavaṇṇanā",
  "atk-s0510a4:23_0": "Padumuttaranāthassātiādikaṁ āyasmato kaccānattherassa apadānaṁ. Ayampi purimabuddhesu",
  "atk-s0510a4:23_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a4:23_2": "bhagavato kāle gahapatimahāsālakulagehe nibbattetvā vuddhippatto ekadivasaṁ satthu",
  "atk-s0510a4:23_3": "santike dhammaṁ suṇanto satthāraṁ ekaṁ bhikkhuṁ saṁkhittena bhāsitassa vitthārena",
  "atk-s0510a4:23_4": "atthaṁ vibhajantānaṁ aggaṭṭhāne ṭhapentaṁ disvā sayampi taṁ ṭhānantaraṁ patthento",
  "atk-s0510a4:23_5": "dānādīni puññāni katvā devamanussesu saṁsaranto sumedhassa bhagavato kāle vijjādharo",
  "atk-s0510a4:23_6": "hutvā ākāsena gacchanto satthāraṁ ekasmiṁ vanasaṇḍe nisinnaṁ disvā pasannamānaso",
  "atk-s0510a4:23_7": "kaṇikārapupphehi pūjaṁ akāsi.",
  "atk-s0510a4:24_0": "So tena puññakammena aparāparaṁ sugatīsuyeva parivattetvā kassapadasabalassa kāle",
  "atk-s0510a4:24_1": "bārāṇasiyaṁ kulaghare nibbattitvā parinibbute bhagavati suvaṇṇacetiyakaraṇaṭṭhānaṁ",
  "atk-s0510a4:24_2": "dasasahassagghanikāya suvaṇṇiṭṭhakāya pūjaṁ katvā ‘‘bhagavā mayhaṁ nibbattanibbattaṭṭhāne",
  "atk-s0510a4:24_3": "sarīraṁ suvaṇṇavaṇṇaṁ hotū’’ti pattharaṁ akāsi. Tato yāvajīvaṁ kusalaṁ katvā ekaṁ",
  "atk-s0510a4:24_4": "buddhantaraṁ devamanussesu saṁsaritvā imasmiṁ buddhuppāde ujjeniyaṁ rañño caṇḍapajjotassa",
  "atk-s0510a4:24_5": "purohitassa gehe nibbatti, tassa nāmaggahaṇadivase mātāpitaro ‘‘amhākaṁ putto suvaṇṇavaṇṇo",
  "atk-s0510a4:24_6": "attano nāmaṁ gahetvā āgato’’ti kañcanamāṇavotveva nāmaṁ kariṁsu. So vuddhimanvāya",
  "atk-s0510a4:24_7": "tayo vede uggaṇhitvā pitu accayena purohitaṭṭhānaṁ labhi. So gottavasena kaccānoti paññāyittha.",
  "atk-s0510a4:25_0": "Rājā caṇḍapajjoto buddhuppādaṁ sutvā, ‘‘ācariya, tvaṁ tattha gantvā satthāraṁ idhānehī’’ti",
  "atk-s0510a4:25_1": "pesesi. So attaṭṭhamo satthu santikaṁ upagato. Tassa satthā dhammaṁ desesi. Desanāpariyosāne",
  "atk-s0510a4:25_2": "so sattahi janehi saddhiṁ sahapaṭisambhidāhi arahatte patiṭṭhāsi. Atha satthā ‘‘etha,",
  "atk-s0510a4:25_3": "bhikkhavo’’ti hatthaṁ pasāresi. Te tāvadeva dvaṅgulamattakesamassukā iddhimayapattacīvaradharā",
  "atk-s0510a4:25_4": "vassasaṭṭhikattherā viya ahesuṁ. Evaṁ thero sadatthaṁ nipphādetvā, ‘‘bhante, rājā",
  "atk-s0510a4:25_5": "pajjoto tumhākaṁ pāde vandituṁ dhammañca sotuṁ icchatī’’ti satthu ārocesi. Satthā",
  "atk-s0510a4:25_6": "‘‘tvaṁyeva bhikkhu tattha gaccha, tayi gatepi rājā pasīdissatī’’ti āha. Thero attaṭṭhamo",
  "atk-s0510a4:25_7": "tattha gantvā rājānaṁ pasādetvā avantīsu sāsanaṁ patiṭṭhāpetvā puna satthu santikameva gato.",
  "atk-s0510a4:26_0": "31. Evaṁ so pattaarahattaphalo ‘‘etadaggaṁ, bhikkhave, mama sāvakānaṁ saṁkhittena",
  "atk-s0510a4:26_1": "bhāsitassa vitthārena atthaṁ vibhajantānaṁ yadidaṁ mahākaccāno’’ti (a. ni. 1.188,",
  "atk-s0510a4:26_2": "197) etadaggaṭṭhānaṁ patvā attano pubbakammaṁ saritvā pubbacaritāpadānaṁ pakāsento",
  "atk-s0510a4:26_3": "padumuttaranāthassātiādimāha. Tattha padumaṁ nāma cetiyanti padumehi chāditattā vā",
  "atk-s0510a4:26_4": "padumākārehi katattā vā bhagavato vasanagandhakuṭivihārova pūjanīyabhāvena cetiyaṁ,",
  "atk-s0510a4:26_5": "yathā ‘‘gotamakacetiyaṁ, āḷavakacetiya’’nti vutte tesaṁ yakkhānaṁ nivasanaṭṭhānaṁ",
  "atk-s0510a4:26_6": "pūjanīyaṭṭhānattā cetiyanti vuccati, evamidaṁ bhagavato vasanaṭṭhānaṁ cetiyanti vuccati,",
  "atk-s0510a4:26_7": "na dhātunidhāyakacetiyanti veditabbaṁ. Na hi aparinibbutassa bhagavato sarīradhātūnaṁ",
  "atk-s0510a4:26_8": "abhāvā dhātucetiyaṁ akari. Silāsanaṁ kārayitvāti tassā padumanāmikāya gandhakuṭiyā",
  "atk-s0510a4:26_9": "pupphādhāratthāya heṭṭhā phalikamayaṁ silāsanaṁ kāretvā. Suvaṇṇenābhilepayinti taṁ",
  "atk-s0510a4:26_10": "silāsanaṁ jambonadasuvaṇṇena abhivisesena lepayiṁ chādesinti attho.",
  "atk-s0510a4:27_0": "32.Ratanāmayaṁ sattahi ratanehi kataṁ chattaṁ paggayha muddhani dhāretvā vāḷabījaniñca",
  "atk-s0510a4:27_1": "setapavaracāmariñca paggayha buddhassa abhiropayiṁ. Lokabandhussa tādinoti sakalalokabandhusadisassa",
  "atk-s0510a4:27_2": "tādiguṇasamaṅgissa buddhassa dhāresinti attho. Sesaṁ uttānatthamevāti.",
  "atk-s0510a4:28": "Mahākaccānattheraapadānavaṇṇanā samattā.",
  "atk-s0510a4:29": "4. Kāḷudāyittheraapadānavaṇṇanā",
  "atk-s0510a4:30_0": "Padumuttarabuddhassātiādikaṁ āyasmato kāḷudāyittherassa apadānaṁ. Ayampi purimabuddhesu",
  "atk-s0510a4:30_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a4:30_2": "bhagavato kāle haṁsavatīnagare kulagehe nibbatto satthu dhammadesanaṁ suṇanto satthāraṁ",
  "atk-s0510a4:30_3": "ekaṁ bhikkhuṁ kulappasādakānaṁ bhikkhūnaṁ aggaṭṭhāne ṭhapentaṁ disvā tajjaṁ abhinīhāraṁ",
  "atk-s0510a4:30_4": "katvā taṁ ṭhānantaraṁ patthesi.",
  "atk-s0510a4:31_0": "So yāvajīvaṁ kusalaṁ katvā devamanussesu saṁsaranto amhākaṁ bodhisattassa mātukucchiyaṁ",
  "atk-s0510a4:31_1": "paṭisandhiggahaṇadivase kapilavatthusmiṁyeva amaccagehe paṭisandhiṁ gaṇhi, bodhisattena",
  "atk-s0510a4:31_2": "saddhiṁ ekadivasaṁyeva jātoti taṁ divasaṁyeva naṁ dukūlacumbaṭake nipajjāpetvā bodhisattassa",
  "atk-s0510a4:31_3": "upaṭṭhānatthāya nayiṁsu. Bodhisattena hi saddhiṁ bodhirukkho, rāhulamātā, cattāro",
  "atk-s0510a4:31_4": "nidhī, ārohanahatthī, assakaṇḍako, ānando, channo, kāḷudāyīti ime satta ekadivase",
  "atk-s0510a4:31_5": "jātattā sahajātā nāma ahesuṁ. Athassa nāmaggahaṇadivase sakalanagarassa udaggacittadivase",
  "atk-s0510a4:31_6": "jātattā udāyitveva nāmaṁ akaṁsu. Thokaṁ kāḷadhātukattā pana kāḷudāyīti paññāyittha.",
  "atk-s0510a4:31_7": "So bodhisattena saddhiṁ kumārakīḷaṁ kīḷanto vuddhiṁ agamāsi.",
  "atk-s0510a4:32_0": "Aparabhāge lokanāthe mahābhinikkhamanaṁ nikkhamitvā anukkamena sabbaññutaṁ patvā",
  "atk-s0510a4:32_1": "pavattitavaradhammacakke rājagahaṁ upanissāya veḷuvane viharante suddhodanamahārājā",
  "atk-s0510a4:32_2": "taṁ pavattiṁ sutvā purisasahassaparivāraṁ ekaṁ amaccaṁ ‘‘puttaṁ me idhānehī’’ti pesesi.",
  "atk-s0510a4:32_3": "So dhammadesanāvelāyaṁ satthu santikaṁ gantvā parisapariyante ṭhito dhammaṁ sutvā",
  "atk-s0510a4:32_4": "saparivāro arahattaṁ pāpuṇi. Atha ne satthā ‘‘etha, bhikkhavo’’ti hatthaṁ pasāresi.",
  "atk-s0510a4:32_5": "Sabbe taṅkhaṇaññeva iddhimayapattacīvaradharā vassasaṭṭhikattherā viya ahesuṁ. Arahattappattito",
  "atk-s0510a4:32_6": "paṭṭhāya pana ariyā majjhattāva honti. Tasmā raññā pahitasāsanaṁ dasabalassa na kathesi.",
  "atk-s0510a4:32_7": "Rājā ‘‘neva gato āgacchati, na sāsanaṁ suyyatī’’ti aparaṁ amaccaṁ purisasahassehi",
  "atk-s0510a4:32_8": "pesesi. Tasmimpi tathā paṭipanne aparampi pesesīti evaṁ navahi purisasahassehi saddhiṁ",
  "atk-s0510a4:32_9": "nava amacce pesesi. Sabbe arahattaṁ patvā tuṇhī ahesuṁ.",
  "atk-s0510a4:33_0": "Atha rājā cintesi – ‘‘ettakā janā mayi sinehābhāvena dasabalassa idhāgamanatthāya",
  "atk-s0510a4:33_1": "na kiñci kathayiṁsu, ayaṁ kho udāyi dasabalena samavayo, sahapaṁsukīḷiko, mayi ca",
  "atk-s0510a4:33_2": "sineho atthi, imaṁ pesessāmī’’ti taṁ pakkosāpetvā, ‘‘tāta, tvaṁ purisasahassaparivāro",
  "atk-s0510a4:33_3": "rājagahaṁ gantvā dasabalaṁ idhānehī’’ti vatvā pesesi. So pana gacchanto ‘‘sacāhaṁ,",
  "atk-s0510a4:33_4": "deva, pabbajituṁ labhissāmi, evāhaṁ bhagavantaṁ idhānessāmī’’ti vatvā ‘‘yaṁ kiñci",
  "atk-s0510a4:33_5": "katvā mama puttaṁ dassehī’’ti vutto rājagahaṁ gantvā satthu dhammadesanavelāyaṁ parisapariyante",
  "atk-s0510a4:33_6": "ṭhito dhammaṁ sutvā saparivāro arahattaṁ patvā ehibhikkhubhāve patiṭṭhāsi. Arahattaṁ",
  "atk-s0510a4:33_7": "pana patvā ‘‘na tāvāyaṁ dasabalassa kulanagaraṁ gantuṁ kālo, vasante pana upagate",
  "atk-s0510a4:33_8": "pupphite vanasaṇḍe haritatiṇasañchannāya bhūmiyā gamanakālo bhavissatī’’ti kālaṁ",
  "atk-s0510a4:33_9": "paṭimānento vasante sampatte satthu kulanagaraṁ gantuṁ gamanamaggavaṇṇaṁ saṁvaṇṇento –",
  "atk-s0510a4:34": "‘‘Aṅgārino dāni dumā bhadante, phalesino chadanaṁ vippahāya;",
  "atk-s0510a4:35": "Te accimantova pabhāsayanti, samayo mahāvīra bhāgī rathānaṁ.",
  "atk-s0510a4:36": "‘‘Dumāni phullāni manoramāni, samantato sabbadisā pavanti;",
  "atk-s0510a4:37": "Pattaṁ pahāya phalamāsasānā, kālo ito pakkamanāya vīra.",
  "atk-s0510a4:38": "‘‘Nevātisītaṁ na panātiuṇhaṁ, sukhā utu addhaniyā bhadante;",
  "atk-s0510a4:39": "Passantu taṁ sākiyā koḷiyā ca, pacchāmukhaṁ rohiniyaṁ tarantaṁ.",
  "atk-s0510a4:40": "‘‘Āsāya kasate khettaṁ, bījaṁ āsāya vappati;",
  "atk-s0510a4:41": "Āsāya vāṇijā yanti, samuddaṁ dhanahārakā;",
  "atk-s0510a4:42": "Yāya āsāya tiṭṭhāmi, sā me āsā samijjhatu. (theragā. 527-530);",
  "atk-s0510a4:43": "‘‘Nātisītaṁ nātiuṇhaṁ, nātidubbhikkhachātakaṁ;",
  "atk-s0510a4:44": "Saddalā haritā bhūmi, esa kālo mahāmuni. (a. ni. aṭṭha. 1.1.225);",
  "atk-s0510a4:45": "‘‘Punappunañceva vapanti bījaṁ, punappunaṁ vassati devarājā;",
  "atk-s0510a4:46": "Punappunaṁ khettaṁ kasanti kassakā, punappunaṁ dhaññamupeti raṭṭhaṁ.",
  "atk-s0510a4:47": "‘‘Punappunaṁ yācanakā caranti, punappunaṁ dānappatī dadanti;",
  "atk-s0510a4:48": "Punappunaṁ dānappatī daditvā, punappunaṁ saggamupenti ṭhānaṁ.",
  "atk-s0510a4:49": "‘‘Vīro have sattayugaṁ puneti, yasmiṁ kule jāyati bhūripañño;",
  "atk-s0510a4:50": "Maññāmahaṁ sakkati devadevo, tayā hi jāto muni saccanāmo.",
  "atk-s0510a4:51": "‘‘Suddhodano nāma pitā mahesino, buddhassa mātā pana māyanāmā;",
  "atk-s0510a4:52": "Yā bodhisattaṁ parihariya kucchinā, kāyassa bhedā tidivamhi modati.",
  "atk-s0510a4:53": "‘‘Sā gotamī kālakatā ito cutā, dibbehi kāmehi samaṅgibhūtā;",
  "atk-s0510a4:54": "Sā modati kāmaguṇehi pañcahi, parivāritā devagaṇehi tehī’’ti. (theragā. 531-535);",
  "atk-s0510a4:55_0": "Imā gāthā abhāsi. Tattha aṅgārinoti aṅgārāni viyāti aṅgārāni. Aṅgārāni rattapavāḷavaṇṇāni",
  "atk-s0510a4:55_1": "rukkhānaṁ pupphaphalāni, tāni etesaṁ santīti aṅgārino, abhilohitakusumakisalayehi",
  "atk-s0510a4:55_2": "aṅgāravuṭṭhisamparikiṇṇā viyāti attho. Dānīti imasmiṁ kāle. Dumāti rukkhā. Bhadanteti",
  "atk-s0510a4:55_3": "bhaddaṁ ante etassāti, ‘‘bhadante’’ti ekassa da-kārassa lopaṁ katvā vuccati. Guṇavisesayutto,",
  "atk-s0510a4:55_4": "guṇavisesayuttānañca aggabhūto satthā. Tasmā, bhadanteti satthu ālapanameva, paccattavacanañcetaṁ",
  "atk-s0510a4:55_5": "ekārantaṁ ‘‘sugate paṭikamme sukhe dukkhe jīve’’tiādīsu viya. Idha pana sambodhanaṭṭhe",
  "atk-s0510a4:55_6": "daṭṭhabbaṁ. Tena vuttaṁ, ‘‘bhadanteti ālapana’’nti. ‘‘Bhaddasaddena samānatthaṁ padantarameka’’nti",
  "atk-s0510a4:55_7": "keci. Phalāni esantīti phalesino. Acetanepi hi sacetanakiriyaṁ āha. Evaṁ therena",
  "atk-s0510a4:55_8": "yācito bhagavā tattha gamane bahūnaṁ visesādhigamanaṁ disvā vīsatisahassakhīṇāsavaparivuto",
  "atk-s0510a4:55_9": "rājagahato aturitacārikāvasena kapilavatthugāmimaggaṁ paṭipajji. Thero iddhiyā kapilavatthuṁ",
  "atk-s0510a4:55_10": "gantvā rañño purato ākāse ṭhitova adiṭṭhapubbavesaṁ disvā raññā ‘‘kosi tva’’nti pucchito",
  "atk-s0510a4:55_11": "‘‘amaccaputtaṁ tayā bhagavato santikaṁ pesitaṁ maṁ na jānāsi, tvaṁ evaṁ pana jānāhī’’ti dassento –",
  "atk-s0510a4:56": "‘‘Buddhassa puttomhi asayhasāhino, aṅgīrasassappaṭimassa tādino;",
  "atk-s0510a4:57": "Pitupitā mayhaṁ tuvaṁsi sakka, dhammena me gotama ayyakosī’’ti. (theragā. 536) –",
  "atk-s0510a4:58": "Gāthamāha.",
  "atk-s0510a4:59_0": "Tattha buddhassa puttomhīti sabbaññubuddhassa orassa putto amhi. Asayhasāhinoti abhisambodhito",
  "atk-s0510a4:59_1": "pubbe ṭhapetvā mahābodhisattaṁ aññehi sahituṁ vahituṁ asakkuṇeyyattā asayhassa sakalassa",
  "atk-s0510a4:59_2": "bodhisambhārassa mahākāruṇikādhikārassa ca sahanato vahanato, tato parampi aññehi",
  "atk-s0510a4:59_3": "sahituṁ abhibhavituṁ asakkuṇeyyattā asayhānaṁ pañcannaṁ mārānaṁ sahanato abhibhavanato,",
  "atk-s0510a4:59_4": "āsayānusayacaritādhimuttiādivibhāgāvabodhanena yathārahaṁ veneyyānaṁ diṭṭhadhammikasamparāyikaparamatthehi",
  "atk-s0510a4:59_5": "anusāsanīsaṅkhātassa aññehi asayhassa buddhakiccassa sahanato, tattha vā sādhukāribhāvato",
  "atk-s0510a4:59_6": "asayhasāhino. Aṅgīrasassāti aṅgīkatasīlādisampattikassa. Aṅgamaṅgehi niccharaṇakaobhāsassāti",
  "atk-s0510a4:59_7": "apare. Keci pana ‘‘aṅgīraso, siddhatthoti dve nāmāni pitarāyeva gahitānī’’ti vadanti.",
  "atk-s0510a4:59_8": "Appaṭimassāti anūpamassa. Iṭṭhāniṭṭhesu tādilakkhaṇappattiyā tādino. Pitupitā mayhaṁ",
  "atk-s0510a4:59_9": "tuvaṁsīti ariyajātivasena mayhaṁ pitu sammāsambuddhassa lokavohārena tvaṁ pitā asi.",
  "atk-s0510a4:59_10": "Sakkāti jātivasena rājānaṁ ālapati. Dhammenāti sabhāvena ariyajāti lokiyajātīti dvinnaṁ",
  "atk-s0510a4:59_11": "jātīnaṁ sabhāvasamodhānena. Gotamāti rājānaṁ gottena ālapati. Ayyakosīti pitāmaho",
  "atk-s0510a4:59_12": "asi. Ettha ca ‘‘buddhassa puttomhī’’tiādiṁ vadanto thero aññaṁ byākāsi.",
  "atk-s0510a4:60_0": "Evaṁ pana attānaṁ jānāpetvā haṭṭhatuṭṭhena raññā mahārahe pallaṅke nisīdāpetvā attano",
  "atk-s0510a4:60_1": "paṭiyāditassa nānaggarasabhojanassa pattaṁ pūretvā dinne gamanākāraṁ dassesi. ‘‘Kasmā,",
  "atk-s0510a4:60_2": "bhante, gantukāmattha, bhuñjathā’’ti ca vutte, ‘‘satthu santikaṁ gantvā bhuñjissāmī’’ti.",
  "atk-s0510a4:60_3": "‘‘Kahaṁ pana satthā’’ti? ‘‘Vīsatisahassabhikkhuparivāro tumhākaṁ dassanatthāya maggaṁ",
  "atk-s0510a4:60_4": "paṭipanno’’ti. ‘‘Tumhe imaṁ piṇḍapātaṁ bhuñjatha, aññaṁ bhagavato harissatha. Yāva",
  "atk-s0510a4:60_5": "ca mama putto imaṁ nagaraṁ sampāpuṇāti, tāvassa ito piṇḍapātaṁ harathā’’ti vutte",
  "atk-s0510a4:60_6": "thero bhattakiccaṁ katvā rañño parisāya ca dhammaṁ kathetvā satthu āgamanato puretarameva",
  "atk-s0510a4:60_7": "sakalarājanivesanaṁ ratanattaye abhippasannaṁ karonto sabbesaṁ passantānaṁyeva satthu",
  "atk-s0510a4:60_8": "āharitabbabhattapuṇṇaṁ pattaṁ ākāse vissajjetvā sayampi vehāsaṁ abbhuggantvā piṇḍapātaṁ",
  "atk-s0510a4:60_9": "upanāmetvā satthu hatthe ṭhapesi. Satthā taṁ piṇḍapātaṁ paribhuñji. Evaṁ saṭṭhiyojanamagge",
  "atk-s0510a4:60_10": "divase divase yojanaṁ gacchantassa bhagavato rājagehatoyeva piṇḍapātaṁ āharitvā adāsi.",
  "atk-s0510a4:60_11": "Atha naṁ bhagavā ‘‘ayaṁ mayhaṁ pituno sakalanivesanaṁ pasādetī’’ti ‘‘etadaggaṁ, bhikkhave,",
  "atk-s0510a4:60_12": "mama sāvakānaṁ kulappasādakānaṁ bhikkhūnaṁ yadidaṁ kāḷudāyī’’ti (a. ni. 1.219, 225)",
  "atk-s0510a4:60_13": "kulappasādakānaṁ aggaṭṭhāne ṭhapesi.",
  "atk-s0510a4:61_0": "48-9. Evaṁ so katapuññasambhārānurūpena arahattaṁ patvā pattaetadaggaṭṭhāno attano",
  "atk-s0510a4:61_1": "pubbakammaṁ saritvā somanassavasena pubbacaritāpadānaṁ pakāsento padumuttarassa buddhassātiādimāha.",
  "atk-s0510a4:61_2": "Addhānaṁ paṭipannassāti apararaṭṭhaṁ gamanatthāya dūramaggaṁ paṭipajjantassa. Carato",
  "atk-s0510a4:61_3": "cārikaṁ tadāti antomaṇḍalaṁ majjhemaṇḍalaṁ bahimaṇḍalanti tīṇi maṇḍalāni tadā cārikaṁ",
  "atk-s0510a4:61_4": "carato carantassa padumuttarabuddhassa bhagavato suphullaṁ suṭṭhu phullaṁ pabodhitaṁ",
  "atk-s0510a4:61_5": "gayha gahetvā na kevalameva padumaṁ, uppalañca mallikaṁ vikasitaṁ ahaṁ gayha ubhohi",
  "atk-s0510a4:61_6": "hatthehi gahetvā pūresinti sambandho. Paramannaṁ gahetvānāti paramaṁ uttamaṁ seṭṭhaṁ",
  "atk-s0510a4:61_7": "madhuraṁ sabbasupakkaṁ sāliodanaṁ gahetvā satthuno adāsiṁ bhojesinti attho.",
  "atk-s0510a4:62_0": "97.Sakyānaṁnandijananoti sakyarājakulānaṁ bhagavato ñātīnaṁ ārohapariṇāharūpayobbanavacanālapanasampattiyā",
  "atk-s0510a4:62_1": "nandaṁ tuṭṭhiṁ janento uppādento. Ñātibandhu bhavissatīti ñāto pākaṭo bandhu bhavissati.",
  "atk-s0510a4:62_2": "Sesaṁ suviññeyyamevāti.",
  "atk-s0510a4:63": "Kāḷudāyittheraapadānavaṇṇanā samattā.",
  "atk-s0510a4:64": "5. Mogharājattheraapadānavaṇṇanā",
  "atk-s0510a4:65_0": "Atthadassī tu bhagavātiādikaṁ āyasmato mogharājattherassa apadānaṁ. Ayampi purimabuddhesu",
  "atk-s0510a4:65_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a4:65_2": "bhagavato kāle kulagehe nibbattitvā viññutaṁ patto ekadivasaṁ satthu santike dhammaṁ",
  "atk-s0510a4:65_3": "suṇanto satthāraṁ ekaṁ bhikkhuṁ lūkhacīvaradharānaṁ aggaṭṭhāne ṭhapentaṁ disvā taṁ",
  "atk-s0510a4:65_4": "ṭhānantaraṁ ākaṅkhanto paṇidhānaṁ katvā tattha tattha bhave puññāni karonto atthadassissa",
  "atk-s0510a4:65_5": "bhagavato kāle puna brāhmaṇakule nibbattitvā brāhmaṇānaṁ vijjāsippesu nipphattiṁ",
  "atk-s0510a4:65_6": "gato ekadivasaṁ atthadassiṁ bhagavantaṁ bhikkhusaṅghaparivutaṁ rathiyaṁ gacchantaṁ",
  "atk-s0510a4:65_7": "disvā pasannamānaso pañcapatiṭṭhitena vanditvā sirasi añjaliṁ katvā ‘‘yāvatā rūpino",
  "atk-s0510a4:65_8": "satthā’’tiādīhi chahi gāthāhi abhitthavitvā bhājanaṁ pūretvā madhuṁ upanesi. Satthā",
  "atk-s0510a4:65_9": "taṁ paṭiggahetvā anumodanaṁ akāsi. So tena puññakammena devamanussesu saṁsaranto",
  "atk-s0510a4:65_10": "kassapabhagavato kāle kaṭṭhavāhanassa nāma rañño amacco hutvā nibbatto tena satthu",
  "atk-s0510a4:65_11": "ānayanatthāya pesito satthu santikaṁ gantvā dhammaṁ sutvā paṭiladdhasaddho pabbajitvā",
  "atk-s0510a4:65_12": "vīsativassasahassāni samaṇadhammaṁ katvā tato cuto ekaṁ buddhantaraṁ sugatīsuyeva",
  "atk-s0510a4:65_13": "parivattento imasmiṁ buddhuppāde brāhmaṇakule nibbattitvā mogharājāti laddhanāmo",
  "atk-s0510a4:65_14": "bāvarīyabrāhmaṇassa santike uggahitasippo saṁvegajāto tāpasapabbajjaṁ pabbajitvā",
  "atk-s0510a4:65_15": "tāpasasahassaparivāro ajitādīhi saddhiṁ satthu santikaṁ pesito tesaṁ pannarasamo",
  "atk-s0510a4:65_16": "hutvā pañhaṁ pucchitvā vissajjanapariyosāne arahattaṁ pāpuṇi. Arahattaṁ pana patvā",
  "atk-s0510a4:65_17": "satthalūkhaṁ suttalūkhaṁ rajanalūkhanti visesena tividhenapi lūkhena samannāgataṁ",
  "atk-s0510a4:65_18": "paṁsukūlaṁ dhāresi. Tena naṁ satthā lūkhacīvaradharānaṁ aggaṭṭhāne ṭhapesi.",
  "atk-s0510a4:66": "64. Evaṁ so paṇidhānānurūpena arahattaphalaṁ patvā attano pubbasambhāraṁ disvā pubbakammāpadānaṁ pakāsento atthadassī tu bhagavātiādimāha. Taṁ sabbaṁ uttānatthameva.",
  "atk-s0510a4:67_0": "73.Puṭakaṁ pūrayitvānāti puṭakaṁ vuccati vārakaṁ, ghaṭaṁ vā. Aneḷakaṁ niddosaṁ makkhikaṇḍavirahitaṁ",
  "atk-s0510a4:67_1": "khuddamadhunā ghaṭaṁ pūretvā taṁ ubhohi hatthehi paggayha pakārena ādarena gahetvā",
  "atk-s0510a4:67_2": "mahesino bhagavato upanesinti sambandho. Sesaṁ suviññeyyamevāti.",
  "atk-s0510a4:68": "Mogharājattheraapadānavaṇṇanā samattā.",
  "atk-s0510a4:69": "6. Adhimuttattheraapadānavaṇṇanā",
  "atk-s0510a4:70_0": "Nibbute lokanāthamhītiādikaṁ āyasmato adhimuttattherassa apadānaṁ (theragā. aṭṭha.",
  "atk-s0510a4:70_1": "2.adhimuttattheragāthāvaṇṇanā). Ayampi purimabuddhesu katādhikāro tattha tattha bhave",
  "atk-s0510a4:70_2": "vivaṭṭūpanissayāni puññāni upacinanto atthadassimhi lokanāthe parinibbute ekasmiṁ",
  "atk-s0510a4:70_3": "kulagehe nibbatto ratanattaye pasanno bhikkhusaṅghaṁ nimantetvā ucchūhi maṇḍapaṁ",
  "atk-s0510a4:70_4": "kāretvā mahādānaṁ pavattetvā pariyosāne santipadaṁ paṇidhesi. So tato cuto devesu",
  "atk-s0510a4:70_5": "ca manussesu ca ubhayasampattiyo anubhavitvā imasmiṁ buddhuppāde ekasmiṁ kulagehe",
  "atk-s0510a4:70_6": "nibbatto sāsane pasīditvā saddhāya patiṭṭhitattā adhimuttattheroti pākaṭo.",
  "atk-s0510a4:71": "84. Evaṁ katasambhāravasena arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento nibbute lokanāthamhītiādimāha. Taṁ sabbaṁ uttānatthamevāti.",
  "atk-s0510a4:72": "Adhimuttattheraapadānavaṇṇanā samattā.",
  "atk-s0510a4:73": "7. Lasuṇadāyakattheraapadānavaṇṇanā",
  "atk-s0510a4:74_0": "Himavantassāvidūretiādikaṁ āyasmato lasuṇadāyakattherassa apadānaṁ. Esopāyasmā purimabuddhesu",
  "atk-s0510a4:74_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a4:74_2": "bhagavato kāle ekasmiṁ kulagehe nibbattitvā viññutaṁ patto gharāvāse ādīnavaṁ disvā",
  "atk-s0510a4:74_3": "gehaṁ pahāya tāpasapabbajjaṁ pabbajitvā himavantaṁ nissāya vane vasanto bahūni lasuṇāni",
  "atk-s0510a4:74_4": "ropetvā tadeva vanamūlaphalañca khādanto vihāsi. So bahūni lasuṇāni kājenādāya manussapathaṁ",
  "atk-s0510a4:74_5": "āharitvā pasanno dānaṁ datvā buddhappamukhassa bhikkhusaṅghassa bhesajjatthāya datvā",
  "atk-s0510a4:74_6": "gacchati. Evaṁ so yāvajīvaṁ puññāni katvā teneva puññabalena devamanussesu saṁsaranto",
  "atk-s0510a4:74_7": "ubhayasampattiṁ anubhavitvā kamena imasmiṁ buddhuppāde uppanno paṭiladdhasaddho pabbajitvā",
  "atk-s0510a4:74_8": "vipassanaṁ vaḍḍhetvā nacirasseva arahattaṁ patto pubbakammavasena lasuṇadāyakattheroti pākaṭo.",
  "atk-s0510a4:75_0": "89. Attano pubbakammaṁ saritvā somanassajāto pubbacaritāpadānaṁ pakāsento himavantassāvidūretiādimāha.",
  "atk-s0510a4:75_1": "Tattha himālayapabbatassa pariyosāne manussānaṁ sañcaraṇaṭṭhāne yadā vipassī bhagavā",
  "atk-s0510a4:75_2": "udapādi, tadā ahaṁ tāpaso ahosinti sambandho. Lasuṇaṁ upajīvāmīti rattalasuṇaṁ ropetvā",
  "atk-s0510a4:75_3": "tadeva gocaraṁ katvā jīvikaṁ kappemīti attho. Tena vuttaṁ ‘‘lasuṇaṁ mayhabhojana’’nti.",
  "atk-s0510a4:76_0": "90.Khāriyo pūrayitvānāti tāpasabhājanāni lasuṇena pūrayitvā kājenādāya saṅghārāmaṁ",
  "atk-s0510a4:76_1": "saṅghassa vasanaṭṭhānaṁ hemantādīsu tīsu kālesu saṅghassa catūhi iriyāpathehi vasanavihāraṁ",
  "atk-s0510a4:76_2": "agacchiṁ agamāsinti attho. Haṭṭho haṭṭhena cittenāti ahaṁ santuṭṭho somanassayuttacittena",
  "atk-s0510a4:76_3": "saṅghassa lasuṇaṁ adāsinti attho.",
  "atk-s0510a4:77_0": "91.Vipassissa…pe…niratassahanti narānaṁ aggassa seṭṭhassa assa vipassissa bhagavato",
  "atk-s0510a4:77_1": "sāsane nirato nissesena rato ahanti sambandho. Saṅghassa…pe… modahanti ahaṁ saṅghassa",
  "atk-s0510a4:77_2": "lasuṇadānaṁ datvā saggamhi suṭṭhu aggasmiṁ devaloke āyukappaṁ dibbasampattiṁ anubhavamāno",
  "atk-s0510a4:77_3": "modiṁ, santuṭṭho bhavāmīti attho. Sesaṁ suviññeyyamevāti.",
  "atk-s0510a4:78": "Lasuṇadāyakattheraapadānavaṇṇanā samattā.",
  "atk-s0510a4:79": "8. Āyāgadāyakattheraapadānavaṇṇanā",
  "atk-s0510a4:80_0": "Nibbutelokanāthamhītiādikaṁ āyasmato āyāgadāyakattherassa apadānaṁ. Ayampi purimabuddhesu",
  "atk-s0510a4:80_1": "katādhikāro tattha tattha bhave vivaṭṭūpanissayāni puññāni upacinanto sikhissa bhagavato",
  "atk-s0510a4:80_2": "parinibbutakāle ekasmiṁ kulagehe nibbatto sāsane pasanno vaḍḍhakīnaṁ mūlaṁ datvā",
  "atk-s0510a4:80_3": "atimanoharaṁ dīghaṁ bhojanasālaṁ kārāpetvā bhikkhusaṅghaṁ nimantetvā paṇītenāhārena",
  "atk-s0510a4:80_4": "bhojetvā mahādānaṁ datvā cittaṁ pasādesi. So yāvatāyukaṁ puññāni katvā devamanussesuyeva",
  "atk-s0510a4:80_5": "saṁsaranto ubhayasampattiṁ anubhavitvā imasmiṁ buddhuppāde kulagehe nibbatto paṭiladdhasaddho",
  "atk-s0510a4:80_6": "pabbajitvā ghaṭento vāyamanto vipassanaṁ vaḍḍhetvā na cirasseva arahattaṁ pāpuṇi.",
  "atk-s0510a4:80_7": "Pubbe katapuññavasena āyāgattheroti pākaṭo.",
  "atk-s0510a4:81_0": "94. Evaṁ so katapuññasambhāravasena arahattaṁ patvā attanā pubbe katakusalakammaṁ",
  "atk-s0510a4:81_1": "saritvā somanassajāto pubbacaritāpadānaṁ pakāsento nibbute lokanāthamhītiādimāha.",
  "atk-s0510a4:81_2": "Tattha nibbuteti vadataṁ ‘‘mayaṁ buddhā’’ti vadantānaṁ antare vare uttame sikhimhi",
  "atk-s0510a4:81_3": "bhagavati parinibbuteti attho. Haṭṭho haṭṭhena cittenāti saddhatāya haṭṭhapahaṭṭho",
  "atk-s0510a4:81_4": "somanassayuttacittatāya pahaṭṭhena cittena uttamaṁ thūpaṁ seṭṭhaṁ cetiyaṁ avandiṁ paṇāmayinti attho.",
  "atk-s0510a4:82_0": "95.Vaḍḍhakīhi kathāpetvāti ‘‘bhojanasālāya pamāṇaṁ kittaka’’nti pamāṇaṁ kathāpetvāti",
  "atk-s0510a4:82_1": "attho. Mūlaṁ datvānahaṁ tadāti tadā tasmiṁ kāle ahaṁ kammakaraṇatthāya tesaṁ vaḍḍhakīnaṁ",
  "atk-s0510a4:82_2": "mūlaṁ datvā āyāgaṁ āyataṁ dīghaṁ bhojanasālaṁ ahaṁ santuṭṭho somanassacittena kārapesahaṁ",
  "atk-s0510a4:82_3": "kārāpesiṁ ahanti attho. Sesaṁ suviññeyyamevāti.",
  "atk-s0510a4:83": "97.Āyāgassa idaṁ phalanti bhojanasāladānassa idaṁ vipākanti attho.",
  "atk-s0510a4:84": "Āyāgadāyakattheraapadānavaṇṇanā samattā.",
  "atk-s0510a4:85": "9. Dhammacakkikattheraapadānavaṇṇanā",
  "atk-s0510a4:86_0": "Siddhatthassa bhagavatotiādikaṁ āyasmato dhammacakkikattherassa apadānaṁ. Ayampi",
  "atk-s0510a4:86_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a4:86_2": "siddhatthassa bhagavato kāle ekasmiṁ kulagehe nibbatto vuddhippatto puttadārehi vaḍḍhito",
  "atk-s0510a4:86_3": "vibhavasampanno mahābhogo, so ratanattaye pasanno saddhājāto dhammasabhāyaṁ dhammāsanassa",
  "atk-s0510a4:86_4": "piṭṭhito ratanamayaṁ dhammacakkaṁ kāretvā pūjesi. So tena puññakammena devamanussesu",
  "atk-s0510a4:86_5": "nibbattaṭṭhānesu sakkasampattiṁ cakkavattisampattiñca anubhavitvā kamena imasmiṁ",
  "atk-s0510a4:86_6": "buddhuppāde ekasmiṁ kulagehe uppanno vibhavasampanno sañjātasaddho pabbajitvā vipassanaṁ",
  "atk-s0510a4:86_7": "vaḍḍhetvā nacirasseva arahattaṁ patvā pubbe katakusalanāmasadisanāmena dhammacakkikattheroti pākaṭo jāto ahosi.",
  "atk-s0510a4:87_0": "102. So puññasambhārānurūpena pattaarahattaphalo attano pubbakammaṁ saritvā jātasomanasso",
  "atk-s0510a4:87_1": "pubbacaritāpadānaṁ pakāsento siddhatthassa bhagavatotiādimāha. Sīhāsanassa sammukhāti",
  "atk-s0510a4:87_2": "sīhassa bhagavato nisinnassa sammukhā buddhāsanassa abhimukhaṭṭhāneti attho, dhammacakkaṁ",
  "atk-s0510a4:87_3": "me ṭhapitanti mayā dhammacakkākārena ubhato sīharūpaṁ dassetvā majjhe ādāsasadisaṁ",
  "atk-s0510a4:87_4": "kāretvā kataṁ dhammacakkaṁ ṭhapitaṁ pūjitaṁ. Kiṁ bhūtaṁ? Viññūhi medhāvīhi ‘‘atīva",
  "atk-s0510a4:87_5": "sundara’’nti vaṇṇitaṁ thomitaṁ sukataṁ dhammacakkanti sambandho.",
  "atk-s0510a4:88_0": "103.Cāruvaṇṇovasobhāmīti suvaṇṇavaṇṇo iva sobhāmi virocāmīti attho. ‘‘Catuvaṇṇehi",
  "atk-s0510a4:88_1": "sobhāmī’’tipi pāṭho, tassa khattiyabrāhmaṇavessasuddajātisaṅkhātehi catūhi vaṇṇehi",
  "atk-s0510a4:88_2": "sobhāmi virocāmīti attho. Sayoggabalavāhanoti suvaṇṇasivikādīhi yoggehi ca senāpatimahāmattādīhi",
  "atk-s0510a4:88_3": "sevakehi balehi ca hatthiassarathasaṅkhātehi vāhanehi ca sahitoti attho. Bahujjanā",
  "atk-s0510a4:88_4": "bahavo manussā anuyantā mamānuvattantā niccaṁ niccakālaṁ parivārentīti sambandho.",
  "atk-s0510a4:88_5": "Sesaṁ suviññeyyamevāti.",
  "atk-s0510a4:89": "Dhammacakkikattheraapadānavaṇṇanā samattā.",
  "atk-s0510a4:90": "10. Kapparukkhiyattheraapadānavaṇṇanā",
  "atk-s0510a4:91_0": "Siddhatthassa bhagavatotiādikaṁ āyasmato kapparukkhiyattherassa apadānaṁ (theragā.",
  "atk-s0510a4:91_1": "aṭṭha. 2.576). Ayampi purimabuddhesu katādhikāro tesu tesu bhavesu nibbānādhigamūpāyabhūtāni",
  "atk-s0510a4:91_2": "puññāni upacinanto siddhatthassa bhagavato kāle vibhavasampanne ekasmiṁ kule nibbatto",
  "atk-s0510a4:91_3": "mahaddhano mahābhogo satthari pasanno sattahi ratanehi vicittaṁ suvaṇṇamayaṁ kapparukkhaṁ",
  "atk-s0510a4:91_4": "kāretvā siddhatthassa bhagavato cetiyassa sammukhe ṭhapetvā pūjesi. So evarūpaṁ puññaṁ",
  "atk-s0510a4:91_5": "katvā yāvatāyukaṁ ṭhatvā tato cuto sugatīsuyeva saṁsaranto kamena imasmiṁ buddhuppāde",
  "atk-s0510a4:91_6": "ekasmiṁ kulagehe nibbatto viññutaṁ patto gharāvāsaṁ saṇṭhapetvā ratanattaye pasanno",
  "atk-s0510a4:91_7": "dhammaṁ sutvā paṭiladdhasaddho satthu ārādhetvā pabbajito nacirasseva arahattaṁ patvā",
  "atk-s0510a4:91_8": "pubbe katakusalanāmena kapparukkhiyattheroti pākaṭo ahosi.",
  "atk-s0510a4:92_0": "108. So evaṁ pattaarahattaphalo attano pubbakammaṁ saritvā somanassavasena pubbacaritāpadānaṁ",
  "atk-s0510a4:92_1": "pakāsento siddhatthassa bhagavatotiādimāha. Thūpaseṭṭhassa sammukhāti seṭṭhassa uttamassa",
  "atk-s0510a4:92_2": "dhātunihitathūpassa cetiyassa sammukhaṭṭhāne vicittadusse anekavaṇṇehi visamena visadisena",
  "atk-s0510a4:92_3": "cittena manohare cinapaṭṭasomārapaṭṭādike dusse . Lagetvā olaggetvā kapparukkhaṁ",
  "atk-s0510a4:92_4": "ṭhapesiṁ ahaṁ patiṭṭhapesinti attho. Sesaṁ uttānatthamevāti.",
  "atk-s0510a4:93": "Kapparukkhiyattheraapadānavaṇṇanā samattā.",
  "atk-s0510a4:94": "Catutthavaggavaṇṇanā samattā."
}