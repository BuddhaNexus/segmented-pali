{
  "atk-s0402a52:0": "(17) 2. Paṭipadāvaggo",
  "atk-s0402a52:1": "1. Saṁkhittasuttavaṇṇanā",
  "atk-s0402a52:2_0": "161. Dutiyassa paṭhame sukhapaṭikkhepena dukkhā paṭipajjitabbato paṭipadā etissāti",
  "atk-s0402a52:2_1": "dukkhāpaṭipadā. Asīghappavattitāya garubhāvena dandhā abhiññā etissāti dandhābhiññā.",
  "atk-s0402a52:2_2": "Imināva nayena sabbapadesu attho veditabbo.",
  "atk-s0402a52:3": "2. Vitthārasuttavaṇṇanā",
  "atk-s0402a52:4_0": "162. Dutiye abhikkhaṇanti abhiṇhaṁ. Ānantariyanti anantaravipākadāyakaṁ maggasamādhiṁ.",
  "atk-s0402a52:4_1": "Āsavānaṁ khayāyāti arahattaphalatthāya. Pañcindriyānīti vipassanāpañcamakāni pañcindriyāni.",
  "atk-s0402a52:4_2": "Paññindriyanti hi ettha vipassanāpaññāva paññindriyanti adhippetaṁ. Sesamettha pāḷivasena uttānameva.",
  "atk-s0402a52:5_0": "Imāsaṁ pana paṭipadānaṁ ayaṁ āvibhāvakathā – idha bhikkhu pubbe akatābhiniveso pubbabhāge",
  "atk-s0402a52:5_1": "rūpapariggahe kilamati, arūpapariggahe kilamati, paccayapariggahe kilamati, tīsu",
  "atk-s0402a52:5_2": "addhāsu kilamati, maggāmagge kilamati. Evaṁ pañcasu ṭhānesu kilamanto vipassanaṁ",
  "atk-s0402a52:5_3": "pāpuṇāti. Vipassanaṁ patvāpi udayabbayānupassane, bhaṅgānupassane, bhayatupaṭṭhāne,",
  "atk-s0402a52:5_4": "ādīnavānupassane, nibbidānupassane, muccitukamyatāñāṇe, saṅkhārupekkhāñāṇe, anulomañāṇe,",
  "atk-s0402a52:5_5": "gotrabhuñāṇeti imesu navasu vipassanāñāṇesupi kilamitvāva lokuttaramaggaṁ pāpuṇāti.",
  "atk-s0402a52:5_6": "Tassa so lokuttaramaggo evaṁ dukkhena garubhāvena sacchikatattā dukkhapaṭipado dandhābhiñño",
  "atk-s0402a52:5_7": "nāma jāto. Yo pana pubbabhāge pañcasu ñāṇesu kilamanto aparabhāge navasu vipassanāñāṇesu",
  "atk-s0402a52:5_8": "akilamitvāva maggaṁ sacchikaroti, tassa so maggo evaṁ dukkhena agarubhāvena sacchikatattā",
  "atk-s0402a52:5_9": "dukkhapaṭipado khippābhiñño nāma jāto. Iminā upāyena itarāpi dve veditabbā.",
  "atk-s0402a52:6_0": "Goṇapariyesakaupamāhi cetā vibhāvetabbā – ekassa hi purisassa cattāro goṇā palāyitvā",
  "atk-s0402a52:6_1": "aṭaviṁ paviṭṭhā. So sakaṇṭake sagahane vane te pariyesanto gahanamaggeneva kicchena",
  "atk-s0402a52:6_2": "kasirena gantvā gahanaṭṭhāneyeva nilīne goṇepi kicchena kasirena addasa. Eko kicchena",
  "atk-s0402a52:6_3": "gantvā abbhokāse ṭhite khippameva addasa. Aparo abbhokāsamaggena sukhena gantvā gahanaṭṭhāne",
  "atk-s0402a52:6_4": "nilīne kicchena kasirena addasa. Aparo abbhokāsamaggeneva sukhena gantvā abbhokāse",
  "atk-s0402a52:6_5": "ṭhiteyeva khippaṁ addasa. Tattha cattāro goṇā viya cattāro ariyamaggā daṭṭhabbā,",
  "atk-s0402a52:6_6": "goṇapariyesako puriso viya yogāvacaro, gahanamaggena kicchena kasirena gamanaṁ viya",
  "atk-s0402a52:6_7": "pubbabhāge pañcasu ñāṇesu kilamato dukkhāpaṭipadā. Gahanaṭṭhāne nilīnānaṁ kiccheneva",
  "atk-s0402a52:6_8": "dassanaṁ viya aparabhāge navasu ñāṇesu kilamantassa ariyamaggānaṁ dassanaṁ. Iminā",
  "atk-s0402a52:6_9": "upāyena sesaupamāpi yojetabbā.",
  "atk-s0402a52:7": "3. Asubhasuttavaṇṇanā",
  "atk-s0402a52:8_0": "163. Tatiye asubhānupassī kāye viharatīti attano karajakāye ‘‘yathā etaṁ, tathā ida’’nti",
  "atk-s0402a52:8_1": "iminā nayena bahiddhā diṭṭhānaṁ dasannaṁ asubhānaṁ upasaṁharaṇavasena asubhānupassī",
  "atk-s0402a52:8_2": "viharati, attano kāyaṁ asubhato paṭikūlato ñāṇena passatīti attho. Āhāre paṭikūlasaññīti",
  "atk-s0402a52:8_3": "navannaṁ pāṭikulyānaṁ vasena kabaḷīkārāhāre paṭikūlasaññī. Sabbaloke anabhiratisaññīti",
  "atk-s0402a52:8_4": "sabbasmimpi tedhātuke lokasannivāse anabhiratāya ukkaṇṭhitasaññāya samannāgato. Sabbasaṅkhāresu",
  "atk-s0402a52:8_5": "aniccānupassīti sabbepi tebhūmakasaṅkhāre aniccato anupassanto. Maraṇasaññāti maraṇaṁ",
  "atk-s0402a52:8_6": "ārabbha uppannasaññā. Ajjhattaṁ sūpaṭṭhitā hotīti niyakajjhatte suṭṭhu upaṭṭhitā",
  "atk-s0402a52:8_7": "hoti. Ettāvatā balavavipassanā kathitā. Sekhabalānīti sikkhanakānaṁ balāni. Sesamettha",
  "atk-s0402a52:8_8": "pāḷivasena uttānameva. ‘‘Asubhānupassī’’tiādīni pana dukkhāya paṭipadāya dassanatthaṁ",
  "atk-s0402a52:8_9": "vuttāni, paṭhamajjhānādīni sukhāya. Asubhādīni hi paṭikūlārammaṇāni, tesu pana pakatiyāva",
  "atk-s0402a52:8_10": "sampiyāyamānaṁ cittaṁ allīyati. Tasmā tāni bhāvento dukkhapaṭipadaṁ paṭipanno nāma",
  "atk-s0402a52:8_11": "hoti. Paṭhamajjhānādīni paṇītasukhāni , tasmā tāni paṭipanno sukhapaṭipadaṁ paṭipanno nāma hoti.",
  "atk-s0402a52:9_0": "Ayaṁ panettha sabbasādhāraṇā upamā – saṅgāmāvacarapuriso hi phalakakoṭṭhakaṁ katvā",
  "atk-s0402a52:9_1": "pañcāvudhāni sannayhitvā saṅgāmaṁ pavisati, so antarā vissamitukāmo phalakakoṭṭhakaṁ",
  "atk-s0402a52:9_2": "pavisitvā vissamati ceva pānabhojanādīni ca paṭisevati. Tato puna saṅgāmaṁ pavisitvā",
  "atk-s0402a52:9_3": "kammaṁ karoti. Tattha saṅgāmo viya kilesasaṅgāmo daṭṭhabbo, phalakakoṭṭhako viya",
  "atk-s0402a52:9_4": "pañcanissayabalāni, saṅgāmapavisanapuriso viya yogāvacaro, pañcāvudhasannāho viya",
  "atk-s0402a52:9_5": "vipassanāpañcamāni indriyāni, saṅgāmaṁ pavisanakālo viya vipassanāya kammakaraṇakālo,",
  "atk-s0402a52:9_6": "vissamitukāmassa phalakakoṭṭhakaṁ pavisitvā vissamanapānabhojanāni paṭisevanakālo",
  "atk-s0402a52:9_7": "viya vipassanāya kammaṁ karontassa cittuppādassa nirassādakkhaṇe pañca balāni nissāya",
  "atk-s0402a52:9_8": "cittaṁ sampahaṁsanakālo, vissamitvā khāditvā pivitvā ca puna saṅgāmassa pavisanakālo",
  "atk-s0402a52:9_9": "viya pañcahi balehi cittaṁ sampahaṁsetvā puna vipassanāya kammaṁ karontassa vivaṭṭetvā",
  "atk-s0402a52:9_10": "arahattaggahaṇakālo veditabbo. Imasmiṁ pana sutte balāni ceva indriyāni ca missakāneva kathitānīti.",
  "atk-s0402a52:10": "4. Paṭhamakhamasuttavaṇṇanā",
  "atk-s0402a52:11_0": "164. Catutthe akkhamāti anadhivāsikapaṭipadā. Khamāti adhivāsikapaṭipadā. Damāti",
  "atk-s0402a52:11_1": "indriyadamanapaṭipadā. Samāti akusalavitakkānaṁ vūpasamanapaṭipadā. Rosantaṁ paṭirosatīti",
  "atk-s0402a52:11_2": "ghaṭṭentaṁ paṭighaṭṭeti. Bhaṇḍantaṁpaṭibhaṇḍatīti paharantaṁ paṭipaharati. Pañcamachaṭṭhāni uttānatthāneva.",
  "atk-s0402a52:12": "7. Mahāmoggallānasuttavaṇṇanā",
  "atk-s0402a52:13_0": "167. Sattame mahāmoggallānattherassa heṭṭhimā tayo maggā sukhapaṭipadā dandhābhiññā",
  "atk-s0402a52:13_1": "ahesuṁ, arahattamaggo dukkhapaṭipado khippābhiñño. Tasmā evamāha – ‘‘yāyaṁ paṭipadā",
  "atk-s0402a52:13_2": "dukkhā khippābhiññā, imaṁ me paṭipadaṁ āgamma anupādāya āsavehi cittaṁ vimutta’’nti.",
  "atk-s0402a52:14": "8. Sāriputtasuttavaṇṇanā",
  "atk-s0402a52:15_0": "168. Aṭṭhame dhammasenāpatittherassa heṭṭhimā tayo maggā sukhapaṭipadā dandhābhiññā,",
  "atk-s0402a52:15_1": "arahattamaggo sukhapaṭipado khippābhiñño. Tasmā ‘‘yāyaṁ paṭipadā sukhā khippābhiññā’’ti",
  "atk-s0402a52:15_2": "āha. Imesu pana dvīsupi suttesu missikāva paṭipadā kathitāti veditabbā.",
  "atk-s0402a52:16": "9. Sasaṅkhārasuttavaṇṇanā",
  "atk-s0402a52:17_0": "169. Navame paṭhamadutiyapuggalā sukkhavipassakā sasaṅkhārena sappayogena saṅkhāranimittaṁ",
  "atk-s0402a52:17_1": "upaṭṭhapenti. Tesu eko vipassanindriyānaṁ balavattā idheva kilesaparinibbānena parinibbāyati,",
  "atk-s0402a52:17_2": "eko indriyānaṁ dubbalatāya idha asakkonto anantare attabhāve tadeva mūlakammaṭṭhānaṁ",
  "atk-s0402a52:17_3": "paṭilabhitvā sasaṅkhārena sappayogena saṅkhāranimittaṁ upaṭṭhapetvā kilesaparinibbānena",
  "atk-s0402a52:17_4": "parinibbāyati, tatiyacatutthā samathayānikā. Tesaṁ eko asaṅkhārena appayogena indriyānaṁ",
  "atk-s0402a52:17_5": "balavattā idheva kilese khepeti, eko indriyānaṁ dubbalattā idha asakkonto anantare",
  "atk-s0402a52:17_6": "attabhāve tadeva mūlakammaṭṭhānaṁ paṭilabhitvā asaṅkhārena appayogena kilese khepetīti veditabbo.",
  "atk-s0402a52:18": "10. Yuganaddhasuttavaṇṇanā",
  "atk-s0402a52:19_0": "170. Dasame samathapubbaṅgamanti samathaṁ pubbaṅgamaṁ purecārikaṁ katvā. Maggo sañjāyatīti",
  "atk-s0402a52:19_1": "paṭhamo lokuttaramaggo nibbattati. Sotaṁ magganti ekacittakkhaṇikamaggassa āsevanādīni",
  "atk-s0402a52:19_2": "nāma natthi, dutiyamaggādayo pana uppādento tameva āsevati bhāveti bahulīkarotīti",
  "atk-s0402a52:19_3": "vuccati. Vipassanāpubbaṅgamanti vipassanaṁ pubbaṅgamaṁ purecārikaṁ katvā samathaṁ",
  "atk-s0402a52:19_4": "bhāveti, pakatiyā vipassanālābhī vipassanāya ṭhatvā samādhiṁ uppādetīti attho.",
  "atk-s0402a52:20_0": "Yuganaddhaṁ bhāvetīti yuganaddhaṁ katvā bhāveti. Tattha teneva cittena samāpattiṁ",
  "atk-s0402a52:20_1": "samāpajjitvā teneva saṅkhāre sammasituṁ na sakkā. Ayaṁ pana yāvatā samāpattiyo samāpajjati,",
  "atk-s0402a52:20_2": "tāvatā saṅkhāre sammasati. Yāvatā saṅkhāre sammasati, tāvatā samāpattiyo samāpajjati.",
  "atk-s0402a52:20_3": "Kathaṁ? Paṭhamajjhānaṁ samāpajjati, tato vuṭṭhāya saṅkhāre sammasati, saṅkhāre sammasitvā",
  "atk-s0402a52:20_4": "dutiyajjhānaṁ samāpajjati. Tato vuṭṭhāya puna saṅkhāre sammasati. Saṅkhāre sammasitvā",
  "atk-s0402a52:20_5": "tatiyajjhānaṁ…pe… nevasaññānāsaññāyatanasamāpattiṁ samāpajjati, tato vuṭṭhāya saṅkhāre",
  "atk-s0402a52:20_6": "sammasati. Evamayaṁ samathavipassanaṁ yuganaddhaṁ bhāveti nāma.",
  "atk-s0402a52:21_0": "Dhammuddhaccaviggahitanti samathavipassanādhammesu dasavipassanupakkilesasaṅkhātena",
  "atk-s0402a52:21_1": "uddhaccena viggahitaṁ, suggahitanti attho. So, āvuso, samayoti iminā sattannaṁ sappāyānaṁ",
  "atk-s0402a52:21_2": "paṭilābhakālo kathito. Yaṁ taṁ cittanti yasmiṁ samaye taṁ vipassanāvīthiṁ okkamitvā",
  "atk-s0402a52:21_3": "pavattaṁ cittaṁ. Ajjhattamevasantiṭṭhatīti vipassanāvīthiṁ paccottharitvā tasmiṁyeva",
  "atk-s0402a52:21_4": "gocarajjhattasaṅkhāte ārammaṇe santiṭṭhati. Sannisīdatīti ārammaṇavasena sammā nisīdati.",
  "atk-s0402a52:21_5": "Ekodi hotīti ekaggaṁ hoti. Samādhiyatīti sammā ādhiyati suṭṭhapitaṁ hoti. Sesamettha uttānatthameva.",
  "atk-s0402a52:22": "Paṭipadāvaggo dutiyo."
}