{
  "atk-s0302a1:0": "2. Abhisamayasaṁyuttaṁ",
  "atk-s0302a1:1": "1. Nakhasikhāsuttavaṇṇanā",
  "atk-s0302a1:2_0": "74. Abhisamayasaṁyuttassa paṭhame nakhasikhāyanti maṁsaṭṭhānena vimutte nakhagge.",
  "atk-s0302a1:2_1": "Nakhasikhā ca nāma lokiyānaṁ mahatīpi hoti, satthu pana rattuppalapattakoṭi viya",
  "atk-s0302a1:2_2": "sukhumā. Kathaṁ panettha paṁsu patiṭṭhitoti? Adhiṭṭhānabalena. Bhagavatā hi atthaṁ",
  "atk-s0302a1:2_3": "ñāpetukāmena adhiṭṭhānabalena tattha patiṭṭhāpito. Satimaṁ kalanti mahāpathaviyā",
  "atk-s0302a1:2_4": "paṁsuṁ satakoṭṭhāse katvā tato ekakoṭṭhāsaṁ. Paratopi eseva nayo. Abhisametāvinoti",
  "atk-s0302a1:2_5": "paññāya ariyasaccāni abhisametvā ṭhitassa. Purimaṁ dukkhakkhandhaṁ parikkhīṇaṁ pariyādiṇṇaṁ",
  "atk-s0302a1:2_6": "upanidhāyāti etadeva bahutaraṁ dukkhaṁ, yadidaṁ parikkhīṇanti evaṁ paṭhamaṁ vuttaṁ",
  "atk-s0302a1:2_7": "dukkhakkhandhaṁ upanidhāya, ñāṇena taṁ tassa santike ṭhapetvā upaparikkhiyamāneti",
  "atk-s0302a1:2_8": "attho. Katamaṁ panettha purimadukkhaṁ nāma? Yaṁ parikkhīṇaṁ. Katamaṁ pana parikkhīṇaṁ?",
  "atk-s0302a1:2_9": "Yaṁ paṭhamamaggassa abhāvitattā uppajjeyya. Katamaṁ pana upanidhāya? Yaṁ sattasu",
  "atk-s0302a1:2_10": "attabhāvesu apāye aṭṭhamañca paṭisandhiṁ ādiṁ katvā yattha katthaci uppajjeyya, sabbaṁ",
  "atk-s0302a1:2_11": "taṁ parikkhīṇanti veditabbaṁ. Sattakkhattunti satta vāre, sattasu attabhāvesūti attho.",
  "atk-s0302a1:2_12": "Paramatāti idamassa paraṁ pamāṇanti dasseti. Mahatthiyoti mahato atthassa nipphādako. Paṭhamaṁ.",
  "atk-s0302a1:3": "2. Pokkharaṇīsuttavaṇṇanā",
  "atk-s0302a1:4": "75. Dutiye pokkharaṇīti vāpī. Ubbedhenāti gambhīratāya. Samatittikāti mukhavaṭṭisamā. Kākapeyyāti sakkā hoti tīre ṭhitena kākena pakatiyāpi mukhatuṇḍikaṁ otāretvā pātuṁ. Dutiyaṁ.",
  "atk-s0302a1:5": "3. Saṁbhejjaudakasuttādivaṇṇanā",
  "atk-s0302a1:6_0": "76-77. Tatiye yatthimāti yasmiṁ sambhijjaṭṭhāne imā. Saṁsandantīti samāgantvā sandanti.",
  "atk-s0302a1:6_1": "Samentīti samāgacchanti. Dve vā ti vāti dve vā tīṇi vā. Udakaphusitānīti udakabindūni.",
  "atk-s0302a1:6_2": "Saṁbhejjaudakanti aññāhi nadīhi saddhiṁ sambhinnaṭṭhāne udakaṁ. Catutthaṁ uttānatthameva. Tatiyacatutthāni.",
  "atk-s0302a1:7": "5. Pathavīsuttādivaṇṇanā",
  "atk-s0302a1:8_0": "78-84. Pañcame mahāpathaviyāti cakkavāḷabbhantarāya mahāpathaviyā uddharitvā. Kolaṭṭhimattiyoti",
  "atk-s0302a1:8_1": "padaraṭṭhipamāṇā. Guḷikāti mattikaguḷikā. Upanikkhipeyyāti ekasmiṁ ṭhāne ṭhapeyya.",
  "atk-s0302a1:8_2": "Chaṭṭhādīsu vuttanayeneva attho veditabbo. Pariyosāne pana aññatitthiyasamaṇabrāhmaṇaparibbājakānaṁ",
  "atk-s0302a1:8_3": "adhigamoti bāhirakānaṁ sabbopi guṇādhigamo paṭhamamaggena adhigataguṇānaṁ satabhāgampi",
  "atk-s0302a1:8_4": "sahassabhāgampi satasahassabhāgampi na upagacchatīti. Pañcamādīni.",
  "atk-s0302a1:9": "Abhisamayasaṁyuttavaṇṇanā niṭṭhitā."
}