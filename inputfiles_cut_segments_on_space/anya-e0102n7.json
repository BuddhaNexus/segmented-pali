{
  "anya-e0102n7:0": "19. Kaṅkhāvitaraṇavisuddhiniddeso",
  "anya-e0102n7:1": "Paccayapariggahakathā",
  "anya-e0102n7:2": "678. Etasseva pana nāmarūpassa paccayapariggahaṇena tīsu addhāsu kaṅkhaṁ vitaritvā ṭhitaṁ ñāṇaṁ kaṅkhāvitaraṇavisuddhi nāma.",
  "anya-e0102n7:3_0": "Taṁ sampādetukāmo bhikkhu yathā nāma kusalo bhisakko rogaṁ disvā tassa samuṭṭhānaṁ",
  "anya-e0102n7:3_1": "pariyesati. Yathā vā pana anukampako puriso daharaṁ kumāraṁ mandaṁ uttānaseyyakaṁ",
  "anya-e0102n7:3_2": "rathikāya nipannaṁ disvā “kassa nu kho ayaṁ puttako”ti tassa mātāpitaro āvajjati,",
  "anya-e0102n7:3_3": "evameva tassa nāmarūpassa hetupaccayapariyesanaṁ āpajjati.",
  "anya-e0102n7:4_0": "So āditova iti paṭisañcikkhati “na tāvidhaṁ nāmarūpaṁ ahetukaṁ, sabbattha sabbadā",
  "anya-e0102n7:4_1": "sabbesañca ekasadisabhāvāpattito, na issarādihetukaṁ, nāmarūpato uddhaṁ issarādīnaṁ",
  "anya-e0102n7:4_2": "abhāvato. Yepi nāmarūpamattameva issarādayoti vadanti, tesaṁ issarādisaṅkhātanāmarūpassa",
  "anya-e0102n7:4_3": "ahetukabhāvappattito. Tasmā bhavitabbamassa hetupaccayehi, ke nu kho te”ti.",
  "anya-e0102n7:5_0": "679. So evaṁ nāmarūpassa hetupaccaye āvajjetvā imassa tāva rūpakāyassa evaṁ hetupaccaye",
  "anya-e0102n7:5_1": "pariggaṇhāti – “ayaṁ kāyo nibbattamāno neva uppalapadumapuṇḍarīkasogandhikādīnaṁ",
  "anya-e0102n7:5_2": "abbhantare nibbattati, na maṇimuttāhārādīnaṁ, atha kho āmāsayapakkāsayānaṁ antare",
  "anya-e0102n7:5_3": "udarapaṭalaṁ pacchato piṭṭhikaṇṭakaṁ purato katvā antaantaguṇaparivārito sayampi",
  "anya-e0102n7:5_4": "duggandhajegucchapaṭikkūlo duggandhajegucchapaṭikkūle paramasambādhe okāse pūtimacchapūtikummāsaoḷigallacandanikādīsu",
  "anya-e0102n7:5_5": "kimiva nibbattati. Tassevaṁ nibbattamānassa ‘avijjā taṇhā upādānaṁ kamma’nti ime",
  "anya-e0102n7:5_6": "cattāro dhammā nibbattakattā hetu, āhāro upatthambhakattā paccayoti pañca dhammā",
  "anya-e0102n7:5_7": "hetupaccayā honti. Tesupi avijjādayo tayo imassa kāyassa mātā viya dārakassa upanissayā",
  "anya-e0102n7:5_8": "honti. Kammaṁ pitā viya puttassa janakaṁ. Āhāro dhāti viya dārakassa sandhārako”ti.",
  "anya-e0102n7:5_9": "Evaṁ rūpakāyassa paccayapariggahaṁ katvā, puna “cakkhuñca paṭicca rūpe ca uppajjati",
  "anya-e0102n7:5_10": "cakkhuviññāṇa”ntiādinā nayena nāmakāyassa paccayapariggahaṁ karoti.",
  "anya-e0102n7:6": "So evaṁ paccayato nāmarūpassa pavattiṁ disvā yathā idaṁ etarahi, evaṁ atītepi addhāne paccayato pavattittha, anāgatepi paccayato pavattissatīti samanupassati.",
  "anya-e0102n7:7_0": "680. Tassevaṁ samanupassato yā sā pubbantaṁ ārabbha “ahosiṁ nu kho ahaṁ atītamaddhānaṁ,",
  "anya-e0102n7:7_1": "na nu kho ahosiṁ atītamaddhānaṁ, kiṁ nu kho ahosiṁ atītamaddhānaṁ, kathaṁ nu kho",
  "anya-e0102n7:7_2": "ahosiṁ atītamaddhānaṁ, kiṁ hutvā kiṁ ahosiṁ nu kho ahaṁ atītamaddhāna”nti pañcavidhā",
  "anya-e0102n7:7_3": "vicikicchā vuttā, yāpi aparantaṁ ārabbha “bhavissāmi nu kho ahaṁ anāgatamaddhānaṁ,",
  "anya-e0102n7:7_4": "na nu kho bhavissāmi anāgatamaddhānaṁ, kiṁ nu kho bhavissāmi anāgatamaddhānaṁ, kathaṁ",
  "anya-e0102n7:7_5": "nu kho bhavissāmi anāgatamaddhānaṁ, kiṁ hutvā kiṁ bhavissāmi nu kho ahaṁ anāgatamaddhāna”nti",
  "anya-e0102n7:7_6": "pañcavidhā vicikicchā vuttā, yāpi paccuppannaṁ ārabbha “etarahi vā pana paccuppannaṁ",
  "anya-e0102n7:7_7": "addhānaṁ ajjhattaṁ kathaṁkathī hoti – ahaṁ nu khosmi, no nu khosmi, kiṁ nu khosmi,",
  "anya-e0102n7:7_8": "kathaṁ nu khosmi, ayaṁ nu kho satto kuto āgato, so kuhiṁ gāmī bhavissatī”ti chabbidhā",
  "anya-e0102n7:7_9": "vicikicchā vuttā, sā sabbāpi pahīyati.",
  "anya-e0102n7:8_0": "681. Aparo sādhāraṇāsādhāraṇavasena duvidhaṁ nāmassa paccayaṁ passati, kammādivasena",
  "anya-e0102n7:8_1": "catubbidhaṁ rūpassa. Duvidho hi nāmassa paccayo sādhāraṇo asādhāraṇo ca. Tattha cakkhādīni",
  "anya-e0102n7:8_2": "cha dvārāni, rūpādīni cha ārammaṇāni nāmassa sādhāraṇo paccayo, kusalādibhedato sabbappakārassāpi",
  "anya-e0102n7:8_3": "tato pavattito. Manasikārādiko asādhāraṇo. Yoniso manasikārasaddhammassavanādiko",
  "anya-e0102n7:8_4": "hi kusalasseva hoti, viparīto akusalassa, kammādiko vipākassa, bhavaṅgādiko kiriyassāti.",
  "anya-e0102n7:9_0": "Rūpassa pana kammaṁ cittaṁ utu āhāroti ayaṁ kammādiko catubbidho paccayo. Tattha",
  "anya-e0102n7:9_1": "kammaṁ atītameva kammasamuṭṭhānassa rūpassa paccayo hoti. Cittaṁ cittasamuṭṭhānassa",
  "anya-e0102n7:9_2": "uppajjamānaṁ. Utuāhārā utuāhārasamuṭṭhānassa ṭhitikkhaṇe paccayā hontīti. Evameveko",
  "anya-e0102n7:9_3": "nāmarūpassa paccayapariggahaṁ karoti.",
  "anya-e0102n7:10_0": "So evaṁ paccayato nāmarūpassa pavattiṁ disvā yathā idaṁ etarahi, evaṁ atītepi addhāne",
  "anya-e0102n7:10_1": "paccayato pavattittha, anāgatepi paccayato pavattissatīti samanupassati. Tassevaṁ",
  "anya-e0102n7:10_2": "samanupassato vuttanayeneva tīsupi addhāsu vicikicchā pahīyati.",
  "anya-e0102n7:11_0": "682. Aparo tesaṁyeva nāmarūpasaṅkhātānaṁ saṅkhārānaṁ jarāpattiṁ jiṇṇānañca bhaṅgaṁ",
  "anya-e0102n7:11_1": "disvā idaṁ saṅkhārānaṁ jarāmaraṇaṁ nāma jātiyā sati hoti, jāti bhave sati, bhavo",
  "anya-e0102n7:11_2": "upādāne sati, upādānaṁ taṇhāya sati, taṇhā vedanāya sati, vedanā phasse sati, phasso",
  "anya-e0102n7:11_3": "saḷāyatane sati, saḷāyatanaṁ nāmarūpe sati, nāmarūpaṁ viññāṇe sati, viññāṇaṁ saṅkhāresu",
  "anya-e0102n7:11_4": "sati, saṅkhārā avijjāya satīti evaṁ paṭilomapaṭiccasamuppādavasena nāmarūpassa paccayapariggahaṁ",
  "anya-e0102n7:11_5": "karoti. Athassa vuttanayeneva vicikicchā pahīyati.",
  "anya-e0102n7:12": "683. Aparo “iti kho avijjāpaccayā saṅkhārā”ti pubbe vitthāretvā dassitaanulomapaṭiccasamuppādavaseneva nāmarūpassa paccayapariggahaṁ karoti. Athassa vuttanayeneva kaṅkhā pahīyati.",
  "anya-e0102n7:13_0": "684. Aparo “purimakammabhavasmiṁ moho avijjā, āyūhanā saṅkhārā, nikanti taṇhā, upagamanaṁ",
  "anya-e0102n7:13_1": "upādānaṁ, cetanā bhavoti ime pañca dhammā purimakammabhavasmiṁ idha paṭisandhiyā",
  "anya-e0102n7:13_2": "paccayā, idha paṭisandhi viññāṇaṁ, okkanti nāmarūpaṁ, pasādo āyatanaṁ, phuṭṭho phasso,",
  "anya-e0102n7:13_3": "vedayitaṁ vedanāti ime pañca dhammā idhūpapattibhavasmiṁ purekatassa kammassa paccayā.",
  "anya-e0102n7:13_4": "Idha paripakkattā āyatanānaṁ moho avijjā…pe… cetanā bhavoti ime pañca dhammā idha",
  "anya-e0102n7:13_5": "kammabhavasmiṁ āyatiṁ paṭisandhiyā paccayā”ti evaṁ kammavaṭṭavipākavaṭṭavasena nāmarūpassa",
  "anya-e0102n7:13_6": "paccayapariggahaṁ karoti.",
  "anya-e0102n7:14_0": "685. Tattha catubbidhaṁ kammaṁ – diṭṭhadhammavedanīyaṁ, upapajjavedanīyaṁ, aparāpariyavedanīyaṁ,",
  "anya-e0102n7:14_1": "ahosikammanti. Tesu ekajavanavīthiyaṁ sattasu cittesu kusalā vā akusalā vā paṭhamajavanacetanā",
  "anya-e0102n7:14_2": "diṭṭhidhammavedanīyakammaṁ nāma. Taṁ imasmiññeva attabhāve vipākaṁ deti. Tathā asakkontaṁ",
  "anya-e0102n7:14_3": "pana “ahosikammaṁ nāhosi kammavipāko, na bhavissati kammavipāko, natthi kammavipāko”ti",
  "anya-e0102n7:14_4": "imassa tikassa vasena ahosikammaṁ nāma hoti. Atthasādhikā pana sattamajavanacetanā",
  "anya-e0102n7:14_5": "upapajjavedanīyakammaṁ nāma. Taṁ anantare attabhāve vipākaṁ deti. Tathā asakkontaṁ",
  "anya-e0102n7:14_6": "vuttanayeneva ahosikammaṁ nāma hoti. Ubhinnaṁ antare pañca javanacetanā aparāpariyavedanīyakammaṁ",
  "anya-e0102n7:14_7": "nāma. Taṁ anāgate yadā okāsaṁ labhati, tadā vipākaṁ deti. Sati saṁsārappavattiyā",
  "anya-e0102n7:14_8": "ahosikammaṁ nāma na hoti.",
  "anya-e0102n7:15_0": "686. Aparampi catubbidhaṁ kammaṁ – yaṁ garukaṁ, yaṁ bahulaṁ, yadāsannaṁ, kaṭattā",
  "anya-e0102n7:15_1": "vā pana kammanti. Tattha kusalaṁ vā hotu akusalaṁ vā, garukāgarukesu yaṁ garukaṁ",
  "anya-e0102n7:15_2": "mātughātādikammaṁ vā mahaggatakammaṁ vā, tadeva paṭhamaṁ vipaccati. Tathā bahulābahulesupi",
  "anya-e0102n7:15_3": "yaṁ bahulaṁ hoti susīlyaṁ vā dussīlyaṁ vā, tadeva paṭhamaṁ vipaccati. Yadāsannaṁ",
  "anya-e0102n7:15_4": "nāma maraṇakāle anussaritakammaṁ. Yañhi āsannamaraṇo anussarituṁ sakkoti, teneva",
  "anya-e0102n7:15_5": "upapajjati. Etehi pana tīhi muttaṁ punappunaṁ laddhāsevanaṁ kaṭattā vā pana kammaṁ",
  "anya-e0102n7:15_6": "nāma hoti, tesaṁ abhāve taṁ paṭisandhiṁ ākaḍḍhati.",
  "anya-e0102n7:16_0": "687. Aparampi catubbidhaṁ kammaṁ – janakaṁ, upatthambhakaṁ, upapīḷakaṁ, upaghātakanti.",
  "anya-e0102n7:16_1": "Tattha janakaṁ nāma kusalampi hoti akusalampi. Taṁ paṭisandhiyampi pavattepi rūpārūpavipākakkhandhe",
  "anya-e0102n7:16_2": "janeti. Upatthambhakaṁ pana vipākaṁ janetuṁ na sakkoti, aññena kammena dinnāya paṭisandhiyā",
  "anya-e0102n7:16_3": "janite vipāke uppajjamānakasukhadukkhaṁ upatthambheti, addhānaṁ pavatteti. Upapīḷakaṁ",
  "anya-e0102n7:16_4": "aññena kammena dinnāya paṭisandhiyā janite vipāke uppajjamānakasukhadukkhaṁ pīḷeti",
  "anya-e0102n7:16_5": "bādhati, addhānaṁ pavattituṁ na deti. Upaghātakaṁ pana sayaṁ kusalampi akusalampi",
  "anya-e0102n7:16_6": "samānaṁ aññaṁ dubbalakammaṁ ghātetvā tassa vipākaṁ paṭibāhitvā attano vipākassa okāsaṁ",
  "anya-e0102n7:16_7": "karoti. Evaṁ pana kammena kate okāse taṁ vipākaṁ uppannaṁ nāma vuccati.",
  "anya-e0102n7:17_0": "Iti imesaṁ dvādasannaṁ kammānaṁ kammantarañceva vipākantarañca buddhānaṁ kammavipākañāṇasseva",
  "anya-e0102n7:17_1": "yāthāvasarasato pākaṭaṁ hoti, asādhāraṇaṁ sāvakehi. Vipassakena pana kammantarañca",
  "anya-e0102n7:17_2": "vipākantarañca ekadesato jānitabbaṁ. Tasmā ayaṁ mukhamattadassanena kammaviseso pakāsitoti.",
  "anya-e0102n7:18_0": "688. Iti imaṁ dvādasavidhaṁ kammaṁ kammavaṭṭe pakkhipitvā evaṁ eko kammavaṭṭavipākavaṭṭavasena",
  "anya-e0102n7:18_1": "nāmarūpassa paccayapariggahaṁ karoti. So evaṁ kammavaṭṭavipākavaṭṭavasena paccayato",
  "anya-e0102n7:18_2": "nāmarūpassa pavattiṁ disvā “yathā idaṁ etarahi, evaṁ atītepi addhāne kammavaṭṭavipākavaṭṭavasena",
  "anya-e0102n7:18_3": "paccayato pavattittha, anāgatepi kammavaṭṭavipākavaṭṭavaseneva paccayato pavattissatī”ti.",
  "anya-e0102n7:18_4": "Iti kammañceva kammavipāko ca, kammavaṭṭañca vipākavaṭṭañca, kammapavattañca vipākapavattañca,",
  "anya-e0102n7:18_5": "kammasantati ca vipākasantati ca, kiriyā ca kiriyāphalañca.",
  "anya-e0102n7:19": "Kammā vipākā vattanti, vipāko kammasambhavo;",
  "anya-e0102n7:20": "Kammā punabbhavo hoti, evaṁ loko pavattatīti. –",
  "anya-e0102n7:21_0": "Samanupassati. Tassevaṁ samanupassato yā sā pubbantādayo ārabbha “ahosiṁ nu kho aha”ntiādinā",
  "anya-e0102n7:21_1": "nayena vuttā soḷasavidhā vicikicchā, sā sabbā pahīyati. Sabbabhavayonigatiṭṭhitinivāsesu",
  "anya-e0102n7:21_2": "hetuphalasambandhavasena pavattamānaṁ nāmarūpamattameva khāyati. So neva kāraṇato",
  "anya-e0102n7:21_3": "uddhaṁ kārakaṁ passati, na vipākappavattito uddhaṁ vipākapaṭisaṁvedakaṁ. Kāraṇe pana",
  "anya-e0102n7:21_4": "sati “kārako”ti, vipākappavattiyā sati “paṭisaṁvedako”ti samaññāmattena paṇḍitā voharanticcevassa",
  "anya-e0102n7:21_5": "sammappaññāya sudiṭṭhaṁ hoti.",
  "anya-e0102n7:22": "689. Tenāhu porāṇā –",
  "anya-e0102n7:23": "“Kammassa kārako natthi, vipākassa ca vedako;",
  "anya-e0102n7:24": "Suddhadhammā pavattanti, evetaṁ sammadassanaṁ.",
  "anya-e0102n7:25": "“Evaṁ kamme vipāke ca, vattamāne sahetuke;",
  "anya-e0102n7:26": "Bījarukkhādikānaṁva, pubbā koṭi na nāyati;",
  "anya-e0102n7:27": "Anāgatepi saṁsāre, appavattaṁ na dissati.",
  "anya-e0102n7:28": "“Etamatthaṁ anaññāya, titthiyā asayaṁvasī;",
  "anya-e0102n7:29": "Sattasaññaṁ gahetvāna, sassatucchedadassino;",
  "anya-e0102n7:30": "Dvāsaṭṭhidiṭṭhiṁ gaṇhanti, aññamaññavirodhitā.",
  "anya-e0102n7:31": "“Diṭṭhibandhanabaddhā te, taṇhāsotena vuyhare;",
  "anya-e0102n7:32": "Taṇhāsotena vuyhantā, na te dukkhā pamuccare.",
  "anya-e0102n7:33": "“Evametaṁ abhiññāya, bhikkhu buddhassa sāvako;",
  "anya-e0102n7:34": "Gambhīraṁ nipuṇaṁ suññaṁ, paccayaṁ paṭivijjhati.",
  "anya-e0102n7:35": "“Kammaṁ natthi vipākamhi, pāko kamme na vijjati;",
  "anya-e0102n7:36": "Aññamaññaṁ ubho suññā, na ca kammaṁ vinā phalaṁ.",
  "anya-e0102n7:37": "“Yathā na sūriye aggi, na maṇimhi na gomaye;",
  "anya-e0102n7:38": "Na tesaṁ bahi so atthi, sambhārehi ca jāyati.",
  "anya-e0102n7:39": "“Tathā na anto kammassa, vipāko upalabbhati;",
  "anya-e0102n7:40": "Bahiddhāpi na kammassa, na kammaṁ tattha vijjati.",
  "anya-e0102n7:41": "“Phalena suññaṁ taṁ kammaṁ, phalaṁ kamme na vijjati;",
  "anya-e0102n7:42": "Kammañca kho upādāya, tato nibbattate phalaṁ.",
  "anya-e0102n7:43": "“Na hettha devo brahmā vā, saṁsārassatthikārako;",
  "anya-e0102n7:44": "Suddhadhammā pavattanti, hetusambhārapaccayā”ti.",
  "anya-e0102n7:45_0": "690. Tassevaṁ kammavaṭṭavipākavaṭṭavasena nāmarūpassa paccayapariggahaṁ katvā tīsu",
  "anya-e0102n7:45_1": "addhāsu pahīnavicikicchassa sabbe atītānāgatapaccuppannadhammā cutipaṭisandhivasena",
  "anya-e0102n7:45_2": "viditā honti, sāssa hoti ñātapariññā.",
  "anya-e0102n7:46_0": "So evaṁ pajānāti – ye atīte kammapaccayā nibbattā khandhā, te tattheva niruddhā,",
  "anya-e0102n7:46_1": "atītakammapaccayā pana imasmiṁ bhave aññe nibbattā, atītabhavato imaṁ bhavaṁ āgato",
  "anya-e0102n7:46_2": "ekadhammopi natthi, imasmimpi bhave kammapaccayena nibbattā khandhā nirujjhissanti,",
  "anya-e0102n7:46_3": "punabbhave aññe nibbattissanti, imamhā bhavā punabbhavaṁ ekadhammopi na gamissati.",
  "anya-e0102n7:46_4": "Apica kho yathā na ācariyamukhato sajjhāyo antevāsikassa mukhaṁ pavisati, na ca tappaccayā",
  "anya-e0102n7:46_5": "tassa mukhe sajjhāyo na vattati, na dūtena mantodakaṁ pītaṁ rogino udaraṁ pavisati,",
  "anya-e0102n7:46_6": "na ca tassa tappaccayā rogo na vūpasammati, na mukhe maṇḍanavidhānaṁ ādāsatalādīsu",
  "anya-e0102n7:46_7": "mukhanimittaṁ gacchati, na ca tattha tappaccayā maṇḍanavidhānaṁ na paññāyati, na",
  "anya-e0102n7:46_8": "ekissā vaṭṭiyā dīpasikhā aññaṁ vaṭṭiṁ saṅkamati, na ca tattha tappaccayā dīpasikhā",
  "anya-e0102n7:46_9": "na nibbattati, evameva na atītabhavato imaṁ bhavaṁ, ito vā punabbhavaṁ koci dhammo",
  "anya-e0102n7:46_10": "saṅkamati, na ca atītabhave khandhāyatanadhātupaccayā idha, idha vā khandhāyatanadhātupaccayā",
  "anya-e0102n7:46_11": "punabbhave khandhāyatanadhātuyo na nibbattantīti.",
  "anya-e0102n7:47": "Yatheva cakkhuviññāṇaṁ, manodhātuanantaraṁ;",
  "anya-e0102n7:48": "Na ceva āgataṁ nāpi, na nibbattaṁ anantaraṁ.",
  "anya-e0102n7:49": "Tatheva paṭisandhimhi, vattate cittasantati;",
  "anya-e0102n7:50": "Purimaṁ bhijjate cittaṁ, pacchimaṁ jāyate tato.",
  "anya-e0102n7:51": "Tesaṁ antarikā natthi, vīci tesaṁ na vijjati;",
  "anya-e0102n7:52": "Na cito gacchati kiñci, paṭisandhi ca jāyatīti.",
  "anya-e0102n7:53_0": "691. Evaṁ cutipaṭisandhivasena viditasabbadhammassa sabbākārena nāmarūpassa paccayapariggahañāṇaṁ",
  "anya-e0102n7:53_1": "thāmagataṁ hoti, soḷasavidhā kaṅkhā suṭṭhutaraṁ pahīyati. Na kevalañca sā eva, “satthari",
  "anya-e0102n7:53_2": "kaṅkhatī”ti ādinayappavattā aṭṭhavidhāpi kaṅkhā pahīyatiyeva, dvāsaṭṭhi diṭṭhigatāni",
  "anya-e0102n7:53_3": "vikkhambhanti. Evaṁ nānānayehi nāmarūpapaccayapariggahaṇena tīsu addhāsu kaṅkhaṁ",
  "anya-e0102n7:53_4": "vitaritvā ṭhitaṁ ñāṇaṁ kaṅkhāvitaraṇavisuddhīti veditabbaṁ. Dhammaṭṭhitiñāṇantipi",
  "anya-e0102n7:53_5": "yathābhūtañāṇantipi sammādassanantipi etassevādhivacanaṁ. Vuttañhetaṁ –",
  "anya-e0102n7:54": "“Avijjā paccayo, saṅkhārā paccayasamuppannā. Ubhopete dhammā paccayasamuppannāti paccayapariggahe paññā dhammaṭṭhitiñāṇa”nti.",
  "anya-e0102n7:55_0": "“Aniccato manasikaronto katame dhamme yathābhūtaṁ jānāti passati, kathaṁ sammādassanaṁ",
  "anya-e0102n7:55_1": "hoti, kathaṁ tadanvayena sabbe saṅkhārā aniccato sudiṭṭhā honti, kattha kaṅkhā pahīyati?",
  "anya-e0102n7:55_2": "Dukkhato…pe… anattato manasikaronto katame dhamme yathābhūtaṁ jānāti passati…pe…",
  "anya-e0102n7:55_3": "kattha kaṅkhā pahīyatīti?",
  "anya-e0102n7:56_0": "“Aniccato manasikaronto nimittaṁ yathābhūtaṁ jānāti passati, tena vuccati sammādassanaṁ.",
  "anya-e0102n7:56_1": "Evaṁ tadanvayena sabbe saṅkhārā aniccato sudiṭṭhā honti. Ettha kaṅkhā pahīyati. Dukkhato",
  "anya-e0102n7:56_2": "manasikaronto pavattaṁ yathābhūtaṁ jānāti passati…pe… anattato manasikaronto nimittañca",
  "anya-e0102n7:56_3": "pavattañca yathābhūtaṁ jānāti passati, tena vuccati sammādassanaṁ. Evaṁ tadanvayena",
  "anya-e0102n7:56_4": "sabbe dhammā anattato sudiṭṭhā honti. Ettha kaṅkhā pahīyati.",
  "anya-e0102n7:57_0": "“Yañca yathābhūtañāṇaṁ yañca sammādassanaṁ yā ca kaṅkhāvitaraṇā, ime dhammā nānatthā",
  "anya-e0102n7:57_1": "ceva nānābyañjanā ca, udāhu ekatthā byañjanameva nānanti? Yañca yathābhūtañāṇaṁ yañca",
  "anya-e0102n7:57_2": "sammādassanaṁ yā ca kaṅkhāvitaraṇā, ime dhammā ekatthā, byañjanameva nāna”nti.",
  "anya-e0102n7:58": "Iminā pana ñāṇena samannāgato vipassako buddhasāsane laddhassāso laddhapatiṭṭho niyatagatiko cūḷasotāpanno nāma hoti.",
  "anya-e0102n7:59": "Tasmā bhikkhu sadā sato, nāmarūpassa sabbaso;",
  "anya-e0102n7:60": "Paccaye pariggaṇheyya, kaṅkhāvitaraṇatthikoti.",
  "anya-e0102n7:61": "Iti sādhujanapāmojjatthāya kate visuddhimagge",
  "anya-e0102n7:62": "Paññābhāvanādhikāre",
  "anya-e0102n7:63": "Kaṅkhāvitaraṇavisuddhiniddeso nāma",
  "anya-e0102n7:64": "Ekūnavīsatimo paricchedo."
}