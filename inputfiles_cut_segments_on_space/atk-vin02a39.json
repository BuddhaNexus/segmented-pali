{
  "atk-vin02a39:0": "10. Bhikkhunikkhandhakaṁ",
  "atk-vin02a39:1": "Mahāpajāpatigotamīvatthukathā",
  "atk-vin02a39:2_0": "402. Bhikkhunikkhandhake – alaṁ gotami mā te ruccīti kasmā paṭikkhipati, nanu sabbesampi",
  "atk-vin02a39:2_1": "buddhānaṁ catasso parisā hontīti? Kāmaṁ honti, kilametvā pana anekakkhattuṁ yācitena",
  "atk-vin02a39:2_2": "anuññātaṁ pabbajjaṁ ‘‘dukkhena laddhā ayaṁ amhehī’’ti sammā paripālessantīti bhaddakaṁ",
  "atk-vin02a39:2_3": "katvā anujānitukāmo paṭikkhipati. Aṭṭhagarudhammakathā mahāvibhaṅgeyeva kathitā.",
  "atk-vin02a39:3": "403.Kumbhathenakehīti kumbhe dīpaṁ jāletvā tena ālokena paraghare bhaṇḍaṁ vicinitvā thenakacorehi.",
  "atk-vin02a39:4": "Setaṭṭhikā nāma rogajātīti eko pāṇako nāḷimajjhagataṁ kaṇḍaṁ vijjhati, yena viddhattā nikkhantampi sālisīsaṁ khīraṁ gahetuṁ na sakkoti.",
  "atk-vin02a39:5_0": "Mañjiṭṭhikā nāma rogajātīti ucchūnaṁ antorattabhāvo. Mahato taḷākassa paṭikacceva",
  "atk-vin02a39:5_1": "āḷinti iminā pana etamatthaṁ dasseti – yathā mahato taḷākassa āḷiyā abaddhāyapi kiñci",
  "atk-vin02a39:5_2": "udakaṁ tiṭṭheyya, paṭhamameva baddhāya pana yaṁ abaddhapaccayā na tiṭṭheyya, tampi",
  "atk-vin02a39:5_3": "tiṭṭheyya; evameva ye ime anuppanne vatthusmiṁ paṭikacceva avītikkamanatthāya garudhammā",
  "atk-vin02a39:5_4": "paññattā. Tesu apaññattesupi mātugāmassa pabbajitattā pañceva vassasatāni saddhammo",
  "atk-vin02a39:5_5": "tiṭṭheyya. Paṭikacceva paññattattā pana aparānipi pañcavassasatāni ṭhassatīti evaṁ",
  "atk-vin02a39:5_6": "paṭhamaṁ vuttaṁ vassasahassameva ṭhassatīti. Vassasahassanti cetaṁ paṭisambhidāpabhedappattakhīṇāsavavaseneva",
  "atk-vin02a39:5_7": "vuttaṁ. Tato pana uttarimpi sukkhavipassakakhīṇāsavavasena vassasahassaṁ, anāgāmivasena",
  "atk-vin02a39:5_8": "vassasahassaṁ, sakadāgāmivasena vassasahassaṁ, sotāpannavasena vassasahassanti evaṁ",
  "atk-vin02a39:5_9": "pañcavassasahassāni paṭivedhasaddhammo ṭhassati. Pariyattidhammopi tāniyeva. Na hi",
  "atk-vin02a39:5_10": "pariyattiyā asati paṭivedho atthi, nāpi pariyattiyā sati paṭivedho na hoti; liṅgaṁ",
  "atk-vin02a39:5_11": "pana pariyattiyā antarahitāyapi ciraṁ pavattissatīti.",
  "atk-vin02a39:6": "Mahāpajāpatigotamīvatthukathā niṭṭhitā.",
  "atk-vin02a39:7": "Bhikkhunīupasampadānujānanakathā",
  "atk-vin02a39:8_0": "404.Anujānāmi bhikkhave bhikkhūhi bhikkhuniyo upasampādetunti imāya anupaññattiyā",
  "atk-vin02a39:8_1": "bhikkhū pañcasatā sākiyāniyo mahāpajāpatiyā saddhivihāriniyo katvā upasampādesuṁ.",
  "atk-vin02a39:8_2": "Iti tā sabbāpi ekatoupasampannā nāma ahesuṁ. Ye kho tvaṁ gotamīti iminā ovādena gotamī arahattaṁ pattā.",
  "atk-vin02a39:9": "409.Kammaṁ na karīyatīti tajjanīyādi sattavidhampi kammaṁ na karīyati. Khamāpentīti na puna evaṁ karissāmīti khamāpenti.",
  "atk-vin02a39:10_0": "410.Anujānāmi, bhikkhave, bhikkhūhi bhikkhunīnaṁ kammaṁ ropetvā niyyādetunti ettha",
  "atk-vin02a39:10_1": "tajjanīyādīsu ‘‘idaṁ nāma kammaṁ etissā kātabba’’nti evaṁ ropetvā ‘‘taṁ dāni tumheva",
  "atk-vin02a39:10_2": "karothā’’ti niyyādetabbaṁ. Sace pana aññasmiṁ ropite aññaṁ karonti, ‘‘tajjanīyakammārahassa",
  "atk-vin02a39:10_3": "niyassakammaṁ karotī’’ti ettha vuttanayena kāretabbataṁ āpajjanti.",
  "atk-vin02a39:11_0": "411.Kaddamodakenāti ettha na kevalaṁ kaddamodakena, vippasannaudakarajanakaddamādīsupi",
  "atk-vin02a39:11_1": "yena kenaci osiñcantassa dukkaṭameva. Avandiyo so bhikkhave bhikkhu bhikkhunisaṅghena",
  "atk-vin02a39:11_2": "kātabboti bhikkhunupassaye sannipatitvā ‘‘asuko nāma ayyo bhikkhunīnaṁ apasādanīyaṁ",
  "atk-vin02a39:11_3": "dasseti, etassa ayyassa avandiyakaraṇaṁ ruccatī’’ti evaṁ tikkhattuṁ sāvetabbaṁ. Ettāvatā",
  "atk-vin02a39:11_4": "avandiyo kato hoti. Tato paṭṭhāya yathā sāmaṇere disvā na vandanti; evameva disvāpi",
  "atk-vin02a39:11_5": "na vanditabbo. Tena bhikkhunā sammā vattantena bhikkhunupassayaṁ āgantvā vihāreyeva",
  "atk-vin02a39:11_6": "saṅghaṁ vā gaṇaṁ vā ekapuggalaṁ vā upasaṅkamitvā ukkuṭikaṁ nisīditvā añjaliṁ paggahetvā",
  "atk-vin02a39:11_7": "‘‘bhikkhunisaṅgho mayhaṁ khamatū’’ti khamāpetabbaṁ. Tena bhikkhunā bhikkhunīnaṁ santikaṁ",
  "atk-vin02a39:11_8": "āgantvā ‘‘eso bhikkhu tumhe khamāpetī’’ti vattabbaṁ. Tato paṭṭhāya so vanditabbo.",
  "atk-vin02a39:11_9": "Ayamettha saṅkhepo, vitthāraṁ pana kammavibhaṅge vakkhāma.",
  "atk-vin02a39:12_0": "Obhāsentīti asaddhammena obhāsenti. Bhikkhunīhi saddhiṁ sampayojentīti bhikkhunīhi",
  "atk-vin02a39:12_1": "saddhiṁ purise asaddhammena sampayojenti. Avandiyakaraṇaṁ vuttanayameva. Āvaraṇanti",
  "atk-vin02a39:12_2": "vihārappavesane nivāraṇaṁ . Ovādaṁ ṭhapetunti ettha na bhikkhunupassayaṁ gantvā ṭhapetabbo.",
  "atk-vin02a39:12_3": "Ovādatthāya pana āgatā bhikkhuniyo vattabbā ‘‘asukā nāma bhikkhunī sāpattikā, tassā",
  "atk-vin02a39:12_4": "ovādaṁ ṭhapemi, mā tāya saddhiṁ uposathaṁ karitthā’’ti. Kāyavivaraṇādīsupi daṇḍakammaṁ vuttanayameva.",
  "atk-vin02a39:13": "413.Na bhikkhave bhikkhuniyā ovādo na gantabbotiādi bhikkhunivibhaṅgavaṇṇanāyaṁ vuttameva.",
  "atk-vin02a39:14": "416.Phāsukā namentīti gihidārikāyo viya ghanapaṭṭakena kāyabandhanena phāsukā namanatthāya bandhanti. Ekapariyākatanti ekavāraṁ parikkhipanakaṁ.",
  "atk-vin02a39:15_0": "Vilīvena paṭṭenāti saṇhehi veḷuvilīvehi katapaṭṭena. Dussapaṭṭenāti setavatthapaṭṭena.",
  "atk-vin02a39:15_1": "Dussaveṇiyāti dussena kataveṇiyā. Dussavaṭṭiyāti dussena katavaṭṭiyā. Coḷapaṭṭādīsu",
  "atk-vin02a39:15_2": "coḷakāsāvaṁ coḷanti veditabbaṁ.",
  "atk-vin02a39:16_0": "Aṭṭhillenāti gojaṅghaṭṭhikena. Jaghananti kaṭippadeso vuccati. Hatthaṁ koṭṭāpentīti",
  "atk-vin02a39:16_1": "aggabāhaṁ koṭṭāpetvā morapattādīhi cittālaṅkāraṁ karonti. Hatthakocchanti piṭṭhihatthaṁ.",
  "atk-vin02a39:16_2": "Pādanti jaṅghaṁ. Pādakocchanti piṭṭhipādaṁ.",
  "atk-vin02a39:17_0": "417.Mukhalimpanādīni vuttanayāneva. Avaṅgaṁ karontīti akkhī añjantiyo avaṅgadese",
  "atk-vin02a39:17_1": "adhomukhaṁ lekhaṁ karonti. Visesakanti gaṇḍappadese vicitrasaṇṭhānaṁ visesakaṁ karonti.",
  "atk-vin02a39:17_2": "Olokentīti vātapānaṁ vivaritvā vīthiṁ olokenti. Sāloke tiṭṭhantīti dvāraṁ vivaritvā",
  "atk-vin02a39:17_3": "upaḍḍhakāyaṁ dassentiyo tiṭṭhanti. Naccanti naṭasamajjaṁ kārenti. Vesiṁ vuṭṭhāpentīti",
  "atk-vin02a39:17_4": "gaṇikaṁ vuṭṭhāpenti. Pānāgāraṁ ṭhapentīti suraṁ vikkiṇanti. Sūnaṁ ṭhapentīti maṁsaṁ",
  "atk-vin02a39:17_5": "vikkiṇanti. Āpaṇanti nānābhaṇḍānaṁ anekavidhaṁ āpaṇaṁ pasārenti. Dāsaṁ upaṭṭhāpentīti",
  "atk-vin02a39:17_6": "dāsaṁ gahetvā tena attano veyyāvaccaṁ kārenti. Dāsīādīsupi eseva nayo. Haritakapakkikaṁpakiṇantīti",
  "atk-vin02a39:17_7": "haritakañceva pakkañca pakiṇanti; pakiṇṇakāpaṇaṁ pasārentīti vuttaṁ hoti.",
  "atk-vin02a39:18": "418.Sabbanīlakādikathā kathitāyeva.",
  "atk-vin02a39:19_0": "419.Bhikkhunī ce, bhikkhave, kālaṁ karontītiādīsu ayaṁ pāḷimuttakavinicchayo – sace",
  "atk-vin02a39:19_1": "hi pañcasu sahadhammikesu yo koci kālaṁ karonto ‘‘mamaccayena mayhaṁ parikkhāro upajjhāyassa",
  "atk-vin02a39:19_2": "hotu, ācariyassa hotu, saddhivihārikassa hotu, antevāsikassa hotu, mātu hotu, pitu",
  "atk-vin02a39:19_3": "hotu, aññassa vā yassa kassaci hotū’’ti vadati tesaṁ na hoti, saṅghasseva hoti. Na",
  "atk-vin02a39:19_4": "hi pañcannaṁ sahadhammikānaṁ accayadānaṁ ruhati, gihīnaṁ pana ruhati. Bhikkhu hi",
  "atk-vin02a39:19_5": "bhikkhunivihāre kālaṁ karoti, tassa parikkhāro bhikkhūnaṁyeva hoti. Bhikkhunī bhikkhuvihāre",
  "atk-vin02a39:19_6": "kālaṁ karoti, tassā parikkhāro bhikkhunīnaṁyeva hoti.",
  "atk-vin02a39:20_0": "420.Purāṇamallīti purāṇe gihikāle mallakassa bhariyā. Purisabyañjananti purisanimittaṁ,",
  "atk-vin02a39:20_1": "chinnaṁ vā hotu acchinnaṁ vā, paṭicchannaṁ vā appaṭicchannaṁ vā. Sace etasmiṁ ṭhāne",
  "atk-vin02a39:20_2": "purisabyañjananti cittaṁ uppādetvā upanijjhāyati, dukkaṭaṁ.",
  "atk-vin02a39:21_0": "421.Attano paribhogatthāya dinnaṁ nāma yaṁ ‘‘tumheyeva paribhuñjathā’’ti vatvā dinnaṁ,",
  "atk-vin02a39:21_1": "taṁ aññassa dadato dukkaṭaṁ. Aggaṁ gahetvā pana dātuṁ vaṭṭati. Sace asappāyaṁ, sabbaṁ",
  "atk-vin02a39:21_2": "apanetuṁ vaṭṭati. Cīvaraṁ ekāhaṁ vā dvīhaṁ vā paribhuñjitvā dātuṁ vaṭṭati. Pattādīsupi eseva nayo.",
  "atk-vin02a39:22_0": "Bhikkhūnaṁsannidhiṁ bhikkhunīhi paṭiggāhāpetvāti hiyyo paṭiggahetvā ṭhapitamaṁsaṁ",
  "atk-vin02a39:22_1": "ajja aññasmiṁ anupasampanne asati bhikkhūhi paṭiggāhāpetvā bhikkhunīhi paribhuñjitabbaṁ.",
  "atk-vin02a39:22_2": "Bhikkhūhi paṭiggahitañhi bhikkhunīnaṁ appaṭiggahitakaṭṭhāne tiṭṭhati, bhikkhunīnaṁ",
  "atk-vin02a39:22_3": "paṭiggahitampi bhikkhūsu eseva nayo.",
  "atk-vin02a39:23": "426.Āsanaṁ saṁkasāyantiyo kālaṁ vītināmesunti aññaṁ vuṭṭhāpetvā aññaṁ nisīdāpentiyo bhojanakālaṁ atikkāmesuṁ.",
  "atk-vin02a39:24_0": "Aṭṭhannaṁbhikkhunīnaṁ yathāvuḍḍhanti ettha sace pure aṭṭhasu nisinnāsu tāsaṁ abbhantarimā",
  "atk-vin02a39:24_1": "aññā āgacchati, sā attano navakaṁ uṭṭhāpetvā nisīdituṁ labhati. Yā pana aṭṭhahipi",
  "atk-vin02a39:24_2": "navakatarā, sā sacepi saṭṭhivassā hoti, āgatapaṭipāṭiyāva nisīdituṁ labhati. Aññattha",
  "atk-vin02a39:24_3": "sabbattha yathāvuḍḍhaṁ na paṭibāhitabbanti ṭhapetvā bhattaggaṁ aññasmiṁ catupaccayabhājanīyaṭṭhāne",
  "atk-vin02a39:24_4": "‘‘ahaṁ pubbe āgatā’’ti vuḍḍhaṁ paṭibāhitvā kiñci na gahetabbaṁ; yathāvuḍḍhameva vaṭṭati.",
  "atk-vin02a39:24_5": "Pavāraṇākathā kathitāyeva.",
  "atk-vin02a39:25": "429.Itthiyuttantiādīhi sabbayānāni anuññātāni. Pāṭaṅkinti paṭapoṭṭalikaṁ.",
  "atk-vin02a39:26_0": "430.Dūtena upasampadā dasannaṁ antarāyānaṁ yena kenaci vaṭṭati. Kammavācāpariyosāne",
  "atk-vin02a39:26_1": "sā bhikkhunī bhikkhunupassaye ṭhitā vā hotu nipannā vā jāgarā vā niddaṁ okkantā vā,",
  "atk-vin02a39:26_2": "upasampannāva hoti. Tāvadeva chāyādīni āgatāya dūtabhikkhuniyā ācikkhitabbāni.",
  "atk-vin02a39:27": "431.Udositoti bhaṇḍasālā. Na sammatīti nappahoti. Upassayanti gharaṁ. Navakammanti saṅghassatthāya bhikkhuniyā navakammampi kātuṁ anujānāmīti attho.",
  "atk-vin02a39:28": "432.Tassā pabbajitāyāti tassā pabbajitakāle. Yāva so dārako viññutaṁ pāpuṇātīti yāva khādituṁ bhuñjituṁ nahāyituñca maṇḍituñca attano dhammatāya sakkotīti attho.",
  "atk-vin02a39:29_0": "Ṭhapetvāsāgāranti sahagāraseyyamattaṁ ṭhapetvā. Yathā aññasmiṁ purise; evaṁ dutiyikāya",
  "atk-vin02a39:29_1": "bhikkhuniyā tasmiṁ dārake paṭipajjitabbanti dasseti. Mātā pana nahāpetuṁ pāyetuṁ",
  "atk-vin02a39:29_2": "bhojetuṁ maṇḍetuṁ ure katvā sayituñca labhati.",
  "atk-vin02a39:30_0": "434.Yadeva sā vibbhantāti yasmā sā vibbhantā attano ruciyā khantiyā odātāni vatthāni",
  "atk-vin02a39:30_1": "nivatthā, tasmāyeva sā abhikkhunī, na sikkhāpaccakkhānenāti dasseti. Sā puna upasampadaṁ na labhati.",
  "atk-vin02a39:31": "Sāāgatā na upasampādetabbāti na kevalaṁ na upasampādetabbā, pabbajjampi na labhati. Odātāni gahetvā vibbhantā pana pabbajjāmattaṁ labhati.",
  "atk-vin02a39:32_0": "Abhivādanantiādīsu purisā pāde sambāhantā vandanti, kese chindanti, nakhe chindanti,",
  "atk-vin02a39:32_1": "vaṇapaṭikammaṁ karonti, taṁ sabbaṁ kukkuccāyantā na sādiyantīti attho. Tatreke ācariyā",
  "atk-vin02a39:32_2": "‘‘sace ekato vā ubhato vā avassutā honti sārattā, yathāvatthukameva’’. Eke ācariyā",
  "atk-vin02a39:32_3": "‘‘natthi ettha āpattī’’ti vadanti. Evaṁ ācariyavādaṁ dassetvā idaṁ odissa anuññātaṁ",
  "atk-vin02a39:32_4": "vaṭṭatīti aṭṭhakathāsu vuttaṁ. Taṁ pamāṇaṁ. ‘‘Anujānāmi bhikkhave sāditu’’nti hi",
  "atk-vin02a39:32_5": "vacaneneva taṁ kappiyaṁ.",
  "atk-vin02a39:33_0": "435.Pallaṅkena nisīdantīti pallaṅkaṁ ābhujitvā nisīdanti. Aḍḍhapallaṅkanti ekaṁ pādaṁ",
  "atk-vin02a39:33_1": "ābhujitvā katapallaṅkaṁ. Heṭṭhā vivaṭe upari paṭicchanneti ettha sace kūpo khato",
  "atk-vin02a39:33_2": "hoti, upari pana padaramattameva sabbadisāsu paññāyati, evarūpepi vaṭṭati.",
  "atk-vin02a39:34": "436.Kukkusaṁ mattikanti kuṇḍakañceva mattikañca. Sesamettha uttānamevāti.",
  "atk-vin02a39:35": "Bhikkhunīupasampadānujānanakathā niṭṭhitā.",
  "atk-vin02a39:36": "Bhikkhunikkhandhakavaṇṇanā niṭṭhitā."
}