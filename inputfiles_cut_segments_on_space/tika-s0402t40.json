{
  "tika-s0402t40:0": "(7) 2. Pattakammavaggo",
  "tika-s0402t40:1": "1-4. Pattakammasuttādivaṇṇanā",
  "tika-s0402t40:2_0": "61-64. Dutiyassa paṭhame ye aniṭṭhā na honti, te iṭṭhāti adhippetāti āha “aniṭṭhapaṭikkhepena",
  "tika-s0402t40:2_1": "iṭṭhā”ti. Iṭṭhāti ca pariyiṭṭhā vā hotu mā vā, iṭṭhārammaṇabhūtāti attho. Gavesitampi",
  "tika-s0402t40:2_2": "hi iṭṭhanti vuccati, taṁ idha nādhippetaṁ. Maneti manasmiṁ. Kantāti vā kamanīyā,",
  "tika-s0402t40:2_3": "kāmetabbāti attho. Manaṁ appāyantīti iṭṭhabhāvena manaṁ vaḍḍhenti. Kammasādhano idha",
  "tika-s0402t40:2_4": "bhoga-saddoti āha “bhogāti bhuñjitabbā”tiādi. Dhammūpaghātaṁ katvā kusaladhammaṁ",
  "tika-s0402t40:2_5": "vinodetvā. Upanijjhāyīyantīti upajjhāyāti āha “sukhadukkhesu upanijjhāyitabbattā”ti,",
  "tika-s0402t40:2_6": "sukhadukkhesu uppannesu anussaritabbattāti attho. Sandiṭṭhasambhattehīti ettha tattha",
  "tika-s0402t40:2_7": "tattha saṅgamma diṭṭhamattā nātidaḷhamittā sandiṭṭhā, suṭṭhu bhattā sinehavanto daḷhamittā sambhattā.",
  "tika-s0402t40:3": "Visamalobhanti balavalobhaṁ. Sukhitanti sañjātasukhaṁ. Pīṇitanti dhātaṁ suhitaṁ. Tathābhūto pana yasmā balasampanno hoti, tasmā “balasampannaṁ karotī”ti vuttaṁ.",
  "tika-s0402t40:4_0": "Sobhane kāyikavācasikakamme ratoti sūrato ukārassa dīghaṁ katvā, tassa bhāvo soraccaṁ,",
  "tika-s0402t40:4_1": "kāyikavācasiko avītikkamo. So pana atthato susīlabhāvoti āha “khantisoracce niviṭṭhāti",
  "tika-s0402t40:4_2": "adhivāsanakkhantiyañca susīlatāya ca niviṭṭhā”ti. Ekamattānanti ekaṁ cittanti attho.",
  "tika-s0402t40:4_3": "Rāgādīnañhi pubbabhāgiyaṁ damanādi paccekaṁ icchitabbaṁ, na maggakkhaṇe viya ekajjhaṁ",
  "tika-s0402t40:4_4": "paṭisaṅkhānamukhena pajahanato. Ekamattānanti vā vivekavasena ekaṁ ekākinaṁ attānaṁ.",
  "tika-s0402t40:4_5": "Tenevāha “ekaṁ attanova attabhāva”ntiādi. Uparūparibhūmīsūti chakāmasaggasaṅkhātāsu",
  "tika-s0402t40:4_6": "uparūparikāmabhūmīsu. Kammassa phalaṁ aggaṁ nāma. Taṁ panettha uccagāmīti āha “uddhamaggamassā”ti.",
  "tika-s0402t40:4_7": "Suvagge niyuttā, suvaggappayojanāti vā sovaggikā. Dasannaṁ visesānanti dibbaāyuvaṇṇayasasukhaādhipateyyānañceva",
  "tika-s0402t40:4_8": "iṭṭharūpādīnañca phalavisesānaṁ. Vaṇṇaggahaṇena cettha sako attabhāvavaṇṇo gahito,",
  "tika-s0402t40:4_9": "rūpaggahaṇena bahiddhā rūpārammaṇaṁ. Dutiyatatiyacatutthāni uttānatthāneva.",
  "tika-s0402t40:5": "Pattakammasuttādivaṇṇanā niṭṭhitā.",
  "tika-s0402t40:6": "5. Rūpasuttavaṇṇanā",
  "tika-s0402t40:7_0": "65. Pañcame paminoti uḷāratādivisesaṁ etenāti pamāṇaṁ, rupakāyo pamāṇaṁ etassāti",
  "tika-s0402t40:7_1": "rūpappamāṇo. Tato eva rūpe pasannoti rūpappasanno. Ghosoti cettha thutighoso. Lūkhanti",
  "tika-s0402t40:7_2": "paccayalūkhatā. Dhammāti sīlādayo guṇadhammā adhippetā. Imesaṁ pana catunnaṁ puggalānaṁ",
  "tika-s0402t40:7_3": "nānākaraṇaṁ pāḷiyaṁyeva āgataṁ. Vuttañhetaṁ –",
  "tika-s0402t40:8_0": "“Katamo ca puggalo rūpappamāṇo rūpappasanno? Idhekacco puggalo ārohaṁ vā passitvā",
  "tika-s0402t40:8_1": "pariṇāhaṁ vā passitvā saṇṭhānaṁ vā passitvā pāripūriṁ vā passitvā tattha pamāṇaṁ",
  "tika-s0402t40:8_2": "gahetvā pasādaṁ janeti. Ayaṁ vuccati puggalo rūpappamāṇo rūpappasanno.",
  "tika-s0402t40:9_0": "“Katamo ca puggalo ghosappamāṇo ghosappasanno? Idhekacco puggalo paravaṇṇanāya parathomanāya",
  "tika-s0402t40:9_1": "parapasaṁsanāya paravaṇṇahārikāya tattha pamāṇaṁ gahetvā pasādaṁ janeti. Ayaṁ vuccati",
  "tika-s0402t40:9_2": "puggalo ghosappamāṇo ghosappasanno.",
  "tika-s0402t40:10_0": "“Katamo ca puggalo lūkhappamāṇo lūkhappasanno? Idhekacco puggalo cīvaralūkhaṁ vā",
  "tika-s0402t40:10_1": "passitvā pattalūkhaṁ vā passitvā senāsanalūkhaṁ vā passitvā vividhaṁ vā dukkarakārikaṁ",
  "tika-s0402t40:10_2": "passitvā tattha pamāṇaṁ gahetvā pasādaṁ janeti. Ayaṁ vuccati puggalo lūkhappamāṇo lūkhappasanno.",
  "tika-s0402t40:11_0": "“Katamo ca puggalo dhammappamāṇo dhammappasanno? Idhekacco puggalo sīlaṁ vā passitvā",
  "tika-s0402t40:11_1": "samādhiṁ vā passitvā paññaṁ vā passitvā tattha pamāṇaṁ gahetvā pasādaṁ janeti. Ayaṁ",
  "tika-s0402t40:11_2": "vuccati puggalo dhammappamāṇo dhammappasanno”ti.",
  "tika-s0402t40:12_0": "Tattha ārohanti uccataṁ. Sā ca kho tasmiṁ tasmiṁ kāle pamāṇayuttā daṭṭhabbā. Pariṇāhanti",
  "tika-s0402t40:12_1": "nātikisathūlatāvasena pīṇataṁ. Saṇṭhānanti tesaṁ tesaṁ aṅgapaccaṅgānaṁ susaṇṭhitataṁ",
  "tika-s0402t40:12_2": "dīgharassavaṭṭādiyuttaṭṭhānesu tathābhāvaṁ. Pāripūrinti sabbesaṁ sarīrāvayavānaṁ",
  "tika-s0402t40:12_3": "paripuṇṇataṁ avikalataṁ. Tattha pamāṇaṁ gahetvāti tasmiṁ rūpe rūpasampattiyaṁ pamāṇabhāvaṁ",
  "tika-s0402t40:12_4": "upādāya. Pasādaṁ janetīti adhimokkhaṁ janeti uppādeti.",
  "tika-s0402t40:13_0": "Paravaṇṇanāyāti “asuko ediso ca ediso cā”ti parassa guṇavacanena. Parathomanāyāti",
  "tika-s0402t40:13_1": "parammukhā parassa silāghuppādakena abhitthavanena parena thutivasena, gāthādiupanibandhanena",
  "tika-s0402t40:13_2": "vuttāya thomanāyāti vuttaṁ hoti. Parapasaṁsanāyāti parammukhā parassa guṇasaṁkittanena.",
  "tika-s0402t40:13_3": "Paravaṇṇahārikāyāti paramparavaṇṇahārikāya paramparāya parassa kittanasaddassa upasaṁhārena.",
  "tika-s0402t40:13_4": "Tatthāti tasmiṁ thutighose.",
  "tika-s0402t40:14_0": "Cīvaralūkhanti thūlajiṇṇabahutunnakatādicīvarassa lūkhabhāvaṁ. Pattalūkhanti anekaganthikāhaṭatādipattassa",
  "tika-s0402t40:14_1": "lūkhabhāvaṁ. Vividhaṁ vā dukkarakārikanti dhutaṅgādivasena pavattanānāvidhaṁ dukkaracariyaṁ.",
  "tika-s0402t40:14_2": "Sīlaṁ vā passitvāti sīlapāripūrivasena visuddhaṁ kāyavacīsucaritaṁ ñāṇacakkhunā passitvā,",
  "tika-s0402t40:14_3": "jhānādiadhigamasuddhisamādhiṁ vā vipassanābhiññāsaṅkhātaṁ paññaṁ vā passitvāti attho.",
  "tika-s0402t40:15_0": "Evametasmiṁ catuppamāṇe lokasannivāse buddhesu appasannā mandā, pasannā bahukā. Rūpappamāṇassa",
  "tika-s0402t40:15_1": "hi buddharūpato uttari pasādāvahaṁ rūpaṁ nāma natthi. Ghosappamāṇassa buddhānaṁ kittighosato",
  "tika-s0402t40:15_2": "uttari pasādāvaho ghoso nāma natthi. Lūkhappamāṇassa kāsikāni vatthāni mahārahāni",
  "tika-s0402t40:15_3": "kañcanabhājanāni tiṇṇaṁ utūnaṁ anucchavike sabbasampattiyutte pāsādavare pahāya paṁsukūlacīvaraselamayapattarukkhamūlādisenāsanasevino",
  "tika-s0402t40:15_4": "buddhassa bhagavato lūkhato uttari pasādāvahaṁ aññaṁ lūkhaṁ nāma natthi. Dhammappamāṇassa",
  "tika-s0402t40:15_5": "sadevake loke asādhāraṇasīlādiguṇassa tathāgatassa sīlādiguṇato uttari pasādāvaho",
  "tika-s0402t40:15_6": "añño sīlādiguṇo nāma natthi. Iti bhagavā imaṁ catuppamāṇikaṁ lokasannivāsaṁ muṭṭhinā",
  "tika-s0402t40:15_7": "gahetvā viya ṭhitoti.",
  "tika-s0402t40:16": "Pamāṇiṁsūti pamāṇaṁ aggahesuṁ. Niyakajjhatte tassa guṇaṁ na jānātīti tassa abbhantare pavattamānaṁ sīlādiguṇaṁ na jānāti. Sesaṁ suviññeyyameva.",
  "tika-s0402t40:17": "Rūpasuttavaṇṇanā niṭṭhitā.",
  "tika-s0402t40:18": "7. Ahirājasuttavaṇṇanā",
  "tika-s0402t40:19_0": "67. Sattame daṭṭhavisānevāti avadhāraṇena diṭṭhavisādayo nivatteti. Kaṭṭhamukhādayo",
  "tika-s0402t40:19_1": "hi cattāro āsīvisā daṭṭhaviso, diṭṭhaviso, phuṭṭhaviso, vātavisoti paccekaṁ catubbidhā",
  "tika-s0402t40:19_2": "hontīti visavegavikāravasena soḷasa vuttā. Tesu daṭṭhavisānaṁyeva idha gahaṇaṁ, na",
  "tika-s0402t40:19_3": "itaresanti dasseti. Sesaṁ suviññeyyameva.",
  "tika-s0402t40:20": "Ahirājasuttavaṇṇanā niṭṭhitā.",
  "tika-s0402t40:21": "8. Devadattasuttavaṇṇanā",
  "tika-s0402t40:22_0": "68. Aṭṭhame kāle sampatteti gabbhassa paripākagatattā vijāyanakāle sampatte. Potakanti",
  "tika-s0402t40:22_1": "assatariyā puttaṁ. “Phalaṁ ve kadaliṁ hantī”tiādigāthāya kukkujakeneva pattavaṭṭipasavassa",
  "tika-s0402t40:22_2": "ucchinnattā phaluppatti kadaliyā parābhavāya hotīti āha “phalaṁ ve kadaliṁ hantī”ti.",
  "tika-s0402t40:22_3": "Kukkujakaṁ nāma kadaliyā pupphanāḷaṁ. Tathā phalapākapariyosānattā osadhīnaṁ “phalaṁ",
  "tika-s0402t40:22_4": "veḷuṁ naḷa”nti vuttaṁ. Ayaṁ panettha piṇḍattho – yathā attano phalaṁ kadaliveḷunaḷe",
  "tika-s0402t40:22_5": "vināseti, gabbho ca assatariṁ, evaṁ attano kammabhūto sakkāro asappurisaṁ vināsetīti.",
  "tika-s0402t40:23": "Devadattasuttavaṇṇanā niṭṭhitā.",
  "tika-s0402t40:24": "9. Padhānasuttavaṇṇanā",
  "tika-s0402t40:25_0": "69. Navame padahati etehīti padhānāni. Uttamavīriyāni seṭṭhavīriyāni visiṭṭhassa",
  "tika-s0402t40:25_1": "atthassa sādhanato. Kilesānaṁ saṁvaratthāyāti yathā abhijjhādayo na uppajjanti, evaṁ",
  "tika-s0402t40:25_2": "satiyā upaṭṭhānena kilesānaṁ saṁvaraṇatthāya. Pajahanatthāyāti kāmavitakkādīnaṁ vinodanatthāya.",
  "tika-s0402t40:25_3": "Padhānanti tasseva pajahanassa sādhanavasena pavattavīriyaṁ. Kusalānaṁ dhammānaṁ",
  "tika-s0402t40:25_4": "brūhanatthāyāti bojjhaṅgasaṅkhātānaṁ kusaladhammānaṁ vaḍḍhanatthāya. Padhānanti tasseva",
  "tika-s0402t40:25_5": "vaḍḍhanassa sādhanavasena pavattavīriyaṁ.",
  "tika-s0402t40:26": "Padhānasuttavaṇṇanā niṭṭhitā.",
  "tika-s0402t40:27": "10. Adhammikasuttavaṇṇanā",
  "tika-s0402t40:28_0": "70. Dasame visamanti bhāvanapuṁsakametaṁ. Tenāha “visamā hutvā”ti. Asamayenāti akāle.",
  "tika-s0402t40:28_1": "Bhummatthe hetaṁ karaṇavacanaṁ. Pakaṭṭhaṁ padhānaṁ añjasaṁ etesanti pañjasā, añjasaṁ",
  "tika-s0402t40:28_2": "pagatā paṭipannāti vā pañjasā, pakatimaggagāmino. Na pañjasā apañjasā, amaggappaṭipannā.",
  "tika-s0402t40:28_3": "Te pana yasmā maggato apagatā nāma honti, tasmā vuttaṁ “maggato apagatā”tiādi.",
  "tika-s0402t40:29_0": "Gāthāsu pana evamettha sambandho veditabbo. Gunnaṁ ce taramānānanti gāvīsu mahoghaṁ",
  "tika-s0402t40:29_1": "tarantīsu. Jimhaṁ gacchati puṅgavoti yadi yūthapati usabho kuṭilaṁ gacchati. Sabbā",
  "tika-s0402t40:29_2": "tā jimhaṁ gacchantīti sabbā tā gāviyo kuṭilameva gacchanti. Kasmā? Nette jimhaṁ gate",
  "tika-s0402t40:29_3": "sati tassa kuṭilagatattā. So hi tāsaṁ paccayiko upaddavaharo ca. Evamevanti yathā",
  "tika-s0402t40:29_4": "cetaṁ, evameva yo manussesu padhānasammato, yadi so adhammacārī siyā, ye tassa anujīvino,",
  "tika-s0402t40:29_5": "sabbepi adhammikā honti. Sāmisampadā hi pakatisampadaṁ sampādeti. Yasmā etadevaṁ,",
  "tika-s0402t40:29_6": "tasmā sabbaṁ raṭṭhaṁ dukkhaṁ seti, rājā ce hoti adhammiko.",
  "tika-s0402t40:30": "Adhammikasuttavaṇṇanā niṭṭhitā.",
  "tika-s0402t40:31": "Pattakammavaggavaṇṇanā niṭṭhitā."
}