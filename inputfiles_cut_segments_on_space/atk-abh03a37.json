{
  "atk-abh03a37:0": "22. Bāvīsatimavaggo",
  "atk-abh03a37:1": "1. Parinibbānakathāvaṇṇanā",
  "atk-abh03a37:2_0": "892. Idāni parinibbānakathā nāma hoti. Tattha “yasmā arahā sabbaññuvisaye appahīnasaṁyojanova",
  "atk-abh03a37:2_1": "parinibbāyati, tasmā atthi kiñci saṁyojanaṁ appahāya parinibbāna”nti yesaṁ laddhi,",
  "atk-abh03a37:2_2": "seyyathāpi andhakānaṁ; te sandhāya pucchā sakavādissa, paṭiññā itarassa. Sesamettha",
  "atk-abh03a37:2_3": "heṭṭhā vuttanayamevāti.",
  "atk-abh03a37:3": "Parinibbānakathāvaṇṇanā.",
  "atk-abh03a37:4": "2. Kusalacittakathāvaṇṇanā",
  "atk-abh03a37:5_0": "894-895. Idāni kusalacittakathā nāma hoti. Tattha yasmā arahā sativepullappatto parinibbāyantopi",
  "atk-abh03a37:5_1": "sato sampajānova parinibbāti, tasmā kusalacitto parinibbāyatīti yesaṁ laddhi, seyyathāpi",
  "atk-abh03a37:5_2": "andhakānaṁ; te sandhāya pucchā sakavādissa, paṭiññā itarassa. Atha naṁ yasmā kusalacitto",
  "atk-abh03a37:5_3": "nāma puññābhisaṅkhārābhisaṅkharaṇādivasena hoti, tasmā tenatthena codetuṁ arahā puññābhisaṅkhārantiādimāha.",
  "atk-abh03a37:5_4": "Sesamettha yathāpāḷimeva niyyāti. Sato sampajānoti idaṁ javanakkhaṇe kiriyasatisampajaññānaṁ",
  "atk-abh03a37:5_5": "vasena asammohamaraṇadīpanatthaṁ vuttaṁ, na kusalacittadīpanatthaṁ. Tasmā asādhakanti.",
  "atk-abh03a37:6": "Kusalacittakathāvaṇṇanā.",
  "atk-abh03a37:7": "3. Āneñjakathāvaṇṇanā",
  "atk-abh03a37:8_0": "896. Idāni āneñjakathā nāma hoti. Tattha bhagavā catutthajjhāne ṭhito parinibbāyīti",
  "atk-abh03a37:8_1": "sallakkhetvā “arahā āneñje ṭhito parinibbāyatī”ti yesaṁ laddhi, seyyathāpi ekaccānaṁ",
  "atk-abh03a37:8_2": "uttarāpathakānaṁ, te sandhāya pucchā sakavādissa, paṭiññā itarassa. Pakaticitteti",
  "atk-abh03a37:8_3": "bhavaṅgacitte. Sabbe hi saññino sattā bhavaṅgacitte ṭhatvā bhavaṅgapariyosānena cuticittena",
  "atk-abh03a37:8_4": "kālaṁ karonti. Iti naṁ iminā atthena codetuṁ evamāha. Tattha kiñcāpi catuvokārabhave",
  "atk-abh03a37:8_5": "arahato pakaticittampi āneñjaṁ hoti, ayaṁ pana pañho pañcavokārabhavavasena uddhaṭo.",
  "atk-abh03a37:8_6": "Tasmā no ca vata re vattabbeti āha. Sesamettha uttānatthamevāti.",
  "atk-abh03a37:9": "Āneñjakathāvaṇṇanā.",
  "atk-abh03a37:10": "4. Dhammābhisamayakathāvaṇṇanā",
  "atk-abh03a37:11_0": "897. Idāni dhammābhisamayakathā nāma hoti. Tattha atītabhave sotāpannaṁ mātukucchiyaṁ",
  "atk-abh03a37:11_1": "vasitvā nikkhantaṁ disvā “atthi gabbhaseyyāya dhammābhisamayo”ti yesaṁ laddhi, seyyathāpi",
  "atk-abh03a37:11_2": "ekaccānaṁ uttarāpathakānaṁ, te sandhāya pucchā sakavādissa, paṭiññā itarassa. Atha",
  "atk-abh03a37:11_3": "naṁ “yadi tattha dhammābhisamayo atthi, dhammābhisamayassa kāraṇehi dhammadesanādīhi",
  "atk-abh03a37:11_4": "bhavitabba”nti codetuṁ atthi gabbhaseyyāya dhammadesanātiādimāha. Suttassātiādi bhavaṅgavāraṁ",
  "atk-abh03a37:11_5": "sandhāya vuttaṁ. Gabbhaseyyāya hi yebhuyyena bhavaṅgameva pavattati. Teneva satto",
  "atk-abh03a37:11_6": "kiriyamayappavattābhāvā sutto, bhāvanānuyogassa abhāvā pamatto, kammaṭṭhānapariggāhakānaṁ",
  "atk-abh03a37:11_7": "satisampajaññānaṁ abhāvā muṭṭhassati asampajāno nāma hoti, tathārūpassa kuto dhammābhisamayoti?",
  "atk-abh03a37:12": "Dhammābhisamayakathāvaṇṇanā.",
  "atk-abh03a37:13": "5-7. Tissopikathāvaṇṇanā",
  "atk-abh03a37:14_0": "898-900. Idāni tissopikathā nāma honti. Tattha acirajātānaṁ pana sotāpannānaṁ arahattappattiṁ",
  "atk-abh03a37:14_1": "suppavāsāya ca upāsikāya sattavassikaṁ gabbhaṁ disvā “atthi gabbhaseyyāya arahattappattī”ti",
  "atk-abh03a37:14_2": "ca supine ākāsagamanādīni disvā “atthi dhammābhisamayo”ti ca “atthi tattha arahattappattī”ti",
  "atk-abh03a37:14_3": "ca idhāpi yesaṁ laddhiyo, seyyathāpi tesaññeva; te sandhāya pucchā sakavādissa, paṭiññā",
  "atk-abh03a37:14_4": "itarassa. Sesamettha purimakathā sadisamevāti.",
  "atk-abh03a37:15": "Tissopikathāvaṇṇanā.",
  "atk-abh03a37:16": "8. Abyākatakathāvaṇṇanā",
  "atk-abh03a37:17_0": "901-902. Idāni abyākatakathā nāma hoti. Tattha “atthesā, bhikkhave, cetanā, sā ca",
  "atk-abh03a37:17_1": "kho abbohārikā”ti vacanato “sabbaṁ supinagatassa cittaṁ abyākata”nti yesaṁ laddhi,",
  "atk-abh03a37:17_2": "seyyathāpi ekaccānaṁ uttarāpathakānaññeva, te sandhāya pucchā sakavādissa, paṭiññā",
  "atk-abh03a37:17_3": "itarassa. Sesamettha yathā pāḷimeva niyyāti. Supinagatassa cittaṁ abbohārikanti idaṁ",
  "atk-abh03a37:17_4": "āpattiṁ sandhāya vuttaṁ. Supinagatassa hi pāṇātipātādivasena kiñcāpi akusalacittaṁ",
  "atk-abh03a37:17_5": "pavattati, vatthuvikopanaṁ pana natthīti na sakkā tattha āpattiṁ paññapetuṁ. Iminā",
  "atk-abh03a37:17_6": "kāraṇena taṁ abbohārikaṁ, na abyākatattāti.",
  "atk-abh03a37:18": "Abyākatakathāvaṇṇanā.",
  "atk-abh03a37:19": "9. Āsevanapaccayakathāvaṇṇanā",
  "atk-abh03a37:20_0": "903-905. Idāni āsevanapaccayakathā nāma hoti. Tattha yasmā sabbe dhammā khaṇikā,",
  "atk-abh03a37:20_1": "na koci muhuttampi ṭhatvā āsevanapaccayaṁ āsevati nāma. Tasmā natthi kiñci āsevanapaccayatā.",
  "atk-abh03a37:20_2": "Āsevanapaccayatāya uppannaṁ pana na kiñci atthīti yesaṁ laddhi, seyyathāpi tesaññeva;",
  "atk-abh03a37:20_3": "te sandhāya pucchā sakavādissa, paṭiññā itarassa. Atha naṁ suttavaseneva paññāpetuṁ",
  "atk-abh03a37:20_4": "nanu vuttaṁ bhagavatā pāṇātipātotiādi ābhataṁ. Taṁ sabbaṁ uttānatthamevāti.",
  "atk-abh03a37:21": "Āsevanapaccayakathāvaṇṇanā.",
  "atk-abh03a37:22": "10. Khaṇikakathāvaṇṇanā",
  "atk-abh03a37:23_0": "906-907. Idāni khaṇikakathā nāma hoti. Tattha yasmā sabbasaṅkhatadhammā aniccā, tasmā",
  "atk-abh03a37:23_1": "ekacittakkhaṇikāyeva. Samānāya hi aniccatāya eko lahuṁ bhijjati, eko cirenāti ko",
  "atk-abh03a37:23_2": "ettha niyāmoti yesaṁ laddhi, seyyathāpi pubbaseliyāparaseliyānaṁ; te sandhāya ekacittakkhaṇikāti",
  "atk-abh03a37:23_3": "pucchā sakavādissa, paṭiññā itarassa. Citte mahāpathavītiādīsu tesaṁ tathā saṇṭhānaṁ",
  "atk-abh03a37:23_4": "apassanto paṭikkhipati. Cakkhāyatanantiādi “yadi sabbe ekacittakkhaṇikā bhaveyyuṁ,",
  "atk-abh03a37:23_5": "cakkhāyatanādīni cakkhuviññāṇādīhi saddhiṁyeva uppajjitvā nirujjheyyu”nti codanatthaṁ",
  "atk-abh03a37:23_6": "vuttaṁ. Itaro pana antomātukucchigatassa viññāṇuppattiṁ sandhāya paṭikkhipati, pavattaṁ",
  "atk-abh03a37:23_7": "sandhāya laddhivasena paṭijānāti. Sesamettha uttānatthamevāti. Tena hi ekacittakkhaṇikāti",
  "atk-abh03a37:23_8": "yasmā niccā na honti, tasmā ekacittakkhaṇikāti attano ruciyā kāraṇaṁ vadati. Taṁ avuttasadisamevāti.",
  "atk-abh03a37:24": "Khaṇikakathāvaṇṇanā.",
  "atk-abh03a37:25": "Bāvīsatimo vaggo."
}