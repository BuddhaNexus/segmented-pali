{
  "atk-s0509a14:0": "15. Cattālīsanipāto",
  "atk-s0509a14:1": "1. Isidāsītherīgāthāvaṇṇanā",
  "atk-s0509a14:2_0": "Cattālīsanipāte nagaramhi kusumanāmetiādikā isidāsiyā theriyā gāthā. Ayampi purimabuddhesu",
  "atk-s0509a14:2_1": "katādhikārā tattha tattha bhave purisattabhāve ṭhatvā vivaṭṭūpanissayaṁ kusalaṁ upacinantī",
  "atk-s0509a14:2_2": "carimabhavato sattame bhave akalyāṇasannissayena paradārikakammaṁ katvā, kāyassa",
  "atk-s0509a14:2_3": "bhedā niraye nibbattitvā tattha bahūni vassasatāni niraye paccitvā, tato cutā tīsu",
  "atk-s0509a14:2_4": "jātīsu tiracchānayoniyaṁ nibbattitvā tato cutā dāsiyā kucchismiṁ napuṁsako hutvā",
  "atk-s0509a14:2_5": "nibbatti. Tato pana cutā ekassa daliddassa sākaṭikassa dhītā hutvā nibbatti. Taṁ",
  "atk-s0509a14:2_6": "vayappattaṁ giridāso nāma aññatarassa satthavāhassa putto attano bhariyaṁ katvā gehaṁ",
  "atk-s0509a14:2_7": "ānesi. Tassa ca bhariyā atthi sīlavatī kalyāṇadhammā. Tassaṁ issāpakatā sāmino tassā",
  "atk-s0509a14:2_8": "viddesanakammaṁ akāsi. Sā tattha yāvajīvaṁ ṭhatvā kāyassa bhedā imasmiṁ buddhuppāde",
  "atk-s0509a14:2_9": "ujjeniyaṁ kulapadesasīlācārādiguṇehi abhisammatassa vibhavasampannassa seṭṭhissa",
  "atk-s0509a14:2_10": "dhītā hutvā nibbatti, isidāsītissā nāmaṁ ahosi.",
  "atk-s0509a14:3_0": "Taṁ vayappattakāle mātāpitaro kularūpavayavibhavādisadisassa aññatarassa seṭṭhiputtassa",
  "atk-s0509a14:3_1": "adaṁsu. Sā tassa gehe patidevatā hutvā māsamattaṁ vasi. Athassā kammabalena sāmiko",
  "atk-s0509a14:3_2": "virattarūpo hutvā taṁ gharato nīhari. Taṁ sabbaṁ pāḷito eva viññāyati. Tesaṁ tesaṁ",
  "atk-s0509a14:3_3": "pana sāmikānaṁ aruccaneyyatāya saṁvegajātā pitaraṁ anujānāpetvā, jinadattāya theriyā",
  "atk-s0509a14:3_4": "santike pabbajitvā vipassanāya kammaṁ karontī nacirasseva saha paṭisambhidāhi arahattaṁ",
  "atk-s0509a14:3_5": "patvā, phalasukhena nibbānasukhena ca vītināmentī ekadivasaṁ pāṭaliputtanagare piṇḍāya",
  "atk-s0509a14:3_6": "caritvā pacchābhattaṁ piṇḍapātapaṭikkantā mahāgaṅgāyaṁ vālukapuline nisīditvā bodhittheriyā",
  "atk-s0509a14:3_7": "nāma attano sahāyattheriyā pubbapaṭipattiṁ pucchitā tamatthaṁ gāthābandhavasena vissajjesi",
  "atk-s0509a14:3_8": "“ujjeniyā puravare”tiādinā. Tesaṁ pana pucchāvissajjanānaṁ sambandhaṁ dassetuṁ –",
  "atk-s0509a14:4": "402.",
  "atk-s0509a14:5": "“Nagaramhi kusumanāme, pāṭaliputtamhi pathaviyā maṇḍe;",
  "atk-s0509a14:6": "Sakyakulakulīnāyo, dve bhikkhuniyo hi guṇavatiyo.",
  "atk-s0509a14:7": "403.",
  "atk-s0509a14:8": "“Isidāsī tattha ekā, dutiyā bodhīti sīlasampannā ca;",
  "atk-s0509a14:9": "Jhānajjhāyanaratāyo, bahussutāyo dhutakilesāyo.",
  "atk-s0509a14:10": "404.",
  "atk-s0509a14:11": "“Tā piṇḍāya caritvā, bhattatthaṁ kariya dhotapattāyo;",
  "atk-s0509a14:12": "Rahitamhi sukhanisinnā, imā girā abbhudīresu”nti. –",
  "atk-s0509a14:13": "Imā tisso gāthā saṅgītikārehi ṭhapitā.",
  "atk-s0509a14:14": "405.",
  "atk-s0509a14:15": "“Pāsādikāsi ayye, isidāsi vayopi te aparihīno;",
  "atk-s0509a14:16": "Kiṁ disvāna byālikaṁ, athāsi nekkhammamanuyuttā.",
  "atk-s0509a14:17": "406.",
  "atk-s0509a14:18": "“Evamanuyuñjiyamānā sā, rahite dhammadesanākusalā;",
  "atk-s0509a14:19": "Isidāsī vacanamabravi, suṇa bodhi yathāmhi pabbajitā.",
  "atk-s0509a14:20": "Ito paraṁ vissajjanagāthā.",
  "atk-s0509a14:21": "407.",
  "atk-s0509a14:22": "“Ujjeniyā puravare, mayhaṁ pitā sīlasaṁvuto seṭṭhi;",
  "atk-s0509a14:23": "Tassamhi ekadhītā, piyā manāpā ca dayitā ca.",
  "atk-s0509a14:24": "408.",
  "atk-s0509a14:25": "“Atha me sāketato varakā, āgacchumuttamakulīnā;",
  "atk-s0509a14:26": "Seṭṭhī pahūtaratano, tassa mamaṁ suṇumadāsi tāto.",
  "atk-s0509a14:27": "409.",
  "atk-s0509a14:28": "“Sassuyā sasurassa ca, sāyaṁ pātaṁ paṇāmamupagamma;",
  "atk-s0509a14:29": "Sirasā karomi pāde, vandāmi yathāmhi anusiṭṭhā.",
  "atk-s0509a14:30": "410.",
  "atk-s0509a14:31": "“Yā mayhaṁ sāmikassa, bhaginiyo bhātuno parijano vā;",
  "atk-s0509a14:32": "Tamekavarakampi disvā, ubbiggā āsanaṁ demi.",
  "atk-s0509a14:33": "411.",
  "atk-s0509a14:34": "“Annena ca pānena ca, khajjena ca yañca tattha sannihitaṁ;",
  "atk-s0509a14:35": "Chādemi upanayāmi ca, demi ca yaṁ yassa patirūpaṁ.",
  "atk-s0509a14:36": "412.",
  "atk-s0509a14:37": "“Kālena upaṭṭhahitvā, gharaṁ samupagamāmi ummāre;",
  "atk-s0509a14:38": "Dhovantī hatthpāde, pañjalikā sāmikamupemi.",
  "atk-s0509a14:39": "413.",
  "atk-s0509a14:40": "“Kocchaṁ pasādaṁ añjaniñca, ādāsakañca gaṇhitvā;",
  "atk-s0509a14:41": "Parikammakārikā viya, sayameva patiṁ vibhūsemi.",
  "atk-s0509a14:42": "414.",
  "atk-s0509a14:43": "“Sayameva odanaṁ sādhayāmi, sayameva bhājanaṁ dhovantī;",
  "atk-s0509a14:44": "Mātāva ekaputtakaṁ, tathā bhattāraṁ paricarāmi.",
  "atk-s0509a14:45": "415.",
  "atk-s0509a14:46": "“Evaṁ maṁ bhattikataṁ, anurattaṁ kārikaṁ nihatamānaṁ;",
  "atk-s0509a14:47": "Uṭṭhāyikaṁ analasaṁ, sīlavatiṁ dussate bhattā.",
  "atk-s0509a14:48": "416.",
  "atk-s0509a14:49": "“So mātarañca pitarañca, bhaṇati āpucchahaṁ gamissāmi;",
  "atk-s0509a14:50": "Isidāsiyā na saha vacchaṁ, ekāgārehaṁ saha vatthuṁ.",
  "atk-s0509a14:51": "417.",
  "atk-s0509a14:52": "“Mā evaṁ putta avaca, isidāsī paṇḍitā paribyattā;",
  "atk-s0509a14:53": "Uṭṭhāyikā analasā, kiṁ tuyhaṁ na rocate putta.",
  "atk-s0509a14:54": "418.",
  "atk-s0509a14:55": "“Na ca me hiṁsati kiñci, na cahaṁ isidāsiyā saha vacchaṁ;",
  "atk-s0509a14:56": "Dessāva me alaṁ me, apucchāhaṁ gamissāmi.",
  "atk-s0509a14:57": "419.",
  "atk-s0509a14:58": "“Tassa vacanaṁ suṇitvā, sassu sasuro ca maṁ apucchiṁsu;",
  "atk-s0509a14:59": "Kissa tayā aparaddhaṁ, bhaṇa vissaṭṭhā yathābhūtaṁ.",
  "atk-s0509a14:60": "420.",
  "atk-s0509a14:61": "“Napihaṁ aparajjhaṁ kiñci, napi hiṁsemi na bhaṇāmi dubbacanaṁ;",
  "atk-s0509a14:62": "Kiṁ sakkā kātuyye, yaṁ maṁ viddessate bhattā.",
  "atk-s0509a14:63": "421.",
  "atk-s0509a14:64": "“Te maṁ pitugharaṁ paṭinayiṁsu, vimanā dukhena adhibhūtā;",
  "atk-s0509a14:65": "Puttamanurakkhamānā, jitāmhase rūpiniṁ lakkhiṁ.",
  "atk-s0509a14:66": "422.",
  "atk-s0509a14:67": "“Atha maṁ adāsi tāto, aḍḍhassa gharamhi dutiyakulikassa;",
  "atk-s0509a14:68": "Tato upaḍḍhasuṅkena, yena maṁ vindatha seṭṭhi.",
  "atk-s0509a14:69": "423.",
  "atk-s0509a14:70": "“Tassapi gharamhi māsaṁ, avasiṁ atha sopi maṁ paṭiccharayi;",
  "atk-s0509a14:71": "Dāsīva upaṭṭhahantiṁ, adūsikaṁ sīlasampannaṁ.",
  "atk-s0509a14:72": "424.",
  "atk-s0509a14:73": "“Bhikkhāya ca vicarantaṁ, damakaṁ dantaṁ me pitā bhaṇati;",
  "atk-s0509a14:74": "Hohisi me jāmātā, nikkhipa poṭṭhiñca ghaṭikañca.",
  "atk-s0509a14:75": "425.",
  "atk-s0509a14:76": "“Sopi vasitvā pakkhaṁ, atha tātaṁ bhaṇati ‘dehi me poṭṭhiṁ;",
  "atk-s0509a14:77": "Ghaṭikañca mallakañca, punapi bhikkhaṁ carissāmi’.",
  "atk-s0509a14:78": "426.",
  "atk-s0509a14:79": "“Atha naṁ bhaṇatī tāto, ammā sabbo ca me ñātigaṇavaggo;",
  "atk-s0509a14:80": "Kiṁ te na kīrati idha, bhaṇa khippaṁ taṁ te karihiti.",
  "atk-s0509a14:81": "427.",
  "atk-s0509a14:82": "“Evaṁ bhaṇito bhaṇati, yadi me attā sakkoti alaṁ mayhaṁ;",
  "atk-s0509a14:83": "Isidāsiyā na saha vacchaṁ, ekagharehaṁ saha vatthuṁ.",
  "atk-s0509a14:84": "428.",
  "atk-s0509a14:85": "“Vissajjito gato so, ahampi ekākinī vicintemi;",
  "atk-s0509a14:86": "Āpucchitūna gacchaṁ, marituye vā pabbajissaṁ vā.",
  "atk-s0509a14:87": "429.",
  "atk-s0509a14:88": "“Atha ayyā jinadattā, āgacchī gocarāya caramānā;",
  "atk-s0509a14:89": "Tāta kulaṁ vinayadharī, bahussutā sīlasampannā.",
  "atk-s0509a14:90": "430.",
  "atk-s0509a14:91": "“Taṁ disvāna amhākaṁ, uṭṭhāyāsanaṁ tassā paññāpayiṁ;",
  "atk-s0509a14:92": "Nisinnāya ca pāde, vanditvā bhojanamadāsiṁ.",
  "atk-s0509a14:93": "431.",
  "atk-s0509a14:94": "“Annena ca pānena ca, khajjena ca yañca tattha sannihitaṁ;",
  "atk-s0509a14:95": "Santappayitvā avacaṁ, ayye icchāmi pabbajituṁ.",
  "atk-s0509a14:96": "432.",
  "atk-s0509a14:97": "“Atha maṁ bhaṇatī tāto, idheva puttaka carāhi tvaṁ dhammaṁ;",
  "atk-s0509a14:98": "Annena ca pānena ca, tappaya samaṇe dvijātī ca.",
  "atk-s0509a14:99": "433.",
  "atk-s0509a14:100": "“Athahaṁ bhaṇāmi tātaṁ, rodantī añjaliṁ paṇāmetvā;",
  "atk-s0509a14:101": "Pāpañhi mayā pakataṁ, kammaṁ taṁ nijjaressāmi.",
  "atk-s0509a14:102": "434.",
  "atk-s0509a14:103": "“Atha maṁ bhaṇatī tāto, pāpuṇa bodhiñca aggadhammañca;",
  "atk-s0509a14:104": "Nibbānañca labhassu, yaṁ sacchikarī dvipadaseṭṭho.",
  "atk-s0509a14:105": "435.",
  "atk-s0509a14:106": "“Mātāpitū abhivāda, yitvā sabbañca ñātigaṇavaggaṁ;",
  "atk-s0509a14:107": "Sattāhaṁ pabbajitā, tisso vijjā aphassayiṁ.",
  "atk-s0509a14:108": "436.",
  "atk-s0509a14:109": "“Jānāmi attano satta, jātiyo yassayaṁ phalavipāko;",
  "atk-s0509a14:110": "Taṁ tava ācikkhissaṁ, taṁ ekamanā nisāmehi.",
  "atk-s0509a14:111": "437.",
  "atk-s0509a14:112": "“Nagaramhi erakacche, suvaṇṇakāro ahaṁ pahūtadhano;",
  "atk-s0509a14:113": "Yobbanamadena matto, so paradāraṁ asevihaṁ.",
  "atk-s0509a14:114": "438.",
  "atk-s0509a14:115": "“Sohaṁ tato cavitvā, nirayamhi apaccisaṁ ciraṁ;",
  "atk-s0509a14:116": "Pakko tato ca uṭṭhahitvā, makkaṭiyā kucchimokkamiṁ.",
  "atk-s0509a14:117": "439.",
  "atk-s0509a14:118": "“Sattāhajātakaṁ maṁ, mahākapi yūthapo nillacchesi;",
  "atk-s0509a14:119": "Tassetaṁ kammaphalaṁ, yathāpi gantvāna paradāraṁ.",
  "atk-s0509a14:120": "440.",
  "atk-s0509a14:121": "“Sohaṁ tato cavitvā, kālaṁ karitvā sindhavāraññe;",
  "atk-s0509a14:122": "Kāṇāya ca khañjāya ca, eḷakiyā kucchimokkamiṁ.",
  "atk-s0509a14:123": "441.",
  "atk-s0509a14:124": "“Dvādasa vassāni ahaṁ, nillacchito dārake parivahitvā;",
  "atk-s0509a14:125": "Kimināvaṭṭo akallo, yathāpi gantvāna paradāraṁ.",
  "atk-s0509a14:126": "442.",
  "atk-s0509a14:127": "“Sohaṁ tato cavitvā, govāṇijakassa gāviyā jāto;",
  "atk-s0509a14:128": "Vaccho lākhātambo, nillacchito dvādase māse.",
  "atk-s0509a14:129": "443.",
  "atk-s0509a14:130": "“Voḍhūna naṅgalamahaṁ, sakaṭañca dhārayāmi;",
  "atk-s0509a14:131": "Andhovaṭṭo akallo, yathāpi gantvāna paradāraṁ.",
  "atk-s0509a14:132": "444.",
  "atk-s0509a14:133": "“Sohaṁ tato cavitvā, vīthiyā dāsiyā ghare jāto;",
  "atk-s0509a14:134": "Neva mahilā na puriso, yathāpi gantvāna paradāraṁ.",
  "atk-s0509a14:135": "445.",
  "atk-s0509a14:136": "“Tiṁsativassamhi mato, sākaṭikakulamhi dārikā jātā;",
  "atk-s0509a14:137": "Kapaṇamhi appabhoge, dhanikapurisapātabahulamhi.",
  "atk-s0509a14:138": "446.",
  "atk-s0509a14:139": "“Taṁ maṁ tato satthavāho, ussannāya vipulāya vaḍḍhiyā;",
  "atk-s0509a14:140": "Okaḍḍhati vilapantiṁ, acchinditvā kulagharasmā.",
  "atk-s0509a14:141": "447.",
  "atk-s0509a14:142": "“Atha soḷasame vasse, disvā maṁ pattayobbanaṁ kaññaṁ;",
  "atk-s0509a14:143": "Orundhatassa putto, giridāso nāma nāmena.",
  "atk-s0509a14:144": "448.",
  "atk-s0509a14:145": "“Tassapi aññā bhariyā, sīlavatī guṇavatī yasavatī ca;",
  "atk-s0509a14:146": "Anurattā bhattāraṁ, tassāhaṁ viddesanamakāsiṁ.",
  "atk-s0509a14:147": "449.",
  "atk-s0509a14:148": "“Tassetaṁ kammaphalaṁ, yaṁ maṁ apakīritūna gacchanti;",
  "atk-s0509a14:149": "Dāsīva upaṭṭhahantiṁ, tassapi anto kato mayā”ti.",
  "atk-s0509a14:150_0": "Tattha nagaramhi kusumanāmeti “kusumapura”nti evaṁ kusumasaddena gahitanāmake nagare,",
  "atk-s0509a14:150_1": "idāni taṁ nagaraṁ pāṭaliputtamhīti sarūpato dasseti. Pathaviyā maṇḍeti sakalāya pathaviyā",
  "atk-s0509a14:150_2": "maṇḍabhūte. Sakyakulakulīnāyoti sakyakule kuladhītaro, sakyaputtassa bhagavato sāsane",
  "atk-s0509a14:150_3": "pabbajitatāya evaṁ vuttaṁ.",
  "atk-s0509a14:151_0": "Tatthāti tāsu dvīsu bhikkhunīsu. Bodhīti evaṁnāmikā therī. Jhānajjhāyanaratāyoti",
  "atk-s0509a14:151_1": "lokiyalokuttarassa jhānassa jhāyane abhiratā. Bahussutāyoti pariyattibāhusaccena",
  "atk-s0509a14:151_2": "bahussutā. Dhutakilesāyoti aggamaggena sabbaso samugghātitakilesā. Bhattatthaṁ kariyāti",
  "atk-s0509a14:151_3": "bhattakiccaṁ niṭṭhāpetvā. Rahitamhīti janarahitamhi vivittaṭṭhāne. Sukhanisinnāti",
  "atk-s0509a14:151_4": "pabbajjāsukhena vivekasukhena ca sukhanisinnā. Imā girāti idāni vuccamānā sukhā lāpanā.",
  "atk-s0509a14:151_5": "Abbhudīresunti pucchāvissajjanavasena kathayiṁsu.",
  "atk-s0509a14:152_0": "“Pāsādikāsī”ti gāthā bodhittheriyā pucchāvasena vuttā. “Evamanuyuñjiyamānā”ti gāthā",
  "atk-s0509a14:152_1": "saṅgītikāreheva vuttā. “Ujjeniyā”tiādikā hi sabbāpi isidāsiyāva vuttā. Tattha pāsādikāsīti",
  "atk-s0509a14:152_2": "rūpasampattiyā passantānaṁ pasādāvahā asi. Vayopi te aparihīnoti tuyhaṁ vayopi na",
  "atk-s0509a14:152_3": "parihīno, paṭhamavaye ṭhitāsīti attho. Kiṁ disvāna byālikanti kīdisaṁ byālikaṁ dosaṁ",
  "atk-s0509a14:152_4": "gharāvāse ādīnavaṁ disvā. Athāsi nekkhammamanuyuttāti athāti nipātamattaṁ, nekkhammaṁ",
  "atk-s0509a14:152_5": "pabbajjaṁ anuyuttā asi.",
  "atk-s0509a14:153": "Anuyuñjiyamānāti pucchiyamānā, sā isidāsīti yojanā. Rahiteti suññaṭṭhāne. Suṇa bodhi yathāmhi pabbajitāti bodhittheri ahaṁ yathā pabbajitā amhi, taṁ taṁ purāṇaṁ suṇa suṇāhi.",
  "atk-s0509a14:154": "Ujjeniyā puravareti ujjenīnāmake avantiraṭṭhe uttamanagare. Piyāti ekadhītubhāvena piyāyitabbā. Manāpāti sīlācāraguṇena manavaḍḍhanakā. Dayitāti anukampitabbā.",
  "atk-s0509a14:155_0": "Athāti pacchā mama vayappattakāle. Me sāketato varakāti sāketanagarato mama varakā",
  "atk-s0509a14:155_1": "maṁ vārentā āgacchuṁ. Uttamakulīnāti tasmiṁ nagare aggakulikā, yena te pesitā, so",
  "atk-s0509a14:155_2": "seṭṭhi pahūtaratano. Tassa mamaṁ suṇhamadāsi tātoti tassa sāketaseṭṭhino suṇisaṁ",
  "atk-s0509a14:155_3": "puttassa bhariyaṁ katvā mayhaṁ pitā maṁ adāsi.",
  "atk-s0509a14:156_0": "Sāyaṁ pātanti sāyanhe pubbaṇhe ca. Paṇāmamupagamma sirasā karomīti sassuyā sasurassa",
  "atk-s0509a14:156_1": "ca santikaṁ upagantvā sirasā paṇāmaṁ karomi, tesaṁ pāde vandāmi. Yathāmhi anusiṭṭhāti",
  "atk-s0509a14:156_2": "tehi yathā anusiṭṭhā amhi, tathā karomi, tesaṁ anusiṭṭhiṁ na atikkamāmi.",
  "atk-s0509a14:157": "Tamekavarakampīti ekavallabhampi. Ubbiggāti tasantā. Āsanaṁ demīti yassa puggalassa yaṁ anucchavikaṁ, taṁ tassa demi.",
  "atk-s0509a14:158_0": "Tatthāti parivesanaṭṭhāne. Sannihitanti sajjitaṁ hutvā vijjamānaṁ. Chādemīti upacchādemi,",
  "atk-s0509a14:158_1": "upacchādetvā upanayāmi ca, upanetvā demi, dentīpi yaṁ yassa patirūpaṁ, tadeva demīti attho.",
  "atk-s0509a14:159": "Ummāreti dvāre. Dhovantī hatthapādeti hatthapāde dhovinī āsiṁ, dhovitvā gharaṁ samupagamāmīti yojanā.",
  "atk-s0509a14:160_0": "Kocchanti massūnaṁ kesānañca ullikhanakocchaṁ. Pasādanti gandhacuṇṇādimukhavilepanaṁ.",
  "atk-s0509a14:160_1": "“Pasādhana”ntipi pāṭho, pasādhanabhaṇḍaṁ. Añjaninti añjananāḷiṁ. Parikammakārikā",
  "atk-s0509a14:160_2": "viyāti aggakulikā vibhavasampannāpi patiparicārikā ceṭikā viya.",
  "atk-s0509a14:161": "Sādhayāmīti pacāmi. Bhājananti lohabhājanañca. Dhovantī paricarāmīti yojanā.",
  "atk-s0509a14:162_0": "Bhattikatanti katasāmibhatikaṁ. Anurattanti anurattavantiṁ. Kārikanti tassa tasseva",
  "atk-s0509a14:162_1": "iti kattabbassa kārikaṁ. Nihatamānanti apanītamānaṁ. Uṭṭhāyikanti uṭṭhānavīriyasampannaṁ.",
  "atk-s0509a14:162_2": "Analasanti tato eva akusītaṁ. Sīlavatinti sīlācārasampannaṁ. Dussateti dussati, kujjhitvā bhaṇati.",
  "atk-s0509a14:163_0": "Bhaṇati āpucchahaṁ gamissāmīti “ahaṁ tumhe āpucchitvā yattha katthaci gamissāmī”ti",
  "atk-s0509a14:163_1": "so mama sāmiko attano mātarañca pitarañca bhaṇati. Kiṁ bhaṇatīti ce āha – “isidāsiyā",
  "atk-s0509a14:163_2": "na saha vacchaṁ, ekāgārehaṁ saha vatthu”nti. Tattha vacchanti vasissaṁ.",
  "atk-s0509a14:164": "Dessāti appiyā. Alaṁ meti payojanaṁ me tāya itthīti attho. Apucchāhaṁ gamissāmīti yadi me tumhe tāya saddhiṁ saṁvāsaṁ icchatha, ahaṁ tumhe apucchitvā videsaṁ pakkamissāmi.",
  "atk-s0509a14:165": "Tassāti mama bhattuno. Kissāti kiṁ assa tava sāmikassa. Tayā aparaddhaṁ byālikaṁ kataṁ.",
  "atk-s0509a14:166_0": "Napihaṁ aparajjhanti napi ahaṁ tassa kiñci aparajjhiṁ. Ayameva vā pāṭho. Napi hiṁsemīti",
  "atk-s0509a14:166_1": "napi bādhemi. Dubbacananti duruttavacanaṁ. Kiṁ sakkā kātuyyeti kiṁ mayā kātuṁ ayye",
  "atk-s0509a14:166_2": "sakkā. Yaṁ maṁ viddessate bhattāti yasmā akāraṇeneva bhattā mayhaṁ viddessate viddessaṁ",
  "atk-s0509a14:166_3": "cittappakopaṁ karoti.",
  "atk-s0509a14:167_0": "Vimanāti domanassikā. Puttamanurakkhamānāti attano puttaṁ mayhaṁ sāmikaṁ cittamanurakkhaṇena",
  "atk-s0509a14:167_1": "anurakkhantā. Jitāmhase rūpiniṁ lakkhinti jitā amhase jitā vatāmha rūpavatiṁ siriṁ,",
  "atk-s0509a14:167_2": "manussavesena carantiyā siridevatāya parihīnā vatāti attho.",
  "atk-s0509a14:168_0": "Aḍḍhassa gharamhi dutiyakulikassāti paṭhamasāmikaṁ upādāya dutiyassa aḍḍhassa kulaputtassa",
  "atk-s0509a14:168_1": "gharamhi maṁ adāsi, dento ca tato paṭhamasuṅkato upaḍḍhasuṅkena adāsi. Yena maṁ vindatha",
  "atk-s0509a14:168_2": "seṭṭhīti yena suṅkena maṁ paṭhamaṁ seṭṭhi vindatha paṭilabhi, tato upaḍḍhasuṅkenāti yojanā.",
  "atk-s0509a14:169": "Sopīti dutiyasāmikopi. Maṁ paṭiccharayīti maṁ nīhari, so maṁ gehato nikkaḍḍhi. Upaṭṭhahantinti dāsī viya upaṭṭhahantiṁ upaṭṭhānaṁ karontiṁ. Adūsikanti adubbhanakaṁ.",
  "atk-s0509a14:170_0": "Damakanti kāruññādhiṭṭhānatāya paresaṁ cittassa damakaṁ. Yathā pare kiñci dassanti,",
  "atk-s0509a14:170_1": "evaṁ attano kāyaṁ vācañca dantaṁ vūpasantaṁ katvā paradattabhikkhāya vicaraṇakaṁ.",
  "atk-s0509a14:170_2": "Jāmātāti duhitupati. Nikkhipa poṭṭhiñca ghaṭikañcāti tayā paridahitaṁ pilotikākhaṇḍañca",
  "atk-s0509a14:170_3": "bhikkhākapālañca chaḍḍehi.",
  "atk-s0509a14:171": "Sopi vasitvā pakkhanti sopi bhikkhako puriso mayā saddhiṁ addhamāsamattaṁ vasitvā pakkāmi.",
  "atk-s0509a14:172_0": "Atha naṁ bhaṇatī tātoti taṁ bhikkhakaṁ mama pitā mātā sabbo ca me ñātigaṇo vaggavaggo",
  "atk-s0509a14:172_1": "hutvā bhaṇati. Kathaṁ? Kiṁ te na kīrati idha tuyhaṁ kiṁ nāma na kirati na sādhiyati,",
  "atk-s0509a14:172_2": "bhaṇa khippaṁ. Taṁ te karihitīti taṁ tuyhaṁ karissati.",
  "atk-s0509a14:173_0": "Yadi me attā sakkotīti yadi mayhaṁ attā attādhīno bhujisso ca hoti, alaṁ mayhaṁ isidāsiyā",
  "atk-s0509a14:173_1": "tāya payojanaṁ natthi, tasmā na saha vacchaṁ na saha vasissaṁ, ekaghare ahaṁ tāya",
  "atk-s0509a14:173_2": "saha vatthunti yojanā.",
  "atk-s0509a14:174_0": "Vissajjito gato soti so bhikkhako pitarā vissajjito yathāruci gato. Ekākinīti ekikāva.",
  "atk-s0509a14:174_1": "Āpucchitūna gacchanti mayhaṁ pitaraṁ vissajjetvā gacchāmi. Marituyeti marituṁ. Vāti vikappatthe nipāto.",
  "atk-s0509a14:175": "Gocarāyāti bhikkhāya, tāta-kulaṁ āgacchīti yojanā.",
  "atk-s0509a14:176": "Tanti taṁ jinadattattheriṁ. Uṭṭhāyāsanaṁ tassā paññāpayinti uṭṭhahitvā āsanaṁ tassā theriyā paññāpesiṁ.",
  "atk-s0509a14:177_0": "Idhevāti imasmiṁ eva gehe ṭhitā. Puttakāti sāmaññavohārena dhītaraṁ anukampento ālapati.",
  "atk-s0509a14:177_1": "Carāhi tvaṁ dhammanti tvaṁ pabbajitvā caritabbaṁ brahmacariyādidhammaṁ cara. Dvijātīti brāhmaṇajātī.",
  "atk-s0509a14:178": "Nijjaressāmīti jīrāpessāmi vināsessāmi.",
  "atk-s0509a14:179_0": "Bodhinti saccābhisambodhiṁ, maggañāṇanti attho. Aggadhammanti phaladhammaṁ, arahattaṁ.",
  "atk-s0509a14:179_1": "Yaṁ sacchikarīdvipadaseṭṭhoti yaṁ maggaphalanibbānasaññitaṁ lokuttaradhammaṁ dvipadānaṁ",
  "atk-s0509a14:179_2": "seṭṭho sammāsambuddho sacchi akāsi, taṁ labhassūti yojanā.",
  "atk-s0509a14:180": "Sattāhaṁ pabbajitāti pabbajitā hutvā sattāhena. Aphassayinti phusiṁ sacchākāsiṁ.",
  "atk-s0509a14:181_0": "Yassayaṁ phalavipākoti yassa pāpakammassa, ayaṁ sāmikassa amanāpabhāvasaṅkhāto nissandaphalabhūto",
  "atk-s0509a14:181_1": "vipāko. Taṁ tava ācikkhissanti taṁ kammaṁ tava kathessāmi. Tanti ācikkhiyamānaṁ tameva",
  "atk-s0509a14:181_2": "kammaṁ, taṁ vā mama vacanaṁ. Ekamanāti ekaggamanā. Ayameva vā pāṭho.",
  "atk-s0509a14:182": "Nagaramhi erakaccheti evaṁnāmake nagare. So paradāraṁ asevihanti so ahaṁ parassa dāraṁ aseviṁ.",
  "atk-s0509a14:183": "Ciraṁ pakkoti bahūni vassasatasahassāni nirayagginā daḍḍho. Tato ca uṭṭhahitvāti tato nirayato vuṭṭhito cuto. Makkaṭiyā kucchimokkaminti vānariyā kucchimhi paṭisandhiṁ gaṇhiṁ.",
  "atk-s0509a14:184_0": "Yūthapoti yūthapati. Nillacchesīti purisabhāvassa lakkhaṇabhūtāni bījakāni nillacchesi",
  "atk-s0509a14:184_1": "nīhari. Tassetaṁ kammaphalanti tassa mayhaṁ etaṁ atīte katassa kammassa phalaṁ. Yathāpi",
  "atk-s0509a14:184_2": "gantvāna paradāranti yathā taṁ paradāraṁ atikkamitvā.",
  "atk-s0509a14:185": "Tatoti makkaṭayonito. Sindhavāraññeti sindhavaraṭṭhe araññaṭṭhāne. Eḷakiyāti ajiyā.",
  "atk-s0509a14:186": "Dārake parivahitvāti piṭṭhiṁ āruyha kumārake vahitvā. Kimināvaṭṭoti abhijātaṭṭhāne kimiparigatova hutvā aṭṭo aṭṭito. Akalloti gilāno, ahosīti vacanaseso.",
  "atk-s0509a14:187": "Govāṇijakassāti gāviyo vikkiṇitvā jīvakassa. Lākhātamboti lākhārasarattehi viya tambehi lomehi samannāgato.",
  "atk-s0509a14:188": "Voḍhūnāti vahitvā. Naṅgalanti sīraṁ, sakaṭañca dhārayāmīti attho. Andhovaṭṭoti kāṇova hutvā aṭṭo pīḷito.",
  "atk-s0509a14:189": "Vīthiyāti nagaravīthiyaṁ. Dāsiyā ghare jātoti gharadāsiyā kucchimhi jāto. “Vaṇṇadāsiyā”tipi vadanti. Neva mahilā na purisoti itthīpi purisopi na homi, jātinapuṁsakoti attho.",
  "atk-s0509a14:190_0": "Tiṁsativassamhimatoti napuṁsako hutvā tiṁsavassakāle mato. Sākaṭikakulamhīti sūtakakule.",
  "atk-s0509a14:190_1": "Dhanikapurisapātabahulamhīti iṇāyikānaṁ purisānaṁ adhipatanabahule bahūhi iṇāyikehi abhibhavitabbe.",
  "atk-s0509a14:191": "Ussannāyāti upacitāya. Vipulāyāti mahatiyā. Vaḍḍhiyāti iṇavaḍḍhiyā. Okaḍḍhatīti avakaḍḍhati. Kulagharasmāti mama jātakulagehato.",
  "atk-s0509a14:192": "Orundhatassa puttoti assa satthavāhassa putto, mayi paṭibaddhacitto nāmena giridāso nāma avarundhati attano pariggahabhāvena gehe karoti.",
  "atk-s0509a14:193": "Anurattā bhattāranti bhattāraṁ anuvattikā. Tassāhaṁ viddesanamakāsinti tassa bhattuno taṁ bhariyaṁ sapattiṁ viddesanakammaṁ akāsiṁ. Yathā taṁ so kujjhati, evaṁ paṭipajjiṁ.",
  "atk-s0509a14:194_0": "Yaṁmaṁ apakīritūna gacchantīti yaṁ dāsī viya sakkaccaṁ upaṭṭhahantiṁ maṁ tattha tattha",
  "atk-s0509a14:194_1": "patino apakiritvā chaḍḍetvā anapekkhā apagacchanti. Etaṁ tassā mayhaṁ tadā katassa",
  "atk-s0509a14:194_2": "paradārikakammassa sapattiṁ viddesanakammassa ca nissandaphalaṁ. Tassapi anto kato",
  "atk-s0509a14:194_3": "mayāti tassapi tathā anunayapāpakakammassa dāruṇassa pariyanto idāni mayā aggamaggaṁ",
  "atk-s0509a14:194_4": "adhigacchantiyā kato, ito paraṁ kiñci dukkhaṁ natthīti. Yaṁ panettha antarantarā",
  "atk-s0509a14:194_5": "na vibhattaṁ, taṁ vuttanayattā uttānatthameva.",
  "atk-s0509a14:195": "Isidāsītherīgāthāvaṇṇanā niṭṭhitā.",
  "atk-s0509a14:196": "Cattālīsanipātavaṇṇanā niṭṭhitā."
}