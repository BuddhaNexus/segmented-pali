{
  "tika-s0401t5:0": "5. Paṇihitaacchavaggavaṇṇanā",
  "tika-s0401t5:1_0": "41. Pañcamassa paṭhame upamāva opammaṁ, so eva attho, tasmiṁ opammatthe bodhetabbe",
  "tika-s0401t5:1_1": "nipāto. Seyyathāpīti yathāti attho. Ettha ca tatra bhagavā katthaci atthena upamaṁ",
  "tika-s0401t5:1_2": "parivāretvā dasseti vatthasutte viya, pāricchattakopama aggikkhandhopamādi suttesu",
  "tika-s0401t5:1_3": "viya ca. Katthaci upamāya atthaṁ parivāretvā dasseti loṇambilasutte viya, suvaṇṇakārasattasūriyopamādisuttesu",
  "tika-s0401t5:1_4": "viya ca. Imasmiṁ pana sālisūkopame upamāya atthaṁ parivāretvā dassento “seyyathāpi,",
  "tika-s0401t5:1_5": "bhikkhave”tiādimāhāti potthakesu likhanti, taṁ majjhimaṭṭhakathāya vatthasuttavaṇṇanāya",
  "tika-s0401t5:1_6": "na sameti. Tattha hi idaṁ vuttaṁ –",
  "tika-s0401t5:2_0": "Seyyathāpi, bhikkhave, vatthanti upamāvacanamevetaṁ. Upamaṁ karonto ca bhagavā katthaci",
  "tika-s0401t5:2_1": "paṭhamaṁyeva upamaṁ dassetvā pacchā atthaṁ dasseti, katthaci paṭhamaṁ atthaṁ dassetvā",
  "tika-s0401t5:2_2": "pacchā upamaṁ, katthaci upamāya atthaṁ parivāretvā dasseti, katthaci atthena upamaṁ.",
  "tika-s0401t5:2_3": "Tathā hesa “seyyathāpissu, bhikkhave, dve agārā sadvārā, tattha cakkhumā puriso majjhe",
  "tika-s0401t5:2_4": "ṭhito passeyyā”ti sakalampi devadūtasuttaṁ upamaṁ paṭhamaṁ dassetvā pacchā atthaṁ",
  "tika-s0401t5:2_5": "dassento āha. “Tirokuṭṭaṁ tiropākāraṁ tiropabbataṁ asajjamāno gacchati, seyyathāpi,",
  "tika-s0401t5:2_6": "ākāse”tiādinā pana nayena sakalampi iddhividhaṁ atthaṁ paṭhamaṁ dassetvā pacchā upamaṁ",
  "tika-s0401t5:2_7": "dassento āha. “Seyyathāpi, brāhmaṇapuriso sāratthiko sāragavesī”tiādinā nayena sakalampi",
  "tika-s0401t5:2_8": "cūḷasāropamasuttaṁ upamāya atthaṁ parivāretvā dassento āha. “Idha pana, bhikkhave,",
  "tika-s0401t5:2_9": "ekacce kulaputtā dhammaṁ pariyāpuṇanti suttaṁ…pe… seyyathāpi, bhikkhave, puriso alagaddatthiko”tiādinā",
  "tika-s0401t5:2_10": "nayena sakalampi alagaddasuttaṁ mahāsāropamasuttanti evamādīni suttāni atthena upamaṁ",
  "tika-s0401t5:2_11": "parivāretvā dassento āha. Svāyaṁ idha paṭhamaṁ upamaṁ dassetvā pacchā atthaṁ dassetīti.",
  "tika-s0401t5:3_0": "Ettha hi cūḷasāropamādīsu paṭhamaṁ upamaṁ vatvā tadanantaraṁ upameyyatthaṁ vatvā",
  "tika-s0401t5:3_1": "puna upamaṁ vadanto upamāya atthaṁ parivāretvā dassetīti vutto. Alagaddūpamasuttādīsu",
  "tika-s0401t5:3_2": "pana atthaṁ paṭhamaṁ vatvā tadanantaraṁ upamaṁ vatvā puna atthaṁ vadanto atthena",
  "tika-s0401t5:3_3": "upamaṁ parivāretvā dassetīti vutto. Tenevettha līnatthappakāsiniyaṁ vuttaṁ – “upameyyatthaṁ",
  "tika-s0401t5:3_4": "paṭhamaṁ vatvā tadanantaraṁ atthaṁ vatvā puna upamaṁ vadanto upamāya atthaṁ parivāretvā",
  "tika-s0401t5:3_5": "dassetī”ti vutto. Atthena upamaṁ parivāretvāti etthāpi eseva nayoti. Idha pana katthaci",
  "tika-s0401t5:3_6": "atthena upamaṁ parivāretvā dasseti. “Vatthasutte viya pāricchattakopamaaggikkhandhopamādisuttesu",
  "tika-s0401t5:3_7": "viya cā”ti vuttaṁ. Tattha vatthasutte tāva “seyyathāpi, bhikkhave, vatthaṁ saṁkiliṭṭhaṁ",
  "tika-s0401t5:3_8": "malaggahitaṁ, tamenaṁ rajako yasmiṁ yasmiṁ raṅgajāte upasaṁhareyya. Yadi nīlakāya,",
  "tika-s0401t5:3_9": "yadi pītakāya, yadi lohitakāya, yadi mañjiṭṭhakāya, durattavaṇṇamevassa aparisuddhavaṇṇamevassa.",
  "tika-s0401t5:3_10": "Taṁ kissa hetu? Aparisuddhattā, bhikkhave, vatthassa. Evameva kho, bhikkhave, citte",
  "tika-s0401t5:3_11": "saṁkiliṭṭhe duggati pāṭikaṅkhā”tiādinā paṭhamaṁ upamaṁ dassetvā pacchā upameyyattho",
  "tika-s0401t5:3_12": "vutto, na pana paṭhamaṁ atthaṁ vatvā tadanantaraṁ upamaṁ dassetvā puna attho vutto.",
  "tika-s0401t5:3_13": "Yena katthaci atthena upamaṁ parivāretvā dasseti. Vatthasutte viyāti vadeyya.",
  "tika-s0401t5:4_0": "Tathā pāricchattakopamepi “yasmiṁ, bhikkhave, samaye devānaṁ tāvatiṁsānaṁ pāricchattako",
  "tika-s0401t5:4_1": "koviḷāro paṇḍupalāso hoti, attamanā, bhikkhave, devā tāvatiṁsā, tasmiṁ samaye honti",
  "tika-s0401t5:4_2": "paṇḍupalāso dāni pāricchattako koviḷāro, na cirasseva dāni pannapalāso bhavissati…pe…",
  "tika-s0401t5:4_3": "evameva kho, bhikkhave, yasmiṁ samaye ariyasāvako agārasmā anagāriyaṁ pabbajjāya",
  "tika-s0401t5:4_4": "ceteti. Paṇḍupalāso, bhikkhave, ariyasāvako tasmiṁ samaye hotī”tiādinā paṭhamaṁ upamaṁ",
  "tika-s0401t5:4_5": "dassetvā pacchā attho vutto. Aggikkhandhopame “passatha no tumhe, bhikkhave, amuṁ",
  "tika-s0401t5:4_6": "mahantaṁ aggikkhandhaṁ ādittaṁ sampajjalitaṁ sajotibhūtanti. Evaṁ, bhanteti. Taṁ",
  "tika-s0401t5:4_7": "kiṁ maññatha, bhikkhave, katamaṁ nu kho varaṁ yaṁ amuṁ mahantaṁ aggikkhandhaṁ ādittaṁ",
  "tika-s0401t5:4_8": "sampajjalitaṁ sajotibhūtaṁ āliṅgetvā upanisīdeyya vā upanipajjeyya vā, yaṁ khattiyakaññaṁ",
  "tika-s0401t5:4_9": "vā brāhmaṇakaññaṁ vā gahapatikaññaṁ vā mudutalunahatthapādaṁ āliṅgetvā upanisīdeyya",
  "tika-s0401t5:4_10": "vā upanipajjeyya vā”tiādinā paṭhamaṁ upamaṁyeva dassetvā pacchā attho vutto, na pana",
  "tika-s0401t5:4_11": "paṭhamaṁ atthaṁ vatvā tadanantaraṁ upamaṁ dassetvā puna attho vutto, tasmā “katthaci",
  "tika-s0401t5:4_12": "atthena upamaṁ parivāretvā dasseti vatthasutte viya pāricchattakopamaaggikkhandhopamādisuttesu",
  "tika-s0401t5:4_13": "viya cā”ti na vattabbaṁ.",
  "tika-s0401t5:5_0": "Keci panettha evaṁ vaṇṇayanti “atthaṁ paṭhamaṁ vatvā pacchā ca upamaṁ dassento atthena",
  "tika-s0401t5:5_1": "upamaṁ parivāretvā dasseti nāma, upamaṁ pana paṭhamaṁ vatvā pacchā atthaṁ dassento",
  "tika-s0401t5:5_2": "upamāya atthaṁ parivāretvā dasseti nāma, tadubhayassapi āgataṭṭhānaṁ nidassento ‘vatthasutte",
  "tika-s0401t5:5_3": "viyā’tiādimāhā”ti. Tampi “katthaci atthena upamaṁ parivāretvā dasseti vatthasutte",
  "tika-s0401t5:5_4": "viya pāricchattakopamaaggikkhandhopamādisuttesu viya cā”ti vattabbaṁ, evañca vuccamāne",
  "tika-s0401t5:5_5": "“katthaci upamāya atthaṁ parivāretvā dasseti loṇambilasutte viyā”ti visuṁ na vattabbaṁ",
  "tika-s0401t5:5_6": "“aggikkhandhopamādisutte viyā”ti ettha ādisaddeneva saṅgahitattā. Loṇambilasuttepi hi –",
  "tika-s0401t5:6_0": "“Seyyathāpi, bhikkhave, paṇḍito byatto kusalo sūdo rājānaṁ vā rājamahāmattaṁ vā nānaccayehi",
  "tika-s0401t5:6_1": "sūpehi paccupaṭṭhito assa ambilaggehipi tittakaggehipi kaṭukaggehipi madhuraggehipi",
  "tika-s0401t5:6_2": "khārikehipi akhārikehipi loṇikehipi aloṇikehipi.",
  "tika-s0401t5:7_0": "“Sa kho so, bhikkhave, paṇḍito byatto kusalo sūdo sakassa bhattassa nimittaṁ uggaṇhāti",
  "tika-s0401t5:7_1": "‘idaṁ vā me ajja bhattasūpeyyaṁ ruccati, imassa vā abhiharati, imassa vā bahuṁ gaṇhāti,",
  "tika-s0401t5:7_2": "imassa vā vaṇṇaṁ bhāsati. Ambilaggaṁ vā me ajja bhattasūpeyyaṁ ruccati, ambilaggassa",
  "tika-s0401t5:7_3": "vā abhiharati, ambilaggassa vā bahuṁ gaṇhāti, ambilaggassa vā vaṇṇaṁ bhāsati…pe…",
  "tika-s0401t5:7_4": "aloṇikassa vā vaṇṇaṁ bhāsatī’ti. Sa kho so, bhikkhave, paṇḍito byatto kusalo sūdo",
  "tika-s0401t5:7_5": "lābhī ceva hoti acchādanassa, lābhī vetanassa, lābhī abhihārānaṁ. Taṁ kissa hetu?",
  "tika-s0401t5:7_6": "Tathā hi so, bhikkhave, paṇḍito byatto kusalo sūdo sakassa bhattanimittaṁ uggaṇhāti.",
  "tika-s0401t5:7_7": "Evameva kho, bhikkhave, idhekacco paṇḍito byatto kusalo bhikkhu kāye kāyānupassī",
  "tika-s0401t5:7_8": "viharati…pe… vedanāsu…pe… citte…pe… dhammesu dhammānupassī viharati ātāpī sampajāno",
  "tika-s0401t5:7_9": "satimā vineyya loke abhijjhādomanassaṁ. Tassa dhammesu dhammānupassino viharato cittaṁ",
  "tika-s0401t5:7_10": "samādhiyati, upakkilesā pahīyanti, so taṁ nimittaṁ uggaṇhāti.",
  "tika-s0401t5:8_0": "“Sa kho, bhikkhave, paṇḍito byatto kusalo bhikkhu lābhī ceva hoti diṭṭheva dhamme",
  "tika-s0401t5:8_1": "sukhavihārānaṁ, lābhī hoti satisampajaññassa. Taṁ kissa hetu? Tathā hi so, bhikkhave,",
  "tika-s0401t5:8_2": "paṇḍito byatto kusalo bhikkhu sakassa cittassa nimittaṁ uggaṇhātī”ti –",
  "tika-s0401t5:9_0": "Evaṁ paṭhamaṁ upamaṁ dassetvā pacchā attho vutto. “Suvaṇṇakārasūriyopamādisuttesu",
  "tika-s0401t5:9_1": "viya cā”ti idañca udāharaṇamattena saṅgahaṁ gacchati suvaṇṇakārasuttādīsu paṭhamaṁ",
  "tika-s0401t5:9_2": "upamāya adassitattā. Etesu hi suvaṇṇakāropamasutte tāva –",
  "tika-s0401t5:10_0": "“Adhicittamanuyuttena, bhikkhave, bhikkhunā tīṇi nimittāni kālena kālaṁ manasi kātabbāni,",
  "tika-s0401t5:10_1": "kālena kālaṁ samādhinimittaṁ manasi kātabbaṁ, kālena kālaṁ paggahanimittaṁ manasi",
  "tika-s0401t5:10_2": "kātabbaṁ, kālena kālaṁ upekkhānimittaṁ manasi kātabbaṁ. Sace, bhikkhave, adhicittamanuyutto",
  "tika-s0401t5:10_3": "bhikkhu ekantaṁ samādhinimittaṁyeva manasi kareyya, ṭhānaṁ taṁ cittaṁ kosajjāya saṁvatteyya.",
  "tika-s0401t5:10_4": "Sace, bhikkhave, adhicittamanuyutto bhikkhu ekantaṁ paggahanimittaṁyeva manasi kareyya,",
  "tika-s0401t5:10_5": "ṭhānaṁ taṁ cittaṁ uddhaccāya saṁvatteyya. Sace, bhikkhave, adhicittamanuyutto bhikkhu",
  "tika-s0401t5:10_6": "ekantaṁ upekkhānimittaṁyeva manasi kareyya, ṭhānaṁ taṁ cittaṁ na sammā samādhiyeyya",
  "tika-s0401t5:10_7": "āsavānaṁ khayāya. Yato ca kho, bhikkhave, adhicittamanuyutto bhikkhu kālena kālaṁ",
  "tika-s0401t5:10_8": "samādhinimittaṁ…pe… paggahanimittaṁ…pe… upekkhānimittaṁ manasi karoti, taṁ hoti cittaṁ",
  "tika-s0401t5:10_9": "muduñca kammaniyañca pabhassarañca, na ca pabhaṅgu, sammā samādhiyati āsavānaṁ khayāya.",
  "tika-s0401t5:11_0": "“Seyyathāpi, bhikkhave, suvaṇṇakāro vā suvaṇṇakārantevāsī vā ukkaṁ bandheyya, ukkaṁ",
  "tika-s0401t5:11_1": "bandhitvā ukkāmukhaṁ ālimpeyya, ukkāmukhaṁ ālimpitvā saṇḍāsena jātarūpaṁ gahetvā",
  "tika-s0401t5:11_2": "ukkāmukhe pakkhipeyya, ukkāmukhe pakkhipitvā kālena kālaṁ abhidhamati, kālena kālaṁ",
  "tika-s0401t5:11_3": "udakena paripphoseti, kālena kālaṁ ajjhupekkhati. Sace, bhikkhave, suvaṇṇakāro vā",
  "tika-s0401t5:11_4": "suvaṇṇakārantevāsī vā taṁ jātarūpaṁ ekantaṁ abhidhameyya, ṭhānaṁ taṁ jātarūpaṁ daheyya.",
  "tika-s0401t5:11_5": "Sace, bhikkhave, suvaṇṇakāro vā suvaṇṇakārantevāsī vā taṁ jātarūpaṁ ekantaṁ udakena",
  "tika-s0401t5:11_6": "paripphoseyya, ṭhānaṁ taṁ jātarūpaṁ nibbāpeyya. Sace, bhikkhave, suvaṇṇakāro vā suvaṇṇakārantevāsī",
  "tika-s0401t5:11_7": "vā taṁ jātarūpaṁ ekantaṁ ajjhupekkheyya, ṭhānaṁ taṁ jātarūpaṁ na sammā paripākaṁ",
  "tika-s0401t5:11_8": "gaccheyya. Yato ca kho, bhikkhave, suvaṇṇakāro vā suvaṇṇakārantevāsī vā taṁ jātarūpaṁ",
  "tika-s0401t5:11_9": "kālena kālaṁ abhidhamati, kālena kālaṁ udakena paripphoseti, kālena kālaṁ ajjhupekkhati,",
  "tika-s0401t5:11_10": "taṁ hoti jātarūpaṁ muduñca kammaniyañca pabhassarañca, na ca pabhaṅgu, sammā upeti",
  "tika-s0401t5:11_11": "kammāya. Yassā yassā ca piḷandhanavikatiyā ākaṅkhati, yadi paṭṭikāya yadi kuṇḍalāya",
  "tika-s0401t5:11_12": "yadi gīveyyakena yadi suvaṇṇamālāya, tañcassa atthaṁ anubhoti.",
  "tika-s0401t5:12_0": "“Evameva kho, bhikkhave, adhicittamanuyuttena bhikkhu…pe… sammā samādhiyati āsavānaṁ",
  "tika-s0401t5:12_1": "khayāya. Yassa yassa ca abhiññāsacchikaraṇīyassa dhammassa cittaṁ abhininnāmeti abhiññāsacchikiriyāya,",
  "tika-s0401t5:12_2": "tatra tatreva sakkhibhabbataṁ pāpuṇāti sati satiāyatane”ti –",
  "tika-s0401t5:13": "Evaṁ paṭhamaṁ atthaṁ dassetvā tadatantaraṁ upamaṁ vatvā punapi attho evaṁ paṭhamaṁ atthaṁ dassetvā tadanantaraṁ upamaṁ vatvā punapi attho vutto.",
  "tika-s0401t5:14": "Sattasūriyopame ca –",
  "tika-s0401t5:15_0": "“Aniccā, bhikkhave, saṅkhārā, adhuvā, bhikkhave, saṅkhārā, anassāsikā, bhikkhave,",
  "tika-s0401t5:15_1": "saṅkhārā, yāvañcidaṁ, bhikkhave, alameva sabbasaṅkhāresu nibbindituṁ alaṁ virajjituṁ",
  "tika-s0401t5:15_2": "alaṁ vimuccituṁ. Sineru, bhikkhave, pabbatarājā caturāsītiyojanasahassāni āyāmena,",
  "tika-s0401t5:15_3": "caturāsītiyojanasahassāni vitthārena, caturāsītiyojanasahassāni mahāsamudde ajjhogāḷho,",
  "tika-s0401t5:15_4": "caturāsītiyojanasahassāni mahāsamuddā accuggato. Hoti so kho, bhikkhave, samayo,",
  "tika-s0401t5:15_5": "yaṁ kadāci karahaci dīghassa addhuno accayena bahūni vassāni bahūni vassasatāni bahūni",
  "tika-s0401t5:15_6": "vassasahassāni bahūni vassasatasahassāni devo na vassati, deve kho pana, bhikkhave,",
  "tika-s0401t5:15_7": "avassante ye kecime bījagāmabhūtagāmā osadhitiṇavanappatayo, te ussussanti visussanti",
  "tika-s0401t5:15_8": "na bhavanti. Evaṁ aniccā, bhikkhave, saṅkhārā, evaṁ adhuvā, bhikkhave, saṅkhārā”tiādinā –",
  "tika-s0401t5:16_0": "Paṭhamaṁ atthaṁ dassetvā tadanantaraṁ upamaṁ vatvā punapi attho vutto. Atha vā “sūriyassa,",
  "tika-s0401t5:16_1": "bhikkhave, udayato etaṁ pubbaṅgamaṁ etaṁ pubbanimittaṁ, yadidaṁ aruṇuggaṁ. Evameva",
  "tika-s0401t5:16_2": "kho, bhikkhave, bhikkhuno ariyassa aṭṭhaṅgikassa maggassa uppādāya etaṁ pubbaṅgamaṁ",
  "tika-s0401t5:16_3": "etaṁ pubbanimittaṁ, yadidaṁ kalyāṇamittatā”ti yadetaṁ saṁyuttanikāye āgataṁ, taṁ",
  "tika-s0401t5:16_4": "idha sūriyopamasuttanti adhippetaṁ siyā. Tampi “katthaci upamāya atthaṁ parivāretvā",
  "tika-s0401t5:16_5": "dassetī”ti iminā na sameti paṭhamaṁ upamaṁ vatvā tadanantaraṁ atthaṁ dassetvā puna",
  "tika-s0401t5:16_6": "upamāya avuttattā. Paṭhamameva hi tattha upamā dassitā, “imasmiṁ pana sālisūkopame",
  "tika-s0401t5:16_7": "upamāya atthaṁ parivāretvā dassento seyyathāpi, bhikkhaveti ādimāhā”ti. Idampi vacanamasaṅgahitaṁ",
  "tika-s0401t5:16_8": "vatthasuttassa imassa ca visesābhāvato. Ubhayatthāpi hi paṭhamaṁ upamaṁ dassetvā",
  "tika-s0401t5:16_9": "pacchā attho vutto, tasmā evamettha pāṭhena bhavitabbaṁ “tatra bhagavā katthaci paṭhamaṁyeva",
  "tika-s0401t5:16_10": "upamaṁ dassetvā pacchā atthaṁ dasseti vatthasutte viya pāricchattakopama- aggikkhandhopamādisuttesu",
  "tika-s0401t5:16_11": "viya ca, katthaci atthena upamaṁ parivāretvā dasseti suvaṇṇakārasattasūriyopamādisuttesu",
  "tika-s0401t5:16_12": "viya, imasmiṁ pana sālisūkopame paṭhamaṁ upamaṁ dassetvā pacchā atthaṁ dassento seyyathāpi,",
  "tika-s0401t5:16_13": "bhikkhaveti ādimāhā”ti. Aññathā majjhimaṭṭhakathāya virujjhati. Idhāpi ca pubbenāparaṁ",
  "tika-s0401t5:16_14": "na sameti. Majjhimaṭṭhakathāya vuttanayeneva vā idhāpi pāṭho gahetabbo.",
  "tika-s0401t5:17_0": "Kaṇasadiso sāliphalassa tuṇḍe uppajjanakavālo sālisūkaṁ, tathā yavasūkaṁ. Sūkassa",
  "tika-s0401t5:17_1": "tanukabhāvato bhedavato bhedo nātimahā hotīti āha – “bhindissati, chaviṁ chindissatīti",
  "tika-s0401t5:17_2": "attho”ti. Yathā micchāṭhapitasālisūkādi akkantampi hatthādiṁ na bhindati bhindituṁ",
  "tika-s0401t5:17_3": "ayoggabhāvena ṭhitattā, evaṁ ācayagāmicittaṁ avijjaṁ na bhindati bhindituṁ ayoggabhāvena",
  "tika-s0401t5:17_4": "uppannattāti imamatthaṁ dasseti “micchāṭhapitenā”tiādinā. Aṭṭhasu ṭhānesūti “dukkhe",
  "tika-s0401t5:17_5": "aññāṇa”ntiādinā vuttesu dukkhādīsu catūsu saccesu pubbantādīsu catūsu cāti aṭṭhasu",
  "tika-s0401t5:17_6": "ṭhānesu. Ghanabahalanti cirakālaparibhāvanāya ativiya bahalaṁ. Mahāvisayatāya mahāpaṭipakkhatāya",
  "tika-s0401t5:17_7": "bahuparivāratāya bahudukkhatāya ca mahatī avijjāti mahāavijjā. Taṁ mahāavijjaṁ. Mahāsaddo",
  "tika-s0401t5:17_8": "hi bahubhāvatthopi hoti “mahājano”tiādīsu viya. Taṇhāvānato nikkhantabhāvenāti tattha",
  "tika-s0401t5:17_9": "taṇhāya abhāvameva vadati.",
  "tika-s0401t5:18_0": "42. Dutiye pādeneva avamaddite akkantanti vuccamāne hatthena avamadditaṁ akkantaṁ",
  "tika-s0401t5:18_1": "viya akkantanti ruḷhī hesāti āha – “akkantanteva vutta”nti. Ariyavohāroti ariyadesavāsīnaṁ",
  "tika-s0401t5:18_2": "vohāro. Mahantaṁ aggahetvā appamattakasseva gahaṇe payojanaṁ dassetuṁ – “kasmā panā”tiādi",
  "tika-s0401t5:18_3": "āraddhaṁ. Tena “vivaṭṭūpanissayakusalaṁ nāma yoniso uppāditaṁ appaka”nti na cintetabbaṁ,",
  "tika-s0401t5:18_4": "anukkamena laddhapaccayaṁ hutvā vaḍḍhamānaṁ khuddakanadī viya pakkhandamahoghā samuddaṁ,",
  "tika-s0401t5:18_5": "anukkamena nibbānamahāsamuddameva purisaṁ pāpetīti dīpeti. Paccekabodhiṁ buddhabhūminti",
  "tika-s0401t5:18_6": "ca paccatte upayogavacanaṁ. Vaṭṭavivaṭṭaṁ kathitanti yathākkamena vuttaṁ.",
  "tika-s0401t5:19_0": "43. Tatiye dosena paduṭṭhacittanti sampayuttadhammānaṁ, yasmiṁ santāne uppajjati,",
  "tika-s0401t5:19_1": "tassa ca dūsanena visasaṁsaṭṭhapūtimuttasadisena dosena padūsitacittaṁ. Attano cittenāti",
  "tika-s0401t5:19_2": "attano cetopariyañāṇena sabbaññutaññāṇena vā sahitena cittena. Paricchinditvāti ñāṇena",
  "tika-s0401t5:19_3": "paricchinditvā. Iṭṭhākārena etīti ayo, sukhaṁ. Sabbaso apeto ayo etassa, etasmāti",
  "tika-s0401t5:19_4": "vā apāyo, kāyikassa cetasikassa ca dukkhassa gati pavattiṭṭhānanti duggati, kāraṇāvasena",
  "tika-s0401t5:19_5": "vividhaṁ vikārena ca nipātiyanti etthāti vinipāto, appakopi natthi ayo sukhaṁ etthāti",
  "tika-s0401t5:19_6": "nirayoti evamettha attho veditabbo.",
  "tika-s0401t5:20_0": "44. Catutthe saddhāpasādena pasannanti saddhāsaṅkhātena pasādena pasannaṁ, na indriyānaṁ",
  "tika-s0401t5:20_1": "avippasannatāya. Sukhassa gatinti sukhassa pavattiṭṭhānaṁ. Sukhamevettha gacchanti,",
  "tika-s0401t5:20_2": "na dukkhanti vā sugati. Manāpiyarūpāditāya saha aggehīti saggaṁ, lokaṁ.",
  "tika-s0401t5:21_0": "45. Pañcame pariḷāhavūpasamakaro rahado etthāti rahado, udakapuṇṇo rahado udakarahado.",
  "tika-s0401t5:21_1": "Udakaṁ dahati dhāretīti udakadaho. Āviloti kalalabahulatāya ākulo. Tenāha – “avippasanno”ti.",
  "tika-s0401t5:21_2": "Luḷitoti vātena āloḷito. Tenāha – “aparisaṇṭhito”ti. Vātābhighātena vīcitaraṅgamalasamākulatāya",
  "tika-s0401t5:21_3": "hi parito na saṇṭhito vā aparisaṇṭhito. Vātābhighātena udakassa ca appabhāvena kalalībhūto",
  "tika-s0401t5:21_4": "kaddamabhāvappattoti āha – “kaddamībhūto”ti. Sippiyo muttasippiādayo. Sambukā saṅkhasalākavisesā.",
  "tika-s0401t5:21_5": "Carantampi tiṭṭhantampīti yathālābhavacanametaṁ daṭṭhabbaṁ. Tameva hi yathālābhavacanataṁ",
  "tika-s0401t5:21_6": "dassetuṁ – “etthā”tiādi āraddhaṁ.",
  "tika-s0401t5:22_0": "Pariyonaddhenāti paṭicchāditena. Tayidaṁ kāraṇena āvilabhāvassa dassanaṁ. Diṭṭhadhamme",
  "tika-s0401t5:22_1": "imasmiṁ attabhāve bhavo diṭṭhadhammiko, so pana lokiyopi hoti lokuttaropīti āha –",
  "tika-s0401t5:22_2": "“lokiyalokuttaramissako”ti. Pecca samparetabbato samparāyo, paraloko. Tenāha – “so",
  "tika-s0401t5:22_3": "hi parattha atthoti parattho”ti. Iti dvidhāpi sakasantatipariyāpanno eva gahitoti",
  "tika-s0401t5:22_4": "itarampi saṅgahetvā dassetuṁ – “apicā”tiādimāha. Ayanti kusalakammapathasaṅkhāto",
  "tika-s0401t5:22_5": "dasavidho dhammo. Satthantarakappāvasāneti idaṁ tassa āsannabhāvaṁ sandhāya vuttaṁ.",
  "tika-s0401t5:22_6": "Yassa kassaci antarakappassāvasāneti veditabbaṁ. Ariyānaṁ yuttanti ariyānaṁ ariyabhāvāya",
  "tika-s0401t5:22_7": "yuttaṁ, tato eva ariyabhāvaṁ kātuṁ samatthaṁ. Ñāṇameva ñeyyassa paccakkhakaraṇaṭṭhena",
  "tika-s0401t5:22_8": "dassananti āha – “ñāṇameva hī”tiādi. Kiṁ pana tanti āha – “dibbacakkhū”tiādi.",
  "tika-s0401t5:23_0": "46. Chaṭṭhe acchoti tanuko. Tanubhāvameva hi sandhāya “abahalo”ti vuttaṁ. Yasmā pasanno",
  "tika-s0401t5:23_1": "nāma accho na bahalo, tasmā “pasannotipi vaṭṭatī”ti vuttaṁ. Vippasannoti visesena",
  "tika-s0401t5:23_2": "pasanno. So pana sammā pasanno nāma hotīti āha – “suṭṭhu pasanno”ti. Anāviloti akaluso.",
  "tika-s0401t5:23_3": "Tenāha – “parisuddho”tiādi. Saṅkhanti khuddakasevālaṁ, yaṁ “tilabījaka”nti vuccati.",
  "tika-s0401t5:23_4": "Sevālanti kaṇṇikasevālaṁ. Paṇakanti udakamalaṁ. Cittassa āvilabhāvo nīvaraṇahetukoti",
  "tika-s0401t5:23_5": "āha – “anāvilenāti pañcanīvaraṇavimuttenā”ti.",
  "tika-s0401t5:24_0": "47. Sattame rukkhajātānīti ettha jātasaddena padavaḍḍhanameva kataṁ yathā “kosajāta”nti",
  "tika-s0401t5:24_1": "āha – “rukkhānamevetaṁ adhivacana”nti. Koci hi rukkho vaṇṇena aggo hoti yathā taṁ",
  "tika-s0401t5:24_2": "rattacandanādi. Koci gandhena yathā taṁ gosītacandanaṁ. Koci rasena khadirādi. Koci",
  "tika-s0401t5:24_3": "thaddhatāya campakādi. Maggaphalāvahatāya vipassanāvasena bhāvitampi gahitaṁ. “Tattha",
  "tika-s0401t5:24_4": "tattheva sakkhibhabbataṁ pāpuṇātī”ti vacanato “abhiññāpādakacatutthajjhānacittameva,",
  "tika-s0401t5:24_5": "āvuso”ti phussamittatthero vadati.",
  "tika-s0401t5:25_0": "48. Aṭṭhame cittassa parivattanaṁ uppādanirodhā evāti āha – “evaṁ lahuṁ uppajjitvā",
  "tika-s0401t5:25_1": "lahuṁ nirujjhanaka”nti. Adhimattapamāṇattheti atikkantapamāṇatthe, pamāṇātītatāyanti",
  "tika-s0401t5:25_2": "attho. Tenāha – “ativiya na sukarā”ti. Cakkhuviññāṇampi adhippetamevāti sabbassapi",
  "tika-s0401t5:25_3": "cittassa samānakhaṇattā vuttaṁ. Cittassa ativiya lahuparivattibhāvaṁ theravādena",
  "tika-s0401t5:25_4": "dīpetuṁ – “imasmiṁ panatthe”tiādi vuttaṁ. Cittasaṅkhārāti sasampayuttaṁ cittaṁ vadati.",
  "tika-s0401t5:25_5": "Vāhasatānaṁ kho, mahārāja, vīhīnanti potthakesu likhanti, “vāhasataṁ kho, mahārāja,",
  "tika-s0401t5:25_6": "vīhīna”nti pana pāṭhena bhavitabbaṁ. Milindapañhepi hi katthaci ayameva pāṭho dissati.",
  "tika-s0401t5:25_7": "“Vāhasatāna”nti vā paccatte sāmivacanaṁ byattayena vuttanti daṭṭhabbaṁ. Aḍḍhacūḷanti",
  "tika-s0401t5:25_8": "thokena ūnaṁ upaḍḍhaṁ. Kassa pana upaḍḍhanti? Adhikārato vāhassāti viññāyati. “Aḍḍhacuddasa”nti",
  "tika-s0401t5:25_9": "keci. “Aḍḍhacatuttha”nti apare. Sādhikaṁ diyaḍḍhasataṁ vāhāti daḷhaṁ katvā vadanti,",
  "tika-s0401t5:25_10": "vīmaṁsitabbaṁ. Catunāḷiko tumbo. Pucchāya abhāvenāti “sakkā pana, bhante, upamaṁ",
  "tika-s0401t5:25_11": "kātu”nti evaṁ pavattāya pucchāya abhāvena na katā upamā. Dhammadesanāpariyosāneti",
  "tika-s0401t5:25_12": "sannipatitaparisāya yathāraddhadhammadesanāya pariyosāne.",
  "tika-s0401t5:26_0": "49. Navame pabhassaranti pariyodātaṁ sabhāvaparisuddhaṭṭhena. Tenāha – “paṇḍaraṁ",
  "tika-s0401t5:26_1": "parisuddha”nti. Pabhassaratādayo nāma vaṇṇadhātuyaṁ labbhanakavisesāti āha – “kiṁ",
  "tika-s0401t5:26_2": "pana cittassa vaṇṇo nāma atthī”ti? Itaro arūpatāya “natthī”ti paṭikkhipitvā pariyāyakathā",
  "tika-s0401t5:26_3": "ayaṁ tādisassa cittassa parisuddhabhāvanādīpanāyāti dassento “nīlādīna”ntiādimāha.",
  "tika-s0401t5:26_4": "Tathā hi “so evaṁ samāhite citte parisuddhe pariyodāte”ti vuttaṁ. Tenevāha – “idampi",
  "tika-s0401t5:26_5": "nirupakkilesatāya parisuddhanti pabhassara”nti. Kiṁ pana bhavaṅgacittaṁ nirupakkilesanti?",
  "tika-s0401t5:26_6": "Āma sabhāvato nirupakkilesaṁ, āgantukaupakkilesavasena pana siyā upakkiliṭṭhaṁ. Tenāha",
  "tika-s0401t5:26_7": "– “tañca kho”tiādi. Tattha attano tesañca bhikkhūnaṁ paccakkhabhāvato pubbe “ida”nti",
  "tika-s0401t5:26_8": "vatvā idāni paccāmasanavasena “ta”nti āha. Ca-saddo atthūpanayane. Kho-saddo vacanālaṅkāre,",
  "tika-s0401t5:26_9": "avadhāraṇe vā. Vakkhamānassa atthassa nicchitabhāvato bhavaṅgacittena sahāvaṭṭhānābhāvato",
  "tika-s0401t5:26_10": "upakkilesānaṁ āgantukatāti āha – “asahajātehī”tiādi. Rāgādayo upecca cittasantānaṁ",
  "tika-s0401t5:26_11": "kilissanti vibādhenti upatāpenti cāti āha – “upakkilesehīti rāgādīhī”ti. Bhavaṅgacittassa",
  "tika-s0401t5:26_12": "nippariyāyato upakkilesehi upakkiliṭṭhatā nāma natthi asaṁsaṭṭhabhāvato, ekasantatipariyāpannatāya",
  "tika-s0401t5:26_13": "pana siyā upakkiliṭṭhatāpariyāyoti āha – “upakkiliṭṭhaṁ nāmāti vuccatī”ti. Idāni",
  "tika-s0401t5:26_14": "tamatthaṁ upamāya vibhāvetuṁ “yathā hī”tiādimāha. Tena bhinnasantānagatāyapi nāma",
  "tika-s0401t5:26_15": "iriyāya loke gārayhatā dissati, pageva ekasantānagatāya iriyāyāti imaṁ visesaṁ dasseti.",
  "tika-s0401t5:26_16": "Tenāha – “javanakkhaṇe…pe… upakkiliṭṭhaṁ nāma hotī”ti.",
  "tika-s0401t5:27_0": "50. Dasame bhavaṅgacittameva cittanti “pabhassaramidaṁ, bhikkhave, citta”nti vuttaṁ",
  "tika-s0401t5:27_1": "bhavaṅgacittameva. Yadaggena bhavaṅgacittaṁ tādisapaccayasamavāye upakkiliṭṭhaṁ nāma",
  "tika-s0401t5:27_2": "vuccati, tadaggena tabbidhurapaccayasamavāye upakkilesato vimuttanti vuccati. Tenāha",
  "tika-s0401t5:27_3": "– “upakkilesehi vippamuttaṁ nāma hotī”ti. Sesamettha navamasutte vuttanayānusārena veditabbaṁ.",
  "tika-s0401t5:28": "Paṇihitaacchavaggavaṇṇanā niṭṭhitā."
}