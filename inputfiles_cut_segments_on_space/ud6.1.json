{
  "ud6.1:0.1": "Udāna 6.1 ",
  "ud6.1:0.2": "Āyusaṅkhārossajjanasutta ",
  "ud6.1:1.1": "Evaṁ me sutaṁ—",
  "ud6.1:1.2": "ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. ",
  "ud6.1:1.3": "Atha kho bhagavā pubbaṇhasamayaṁ nivāsetvā pattacīvaramādāya vesāliṁ piṇḍāya pāvisi. ",
  "ud6.1:1.4": "Vesāliyaṁ piṇḍāya caritvā pacchābhattaṁ piṇḍapātapaṭikkanto āyasmantaṁ ānandaṁ āmantesi: ",
  "ud6.1:1.5": "“gaṇhāhi, ānanda, nisīdanaṁ. ",
  "ud6.1:1.6": "Yena cāpālaṁ cetiyaṁ tenupasaṅkamissāma divāvihārāyā”ti. ",
  "ud6.1:2.1": "“Evaṁ, bhante”ti kho āyasmā ānando bhagavato paṭissutvā nisīdanaṁ ādāya bhagavantaṁ piṭṭhito piṭṭhito anubandhi. ",
  "ud6.1:2.2": "Atha kho bhagavā yena cāpālaṁ cetiyaṁ tenupasaṅkami; upasaṅkamitvā paññatte āsane nisīdi. ",
  "ud6.1:2.3": "Nisajja kho bhagavā āyasmantaṁ ānandaṁ āmantesi: ",
  "ud6.1:3.1_0": "“Ramaṇīyā, ānanda, vesālī; ramaṇīyaṁ udenaṁ cetiyaṁ; ramaṇīyaṁ gotamakaṁ cetiyaṁ;",
  "ud6.1:3.1_1": "ramaṇīyaṁ sattambaṁ cetiyaṁ; ramaṇīyaṁ bahuputtaṁ cetiyaṁ; ramaṇīyaṁ sārandadaṁ cetiyaṁ;",
  "ud6.1:3.1_2": "ramaṇīyaṁ cāpālaṁ cetiyaṁ.",
  "ud6.1:3.2": "Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno (…) kappaṁ vā tiṭṭheyya kappāvasesaṁ vā. ",
  "ud6.1:3.3_0": "Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā",
  "ud6.1:3.3_1": "anuṭṭhitā paricitā susamāraddhā. Ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā”ti.",
  "ud6.1:4.1": "Evampi kho āyasmā ānando bhagavatā oḷārike nimitte kayiramāne, oḷārike obhāse kayiramāne, nāsakkhi paṭivijjhituṁ; ",
  "ud6.1:4.2": "na bhagavantaṁ yāci: ",
  "ud6.1:4.3_0": "“tiṭṭhatu, bhante, bhagavā kappaṁ; tiṭṭhatu sugato kappaṁ bahujanahitāya bahujanasukhāya",
  "ud6.1:4.3_1": "lokānukampāya atthāya hitāya sukhāya devamanussānan”ti, yathā taṁ mārena pariyuṭṭhitacitto.",
  "ud6.1:4.4": "Dutiyampi kho …pe… ",
  "ud6.1:4.5": "tatiyampi kho bhagavā āyasmantaṁ ānandaṁ āmantesi: ",
  "ud6.1:5.1_0": "“Ramaṇīyā, ānanda, vesālī; ramaṇīyaṁ udenaṁ cetiyaṁ; ramaṇīyaṁ gotamakaṁ cetiyaṁ;",
  "ud6.1:5.1_1": "ramaṇīyaṁ sattambaṁ cetiyaṁ; ramaṇīyaṁ bahuputtaṁ cetiyaṁ; ramaṇīyaṁ sārandadaṁ cetiyaṁ;",
  "ud6.1:5.1_2": "ramaṇīyaṁ cāpālaṁ cetiyaṁ.",
  "ud6.1:5.2": "Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṁ vā tiṭṭheyya kappāvasesaṁ vā. ",
  "ud6.1:5.3_0": "Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā",
  "ud6.1:5.3_1": "anuṭṭhitā paricitā susamāraddhā. Ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā”ti.",
  "ud6.1:6.1": "Evampi kho āyasmā ānando bhagavatā oḷārike nimitte kayiramāne, oḷārike obhāse kayiramāne, nāsakkhi paṭivijjhituṁ; ",
  "ud6.1:6.2": "na bhagavantaṁ yāci: ",
  "ud6.1:6.3_0": "“tiṭṭhatu, bhante, bhagavā kappaṁ; tiṭṭhatu sugato kappaṁ bahujanahitāya bahujanasukhāya",
  "ud6.1:6.3_1": "lokānukampāya atthāya hitāya sukhāya devamanussānan”ti, yathā taṁ mārena pariyuṭṭhitacitto.",
  "ud6.1:7.1": "Atha kho bhagavā āyasmantaṁ ānandaṁ āmantesi: ",
  "ud6.1:7.2": "“gaccha tvaṁ, ānanda, yassadāni kālaṁ maññasī”ti. ",
  "ud6.1:7.3": "“Evaṁ, bhante”ti kho āyasmā ānando bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā avidūre aññatarasmiṁ rukkhamūle nisīdi. ",
  "ud6.1:8.1": "Atha kho māro pāpimā, acirapakkante āyasmante ānande, yena bhagavā tenupasaṅkami; upasaṅkamitvā ekamantaṁ aṭṭhāsi. Ekamantaṁ ṭhito kho māro pāpimā bhagavantaṁ etadavoca: ",
  "ud6.1:9.1": "“Parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato. ",
  "ud6.1:9.2": "Bhāsitā kho panesā, bhante, bhagavatā vācā: ",
  "ud6.1:9.3_0": "‘na tāvāhaṁ, pāpima, parinibbāyissāmi yāva me bhikkhū na sāvakā bhavissanti viyattā",
  "ud6.1:9.3_1": "vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino,",
  "ud6.1:9.3_2": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti",
  "ud6.1:9.3_3": "vivarissanti vibhajissanti uttānīkarissanti uppannaṁ parappavādaṁ sahadhammena suniggahitaṁ",
  "ud6.1:9.3_4": "niggahetvā sappāṭihāriyaṁ dhammaṁ desessantī’ti.",
  "ud6.1:9.4_0": "Etarahi kho pana, bhante, bhikkhū bhagavato sāvakā viyattā vinītā visāradā bahussutā",
  "ud6.1:9.4_1": "dhammadharā dhammānudhammappaṭipannā sāmīcippaṭipannā anudhammacārino sakaṁ ācariyakaṁ",
  "ud6.1:9.4_2": "uggahetvā ācikkhanti desenti paññapenti paṭṭhapenti vivaranti vibhajanti uttānīkaronti",
  "ud6.1:9.4_3": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.",
  "ud6.1:9.5": "Parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato. ",
  "ud6.1:10.1": "Bhāsitā kho panesā, bhante, bhagavatā vācā: ",
  "ud6.1:10.2_0": "‘na tāvāhaṁ, pāpima, parinibbāyissāmi yāva me bhikkhuniyo na sāvikā bhavissanti viyattā",
  "ud6.1:10.2_1": "vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo",
  "ud6.1:10.2_2": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti",
  "ud6.1:10.2_3": "vivarissanti vibhajissanti uttānīkarissanti uppannaṁ parappavādaṁ sahadhammena suniggahitaṁ",
  "ud6.1:10.2_4": "niggahetvā sappāṭihāriyaṁ dhammaṁ desessantī’ti.",
  "ud6.1:10.3_0": "Etarahi kho pana, bhante, bhikkhuniyo bhagavato sāvikā viyattā vinītā visāradā bahussutā",
  "ud6.1:10.3_1": "dhammadharā dhammānudhammappaṭipannā sāmīcippaṭipannā anudhammacāriniyo sakaṁ ācariyakaṁ",
  "ud6.1:10.3_2": "uggahetvā ācikkhanti desenti paññapenti paṭṭhapenti vivaranti vibhajanti uttānīkaronti",
  "ud6.1:10.3_3": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.",
  "ud6.1:10.4": "Parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato. ",
  "ud6.1:11.1": "Bhāsitā kho panesā, bhante, bhagavatā vācā: ",
  "ud6.1:11.2_0": "‘na tāvāhaṁ, pāpima, parinibbāyissāmi yāva me upāsakā na sāvakā bhavissanti viyattā",
  "ud6.1:11.2_1": "vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino",
  "ud6.1:11.2_2": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti",
  "ud6.1:11.2_3": "vivarissanti vibhajissanti uttānīkarissanti uppannaṁ parappavādaṁ sahadhammena suniggahitaṁ",
  "ud6.1:11.2_4": "niggahetvā sappāṭihāriyaṁ dhammaṁ desessantī’ti.",
  "ud6.1:11.3_0": "Etarahi kho pana, bhante, upāsakā bhagavato sāvakā viyattā vinītā visāradā bahussutā",
  "ud6.1:11.3_1": "dhammadharā dhammānudhammappaṭipannā sāmīcippaṭipannā anudhammacārino sakaṁ ācariyakaṁ",
  "ud6.1:11.3_2": "uggahetvā ācikkhanti desenti paññapenti paṭṭhapenti vivaranti vibhajanti uttānīkaronti",
  "ud6.1:11.3_3": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.",
  "ud6.1:11.4": "Parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato. ",
  "ud6.1:12.1": "Bhāsitā kho panesā, bhante, bhagavatā vācā: ",
  "ud6.1:12.2_0": "‘na tāvāhaṁ, pāpima, parinibbāyissāmi yāva me upāsikā na sāvikā bhavissanti viyattā",
  "ud6.1:12.2_1": "vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo",
  "ud6.1:12.2_2": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti",
  "ud6.1:12.2_3": "vivarissanti vibhajissanti uttānīkarissanti uppannaṁ parappavādaṁ sahadhammena suniggahitaṁ",
  "ud6.1:12.2_4": "niggahetvā sappāṭihāriyaṁ dhammaṁ desessantī’ti.",
  "ud6.1:12.3_0": "Etarahi kho pana, bhante, upāsikā bhagavato sāvikā viyattā vinītā visāradā bahussutā",
  "ud6.1:12.3_1": "dhammadharā dhammānudhammappaṭipannā sāmīcippaṭipannā anudhammacāriniyo sakaṁ ācariyakaṁ",
  "ud6.1:12.3_2": "uggahetvā ācikkhanti desenti paññapenti paṭṭhapenti vivaranti vibhajanti uttānīkaronti",
  "ud6.1:12.3_3": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.",
  "ud6.1:12.4": "Parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato. ",
  "ud6.1:13.1": "Bhāsitā kho panesā, bhante, bhagavatā vācā: ",
  "ud6.1:13.2": "‘na tāvāhaṁ, pāpima, parinibbāyissāmi yāva me idaṁ brahmacariyaṁ na iddhañceva bhavissati phītañca vitthārikaṁ bāhujaññaṁ puthubhūtaṁ yāva devamanussehi suppakāsitan’ti. ",
  "ud6.1:13.3": "Etarahi kho pana, bhante, bhagavato brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsitaṁ. ",
  "ud6.1:13.4": "Parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato”ti. ",
  "ud6.1:14.1": "Evaṁ vutte, bhagavā māraṁ pāpimantaṁ etadavoca: ",
  "ud6.1:14.2": "“appossukko tvaṁ, pāpima, hohi. Na ciraṁ tathāgatassa parinibbānaṁ bhavissati. ",
  "ud6.1:14.3": "Ito tiṇṇaṁ māsānaṁ accayena tathāgato parinibbāyissatī”ti. ",
  "ud6.1:15.1": "Atha kho bhagavā cāpāle cetiye sato sampajāno āyusaṅkhāraṁ ossaji. ",
  "ud6.1:15.2": "Ossaṭṭhe ca bhagavatā āyusaṅkhāre mahābhūmicālo ahosi bhiṁsanako lomahaṁso, devadundubhiyo ca phaliṁsu. ",
  "ud6.1:16.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi: ",
  "ud6.1:17.1": "“Tulamatulañca sambhavaṁ, ",
  "ud6.1:17.2": "Bhavasaṅkhāramavassaji muni; ",
  "ud6.1:17.3": "Ajjhattarato samāhito, ",
  "ud6.1:17.4": "Abhindi kavacamivattasambhavan”ti. ",
  "ud6.1:17.5": "Paṭhamaṁ. "
}