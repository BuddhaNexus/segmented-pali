{
  "tika-s0402t50:0": "(17) 2. Paṭipadāvaggo",
  "tika-s0402t50:1": "1. Saṁkhittasuttavaṇṇanā",
  "tika-s0402t50:2": "161. Dutiyassa paṭhame dukkhāpaṭipadā dandhābhiññātiādīsu pāḷiyā āgatanayena attho veditabbo. Tathā hi –",
  "tika-s0402t50:3_0": "‘‘Tattha katamā dukkhapaṭipadā dandhābhiññā paññā? Kicchena kasirena samādhiṁ uppādentassa",
  "tika-s0402t50:3_1": "dandhaṁ taṁ ṭhānaṁ abhijānantassa yā uppajjati paññā pajānanā…pe… amoho dhammavicayo",
  "tika-s0402t50:3_2": "sammādiṭṭhi, ayaṁ vuccati dukkhapaṭipadā dandhābhiññā paññā. Tattha katamā dukkhapaṭipadā",
  "tika-s0402t50:3_3": "khippābhiññā paññā? Kicchena kasirena samādhiṁ uppādentassa khippaṁ taṁ ṭhānaṁ abhijānantassa",
  "tika-s0402t50:3_4": "yā uppajjati paññā pajānanā…pe… sammādiṭṭhi, ayaṁ vuccati dukkhapaṭipadā khippābhiññā",
  "tika-s0402t50:3_5": "paññā. Tattha katamā sukhapaṭipadā dandhābhiññā paññā? Akicchena akasirena samādhiṁ",
  "tika-s0402t50:3_6": "uppādentassa dandhaṁ taṁ ṭhānaṁ abhijānantassa yā uppajjati paññā pajānanā…pe… sammādiṭṭhi,",
  "tika-s0402t50:3_7": "ayaṁ vuccati sukhapaṭipadā dandhābhiññā paññā. Tattha katamā sukhapaṭipadā khippābhiññā",
  "tika-s0402t50:3_8": "paññā? Akicchena akasirena samādhiṁ uppādentassa khippaṁ taṁ ṭhānaṁ abhijānantassa",
  "tika-s0402t50:3_9": "yā uppajjati paññā pajānanā…pe… sammādiṭṭhi, ayaṁ vuccati sukhapaṭipadā khippābhiññā",
  "tika-s0402t50:3_10": "paññā’’ti (vibha. 801) – ayamettha pāḷi.",
  "tika-s0402t50:4_0": "Tattha kicchena kasirena samādhiṁ uppādentassāti pubbabhāge āgamanakāle kicchena",
  "tika-s0402t50:4_1": "kasirena dukkhena sasaṅkhārena sappayogena kilese vikkhambhetvā lokuttarasamādhiṁ",
  "tika-s0402t50:4_2": "uppādentassa. Dandhaṁ taṁ ṭhānaṁ abhijānantassāti vikkhambhitesu kilesesu vipassanāparivāse",
  "tika-s0402t50:4_3": "ciraṁ vasitvā taṁ lokuttarasamādhisaṅkhātaṁ ṭhānaṁ dandhaṁ saṇikaṁ abhijānantassa",
  "tika-s0402t50:4_4": "paṭivijjhantassa, pāpuṇantassāti attho. Ayaṁ vuccatīti yā esā evaṁ uppajjati, ayaṁ",
  "tika-s0402t50:4_5": "kilesavikkhambhanappaṭipadāya dukkhattā, vipassanāparivāsapaññāya ca dandhattā maggakāle",
  "tika-s0402t50:4_6": "ekacittakkhaṇe uppannāpi paññā āgamanavasena ‘‘dukkhapaṭipadādandhābhiññā nāmā’’ti",
  "tika-s0402t50:4_7": "vuccati. Upari tīsu padesupi iminā nayena attho veditabbo.",
  "tika-s0402t50:5": "Saṁkhittasuttavaṇṇanā niṭṭhitā.",
  "tika-s0402t50:6": "2. Vitthārasuttavaṇṇanā",
  "tika-s0402t50:7_0": "162. Dutiye akatābhinivesoti akatādhikāro. Rūpānaṁ lakkhaṇādīhi paricchinditvā gahaṇaṁ",
  "tika-s0402t50:7_1": "rūpapariggaho. Tīsu addhāsu kilamatīti pubbante aparante pubbantāparanteti evaṁ tīsu",
  "tika-s0402t50:7_2": "padesesu kilamati. Pañcasu ñāṇesūti rūpapariggahādīsu pañcasu ñāṇesu. Navasu vipassanāñāṇesūti",
  "tika-s0402t50:7_3": "udayabbayādinavavipassanāñāṇesu. Sesamettha uttānameva.",
  "tika-s0402t50:8": "Vitthārasuttavaṇṇanā niṭṭhitā.",
  "tika-s0402t50:9": "3. Asubhasuttavaṇṇanā",
  "tika-s0402t50:10": "163. Tatiye ‘‘yathā etaṁ, tathā ida’’nti iminā nayenāti etena –",
  "tika-s0402t50:11": "‘‘Yathā idaṁ tathā etaṁ, yathā etaṁ tathā idaṁ;",
  "tika-s0402t50:12": "Ajjhattañca bahiddhā ca, kāye chandaṁ virājaye’’ti. (su. ni. 205); –",
  "tika-s0402t50:13_0": "Imaṁ desanānayaṁ saṅgaṇhāti. Tassattho – yathā idaṁ saviññāṇakāsubhaṁ āyuusmāviññāṇānaṁ",
  "tika-s0402t50:13_1": "anapagamā carati tiṭṭhati nisīdati sayati, tathā etaṁ etarahi susāne sayitaṁ aviññāṇakampi",
  "tika-s0402t50:13_2": "pubbe tesaṁ dhammānaṁ anapagamā ahosi. Yathā ca etaṁ etarahi matasarīraṁ tesaṁ dhammānaṁ",
  "tika-s0402t50:13_3": "apagamā na carati na tiṭṭhati na nisīdati na seyyaṁ kappeti, tathā idaṁ saviññāṇakampi",
  "tika-s0402t50:13_4": "tesaṁ dhammānaṁ apagamā bhavissati. Yathā ca idaṁ saviññāṇakaṁ netarahi susāne mataṁ",
  "tika-s0402t50:13_5": "seti na uddhumātakādibhāvamupagataṁ, tathā etaṁ etarahi matasarīrampi pubbe ahosi.",
  "tika-s0402t50:13_6": "Yathā panetaṁ etarahi aviññāṇakāsubhaṁ matakasusāne seti uddhumātakādibhāvañca upagataṁ,",
  "tika-s0402t50:13_7": "tathā idaṁ saviññāṇakampi bhavissatīti. Tattha yathā idaṁ tathā etanti attanā matasarīrassa",
  "tika-s0402t50:13_8": "samānabhāvaṁ karonto bāhire dosaṁ pajahati. Yathā etaṁ tathā idanti matasarīrena",
  "tika-s0402t50:13_9": "attano samānabhāvaṁ karonto ajjhattike rāgaṁ pajahati. Yenākārena ubhayaṁ samaṁ karoti,",
  "tika-s0402t50:13_10": "taṁ sampajānanto ubhayattha mohaṁ pajahati.",
  "tika-s0402t50:14_0": "Bahiddhā diṭṭhānanti bahiddhā susānādīsu diṭṭhānaṁ uddhumātakādidasannaṁ asubhānaṁ.",
  "tika-s0402t50:14_1": "‘‘Navannaṁ pāṭikulyānaṁ vasenā’’ti kasmā vuttaṁ, nanu antimajīvikābhāvato piṇḍapātassa",
  "tika-s0402t50:14_2": "alābhalābhesu paritassanagedhādisamuppattito bhattassa sammadajananato kimikulasaṁvaddhanatoti",
  "tika-s0402t50:14_3": "evamādīhipi ākārehi āhārepaṭikūlatā paccavekkhitabbā. Vuttañhetaṁ – ‘‘antamidaṁ,",
  "tika-s0402t50:14_4": "bhikkhave, jīvikānaṁ yadidaṁ piṇḍolyaṁ atipāpoyaṁ lokasmiṁ yadidaṁ piṇḍolyo vicarati",
  "tika-s0402t50:14_5": "pattapāṇīti (saṁ. ni. 3.80; itivu. 91). Aladdhā ca piṇḍapātaṁ paritassati, laddhā",
  "tika-s0402t50:14_6": "ca piṇḍapātaṁ gadhito mucchito ajjhopanno anādīnavadassāvī anissaraṇapañño paribhuñjatīti",
  "tika-s0402t50:14_7": "(a. ni. 3.124). Bhutto ca āhāro kassaci kadāci maraṇaṁ vā maraṇamattaṁ vā dukkhaṁ āvahatī’’ti.",
  "tika-s0402t50:15_0": "Kaṭukīṭakādayo dvattiṁsakulappabhedā kimiyo naṁ upanissāya jīvantīti? Vuccate – antimajīvikābhāvo",
  "tika-s0402t50:15_1": "tāva cittasaṁkilesavisodhanatthaṁ kammaṭṭhānābhinivesanato pageva manasi kātabbo",
  "tika-s0402t50:15_2": "‘‘māhaṁ chavālātasadiso bhaveyya’’nti. Tathā piṇḍapātassa alābhalābhesu paritassanagedhādisamuppattinivāraṇaṁ",
  "tika-s0402t50:15_3": "pageva anuṭṭhātabbaṁ suparisuddhasīlassa paṭisaṅkhānavato tadabhāvato. Bhattasammado",
  "tika-s0402t50:15_4": "anekantiko paribhoge antogadhovāti veditabbo. Kimikulasaṁvaddhanaṁ pana saṅgahetabbaṁ,",
  "tika-s0402t50:15_5": "saṅgahitameva vā ‘‘navannaṁ pāṭikulyānaṁ vasenā’’ti ettha niyamassa akatattā. Iminā",
  "tika-s0402t50:15_6": "vā nayena itaresampettha saṅgaho daṭṭhabbo yathāsambhavamettha paṭikūlatāpaccavekkhaṇassa adhippetattā.",
  "tika-s0402t50:16_0": "Evañca katvā visuddhimagge (visuddhi. 1.294-295) dasahi ākārehi paṭikūlatā veditabbā.",
  "tika-s0402t50:16_1": "Seyyathidaṁ – gamanato, pariyesanato, paribhogato, āsayato, nidhānato, aparipakkato,",
  "tika-s0402t50:16_2": "paripakkato, phalato, nissandato, sammakkhanatoti. Evaṁ dasannaṁ vasena pāṭikulyavacanenapi",
  "tika-s0402t50:16_3": "idha ‘‘navanna’’nti vacanaṁ na virujjhati, sammakkhanassa paribhogādīsu labbhamānabhāvā",
  "tika-s0402t50:16_4": "visuṁ taṁ aggahetvā na vadanti. Visuddhimagge (visuddhi. 1.304) pana sammakkhanaṁ",
  "tika-s0402t50:16_5": "paribhogādīsu labbhamānampi nissandavasena visesato paṭikūlanti dassetuṁ sabbapacchā ṭhapitā.",
  "tika-s0402t50:17": "Ukkaṇṭhitasaññāya samannāgatoti tīsu bhavesu aruccanavasena pavattāya vipassanāpaññāya samannāgato. Nibbidānupassanā hesā saññāsīsena vuttā. Sesamettha uttānameva.",
  "tika-s0402t50:18": "Asubhasuttavaṇṇanā niṭṭhitā.",
  "tika-s0402t50:19": "4-6. Paṭhamakhamasuttādivaṇṇanā",
  "tika-s0402t50:20_0": "164-166. Catutthe padhānakaraṇakāle sītādīni nakkhamati na sahatīti akkhamā. Khamati",
  "tika-s0402t50:20_1": "sahati abhibhavatīti khamā. Indriyadamanaṁ damā. ‘‘Uppannaṁ kāmavitakkaṁ nādhivāsetī’’tiādinā",
  "tika-s0402t50:20_2": "(ma. ni. 1.26; a. ni. 4.14; 6.58) nayena vitakkasamanaṁ samāti āha ‘‘akusalavitakkānaṁ",
  "tika-s0402t50:20_3": "vūpasamanapaṭipadā’’ti. Nidassanamattañcetaṁ, sabbesampi kilesānaṁ samanavasena pavattā",
  "tika-s0402t50:20_4": "paṭipadā samā. Pañcamachaṭṭhāni uttānatthāneva.",
  "tika-s0402t50:21": "Paṭhamakhamasuttādivaṇṇanā niṭṭhitā.",
  "tika-s0402t50:22": "7-8. Mahāmoggallānasuttādivaṇṇanā",
  "tika-s0402t50:23_0": "167-168. Sattamaṭṭhamesu mahāmoggallānattherassātiādinā moggallānattherassa heṭṭhā",
  "tika-s0402t50:23_1": "tiṇṇaṁ maggānaṁ sukhapaṭipadadandhābhiññabhāvo, arahattamaggassa dukkhapaṭipadakhippābhiññabhāvo",
  "tika-s0402t50:23_2": "vutto, sāriputtattherassa pana heṭṭhimānaṁ tiṇṇaṁ maggānaṁ sukhapaṭipadadandhābhiññabhāvo,",
  "tika-s0402t50:23_3": "arahattamaggassa ca sukhapaṭipadakhippābhiññabhāvo dassito. Yaṁ pana vuttaṁ visuddhimagge",
  "tika-s0402t50:23_4": "(visuddhi. 2.801) ‘‘buddhānaṁ pana cattāropi maggā sukhapaṭipadakhippābhiññāva ahesuṁ,",
  "tika-s0402t50:23_5": "tathā dhammasenāpatissa. Mahāmoggallānattherassa pana paṭhamamaggo sukhapaṭipadakhippābhiñño",
  "tika-s0402t50:23_6": "ahosi, upari tayo dukkhapaṭipadadandhābhiññā’’ti. Yañca vuttaṁ aṭṭhasāliniyaṁ (dha.",
  "tika-s0402t50:23_7": "sa. aṭṭha. 1476) ‘‘tathāgatassa hi sāriputtattherassa ca cattāropi maggā sukhapaṭipadakhippābhiññāva",
  "tika-s0402t50:23_8": "ahesuṁ, mahāmoggallānattherassa pana paṭhamamaggo sukhapaṭipadakhippābhiñño upari",
  "tika-s0402t50:23_9": "tayo dukkhapaṭipadakhippābhiññā’’ti, taṁ sabbaṁ aññamaññaṁ nānulometi. Imāya pāḷiyā",
  "tika-s0402t50:23_10": "imāya ca aṭṭhakathāya na sameti, tasmā vīmaṁsitabbametaṁ. Taṁtaṁbhāṇakānaṁ vā matena",
  "tika-s0402t50:23_11": "tattha tattha tathā tathā vuttanti gahetabbaṁ.",
  "tika-s0402t50:24": "Mahāmoggallānasuttādivaṇṇanā niṭṭhitā.",
  "tika-s0402t50:25": "9. Sasaṅkhārasuttavaṇṇanā",
  "tika-s0402t50:26_0": "169. Navame sasaṅkhārena dukkhena kasirena adhimattapayogaṁ katvāva kilesaparinibbānadhammoti",
  "tika-s0402t50:26_1": "sasaṅkhāraparinibbāyī. Asaṅkhārena appayogena adhimattapayogaṁ akatvāva kilesaparinibbānadhammoti",
  "tika-s0402t50:26_2": "asaṅkhāraparinibbāyī. Dhammānusārī puggalo hi āgamanamhi kilese vikkhambhento appadukkhena",
  "tika-s0402t50:26_3": "akasirena akilamantova vikkhambhetuṁ sakkoti. Saddhānusārī puggalo pana dukkhena",
  "tika-s0402t50:26_4": "kasirena kilamanto hutvā vikkhambhetuṁ, tasmā dhammānusārissa pubbabhāgamaggakkhaṇe",
  "tika-s0402t50:26_5": "kilesacchedakaṁ ñāṇaṁ adandhaṁ tikhiṇaṁ sūraṁ hutvā vahati. Yathā nāma tikhiṇena",
  "tika-s0402t50:26_6": "asinā kadaliṁ chindantassa chinnaṭṭhānaṁ maṭṭhaṁ hoti, atisīghaṁ vahati, saddo na",
  "tika-s0402t50:26_7": "suyyati, balavavāyāmakiccaṁ na hoti, evarūpā dhammānusārino pubbabhāgabhāvanā hoti.",
  "tika-s0402t50:26_8": "Saddhānusārino pana pubbabhāgakkhaṇe kilesacchedakaṁ ñāṇaṁ dandhaṁ atikhiṇaṁ asūraṁ",
  "tika-s0402t50:26_9": "hutvā vahati. Yathā nāma kuṇṭhena asinā kadaliṁ chindantassa chinnaṭṭhānaṁ na maṭṭhaṁ",
  "tika-s0402t50:26_10": "hoti, atisīghaṁ na vahati, saddo suyyati, balavavāyāmakiccaṁ icchitabbaṁ hoti, evarūpā",
  "tika-s0402t50:26_11": "saddhānusārino pubbabhāgabhāvanā hoti. Evaṁ santepi nesaṁ kilesakkhaye nānattaṁ natthi,",
  "tika-s0402t50:26_12": "anavasesāva kilesā khīyanti.",
  "tika-s0402t50:27": "Sasaṅkhārasuttavaṇṇanā niṭṭhitā.",
  "tika-s0402t50:28": "10. Yuganaddhasuttavaṇṇanā",
  "tika-s0402t50:29_0": "170. Dasame samathapubbaṅgamaṁ vipassanaṁ bhāvetīti idaṁ samathayānikassa vasena",
  "tika-s0402t50:29_1": "vuttaṁ. So hi paṭhamaṁ upacārasamādhiṁ vā appanāsamādhiṁ vā uppādeti, ayaṁ samatho.",
  "tika-s0402t50:29_2": "So tañca taṁsampayutte ca dhamme aniccādīhi vipassati, ayaṁ vipassanā, iti paṭhamaṁ",
  "tika-s0402t50:29_3": "samatho, pacchā vipassanā. Tena vuccati ‘‘samathapubbaṅgamaṁ vipassanaṁ bhāvetī’’ti.",
  "tika-s0402t50:29_4": "Vipassanāpubbaṅgamaṁ samathaṁ bhāvetīti idaṁ pana vipassanāyānikassa vasena vuttaṁ.",
  "tika-s0402t50:29_5": "So taṁ vuttappakāraṁ samathaṁ asampādetvā pañcupādānakkhandhe aniccādīhi vipassati.",
  "tika-s0402t50:29_6": "Paṭhamo lokuttaramaggo nibbattatīti sotāpattimaggaṁ sandhāya vadati, lokiyamaggavaseneva",
  "tika-s0402t50:29_7": "vā imissā pāḷiyā attho veditabbo. Kathaṁ? Maggo sañjāyati, pubbabhāgiyo lokiyamaggo",
  "tika-s0402t50:29_8": "uppajjati. Āsevati nibbidānupassanāvasena. Bhāveti muccitukamyatāvasena. Bahulīkaroti",
  "tika-s0402t50:29_9": "paṭisaṅkhānupassanāvasena. Āsevati vā bhayatupaṭṭhānādiñāṇavasena. Bhāveti muccitukamyatādiñāṇavasena.",
  "tika-s0402t50:29_10": "Bahulīkaroti vuṭṭhānagāminivipassanāvasena. Saṁyojanāni pahīyanti. Anusayā byantī",
  "tika-s0402t50:29_11": "hontīti maggappaṭipāṭiyā pahīyanti byantī honti.",
  "tika-s0402t50:30_0": "Dhammuddhaccaviggahitamānasanti obhāsādīsu ariyadhammoti pavattaṁ uddhaccaṁ vikkhepo",
  "tika-s0402t50:30_1": "dhammuddhaccaṁ , tena dhammuddhaccena vipassanāvīthito uggamanena virūpaṁ gahitaṁ",
  "tika-s0402t50:30_2": "pavattiyamānaṁ dhammuddhaccaviggahitamānasaṁ. Vuttañhetaṁ –",
  "tika-s0402t50:31_0": "‘‘Dhammuddhaccaviggahitamānasaṁ hoti, aniccato manasi karoti, obhāso uppajjati, obhāso",
  "tika-s0402t50:31_1": "dhammoti obhāsaṁ āvajjati, tato vikkhepo uddhaccaṁ, tena uddhaccena viggahitamānaso",
  "tika-s0402t50:31_2": "aniccato upaṭṭhānaṁ yathābhūtaṁ nappajānāti. Dukkhato…pe… anattato upaṭṭhānaṁ yathābhūtaṁ",
  "tika-s0402t50:31_3": "nappajānāti. Tathā aniccato manasikaroto ñāṇaṁ uppajjati…pe… pīti passaddhi sukhaṁ",
  "tika-s0402t50:31_4": "adhimokkho paggaho upaṭṭhānaṁ upekkhā nikanti uppajjati, nikanti dhammoti nikantiṁ",
  "tika-s0402t50:31_5": "āvajjati, tato vikkhepo uddhaccaṁ, tena uddhaccena viggahitamānaso aniccato upaṭṭhānaṁ",
  "tika-s0402t50:31_6": "yathābhūtaṁ nappajānāti. Dukkhato…pe… anattato upaṭṭhānaṁ yathābhūtaṁ nappajānātī’’ti",
  "tika-s0402t50:31_7": "(paṭi. ma. 2.6). Sesamettha uttānameva.",
  "tika-s0402t50:32": "Yuganaddhasuttavaṇṇanā niṭṭhitā.",
  "tika-s0402t50:33": "Paṭipadāvaggavaṇṇanā niṭṭhitā."
}