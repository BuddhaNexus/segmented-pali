{
  "tika-vin07t5:0": "4. Nissaggiyakaṇḍo",
  "tika-vin07t5:1": "1. Cīvaravaggo",
  "tika-vin07t5:2": "1. Paṭhamakathinasikkhāpadavaṇṇanā",
  "tika-vin07t5:3": "459.Samitāvināti samitapāpena. Gotamakacetiyaṁ nāma gotamayakkhassa cetiyaṭṭhāne katavihāro vuccati.",
  "tika-vin07t5:4_0": "461.Navamaṁ vā dasamaṁ vāti bhummatthe upayogavacanaṁ. Sace bhaveyyāti sace kassaci",
  "tika-vin07t5:4_1": "kaṅkhā bhaveyya. Vuttasadisanti dasamaṁ vāti vuttasadisaṁ paricchedasadisaṁ, “vuttasadisamevā”tipi",
  "tika-vin07t5:4_2": "likhanti. Dhāretunti ettha āhāti pāṭhaseso daṭṭhabbo.",
  "tika-vin07t5:5_0": "463.Sūciyā paṭisāmananti sūcighare saṁgopanaṁ, idañca sūcikammassa sabbassa pariniṭṭhitabhāvadassanatthaṁ",
  "tika-vin07t5:5_1": "vuttaṁ. Etanti naṭṭhacīvaraṁ. Etesampīti naṭṭhacīvarādīni parāmasati, tena cīvarapalibodhābhāvaṁ",
  "tika-vin07t5:5_2": "dasseti. Dutiyassa palibodhassāti āvāsapalibodhassa. Ettha ca niṭṭhitacīvarasmiṁ,",
  "tika-vin07t5:5_3": "ubbhatasmiṁ kathineti dvīhi padehi dvinnaṁ palibodhānaṁ abhāvadassanena atthatakathinassa",
  "tika-vin07t5:5_4": "pañcamāsabbhantare yāva cīvarapalibodhaāvāsapalibodhesu aññataraṁ na upacchijjati,",
  "tika-vin07t5:5_5": "tāva atirekacīvaraṁ dhāretuṁ vaṭṭatīti dīpeti. Pakkamanaṁ anto assāti pakkamanantikā,",
  "tika-vin07t5:5_6": "evaṁ sesāpi veditabbā. Vitthāro panettha āgataṭṭhāne āvi bhavissati.",
  "tika-vin07t5:6_0": "Dasāhaparamaṁ kālanti accantasaṁyogavacanaṁ. Idañhi vuttaṁ hoti…pe… dasāhaparamabhāvoti",
  "tika-vin07t5:6_1": "idaṁ dasāhaparamatāpadassa atthamattadassanaṁ, dasāhaparamabhāvoti idañhi vuttaṁ",
  "tika-vin07t5:6_2": "hotīti evamettha yojanā veditabbā. Ayamatthotiādi dasāhaparamapadasseva adhippetatthadassanavasena",
  "tika-vin07t5:6_3": "vuttaṁ. Tattha ettako kāloti “dasāhaparamatā”ti vutto yo kālo, so ettako kāloti attho.",
  "tika-vin07t5:7_0": "Khomanti khomasuttehi vāyitaṁ khomapaṭacīvaraṁ, taṁ vākamayanti vadanti. Kappāsasuttehi",
  "tika-vin07t5:7_1": "vāyitaṁ kappāsikaṁ, evaṁ sesānipi. Kambalanti eḷakādīnaṁ lomamayasuttena vāyitapaṭaṁ.",
  "tika-vin07t5:7_2": "Bhaṅganti khomasuttādīni sabbāni, ekaccāni vā missetvā vāyitaṁ cīvaraṁ. Bhaṅgampi",
  "tika-vin07t5:7_3": "vākamayamevāti keci. Dukūlaṁ pattuṇṇaṁ somārapaṭaṁ cīnapaṭaṁ iddhijaṁ devadinnanti",
  "tika-vin07t5:7_4": "imāni pana cha cīvarāni etesaññeva anulomānīti visuṁ na vuttāni. Dukūlañhi sāṇassa",
  "tika-vin07t5:7_5": "anulomaṁ vākamayattā. “Pattuṇṇaṁ koseyyaviseso”ti abhidhānakose vuttaṁ. Somāradese,",
  "tika-vin07t5:7_6": "cīnadese ca jātavatthāni somāracīnapaṭāni. Pattuṇṇādīni tīṇi koseyyassa anulomāni",
  "tika-vin07t5:7_7": "pāṇakehi katasuttamayattā. Iddhijanti ehibhikkhūnaṁ puññiddhiyā nibbattacīvaraṁ.",
  "tika-vin07t5:7_8": "Kapparukkhe nibbattaṁ, devadinnañca khomādīnaṁ aññataraṁ hotīti tesaṁ sabbesaṁ anulomāni.",
  "tika-vin07t5:7_9": "Manussānaṁ pakatividatthiṁ sandhāya “dve vidatthiyo”tiādi vuttaṁ. Iminā dīghato vaḍḍhakīhatthappamāṇaṁ",
  "tika-vin07t5:7_10": "vitthārato tato upaḍḍhappamāṇaṁ vikappanupaganti dasseti. Tathā hi “sugatavidatthi",
  "tika-vin07t5:7_11": "nāma idāni majjhimassa purisassa tisso vidatthiyo, vaḍḍhakīhatthena diyaḍḍho hattho",
  "tika-vin07t5:7_12": "hotī”ti kuṭikārasikkhāpadaṭṭhakathāyaṁ vuttaṁ, tasmā sugataṅgulena dvādasaṅgulā sugatavidatthi",
  "tika-vin07t5:7_13": "vaḍḍhakīhatthena diyaḍḍho hatthoti siddhaṁ. Evañca katvā “sugataṅgulena aṭṭhaṅgulaṁ",
  "tika-vin07t5:7_14": "vaḍḍhakīhatthappamāṇa”nti āgataṭṭhānehi ca sameti.",
  "tika-vin07t5:8_0": "Taṁ atikkāmayatoti ettha tanti cīvaraṁ, kālaṁ vā parāmasati. Tassa yo aruṇoti cīvaruppādadivasassa",
  "tika-vin07t5:8_1": "yo atikkanto aruṇo. Cīvaruppādadivasena saddhinti cīvaruppādadivasassa ādibhūtena",
  "tika-vin07t5:8_2": "atikkantaaruṇena saddhinti attho, idañca bhagavatā “dasāhaparama”nti vatvā puna “ekādase",
  "tika-vin07t5:8_3": "aruṇuggamane”ti vuttattā pubbāparasaṁsandanatthaṁ saddato gammamānampi “cīvaruppādadivasena",
  "tika-vin07t5:8_4": "saddhi”nti evaṁ vuttaṁ. “Dasame aruṇe”ti vutte eva hi dasāhaparamena saddhiṁ sameti.",
  "tika-vin07t5:8_5": "Divasapariyosānassa avadhibhūtaanāgatāruṇavasena hi divasaṁ atikkantaṁ nāma hoti,",
  "tika-vin07t5:8_6": "na pana divasassa ādibhūtāruṇavasena parivāsādīsu tathā aggahaṇato, idha pana bhagavatā",
  "tika-vin07t5:8_7": "divasassa ādiantaparicchedadassanavasena “ekādase aruṇuggamane”ti vuttaṁ, tasmā aṭṭhakathāyaṁ",
  "tika-vin07t5:8_8": "divasassa ādibhūtaṁ taṁdivasanissitampi aruṇaṁ gahetvā “ekādase aruṇuggamane nissaggiyaṁ",
  "tika-vin07t5:8_9": "hotī”ti vuttaṁ. Aruṇoti cettha sūriyuggamanassa purecaro vaḍḍhanaghanaratto pabhāvisesoti daṭṭhabbo.",
  "tika-vin07t5:9": "Vacanīyoti saṅghāpekkho. Vacanabhedoti “ñattiyaṁ dve āpattiyo saratī”tiādinā vattabbanti adhippāyo.",
  "tika-vin07t5:10_0": "468.“Naidha saññā rakkhatī”ti idaṁ vematikañca anatikkantasaññañca sandhāya vuttaṁ.",
  "tika-vin07t5:10_1": "Yopi evaṁsaññī tassapīti yo anatikkantasaññī, vematiko vā, tassapīti attho. Anaṭṭhato",
  "tika-vin07t5:10_2": "aviluttassa visesamāha “pasayhāvahāravasenā”ti. Theyyāvahāravasena gahitampi idha naṭṭhaṁ.",
  "tika-vin07t5:11_0": "Anāpatti aññena kataṁ paṭilabhitvātiādi nisīdanasanthataṁ sandhāya vuttaṁ. Yena hi",
  "tika-vin07t5:11_1": "purāṇasanthatassa sāmantā sugatavidatthiṁ anādiyitvā navaṁ nisīdanasanthataṁ kataṁ,",
  "tika-vin07t5:11_2": "tassa taṁ nissaggiyampi tato aññassa paṭilabhitvā paribhuñjantassa anāpattikaranti",
  "tika-vin07t5:11_3": "sijjhanato ayamattho sabbanissaggiyesupi sijjhati.",
  "tika-vin07t5:12_0": "469.Ticīvaraṁ adhiṭṭhātunti saṅghāṭiādināmena adhiṭṭhātuṁ. “Na vikappetu”nti iminā",
  "tika-vin07t5:12_1": "nāmena na vikappetuṁ, etena vikappitaticīvaro tecīvariko na hoti. Tassa tasmiṁ adhiṭṭhitaticīvare",
  "tika-vin07t5:12_2": "viya avippavāsādinā kattabbavidhi na kātabboti dasseti, na pana vikappane dosoti.",
  "tika-vin07t5:12_3": "Tato paranti catumāsato paraṁ vikappetvā paribhuñjituṁ anuññātanti keci vadanti,",
  "tika-vin07t5:12_4": "aññe pana “vikappetvā yāva āgāmivassānaṁ, tāva ṭhapetumeva vaṭṭatī”ti vadanti, apare",
  "tika-vin07t5:12_5": "pana “vikappane na doso, tathā vikappitaṁ parikkhārādināmena adhiṭṭhahitvā paribhuñjitabba”nti vadanti.",
  "tika-vin07t5:13_0": "Muṭṭhipañcakanti muṭṭhiyā upalakkhitaṁ pañcakaṁ, catuhatthe minitvā pañcamaṁ hatthaṁ",
  "tika-vin07t5:13_1": "muṭṭhiṁ katvā minitabbanti adhippāyo. Keci pana “muṭṭhihatthānaṁ pañcakaṁ muṭṭhipañcakaṁ,",
  "tika-vin07t5:13_2": "tasmā pañcapi hatthe muṭṭhiṁ katvāva minitabbā”ti vadanti. Muṭṭhittikanti etthāpi",
  "tika-vin07t5:13_3": "eseva nayo. Dvihatthena antaravāsakena timaṇḍalaṁ paṭicchādetuṁ sakkāti āha “pārupanenā”tiādi.",
  "tika-vin07t5:13_4": "Atirekanti sugatacīvarappamāṇato adhikaṁ. Ūnakanti muṭṭhipañcakādito ūnakaṁ, tena",
  "tika-vin07t5:13_5": "ca tesu ticīvarādhiṭṭhānaṁ na ruhatīti dasseti.",
  "tika-vin07t5:14_0": "Imaṁ saṅghāṭiṁ paccuddharāmīti imaṁ saṅghāṭiadhiṭṭhānaṁ ukkhipāmi pariccajāmīti attho.",
  "tika-vin07t5:14_1": "Kāyavikāraṁ karontenāti hatthena cīvaraṁ parāmasantena, cālentena vā. Vācāya adhiṭṭhātabbāti",
  "tika-vin07t5:14_2": "ettha kāyenapi cāletvā vācampi bhinditvā kāyavācāhi adhiṭṭhānampi saṅgahitanti veditabbaṁ",
  "tika-vin07t5:14_3": "“kāyena aphusitvā”ti vuttattā. Duvidhanti ahatthapāsahatthapāsavasena duvidhaṁ. Tattha",
  "tika-vin07t5:14_4": "hatthapāso nāma aḍḍhateyyahattho vuccati. Dvādasahatthanti keci vadanti, taṁ idha",
  "tika-vin07t5:14_5": "na sameti. “Sāmantavihāre”ti idaṁ ṭhapitaṭṭhānasallakkhaṇayogge ṭhitaṁ sandhāya vuttaṁ.",
  "tika-vin07t5:14_6": "Tato dūre ṭhitampi ṭhapitaṭṭhānaṁ sallakkhentena adhiṭṭhātabbameva. Tatthapi cīvarassa",
  "tika-vin07t5:14_7": "ṭhapitabhāvasallakkhaṇameva pamāṇaṁ. Na hi sakkā sabbathā ṭhānaṁ sallakkhetuṁ. Ekasmiṁ",
  "tika-vin07t5:14_8": "vihāre ṭhapetvā tato aññasmiṁ ṭhapitanti adhiṭṭhātuṁ na vaṭṭati. Keci pana “tathāpi",
  "tika-vin07t5:14_9": "adhiṭṭhite na doso”ti vadanti, taṁ aṭṭhakathāya na sameti, vīmaṁsitabbaṁ. Adhiṭṭhahitvā",
  "tika-vin07t5:14_10": "ṭhapitavatthehīti parikkhāracoḷanāmena adhiṭṭhahitvā ṭhapitavatthehi, teneva “imaṁ",
  "tika-vin07t5:14_11": "paccuddharāmī”ti parikkhāracoḷassa paccuddhāraṁ dasseti. Etena ca tecīvaradhutaṅgaṁ",
  "tika-vin07t5:14_12": "pariharantena paṁsukūlādivasena laddhaṁ vatthaṁ dasāhabbhantare katvā rajitvā pārupituṁ",
  "tika-vin07t5:14_13": "asakkontena parikkhāracoḷavasena adhiṭṭhahitvāva dasāhaṁ atikkametabbaṁ, itarathā",
  "tika-vin07t5:14_14": "nissaggiyaṁ hotīti dasseti. Teneva “rajitakālato pana paṭṭhāya nikkhipituṁ na vaṭṭati,",
  "tika-vin07t5:14_15": "dhutaṅgacoro nāma hotī”ti visuddhimagge vuttaṁ. “Puna adhiṭṭhātabbānī”ti idañca saṅghāṭiāditicīvaranāmena",
  "tika-vin07t5:14_16": "adhiṭṭhahitvā paribhuñjitukāmassa vasena vuttaṁ, itarassa pana purimādhiṭṭhānameva",
  "tika-vin07t5:14_17": "alanti veditabbaṁ. “Puna adhiṭṭhātabba”nti iminā kappabindupi dātabbanti dasseti.",
  "tika-vin07t5:15": "Baddhasīmāyaṁ avippavāsasīmāsammutisambhavato na tattha dupparihāratāti āha “abaddhasīmāyaṁ dupparihāra”nti.",
  "tika-vin07t5:16_0": "Atirittappamāṇāya chedanakaṁ pācittiyanti āha “anatirittappamāṇā”ti. Tato paraṁ paccuddharitvā",
  "tika-vin07t5:16_1": "vikappetabbāti vassikamāsato paraṁ adhiṭṭhānaṁ paccuddharitvā vikappetabbā, iminā",
  "tika-vin07t5:16_2": "catunnaṁ vassikamāsānaṁ upari adhiṭṭhānaṁ tiṭṭhatīti viññāyati tato paccuddharāyogā.",
  "tika-vin07t5:16_3": "Yañca mātikāṭṭhakathāyaṁ “vassikasāṭikā vassānamāsātikkamenāpi, kaṇḍupaṭicchādi ābādhavūpasamenāpi",
  "tika-vin07t5:16_4": "adhiṭṭhānaṁ vijahatī”ti vuttaṁ, taṁ samantapāsādikāyaṁ natthi. Parivāraṭṭhakathāyañca",
  "tika-vin07t5:16_5": "“atthāpatti hemante āpajjati, no gimhe”ti ettha idaṁ vuttaṁ “kattikapuṇṇamāsiyā pacchime",
  "tika-vin07t5:16_6": "pāṭipadadivase vikappetvā ṭhapitaṁ vassikasāṭikaṁ nivāsento hemante āpajjati, kurundiyaṁ",
  "tika-vin07t5:16_7": "pana ‘kattikapuṇṇamadivase apaccuddharitvā hemante āpajjatī’ti vuttaṁ, tampi suvuttaṁ,",
  "tika-vin07t5:16_8": "‘catumāsaṁ adhiṭṭhātuṁ tato paraṁ vikappetu’nti hi vutta”nti. Tattha mahāaṭṭhakathāyaṁ",
  "tika-vin07t5:16_9": "nivāsanapaccayā dukkaṭaṁ vuttaṁ, kurundaṭṭhakathāyaṁ pana apaccuddhārapaccayā, tasmā",
  "tika-vin07t5:16_10": "kurundiyaṁ vuttanayenāpi vassikasāṭikā vassānamāsātikkamepi adhiṭṭhānaṁ na vijahatīti",
  "tika-vin07t5:16_11": "paññāyati. Adhiṭṭhānavijahanesu ca vassānamāsaābādhānaṁ vigamena vijahanaṁ mātikāṭṭhakathāyampi",
  "tika-vin07t5:16_12": "na uddhaṭaṁ, tasmā samantapāsādikāyaṁ āgatanayena yāva paccuddhārā adhiṭṭhānaṁ tiṭṭhatīti",
  "tika-vin07t5:16_13": "gahetabbaṁ. Nahānatthāya anuññātattā “vaṇṇabhedamattarattāpi cesā vaṭṭatī”ti vuttaṁ.",
  "tika-vin07t5:16_14": "“Dve pana na vaṭṭantī”ti iminā saṅghāṭiādīsu viya dutiye adhiṭṭhānaṁ na ruhati, atirekacīvaraṁ",
  "tika-vin07t5:16_15": "hotīti dasseti. Mahāpaccariyaṁ cīvaravasena paribhogakiccassa abhāvaṁ sandhāya anāpatti",
  "tika-vin07t5:16_16": "vuttā senāsanaparikkhāratthāya dinnapaccattharaṇe viya. Yaṁ pana “paccattharaṇampi",
  "tika-vin07t5:16_17": "adhiṭṭhātabba”nti vuttaṁ, taṁ senāsanatthāyevāti niyamitaṁ na hoti navasu cīvaresu",
  "tika-vin07t5:16_18": "gahitattā, tasmā attano nāmena adhiṭṭhahitvā nidahitvā parikkhāracoḷaṁ viya yathā",
  "tika-vin07t5:16_19": "tathā viniyujjitabbamevāti gahetabbaṁ. Pāvāro kojavoti imesampi paccattharaṇādīnaṁ",
  "tika-vin07t5:16_20": "lokepi voharaṇato senāsanaparikkhāratthāya dinnapaccattharaṇato visuṁ gahaṇaṁ kataṁ.",
  "tika-vin07t5:17_0": "“Hīnāyāvattanenā”ti idaṁ antimavatthuṁ ajjhāpajjitvā bhikkhupaṭiññāya ṭhitassa ceva",
  "tika-vin07t5:17_1": "titthiyapakkantassa ca bhikkhuniyā ca bhikkhunibhāve nirapekkhatāya gihiliṅgatitthiyaliṅgaggahaṇaṁ",
  "tika-vin07t5:17_2": "sandhāya vuttaṁ. Sikkhaṁ apaccakkhāya gihibhāvūpagamanaṁ sandhāya vuttanti keci vadanti,",
  "tika-vin07t5:17_3": "taṁ na yuttaṁ tadāpissa upasampannattā, cīvarassa ca tassa santakattāvijahanato.",
  "tika-vin07t5:17_4": "Pamāṇacīvarassāti pacchimappamāṇaṁ sandhāya vuttaṁ. Dve cīvarāni pārupantassāti gāmappavese",
  "tika-vin07t5:17_5": "diguṇaṁ katvā saṅghāṭiyo pārupanaṁ sandhāya vuttaṁ. “Esa nayo”ti iminā pamāṇayuttesu",
  "tika-vin07t5:17_6": "yattha katthaci chiddaṁ adhiṭṭhānaṁ vijahatītiādiatthaṁ saṅgaṇhāti.",
  "tika-vin07t5:18_0": "Aññaṁ pacchimappamāṇaṁ nāma natthīti sutte āgataṁ natthīti adhippāyo. Idāni tameva",
  "tika-vin07t5:18_1": "vibhāvetuṁ “yañhī”tiādi vuttaṁ, taṁ na sameti, saṅghāṭiādīnaṁ muṭṭhipañcakādiheṭṭhimappamāṇassa",
  "tika-vin07t5:18_2": "sutte anāgatattāti adhippāyo.",
  "tika-vin07t5:19_0": "Mahantaṁ vā khuddakaṁ karotīti ettha atimahantaṁ cīvaraṁ muṭṭhipañcakādipacchimappamāṇayuttaṁ",
  "tika-vin07t5:19_1": "katvā samantato chindanenāpi vicchindanakāle chijjamānaṭṭhānaṁ chiddasaṅkhyaṁ na",
  "tika-vin07t5:19_2": "gacchati adhiṭṭhānaṁ na vijahati evāti sijjhati, “ghaṭetvā chindati, na bhijjatī”ti",
  "tika-vin07t5:19_3": "vacanena ca sameti. Parikkhāracoḷaṁ pana vikappanupagapacchimappamāṇato ūnaṁ katvā",
  "tika-vin07t5:19_4": "chinnaṁ adhiṭṭhānaṁ vijahati adhiṭṭhānassa anissayattā. Tāni puna baddhāni ghaṭitāni",
  "tika-vin07t5:19_5": "adhiṭṭhātabbamevāti veditabbaṁ. Keci pana “vassikasāṭikacīvare dvidhā chinne yadipi",
  "tika-vin07t5:19_6": "ekekaṁ khaṇḍaṁ pacchimapacchimappamāṇaṁ pahoti, ekasmiṁyeva khaṇḍe adhiṭṭhānaṁ tiṭṭhati,",
  "tika-vin07t5:19_7": "na itare, “dve pana na vaṭṭantī”ti vuttattā. Nisīdanakaṇḍuppaṭicchādīsupi eseva nayoti vadanti.",
  "tika-vin07t5:20_0": "Sammukhe pavattā sammukhāti paccattavacanaṁ, tañca vikappanavisesanaṁ, tasmā “sammukhe”ti",
  "tika-vin07t5:20_1": "bhummatthe nissakkavacanaṁ katvāpi atthaṁ vadanti, abhimukheti attho. Atha vā sammukhena",
  "tika-vin07t5:20_2": "attano vācāya eva vikappanā sammukhāvikappanā. Parammukhena vikappanā parammukhāvikappanāti",
  "tika-vin07t5:20_3": "karaṇatthenāpi attho daṭṭhabbo, ayameva pāḷiyā sameti. Sannihitāsannihitabhāvanti",
  "tika-vin07t5:20_4": "āsannadūrabhāvaṁ. Ettāvatā nidhetuṁ vaṭṭatīti ettakeneva vikappanākiccassa niṭṭhitattā,",
  "tika-vin07t5:20_5": "atirekacīvaraṁ na hotīti dasāhātikkame na nissaggiyaṁ janetīti adhippāyo. Paribhuñjituṁ…pe…",
  "tika-vin07t5:20_6": "na vaṭṭatīti sayaṁ apaccuddharaṇaṁ paribhuñjane pācittiyaṁ, adhiṭṭhāne paresaṁ vissajjane",
  "tika-vin07t5:20_7": "dukkaṭañca sandhāya vuttaṁ.",
  "tika-vin07t5:21_0": "Paribhogādayopi vaṭṭantīti paribhogavissajjanaadhiṭṭhānānipi. Api-saddena nidhetumpi",
  "tika-vin07t5:21_1": "vaṭṭatīti attho, etena ca paccuddhārepi kate cīvarampi vikappitacīvarameva hoti,",
  "tika-vin07t5:21_2": "na atirekacīvaraṁ. Taṁ pana ticīvarādināmena adhiṭṭhātukāmena adhiṭṭhahitabbaṁ, itarena",
  "tika-vin07t5:21_3": "vikappitacīvarameva katvā paribhuñjitabbanti dasseti. Keci pana “yaṁ vikappitacīvaraṁ,",
  "tika-vin07t5:21_4": "taṁ yāva aparibhogakālā apaccuddharāpetvāva nidahitabbaṁ, paribhogakāle pana sampatte",
  "tika-vin07t5:21_5": "paccuddharāpetvā adhiṭṭhahitvā paribhuñjitabbaṁ. Yadi hi tato purepi paccuddharāpeyya,",
  "tika-vin07t5:21_6": "paccuddhāreneva vikappanāya vigatattā atirekacīvaraṁ nāma hoti, dasāhātikkame ca",
  "tika-vin07t5:21_7": "nissaggiyaṁ pācittiyaṁ. Tasmā yaṁ aparibhuñjitvāva ṭhapetabbaṁ, tadeva vikappetabbaṁ,",
  "tika-vin07t5:21_8": "paccuddhāre ca kate antodasāheyeva adhiṭṭhātabbaṁ. Yañca aṭṭhakathāyaṁ ‘tato pabhuti",
  "tika-vin07t5:21_9": "paribhogādayopi vaṭṭantī’tiādi vuttaṁ, taṁ pāḷiyā virujjhatī”ti vadanti, taṁ tesaṁ",
  "tika-vin07t5:21_10": "matimattameva. Pāḷiyañhi “antodasāhaṁ adhiṭṭheti, vikappetī”ti ca “sāmaṁ cīvaraṁ",
  "tika-vin07t5:21_11": "vikappetvā apaccuddhāraṇaṁ paribhuñjeyya pācittiya”nti ca “anāpatti so vā deti, tassa",
  "tika-vin07t5:21_12": "vā vissāsanto paribhuñjatī”ti ca sāmaññato vuttattā, aṭṭhakathāyañca “imaṁ cīvaraṁ",
  "tika-vin07t5:21_13": "vā vikappanaṁ vā paccuddharāmī”tiādinā paccuddhāraṁ adassetvā “mayhaṁ santakaṁ paribhuñja",
  "tika-vin07t5:21_14": "vā vissajjehi vā”ti evaṁ attano santakattaṁ amocetvāva paribhogādivaseneva paccuddhārassa",
  "tika-vin07t5:21_15": "vuttattā, “tato pabhuti paribhogādayopi vaṭṭantī”ti adhiṭṭhānaṁ vināpi visuṁ paribhogassa,",
  "tika-vin07t5:21_16": "nidahanassa ca vuttattā vikappanānantarameva paccuddharāpetvā anadhiṭṭhahitvā eva",
  "tika-vin07t5:21_17": "ticīvaravirahitaṁ vikappanārahaṁ cīvaraṁ paribhuñjituṁ, nidahituñca idaṁ pāṭekkaṁ",
  "tika-vin07t5:21_18": "vinayakammanti khāyati. Apica bahūnaṁ pattānaṁ vikappetuṁ, paccuddhāretuñca vuttattā",
  "tika-vin07t5:21_19": "paccuddhārena tesaṁ atirekapattatā dassitāti sijjhati tesu ekasseva adhiṭṭhātabbato.",
  "tika-vin07t5:21_20": "Tasmā aṭṭhakathāyaṁ āgatanayeneva gahetabbaṁ.",
  "tika-vin07t5:22_0": "Paññattikovido na hotīti evaṁ vikappite “anantarameva evaṁ paccuddharitabba”nti vinayakammaṁ",
  "tika-vin07t5:22_1": "na jānāti. Tenāha “na jānāti paccuddharitu”nti, imināpi cetaṁ veditabbaṁ “vikappanānantarameva",
  "tika-vin07t5:22_2": "paccuddhāro kātabbo”ti.",
  "tika-vin07t5:23_0": "Avisesena vuttavacananti ticīvarādīnaṁ sādhāraṇavacanena vuttavacanaṁ. Yaṁ panettha",
  "tika-vin07t5:23_1": "“viruddhaṁ viya dissatī”ti vatvā taṁ virodhāsaṅkaṁ nivattetuṁ “ticīvarasaṅkhepena…pe…",
  "tika-vin07t5:23_2": "vikappanāya okāso dinno hotī”ti vuttaṁ, taṁ “adhiṭṭheti vikappetī”ti sāmaññato vuttepi",
  "tika-vin07t5:23_3": "ticīvarampi vikappetīti ayamattho na sijjhati, “ticīvaraṁ adhiṭṭhātuṁ na vikappetu”nti",
  "tika-vin07t5:23_4": "visesetvā vuttattā. Yaṁ pana adhiṭṭhātabbaṁ, taṁ adhiṭṭhāti. Yaṁ ticīvaravirahitaṁ,",
  "tika-vin07t5:23_5": "taṁ vikappetabbaṁ, taṁ vikappetīti evamattho sijjhatīti. Tasmā ettha pubbāparavirodho",
  "tika-vin07t5:23_6": "na dissati sāmaññavacanassa vuttāvaseseyeva avatiṭṭhanato. Yaṁ panettha ticīvarassāpi",
  "tika-vin07t5:23_7": "vikappanavidhiṁ dassetuṁ “ticīvaraṁ ticīvarasaṅkhepenā”tiādi vuttaṁ. Tattha ticīvarasaṅkhepena",
  "tika-vin07t5:23_8": "parihariyamānesu ekampi paccuddharitvā vikappetuṁ na vaṭṭati, ticīvarato pana ekaṁ",
  "tika-vin07t5:23_9": "vā sakalameva vā apanetvā aparaṁ ticīvaraṁ ticīvarasaṅkhepena pariharitukāmassa vā",
  "tika-vin07t5:23_10": "ticīvarādhiṭṭhānaṁ muñcitvā parikkhāracoḷavaseneva sabbacīvaraṁ paribhuñjitukāmassa",
  "tika-vin07t5:23_11": "vā purimaṁ adhiṭṭhitacīvaraṁ paccuddharitvā vikappetuṁ vaṭṭatīti evamadhippāyena",
  "tika-vin07t5:23_12": "“ticīvare ekena cīvarena vippavasitukāmo hotī”tiādi vuttaṁ siyā, iccetaṁ pāḷiyā saddhiṁ",
  "tika-vin07t5:23_13": "sameti. Atha punapi tadeva ticīvarādhiṭṭhānena adhiṭṭhātukāmo hutvā vippavāsasukhatthaṁ",
  "tika-vin07t5:23_14": "paccuddharitvā vikappetīti iminā adhippāyena vuttaṁ siyā, taṁ “ticīvaraṁ adhiṭṭhātuṁ",
  "tika-vin07t5:23_15": "na vikappetu”nti iminā vacanena na sameti. Yadi hi sesacīvarāni viya ticīvarampi",
  "tika-vin07t5:23_16": "paccuddharitvā vikappetabbaṁ siyā, “ticīvaraṁ adhiṭṭhātuṁ na vikappetu”nti idaṁ vacanameva",
  "tika-vin07t5:23_17": "niratthakaṁ siyā sesacīvarehi ticīvarassa visesābhāvā. Tasmā “vikappetī”ti idaṁ ticīvaravirahitameva",
  "tika-vin07t5:23_18": "sandhāya vuttaṁ. Ticīvaraṁ pana vikappetuṁ na vaṭṭatīti viññāyati, teneva dutiyakathinasikkhāpadassa",
  "tika-vin07t5:23_19": "anāpattivāre “vikappetī”ti idaṁ na vuttaṁ, vīmaṁsitvā yathā pāḷiyā saddhiṁ na virujjhati,",
  "tika-vin07t5:23_20": "tathā ettha adhippāyo gahetabbo.",
  "tika-vin07t5:24_0": "Tuyhaṁdemītiādīsu pariccattattā manasā asampaṭicchantepi sampadānabhūtasseva santakaṁ",
  "tika-vin07t5:24_1": "hoti, so icchitakkhaṇe gahetuṁ labhati. Itthannāmassāti parammukhe ṭhitaṁ sandhāya",
  "tika-vin07t5:24_2": "vadati. Yassa pana ruccatītiādi ubhohipi pariccattatāya assāmikataṁ sandhāya vuttaṁ.",
  "tika-vin07t5:25_0": "“Taṁ na yujjatī”ti idaṁ antodasāhe eva vissāsaggahaṇaṁ sandhāya anāpattivārassa āgatattā,",
  "tika-vin07t5:25_1": "idha nissaggiyacīvarassa kappiyabhāvakaraṇatthaṁ lesena gahitattā ca vuttaṁ, keci",
  "tika-vin07t5:25_2": "pana “parehi sabhāgena acchinne, vissāsaggahite ca puna laddhe doso na dissatī”ti",
  "tika-vin07t5:25_3": "vadanti. Anadhiṭṭhānenāti kāyavācāhi kattabbassa akaraṇenāti adhippāyo. Cīvarassa",
  "tika-vin07t5:25_4": "attano santakatā, jātipamāṇayuttatā, chinnapalibodhabhāvo, atirekacīvaratā, dasāhātikkamoti",
  "tika-vin07t5:25_5": "imānettha pañca aṅgāni.",
  "tika-vin07t5:26": "Paṭhamakathinasikkhāpadavaṇṇanā niṭṭhitā.",
  "tika-vin07t5:27": "2. Udositasikkhāpadavaṇṇanā",
  "tika-vin07t5:28": "473. Dutiye avippavāseti avippavāse nipphādetabbe, vippavāsadosābhāve sādhetabbe kattabbā sammutīti attho.",
  "tika-vin07t5:29": "475.Paṭisiddhapariyāpannenāti vippavasituṁ paṭisiddhesu tīsu cīvaresu antogadhena, ekena ca avayave samudāyopacāraṁ dasseti.",
  "tika-vin07t5:30_0": "478-9.Ettāvatāti “parikkhitto”ti iminā. “Sabhāyeti liṅgabyattayena sabhā vuttā”ti",
  "tika-vin07t5:30_1": "vatvā puna sayampi “sabhāye”ti iminā voharanto sabhā-saddassa pariyāyo sabhāya-saddo",
  "tika-vin07t5:30_2": "napuṁsakaliṅgayutto atthīti dasseti. “Sabhāyanti liṅgabyattayena sabhā vuttā”ti vā",
  "tika-vin07t5:30_3": "pāṭho. Liṅgabyattayena sabhāti ca liṅgantarayutto sabhāsaddapariyāyo sabhāyasaddoti attho.",
  "tika-vin07t5:31_0": "Sabhāyaṁ gacchatīti sabhaṁ gacchati. Vasitabbaṁ natthīti cīvarahatthapāseyeva vasitabbaṁ",
  "tika-vin07t5:31_1": "natthīti attho. Tassāti vīthiyā. Sabhāyassa ca dvārassa ca hatthapāsā na vijahitabbanti",
  "tika-vin07t5:31_2": "ettha sabhāyadvārānamantare vīthi gehāpi gahitā eva honti ādipariyosānānaṁ gahitattā.",
  "tika-vin07t5:31_3": "Ettha ca dvāravīthigharesu vasantena gāmappavesanasahaseyyādidosaṁ pariharitvā supaṭicchannatādiyutteneva",
  "tika-vin07t5:31_4": "bhavitabbaṁ, sabhā pana yadi sabbesaṁ vasanatthāya sālāsadisā katā, antarārāme viya",
  "tika-vin07t5:31_5": "yathāsukhaṁ vasituṁ vaṭṭatīti veditabbaṁ. Parikkhittatāya ca ekūpacārataṁ, aparikkhittatāya",
  "tika-vin07t5:31_6": "nānūpacāratañca nivesanādīsupi atidisanto āha “etenevūpāyenā”tiādi. Nivesanādīni",
  "tika-vin07t5:31_7": "bahigāmato sanniviṭṭhāni gahitāni antogāme ṭhitānaṁ gāmaggahaṇeneva gahitattā. Sabbatthāti",
  "tika-vin07t5:31_8": "gāmanigamanivesanādīsu pannarasasu. Parikkhepādīti ādi-saddena aparikkhepasseva gahaṇaṁ,",
  "tika-vin07t5:31_9": "na ekakulādīnampi tesaṁ ekūpacāratānānūpacāratānimittatābhāvā. Ettha ca satthassa",
  "tika-vin07t5:31_10": "katipāhaṁ katthaci niviṭṭhasseva parikkhepo hoti, na gacchantassa.",
  "tika-vin07t5:32": "482-7. Gāmato bahi issarānaṁ samuddatīrādīsu katabhaṇḍasālā udositoti āha “yānādīna”ntiādi. Muṇḍacchadanapāsādoti nātiucco candikaṅgaṇayutto sikharakūṭamālādivirahito pāsādo.",
  "tika-vin07t5:33_0": "489.Pariyādiyitvāti ajjhottharitvā. Nadīparihāroti visuṁgāmādīnaṁ viya nadīparihārassa",
  "tika-vin07t5:33_1": "avuttattā cīvarahatthapāso evāti vadanti, aññe pana “iminā aṭṭhakathāvacanena nadīparihāropi",
  "tika-vin07t5:33_2": "visuṁ siddho, nadiyā hatthapāso na vijahitabbo”ti vadanti. Vihārasīmanti avippavāsasīmaṁ",
  "tika-vin07t5:33_3": "sandhāyāha. Ettha ca vihārassa nānākulasantakabhāvepi avippavāsasīmāparicchedabbhantare",
  "tika-vin07t5:33_4": "sabbattha cīvaraavippavāsasambhavato tassā padhānattā tattha satthaparihāro na labbhatīti",
  "tika-vin07t5:33_5": "“vihāraṁ gantvā vasitabba”nti vuttaṁ. “Satthasamīpe”ti idaṁ yathāvuttaṁ abbhantaraparicchedavasena",
  "tika-vin07t5:33_6": "vuttaṁ. Pāḷiyaṁ nānākulassa sattho hoti, satthe cīvaraṁ nikkhipitvā hatthapāsā na",
  "tika-vin07t5:33_7": "vijahitabbanti ettha satthahatthapāso gahito.",
  "tika-vin07t5:34": "490.Ekakulassa khetteti aparikkhittaṁ sandhāya vadati.",
  "tika-vin07t5:35_0": "491-4.Vihāro nāma upacārasīmā. Tattha yasmiṁ vihāreti tassa antopariveṇādiṁ sandhāya",
  "tika-vin07t5:35_1": "vuttaṁ, ekakulādisantakatā cettha kārāpakānaṁ vasena. Chāyāya phuṭṭhokāsassāti ujukaṁ",
  "tika-vin07t5:35_2": "avakkhittaleḍḍupātabbhantaraṁ sandhāya vadati.",
  "tika-vin07t5:36_0": "Agamanapatheti tadaheva gantvā nivattetuṁ na sakkuṇeyyake samuddamajjhe ye dīpakā,",
  "tika-vin07t5:36_1": "tesūti yojanā. Itarasminti puratthimadisāya cīvare. “Uposathakāle…pe… vaḍḍhatī”ti",
  "tika-vin07t5:36_2": "iminā cīvaravippavāsasattabbhantarato samānasaṁvāsāya sattabbhantarasīmāya accantavisadisataṁ",
  "tika-vin07t5:36_3": "dasseti. Tathā hi bahūsu bhikkhūsu ekato nisīditvā samantā sattabbhantaraparicchedesu",
  "tika-vin07t5:36_4": "yathāsakaṁ cīvaraṁ ṭhapetvā pariharantesu ekekassa bhikkhuno nisinnokāsato paṭṭhāya",
  "tika-vin07t5:36_5": "paccekaṁ sattabbhantarassa paricchedo aññamaññavisadiso anekavidho hoti, na eko parisapariyantato",
  "tika-vin07t5:36_6": "paṭṭhāya animitabbattā. Teneva tattha parisavasena vuḍḍhi, hāni vā na hoti, na evaṁ",
  "tika-vin07t5:36_7": "sattabbhantarasīmāya. Sā hi yojanikāyapi parisapariyantatova paṭṭhāya samantā sattabbhantarapaacchinnā",
  "tika-vin07t5:36_8": "ekāva hoti. Teneva sā parisavasena vaḍḍhati, hāyati ca, tasmā aññāva sattabbhantarasīmā",
  "tika-vin07t5:36_9": "añño sattabbhantarato paricchinno cīvaravippavāsaparihāro abbhokāsoti veditabbaṁ.",
  "tika-vin07t5:36_10": "Yañcettha vattabbaṁ, taṁ khandhake sīmākathāyameva vakkhāma.",
  "tika-vin07t5:37_0": "495.Nadiṁotaratīti hatthapāsaṁ muñcitvā otarati. Bahigāme ṭhapetvāti apārupitabbatāya",
  "tika-vin07t5:37_1": "vuttaṁ. Vinayakammaṁ kātabbanti uttarāsaṅge ca bahigāme ṭhapitasaṅghāṭiyañca paṭhamaṁ",
  "tika-vin07t5:37_2": "vinayakammaṁ katvā pacchā uttarāsaṅgaṁ nivāsetvā antaravāsake kātabbaṁ. Ettha ca",
  "tika-vin07t5:37_3": "bahigāme ṭhapitassāpi vinayakammavacanato parammukhāpi ṭhitaṁ vissajjituṁ, nissaṭṭhaṁ",
  "tika-vin07t5:37_4": "dātuñca vaṭṭatīti veditabbaṁ. Daharānaṁ gamane saussāhattā “nissayo pana na paṭippassambhatī”ti",
  "tika-vin07t5:37_5": "vuttaṁ. Muhuttaṁ…pe… paṭippassambhatīti saussāhatte gamanassa upacchinnattā vuttaṁ.",
  "tika-vin07t5:37_6": "Tesaṁ pana purāruṇāva uṭṭhahitvā saussāhena gacchantānaṁ aruṇe antarā uṭṭhitepi na",
  "tika-vin07t5:37_7": "paṭippassambhati “yāva aruṇuggamanā sayantī”ti vuttattā. Teneva “gāmaṁ pavisitvā…pe…",
  "tika-vin07t5:37_8": "na paṭippassambhatī”ti vuttaṁ. Aññamaññassa vacanaṁ aggahetvātiādimhi saussāhattā",
  "tika-vin07t5:37_9": "gamanakkhaṇe paṭippassaddhi na vuttā. Dhenubhayenāti taruṇavacchagāvīnaṁ abhidhāvitvā",
  "tika-vin07t5:37_10": "siṅgena paharaṇabhayena. Nissayo ca paṭippassambhatīti ettha dhenubhayādīhi ṭhitānaṁ",
  "tika-vin07t5:37_11": "yāva bhayavūpasamā ṭhātabbato “antoaruṇeyeva gamissāmī”ti niyametuṁ asakkuṇeyyattā",
  "tika-vin07t5:37_12": "vuttaṁ. Yattha pana evaṁ niyametuṁ sakkā, tattha antarāruṇe uggatepi nissayo na paṭippassambhati",
  "tika-vin07t5:37_13": "bhesajjatthāya gāmappaviṭṭhadaharānaṁ viya. Antosīmāyaṁ gāmanti avippavāsasīmāsammutito",
  "tika-vin07t5:37_14": "pacchā patiṭṭhāpitagāmaṁ sandhāya vadati gāmañca gāmūpacārañca ṭhapetvā sammannitabbato.",
  "tika-vin07t5:37_15": "Paviṭṭhānanti ācariyantevāsikānaṁ visuṁ visuṁ gatānaṁ avippavāsasīmattā neva cīvarāni",
  "tika-vin07t5:37_16": "nissaggiyāni honti, saussāhatāya nissayo na paṭippassambhati. Antarāmaggeti dhammaṁ",
  "tika-vin07t5:37_17": "sutvā āgacchantānaṁ antarāmagge.",
  "tika-vin07t5:38_0": "“Idha apaccuddharaṇa”nti iminā adhiṭṭhānavikappanāni viya paccuddharaṇampi kāyena",
  "tika-vin07t5:38_1": "vā vācāya vā kattabbanti dasseti. Kāyavācāhi kattabbassa akaraṇatoti idaṁ kāyavācāsamuṭṭhānaṁ",
  "tika-vin07t5:38_2": "vuttaṁ. Adhiṭṭhitaticīvaratā, anatthatakathinatā, aladdhasammutitā, rattivippavāsoti",
  "tika-vin07t5:38_3": "imānettha cattāri aṅgāni.",
  "tika-vin07t5:39": "Udositasikkhāpadavaṇṇanā niṭṭhitā.",
  "tika-vin07t5:40": "3. Tatiyakathinasikkhāpadavaṇṇanā",
  "tika-vin07t5:41_0": "497. Tatiye pāḷiyaṁ cīvarapaccāsā nikkhipitunti cīvarapaccāsāya satiyā nikkhipitunti",
  "tika-vin07t5:41_1": "attho. Niṭṭhitacīvarasmiṁ bhikkhunāti ettha dutiyakathine viya sāmivaseneva karaṇavacanassa attho veditabbo.",
  "tika-vin07t5:42_0": "499-500.Tuyhaṁ dammīti dinnanti “tuyhaṁ, bhante, akālacīvaraṁ dammī”ti evaṁ dinnaṁ,",
  "tika-vin07t5:42_1": "etampi kāle ādissa dinnaṁ nāma hotīti adhippāyo. Idaṁ pana aṭṭhakathāvacanaṁ, pāḷiyaṁ",
  "tika-vin07t5:42_2": "“kālepi ādissa dinna”nti idañca “akālacīvara”nti vacanasāmaññato labbhamānaṁ sabbampi",
  "tika-vin07t5:42_3": "dassetuṁ atthuddhāravasena vuttaṁ paṭhamaaniyate sotassa raho viya. Saṅghassa hi",
  "tika-vin07t5:42_4": "kālepi ādissa dinnaṁ akāle uppannacīvaraṁ viya sammukhībhūtehi vutthavassehi, avutthavassehi",
  "tika-vin07t5:42_5": "ca sabbehipi bhājetabbatāsāmaññena akālacīvaraṁ nāma hotīti dassanatthaṁ atthuddhāravasena",
  "tika-vin07t5:42_6": "pāḷiyaṁ “kālepi ādissa dinna”nti vuttaṁ, na pana “tato bhājetvā laddhacīvarampi akāle",
  "tika-vin07t5:42_7": "laddhacīvarampi vutthavassānaṁ ekamāsaparihāraṁ, pañcamāsaparihāraṁ vā na labhati,",
  "tika-vin07t5:42_8": "paccāsācīvare asati dasāhaparihārameva labhatī”ti dassanatthaṁ vuttaṁ, aṭṭhakathāyampi",
  "tika-vin07t5:42_9": "“ādissa dinna”nti vacanasāmaññato labbhamānaṁ sabbaṁ atthuddhāravasena dassetuṁ “ekapuggalassa",
  "tika-vin07t5:42_10": "vā idaṁ tuyhaṁ dammīti dinna”nti vuttaṁ, na pana tathāladdhaṁ vā akāle laddhaṁ vā",
  "tika-vin07t5:42_11": "anatthatakathinānaṁ dasāhabbhantare adhiṭṭhātabbanti dassetunti veditabbaṁ itarathā",
  "tika-vin07t5:42_12": "pāḷiaṭṭhakathāhi virujjhanato. Tathā hi accekacīvarasikkhāpade akāle uppannampi accekacīvaraṁ",
  "tika-vin07t5:42_13": "“yāvacīvarakālasamayaṁ nikkhipitabba”nti vuttaṁ, tassa aṭṭhakathāyañca “pavāraṇamāsassa",
  "tika-vin07t5:42_14": "juṇhapakkhapañcamiyaṁ uppannassa accekacīvarassa anatthate kathine ekādasadivasādhiko",
  "tika-vin07t5:42_15": "māso, atthate kathine ekādasadivasādhikā pañca māsā ca parihāro vutto, tameva parihāraṁ",
  "tika-vin07t5:42_16": "sandhāya ‘chaṭṭhito paṭṭhāya pana uppannaṁ anaccekacīvarampi paccuddharitvā ṭhapitacīvarampi",
  "tika-vin07t5:42_17": "etaṁ parihāraṁ labhatiyevā’ti vuttaṁ. Tasmā kālepi akālepi ca yathātathā laddhaṁ",
  "tika-vin07t5:42_18": "atirekacīvaraṁ vutthavassānaṁ ekamāsaṁ, pañcamāsaṁ vā yathārahaṁ parihāraṁ labhati evāti gahetabbaṁ.",
  "tika-vin07t5:43_0": "Evaṁ pana avatvā padabhājanaṁ vuttanti sambandho. Tattha evanti yaṁ aṭṭhakathāyaṁ",
  "tika-vin07t5:43_1": "“tato ce uttarī”ti imassa māsaparamato uttarīti attho vutto, taṁ parāmasati. Padabhājaniyaṁ",
  "tika-vin07t5:43_2": "evamatthaṁ avatvā aññathā attho vuttoti adhippāyo. Tāva uppannaṁ paccāsācīvaranti",
  "tika-vin07t5:43_3": "paccattavacanaṁ. “Mūlacīvara”nti idaṁ upayogavacanaṁ. Attano gatikaṁ karotīti anantarā",
  "tika-vin07t5:43_4": "dutiyadivasādīsu uppannaṁ paccāsācīvaraṁ māsaparamaṁ mūlacīvaraṁ ṭhapetuṁ adatvā",
  "tika-vin07t5:43_5": "attano dasāhaparamatāya eva patiṭṭhāpetīti attano gatikaṁ karotīti. Tato uddhaṁ mūlacīvaranti",
  "tika-vin07t5:43_6": "ettha pana mūlacīvaranti paccattavacanaṁ. Tañhi vīsatimadivasato uddhaṁ dvāvīsatimadivasādīsu",
  "tika-vin07t5:43_7": "uppannaṁ paccāsācīvaraṁ attanā saddhiṁ ekato sibbetvā ghaṭitaṁ dasāhaparamaṁ gantuṁ",
  "tika-vin07t5:43_8": "adatvā navāhaparamatādivasena attano gatikaṁ karoti, ekato asibbetvā visuṁ ṭhapitaṁ",
  "tika-vin07t5:43_9": "pana paccāsācīvaraṁ dasāhaparamameva.",
  "tika-vin07t5:44_0": "Pāḷiyaṁ dasāhāti dasāhena. Ekādase uppannetiādīsu ekādasāhe uppannetiādinā attho,",
  "tika-vin07t5:44_1": "ayameva vā pāṭho gahetabbo. Ekavīse uppanne…pe… navāhā kāretabbantiādi paccāsācīvarassa",
  "tika-vin07t5:44_2": "uppannadivasaṁ ṭhapetvā vuttaṁ. Teneva “tiṁse…pe… tadaheva adhiṭṭhātabba”nti vuttaṁ.",
  "tika-vin07t5:44_3": "“Aññaṁ paccāsācīvaraṁ…pe… kāretabba”nti idaṁ satiyā eva paccāsāya vuttaṁ. Sace pana",
  "tika-vin07t5:44_4": "“ito paṭṭhāya cīvaraṁ na labhissāmī”ti icchitaṭṭhānato paccāsāya upacchinnāya aññatthāpi",
  "tika-vin07t5:44_5": "yena kenaci upāyena paccāsaṁ uppādeti, mūlacīvaraṁ na adhiṭṭhātabbaṁ, sabbathā paccāsāya",
  "tika-vin07t5:44_6": "upacchinnāya dasāhātikkantaṁ mūlacīvaraṁ tadaheva adhiṭṭhātabbaṁ. Paccāsācīvarampi",
  "tika-vin07t5:44_7": "parikkhāracoḷaṁ adhiṭṭhātabbanti paṭhamataraṁ uppannaṁ visabhāgaṁ sandhāya vadati.",
  "tika-vin07t5:44_8": "Aññamaññanti aññaṁ aññaṁ, ayameva vā pāṭho. Aṅgaṁ panettha paṭhamakathine vuttasadisameva.",
  "tika-vin07t5:44_9": "Kevalañhi tattha dasāhātikkamo, idha māsātikkamoti ayaṁ viseso.",
  "tika-vin07t5:45": "Tatiyakathinasikkhāpadavaṇṇanā niṭṭhitā.",
  "tika-vin07t5:46": "4. Purāṇacīvarasikkhāpadavaṇṇanā",
  "tika-vin07t5:47_0": "503-5. Catutthe pāḷiyaṁ bhattavissagganti bhattassa udare vissajjanaṁ, pavesanaṁ",
  "tika-vin07t5:47_1": "ajjhoharaṇaṁ bhattakiccanti attho, bhojanapariyosānena bhattassa vissajjanantipi",
  "tika-vin07t5:47_2": "vadanti. Tattha nāma tvanti so nāma tvaṁ, tāya nāma tvanti vā attho. Pitā ca mātā",
  "tika-vin07t5:47_3": "ca pitaro, pitūnaṁ pitā ca mātā ca pitāmahā, te eva yugaḷaṭṭhena yugo, tasmā yāva",
  "tika-vin07t5:47_4": "sattamā pitāmahayugā pitāmahāvaṭṭāti evamettha attho daṭṭhabbo. Evañhi pitāmahaggahaṇena",
  "tika-vin07t5:47_5": "mātāmaho ca pitāmahī mātāmahī ca gahitāva honti. Sattamayugato paraṁ “aññātakā”ti",
  "tika-vin07t5:47_6": "veditabbaṁ. Yāti bhikkhunī. Pitu mātā pitāmahī, mātu pitā mātāmaho.",
  "tika-vin07t5:48": "Payoge payoge bhikkhussa dukkaṭanti “dhovā”ti āṇāpanavācāya ekāya eva tadanuguṇassa sabbassāpi payogassa āṇattattā vuttaṁ.",
  "tika-vin07t5:49_0": "506. Tadavinābhāvato dhovanassa “kāyavikāraṁ katvā”ti ca “antodvādasahatthe”ti ca",
  "tika-vin07t5:49_1": "vuttattā kāyena dhovāpetukāmataṁ appakāsetvā dānakhipanapesanādiṁ karontassa ca dvādasahatthaṁ",
  "tika-vin07t5:49_2": "upacāraṁ muñcitvā bahi ṭhatvā kāyavācāhi āṇāpetvā khipanapesanādiṁ karontassa ca anāpatti eva.",
  "tika-vin07t5:50": "Ekena vatthunāti paṭhamakatena. Pañcasatāni pamāṇaṁ etāsanti pañcasatā. Bhikkhubhāvato parivattaliṅgāpi bhikkhunī bhikkhūnaṁ santike ekatoupasampannā eva.",
  "tika-vin07t5:51_0": "507.Tāvakālikaṁ gahetvāti attanā katipāhaṁ pārupanādiatthāya tāvakālikaṁ yācitvā.",
  "tika-vin07t5:51_1": "Purāṇacīvaratā, upacāre ṭhatvā aññātikāya bhikkhuniyā āṇāpanaṁ, tassā dhovāpanādīni",
  "tika-vin07t5:51_2": "cāti imānettha tīṇi aṅgāni.",
  "tika-vin07t5:52": "Purāṇacīvarasikkhāpadavaṇṇanā niṭṭhitā.",
  "tika-vin07t5:53": "5. Cīvarapaṭiggahaṇasikkhāpadavaṇṇanā",
  "tika-vin07t5:54_0": "508. Pañcame apaññatte sikkhāpadeti gaṇamhā ohīyanasikkhāpade apaññatte. Koṭṭhāsasampattīti",
  "tika-vin07t5:54_1": "kesādipañcakoṭṭhāsānaṁ kalyāṇatā. Hatthataleyeva dassetvāti hatthatalato sesakāyassa adassanaṁ dīpeti.",
  "tika-vin07t5:55_0": "510.Vihatthatāyāti vihatatāya, amissitatāya apaṭisaraṇatāyāti attho. Tenāha “samabhitunnattā”ti,",
  "tika-vin07t5:55_1": "byadhitattāti attho. Parivattetabbaṁ parivattaṁ, tadeva pārivattakaṁ, parivattetvā diyyamānanti attho.",
  "tika-vin07t5:56_0": "Purimasikkhāpade viya idha dvādasahattho upacāraniyamo natthīti āha “upacāraṁ muñcitvā”ti.",
  "tika-vin07t5:56_1": "Aññatra pārivattakāti yaṁ antamaso harīṭakakhaṇḍampi datvā vā “dassāmī”ti ābhogaṁ",
  "tika-vin07t5:56_2": "katvā vā parivattakaṁ gaṇhāti, taṁ ṭhapetvā. “Taṁ acittakabhāvena na sametī”ti iminā",
  "tika-vin07t5:56_3": "ñātibhāvājānanādīsu viya bhikkhunībhāvājānanādivasenāpi acittakataṁ pakāseti.",
  "tika-vin07t5:57_0": "513-4. Tikañca taṁ pācittiyañcāti tikapācittiyaṁ, pācittiyatikanti attho. Pattatthavikādīti",
  "tika-vin07t5:57_1": "anadhiṭṭhānupagaṁ sandhāya vadati. Ko pana vādo pattatthavikādīsūti mahatiyāpi tāva",
  "tika-vin07t5:57_2": "bhisicchaviyā anadhiṭṭhānupagattā anāpatti, vikappanupagapacchimappamāṇavirahitatāya",
  "tika-vin07t5:57_3": "anadhiṭṭhātabbesu kimeva vattabbanti dasseti. Pattatthavikādīni pana vikappanupagapacchimāni",
  "tika-vin07t5:57_4": "gaṇhituṁ na vaṭṭati eva. Paṭiggahaṇaṁ kiriyā, aparivattanaṁ akiriyā. Vikappanupagacīvaratā,",
  "tika-vin07t5:57_5": "pārivattakābhāvo, aññātikāya hatthato gahaṇanti imānettha tīṇi aṅgāni.",
  "tika-vin07t5:58": "Cīvarapaṭiggahaṇasikkhāpadavaṇṇanā niṭṭhitā.",
  "tika-vin07t5:59": "6. Aññātakaviññattisikkhāpadavaṇṇanā",
  "tika-vin07t5:60_0": "515. Chaṭṭhe paṭu eva paṭṭo. Pāḷiyaṁ dhammanimantanāti samaṇesu vattabbācāradhammamattavasena",
  "tika-vin07t5:60_1": "nimantanā, dātukāmatāya katanimantanā na hotīti attho. Teneva “viññāpessatī”ti vuttaṁ.",
  "tika-vin07t5:60_2": "Aññātakaappavāritato hi viññatti nāma hoti.",
  "tika-vin07t5:61_0": "517. “Tiṇena vā paṇṇena vā paṭicchādetvā āgantabba”nti iminā bhūtagāmavikopanaṁ anuññātanti",
  "tika-vin07t5:61_1": "āha “neva bhūtagāmapātabyatāyā”tiādi. Paṭhamaṁ suddhacittena liṅgaṁ gahetvā pacchā",
  "tika-vin07t5:61_2": "laddhiṁ gaṇhantopi titthiyapakkantako evāti āha “nivāsetvāpi laddhi na gahetabbā”ti.",
  "tika-vin07t5:62_0": "Yaṁ āvāsaṁ paṭhamaṁ upagacchatīti etthāpi vihāracīvarādiatthāya pavisantenapi tiṇādīhi",
  "tika-vin07t5:62_1": "paṭicchādetvāva gantabbaṁ, na tveva naggena āgantabbanti sāmaññato dukkaṭassa vuttattā.",
  "tika-vin07t5:62_2": "Cimilikāhīti paṭapilotikāhi. Paribhogenevāti aññaṁ cīvaraṁ alabhitvā paribhuñjanena.",
  "tika-vin07t5:62_3": "Paribhogajiṇṇanti yathā taṁ cīvaraṁ paribhuñjiyamānaṁ obhaggavibhaggatāya asāruppaṁ hoti, evaṁ jiṇṇaṁ.",
  "tika-vin07t5:63_0": "521.Aññassatthāyāti etthāpi “ñātakānaṁ pavāritāna”nti idaṁ anuvattati evāti āha “attano",
  "tika-vin07t5:63_1": "ñātakapavārite”tiādi. Idha pana aññassa acchinnanaṭṭhacīvarassa atthāya aññātakaappavārite",
  "tika-vin07t5:63_2": "viññāpentassa nissaggiyena anāpattīti attho gahetabbo, itarathā “ñātakānaṁ pavāritāna”nti",
  "tika-vin07t5:63_3": "iminā viseso na bhaveyya. Teneva anantarasikkhāpade vakkhati “aṭṭhakathāsu pana ñātakaparivātaṭṭhāne…pe…",
  "tika-vin07t5:63_4": "pamāṇameva vaṭṭatīti vuttaṁ, taṁ pāḷiyā na sametī”ti ca “yasmā panidaṁ sikkhāpadaṁ",
  "tika-vin07t5:63_5": "aññassatthāya viññāpanavatthusmiṁyeva paññattaṁ, tasmā idha ‘aññassatthāyā’ti na",
  "tika-vin07t5:63_6": "vutta”nti ca. Vikappanupagacīvaratā, samayābhāvo, aññātakaviññatti, tāya paṭilābhoti",
  "tika-vin07t5:63_7": "imānettha cattāri aṅgāni.",
  "tika-vin07t5:64": "Aññātakaviññattisikkhāpadavaṇṇanā niṭṭhitā.",
  "tika-vin07t5:65": "7. Tatuttarisikkhāpadavaṇṇanā",
  "tika-vin07t5:66_0": "522-524. Sattame pāḷiyaṁ paggāhikasālanti dussāpaṇaṁ. Tañhi vāṇijakehi dussāni paggahetvā",
  "tika-vin07t5:66_1": "dassanaṭṭhānatāya “paggāhikasālā”ti vuccati. Assa cīvarassāti sāditabbacīvarassa.",
  "tika-vin07t5:66_2": "“Ticīvarikenā”ti iminā acchinnaticīvarato aññassa vihārādīsu nihitassa cīvarassa",
  "tika-vin07t5:66_3": "abhāvaṁ dasseti. Yadi bhaveyya, viññāpetuṁ na vaṭṭeyya. Tāvakālikaṁ nivāsetvā attano",
  "tika-vin07t5:66_4": "cīvaraṁ gāhetabbaṁ, tāvakālikampi alabhantassa bhūtagāmavikopanaṁ katvā tiṇapaṇṇehi",
  "tika-vin07t5:66_5": "chadanaṁ viya viññāpanampi vaṭṭati eva. Aññenāti acchinnaasabbacīvarena. Dve naṭṭhānīti",
  "tika-vin07t5:66_6": "adhikārato vuttaṁ “dve sāditabbānī”ti.",
  "tika-vin07t5:67_0": "526.Pāḷiyā na sametīti “anāpatti ñātakānaṁ pavāritāna”nti imāya pāḷiyā na sameti",
  "tika-vin07t5:67_1": "tatuttariviññāpanaāpattippasaṅge eva vuttattā. “Aññassatthāyāti na vutta”nti idaṁ",
  "tika-vin07t5:67_2": "aññassatthāya tatuttari viññāpane nissaggiyaṁ pācittiyaṁ hotīti imamatthaṁ dīpeti,",
  "tika-vin07t5:67_3": "tañca pācittiyaṁ yesaṁ atthāya viññāpeti, tesaṁ vā siyā, viññāpakasseva vā, na tāva",
  "tika-vin07t5:67_4": "tesaṁ tehi aviññāpitattā, nāpi viññāpakassa attānaṁ uddissa aviññāpitattā. Tasmā",
  "tika-vin07t5:67_5": "aññassatthāya viññāpentassāpi nissaggiyaṁ pācittiyaṁ na dissati. Pāḷiyaṁ pana imassa",
  "tika-vin07t5:67_6": "sikkhāpadassa attano sādiyanapaṭibaddhatāvasena pavattattā “aññassatthāyā”ti anāpattivāre",
  "tika-vin07t5:67_7": "na vuttanti vadanti, tañca yuttaṁ viya dissati, vīmaṁsitvā gahetabbaṁ. Tatuttaricīvaratā,",
  "tika-vin07t5:67_8": "acchinnādikāraṇatā, aññātakaviññatti, tāya ca paṭilābhoti imānettha cattāri aṅgāni.",
  "tika-vin07t5:68": "Tatuttarisikkhāpadavaṇṇanā niṭṭhitā.",
  "tika-vin07t5:69": "8. Paṭhamaupakkhaṭasikkhāpadavaṇṇanā",
  "tika-vin07t5:70_0": "528-531. Aṭṭhame yo kattāti dāyakaṁ sandhāya vuttaṁ. Paṭo eva paṭako. “Appagghaṁ",
  "tika-vin07t5:70_1": "cetāpetī”ti idaṁ nissaggiyapācittiyā anāpattiṁ sandhāya vuttaṁ, viññattipaccayā pana",
  "tika-vin07t5:70_2": "dukkaṭameva. “Pubbe appavārito”ti hi sutte viññattikāraṇaṁ vuttaṁ. Mātikāṭṭhakathāyampi",
  "tika-vin07t5:70_3": "“cīvare bhiyyokamyatā, aññātakaviññatti, tāya ca paṭilābhoti imānettha tīṇi aṅgānī”ti",
  "tika-vin07t5:70_4": "aññātakaviññattitā pakāsitā, keci pana “dāyakena dātukāmomhīti attano santike avuttepi",
  "tika-vin07t5:70_5": "yadagghanakaṁ so dātukāmo, tadagghanakaṁ āharāpetuṁ vaṭṭati evā”ti vadanti, taṁ rājasikkhāpadaṭṭhakathāyapi",
  "tika-vin07t5:70_6": "na sameti, dūtena vā dāyakena vā “āyasmantaṁ uddissa cīvaracetāpannaṁ ābhata”nti",
  "tika-vin07t5:70_7": "ārocitepi mukhavevaṭiyakappiyakārakādīnaṁ santikā āharāpanassa tattha paṭikkhittattā.",
  "tika-vin07t5:70_8": "Vuttañhi tattha “ime dve aniddiṭṭhakappiyakārakā nāma, etesu aññātakaappavāritesu",
  "tika-vin07t5:70_9": "viya paṭipajjitabbaṁ…pe… na kiñci vattabbā. Desanāmattameva cetaṁ ‘dūtena cīvaracetāpannaṁ",
  "tika-vin07t5:70_10": "pahiṇeyyā’ti sayaṁ āharitvāpi piṇḍapātādīnaṁ atthāya dadantesupi eseva nayo”ti. Mukhavevaṭiyakappiyakārakādayo",
  "tika-vin07t5:70_11": "hi dāyakena pariccattepi vatthumhi “asukassa santike cīvarapiṇḍapātādiṁ gaṇhathā”ti",
  "tika-vin07t5:70_12": "aniddiṭṭhattā eva “na kiñci vattabbā”ti vuttaṁ, na pana tassa vatthuno mukhavevaṭiyādīnaṁ",
  "tika-vin07t5:70_13": "santakattā, tasmā idhāpi dāyakena vā dūtena vā “yaṁ icchatha, taṁ vadathā”ti appavāritassa",
  "tika-vin07t5:70_14": "vadato dukkaṭameva. Agghavaḍḍhanakanti cīvare agghavaḍḍhanakaṁ nissāya pavattaṁ idaṁ",
  "tika-vin07t5:70_15": "sikkhāpadaṁ, na piṇḍapātādīsu tesu agghavaḍḍhanassa dukkaṭamattattā, paṇītapiṇḍapāte",
  "tika-vin07t5:70_16": "suddhikapācittiyattā cāti gahetabbaṁ. Teneva “cīvare bhiyyokamyatā”ti aṅgaṁ vuttaṁ.",
  "tika-vin07t5:71": "Paṭhamaupakkhaṭasikkhāpadavaṇṇanā niṭṭhitā.",
  "tika-vin07t5:72": "9. Dutiyaupakkhaṭasikkhāpadavaṇṇanā",
  "tika-vin07t5:73_0": "533. Navame pāḷiyaṁ paccekacīvaracetāpannāti paccekaṁ niyametvā cīvaracetāpannā,",
  "tika-vin07t5:73_1": "ekekena visuṁ visuṁ niyamitā cīvaracetāpannāti attho. Ubhova santā ekenāti ubho ekatova",
  "tika-vin07t5:73_2": "santā, ubho ekato hutvāti attho.",
  "tika-vin07t5:74": "Dutiyaupakkhaṭasikkhāpadavaṇṇanā niṭṭhitā.",
  "tika-vin07t5:75": "10. Rājasikkhāpadavaṇṇanā",
  "tika-vin07t5:76": "537. Dasame “ajjaṇho”ti “ajja no”ti vattabbe ha-kārāgamaṁ, na-kārassa ca ṇa-kāraṁ katvā vuttoti āha “ajja ekadivasaṁ amhāka”nti.",
  "tika-vin07t5:77_0": "538-9. Yaṁ vuttaṁ mātikāṭṭhakathāyaṁ “iminā cīvaracetāpannena cīvaraṁ cetāpetvā itthannāmaṁ",
  "tika-vin07t5:77_1": "bhikkhuṁ cīvarena acchādehīti idaṁ āgamanasuddhiṁ dassetuṁ vuttaṁ, sace hi ‘idaṁ",
  "tika-vin07t5:77_2": "itthannāmassa bhikkhuno dehī’ti peseyya, āgamanassa asuddhattā akappiyavatthuṁ ārabbha",
  "tika-vin07t5:77_3": "bhikkhunā kappiyakārakopi niddisitabbo na bhaveyyā”ti, taṁ nissaggiyavatthudukkaṭavatthubhūtaṁ",
  "tika-vin07t5:77_4": "akappiyacīvaracetāpannaṁ “asukassa bhikkhuno dehī”ti evaṁ āgamanasuddhiyā asati,",
  "tika-vin07t5:77_5": "sikkhāpade āgatanayena dūtavacane ca asuddhe sabbathā paṭikkhepo eva kātuṁ vaṭṭati,",
  "tika-vin07t5:77_6": "na pana “cīvarañca kho mayaṁ paṭiggaṇhāmā”ti vattuṁ, tadanusārena na veyyāvaccakarañca",
  "tika-vin07t5:77_7": "niddisituṁ āgamanadūtavacanānaṁ ubhinnaṁ asuddhattā. Pāḷiyaṁ āgatanayena pana āgamanasuddhiyā",
  "tika-vin07t5:77_8": "sati dūtavacane asuddhepi sikkhāpade āgatanayena sabbaṁ kātuṁ vaṭṭatīti dassanatthaṁ",
  "tika-vin07t5:77_9": "vuttaṁ. Tena ca yathā dūtavacanāsuddhiyampi āgamane suddhe veyyāvaccakarampi niddisituṁ",
  "tika-vin07t5:77_10": "vaṭṭati, evaṁ āgamanāsuddhiyampi dūtavacane suddhe vaṭṭati evāti ayamattho atthato",
  "tika-vin07t5:77_11": "siddhova hoti, ubhayasuddhiyaṁ vattabbameva natthīti ubhayāsuddhipakkhameva sandhāya",
  "tika-vin07t5:77_12": "mātikāṭṭhakathāyaṁ “kappiyakārakopi niddisitabbo na bhaveyyā”ti vuttanti veditabbaṁ.",
  "tika-vin07t5:78_0": "Yaṁ panettha sāratthadīpaniyaṁ “āgamanassa suddhiyā vā asuddhiyā vā visesappayojanaṁ",
  "tika-vin07t5:78_1": "na dissatī”tiādi vuttaṁ, taṁ mātikāṭṭhakathāvacanassa adhippāyaṁ asallakkhetvā vuttaṁ",
  "tika-vin07t5:78_2": "yathāvuttanayena āgamanasuddhiādinā sappayojanattā. Yo panettha “mūlasāmikena kappiyavohāravasena,",
  "tika-vin07t5:78_3": "pesitassa dūtassa akappiyavohāravasena ca vadatopi kappiyakārako niddisitabbo bhaveyyā”ti",
  "tika-vin07t5:78_4": "aniṭṭhappasaṅgo vutto, so aniṭṭhappasaṅgo eva na hoti abhimatattā. Tathā hi sikkhāpade",
  "tika-vin07t5:78_5": "eva “paṭiggaṇhātu āyasmā cīvaracetāpanna”nti akappiyavohārena vadato dūtassa kappiyena",
  "tika-vin07t5:78_6": "kammena veyyāvaccakaro niddisitabbo vutto āgamanassa suddhattā, āgamanassāpi asuddhiyaṁ",
  "tika-vin07t5:78_7": "pana kappiyenāpi kammena veyyāvaccakaro na niddisitabboti attheva āgamanassa suddhiasuddhīsu",
  "tika-vin07t5:78_8": "payojanaṁ. Kathaṁ pana dūtavacanena āgamanasuddhi viññāyatīti? Nāyaṁ bhāro. Dūtena",
  "tika-vin07t5:78_9": "hi akappiyavohāreneva vutte eva āgamanasuddhi gavesitabbā, na itarathā, tattha ca",
  "tika-vin07t5:78_10": "tassa vacanakkamena pucchitvā ca yuttiādīhi ca sakkā viññātuṁ. Idhāpi hi sikkhāpade",
  "tika-vin07t5:78_11": "“cīvaracetāpannaṁ ābhata”nti dūtavacaneneva cīvaraṁ kiṇitvā dātuṁ pesitabhāvo viññāyati.",
  "tika-vin07t5:78_12": "Yadi hi sabbathā āgamanasuddhi na viññāyati, paṭikkhepo eva kattabboti.",
  "tika-vin07t5:79_0": "Pāḷiyañca “cīvarañca kho mayaṁ paṭiggaṇhāmā”tiādi dūtavacanassa akappiyattepi āgamanasuddhiyā",
  "tika-vin07t5:79_1": "sati paṭipajjanavidhidassanatthaṁ vuttaṁ. “Eso kho…pe… na vattabbo ‘tassa dehī”’tiādi",
  "tika-vin07t5:79_2": "akappiyavatthusādiyanaparimocanatthaṁ vuttaṁ. “Saññatto”tiādi “evaṁ dūtena puna vutte",
  "tika-vin07t5:79_3": "eva codetuṁ vaṭṭati, na itarathā”ti dassanatthaṁ vuttaṁ. “Na vattabbo ‘dehi me cīvaraṁ…pe…",
  "tika-vin07t5:79_4": "cetāpehi me cīvara”’nti idaṁ dūtenābhatarūpiyaṁ paṭiggahetuṁ attanā niddiṭṭhakappiyakārakattāva",
  "tika-vin07t5:79_5": "“dehi me cīvaraṁ…pe… cetāpehi me cīvara”nti vadanto rūpiyassa pakatattā tena rūpiyena",
  "tika-vin07t5:79_6": "parivattetvā “dehi cetāpehī”ti rūpiyasaṁvohāraṁ samāpajjanto nāma hotīti taṁ dosaṁ",
  "tika-vin07t5:79_7": "dūrato parivajjetuṁ vuttaṁ rūpiyapaṭiggahaṇena saṅghamajjhe nissaṭṭharūpiye viya.",
  "tika-vin07t5:79_8": "Vuttañhi tattha “na vattabbo imaṁ vā imaṁ vā āharā”ti. Tasmā na idaṁ viññattidosaṁ",
  "tika-vin07t5:79_9": "parivajjetuṁ vuttanti veditabbaṁ, “attho me, āvuso, cīvarenā”tipi avattabbatāpasaṅgato,",
  "tika-vin07t5:79_10": "teneva dūtaniddiṭṭhesu rūpiyasaṁvohārasaṅkābhāvato aññaṁ kappiyakārakaṁ ṭhapetvāpi",
  "tika-vin07t5:79_11": "āharāpetabbanti vuttaṁ. Tatthāpi “dūtena ṭhapitarūpiyena cetāpetvā cīvaraṁ āharāpehī”ti",
  "tika-vin07t5:79_12": "avatvā kevalaṁ “cīvaraṁ āharāpehī”ti evaṁ āharāpetabbanti adhippāyo gahetabbo. Ṭhānaṁ",
  "tika-vin07t5:79_13": "bhañjatīti ettha ṭhānanti ṭhitiyā ca kāraṇassa ca nāmaṁ, tasmā āsane nisīdanena ṭhānampi",
  "tika-vin07t5:79_14": "kuppati, āgatakāraṇampi tesaṁ na viññāyati. Ṭhitaṁ pana akopetvā āmisapaṭiggahaṇādīsu",
  "tika-vin07t5:79_15": "āgatakāraṇameva bhañjati, na ṭhānaṁ. Tenāha “āgatakāraṇaṁ bhañjatī”ti. Keci pana",
  "tika-vin07t5:79_16": "“āmisapaṭiggahaṇādinā ṭhānampi bhañjatī”ti vadanti, taṁ aṭṭhakathāya na sameti.",
  "tika-vin07t5:80_0": "Yatassacīvaracetāpannantiādi yena attanā veyyāvaccakaro niddiṭṭho, cīvarañca anipphāditaṁ,",
  "tika-vin07t5:80_1": "tassa kattabbavidhidassanaṁ. Evaṁ bhikkhunā vatthusāmikānaṁ vutte te codetvā denti,",
  "tika-vin07t5:80_2": "vaṭṭati “sāmikā codetvā dentī”ti anāpattiyaṁ vuttattā. Tena ca yo sayaṁ acodetvā",
  "tika-vin07t5:80_3": "upāsakādīhi pariyāyena vatvā codāpeti, tesu sattakkhattumpi codetvā cīvaraṁ dāpentesu",
  "tika-vin07t5:80_4": "tassa anāpatti siddhā hoti sikkhāpadassa anāṇattikattā.",
  "tika-vin07t5:81_0": "Kenaci aniddiṭṭho attano mukheneva byāvaṭabhāvaṁ veyyāvaccakarattaṁ patto mukhavevaṭiko.",
  "tika-vin07t5:81_1": "“Avicāretukāmatāyā”ti iminā vijjamānampi dātuṁ anicchantā ariyāpi vañcanādhippāyaṁ",
  "tika-vin07t5:81_2": "vinā vohārato natthīti vadantīti dasseti. Bhesajjakkhandhake meṇḍakaseṭṭhivatthumhi",
  "tika-vin07t5:81_3": "vuttaṁ “santi, bhikkhave”tiādivacanameva meṇḍakasikkhāpadaṁ nāma. Kappiyakārakānaṁ",
  "tika-vin07t5:81_4": "hattheti dūtena niddiṭṭhakappiyakārake sandhāya vuttaṁ, na pana bhikkhunā niddiṭṭhe,",
  "tika-vin07t5:81_5": "aniddiṭṭhe vāti. Tenāha “ettha ca codanāya pamāṇaṁ natthī”tiādi.",
  "tika-vin07t5:82_0": "Sayaṁ āharitvā dadantesūti sambandho. “Piṇḍapātādīnaṁ atthāyā”ti iminā cīvaratthāyeva",
  "tika-vin07t5:82_1": "na hotīti dasseti. “Eseva nayo”ti iminā vatthusāminā niddiṭṭhakappiyakārakabhedesupi",
  "tika-vin07t5:82_2": "piṇḍapātādīnampi atthāya dinne ca ṭhānacodanādi sabbaṁ heṭṭhā vuttanayeneva kātabbanti dasseti.",
  "tika-vin07t5:83_0": "“Saṅghaṁ vā…pe… anāmasitvā”ti vuttattā “saṅghassa vihāratthāya demā”tiādinā āmasitvā",
  "tika-vin07t5:83_1": "vadantesu paṭikkhipitabbameva. “Saṅgho sampaṭicchatī”ti idaṁ ukkaṭṭhavasena vuttaṁ,",
  "tika-vin07t5:83_2": "gaṇādīsupi saṅghassatthāya sampaṭicchantesupi paṭiggahaṇepi paribhogepi dukkaṭameva.",
  "tika-vin07t5:83_3": "Sāratthadīpaniyaṁ “paṭiggahaṇe pācittiya”nti vuttaṁ, taṁ na yuttaṁ saṅghacetiyādīnaṁ",
  "tika-vin07t5:83_4": "atthāya dukkaṭassa vuttattā. Codetīti tassa dosābhāvaṁ ñatvāpi kodhena vā lobhena",
  "tika-vin07t5:83_5": "vā bhaṇḍadeyyanti codeti. So eva hi musāvādādipaccayā pācittiyadukkaṭādiāpattīhi",
  "tika-vin07t5:83_6": "sāpattiko hoti, gīvātisaññāya pana vatvā niddosabhāvaṁ ñatvā viramantassa natthi āpatti.",
  "tika-vin07t5:84_0": "Taḷākaṁ khette paviṭṭhattā “na sampaṭicchitabba”nti vuttaṁ. Cattāro paccaye saṅgho",
  "tika-vin07t5:84_1": "paribhuñjatūti deti, vaṭṭatīti ettha “bhikkhusaṅghassa catupaccayaparibhogatthāya",
  "tika-vin07t5:84_2": "taḷākaṁ dammī”ti vā “bhikkhusaṅgho cattāro paccaye paribhuñjituṁ taḷākaṁ dammī”ti",
  "tika-vin07t5:84_3": "vā “ito taḷākato uppanne cattāro paccaye dammī”ti vā vattumpi vaṭṭati, idañca saṅghassa",
  "tika-vin07t5:84_4": "paribhogatthāya diyyamānaññeva sandhāya vuttaṁ, puggalassa pana evampi dinnaṁ taḷākakhettādi",
  "tika-vin07t5:84_5": "na vaṭṭati. Suddhacittassa pana udakaparibhogatthaṁ kūpapokkharaṇīādayo vaṭṭanti.",
  "tika-vin07t5:84_6": "“Saṅghassa taḷākaṁ atthi, taṁ katha”nti hi ādinā sabbattha saṅghavaseneva vuttaṁ. Hattheti vase.",
  "tika-vin07t5:85_0": "“Ṭhapethāti vutte”ti idaṁ sāmīcivasena vuttaṁ, avuttepi ṭhapentassa doso natthi.",
  "tika-vin07t5:85_1": "Tenāha “udakaṁ vāretuṁ labbhatī”ti. Sassakālepi tāsetvā muñcituṁ vaṭṭati, amuñcato",
  "tika-vin07t5:85_2": "pana bhaṇḍadeyyaṁ. Puna detīti acchinditvā puna deti, evampi vaṭṭatīti sambandho.",
  "tika-vin07t5:85_3": "Iminā “yena kenaci issarena ‘pariccattamidaṁ bhikkhūhi, assāmika’ntisaññāya attanā",
  "tika-vin07t5:85_4": "gahetvā dinnaṁ vaṭṭatī”ti dasseti. Kappiyavohārepi vinicchayaṁ vakkhāmāti pāṭhaseso.",
  "tika-vin07t5:86_0": "Udakavasenāti udakaparibhogatthaṁ. “Suddhacittāna”nti idaṁ sahatthena ca akappiyavohārena",
  "tika-vin07t5:86_1": "ca karonte sandhāya vuttaṁ. Sassasampādanatthanti evaṁ asuddhacittānampi pana sayaṁ",
  "tika-vin07t5:86_2": "akatvā kappiyavohārena āṇāpetuṁ vaṭṭati eva. “Kappiyakārakaṁ ṭhapetuṁ na vaṭṭatī”ti",
  "tika-vin07t5:86_3": "idaṁ sahatthādinā katataḷākattā “asāruppa”nti vuttaṁ, ṭhapentassa, pana taṁ paccayaṁ",
  "tika-vin07t5:86_4": "paribhuñjantassapi vā saṅghassa āpatti na viññāyati, aṭṭhakathāpamāṇena vā ettha",
  "tika-vin07t5:86_5": "āpatti gahetabbā. Lajjibhikkhunāti lajjināpi, pageva alajjinā mattikuddharaṇādīsu",
  "tika-vin07t5:86_6": "kārāpitesūti adhippāyo. Navasasseti akatapubbe kedāre. “Kahāpaṇe”ti iminā dhaññuṭṭhāpane",
  "tika-vin07t5:86_7": "tasseva akappiyanti dasseti, dhaññuṭṭhāpane cassa payogepi dukkaṭameva, na kahāpaṇuṭṭhāpane viya.",
  "tika-vin07t5:87_0": "“Kasatha vapathā”ti vacane sabbesampi akappiyaṁ siyāti āha “avatvā”ti. Ettako nāma",
  "tika-vin07t5:87_1": "bhāgoti ettha ettako kahāpaṇoti idampi sandhāya vadati. Tathā vuttepi hi tadā kahāpaṇānaṁ",
  "tika-vin07t5:87_2": "avijjamānattā āyatiṁ uppannaṁ aññesaṁ vaṭṭati eva. Tenāha “tasseva taṁ akappiya”nti.",
  "tika-vin07t5:87_3": "Tassa pana sabbapayogesu, paribhogesupi dukkaṭaṁ. Keci pana “dhaññaparibhoge eva",
  "tika-vin07t5:87_4": "āpatti, na pubbapayoge”ti vadanti, taṁ na yuttaṁ, yena minanarakkhaṇādipayogena pacchā",
  "tika-vin07t5:87_5": "dhaññaparibhoge āpatti hoti, tassa payogassa karaṇe anāpattiyā ayuttattā. Pariyāyakathāya",
  "tika-vin07t5:87_6": "pana sabbattha anāpatti. Teneva “ettakehi vīhīhi idañcidañca āharathā”ti niyamavacane",
  "tika-vin07t5:87_7": "akappiyaṁ vuttaṁ, kahāpaṇavicāraṇepi eseva nayo. Vatthu ca evarūpaṁ nāma saṁvijjati,",
  "tika-vin07t5:87_8": "kappiyakārako natthīti vattabbantiādivacanañcettha sādhakaṁ.",
  "tika-vin07t5:88": "Vanaṁ dammi…pe… vaṭṭatīti ettha nivāsaṭṭhānattā puggalassāpi suddhacittena gahetuṁ vaṭṭati. Sīmaṁ demāti vihārasīmādisādhāraṇavacanena vuttattā “vaṭṭatī”ti vuttaṁ.",
  "tika-vin07t5:89_0": "“Veyyāvaccakara”ntiādinā vuttepi puggalassapi dāsaṁ gahetuṁ vaṭṭati “anujānāmi, bhikkhave,",
  "tika-vin07t5:89_1": "ārāmika”nti visesetvā anuññātattā, tañca kho pilindavacchena gahitaparibhuttakkamena,",
  "tika-vin07t5:89_2": "na gahaṭṭhānaṁ dāsaparibhogakkamena. Khettādayo pana sabbe saṅghasseva vaṭṭanti pāḷiyaṁ",
  "tika-vin07t5:89_3": "puggalikavasena gahetuṁ ananuññātattāti daṭṭhabbaṁ. Vihārassa demāti saṅghikavihāraṁ",
  "tika-vin07t5:89_4": "sandhāya vuttaṁ, “khettavatthupaṭiggahaṇā paṭivirato hotī”tiādinā suttantesu āgatapaṭikkhepo",
  "tika-vin07t5:89_5": "bhagavatā āpattiyāpi hetubhāvena katoti bhagavato adhippāyaṁ jānantehi saṅgītimahātherehi",
  "tika-vin07t5:89_6": "khettapaṭiggahaṇādinissito ayaṁ sabbopi pāḷimuttavinicchayo vuttoti gahetabbo. Kappiyakārakassa",
  "tika-vin07t5:89_7": "niddiṭṭhabhāvo, dūtena appitatā, tatuttari vāyāmo, tena paṭilābhoti imānettha cattāri aṅgāni.",
  "tika-vin07t5:90": "Rājasikkhāpadavaṇṇanā niṭṭhitā.",
  "tika-vin07t5:91": "Niṭṭhito cīvaravaggo paṭhamo.",
  "tika-vin07t5:92": "2. Kosiyavaggo",
  "tika-vin07t5:93": "1. Kosiyasikkhāpadavaṇṇanā",
  "tika-vin07t5:94": "542. Dutiyassa paṭhame pāḷiyaṁ kosiyakāraketi kosakārakapāṇānaṁ kosato nibbattattā kosiyena suttena vatthādiṁ karonte. Saṅghātanti vināsaṁ.",
  "tika-vin07t5:95_0": "544.“Avāyima”nti vuttattā vāyitvā karaṇe anāpatti. Missetvāti eḷakalomehi missetvā.",
  "tika-vin07t5:95_1": "Paṭilābhenāti pariniṭṭhānena “pariyosāpeti, nissaggiya”nti vuttattā, kosiyamissakatā,",
  "tika-vin07t5:95_2": "attano atthāya santhatassa karaṇakārāpanaṁ, paṭilābho cāti imānettha tīṇi aṅgāni.",
  "tika-vin07t5:96": "Kosiyasikkhāpadavaṇṇanā niṭṭhitā.",
  "tika-vin07t5:97_0": "547-552. Dutiyañca tatiyañca uttānameva. Tattha pana odātādimissakasaññāya suddhakāḷakānaññeva",
  "tika-vin07t5:97_1": "santhatassa karaṇavasena cettha dvebhāgato adhikesu suddhakāḷakesu anadhikasaññāya",
  "tika-vin07t5:97_2": "santhatassa karaṇavasena ca acittakatā veditabbā.",
  "tika-vin07t5:98": "4. Chabbassasikkhāpadavaṇṇanā",
  "tika-vin07t5:99": "557. Catutthe hada karīsussagge, miha secaneti dhātuatthaṁ sandhāyāha “vaccampi passāvampi karontī”ti. Ūnakachabbassesu atirekachabbassasaṅkitādivasenettha acittakatā veditabbā.",
  "tika-vin07t5:100": "Chabbassasikkhāpadavaṇṇanā niṭṭhitā.",
  "tika-vin07t5:101": "5. Nisīdanasanthatasikkhāpadavaṇṇanā",
  "tika-vin07t5:102_0": "565. Pañcame tattha sandississatīti sakāya katikāya ayuttakāritāvasena viññūhi sandississatīti",
  "tika-vin07t5:102_1": "attho. Araññakaṅgādīni tīṇi pāḷiyaṁ senāsanādipaccayattayassa ādiaṅgavasena vuttāni,",
  "tika-vin07t5:102_2": "sesānipi te samādiyiṁsu evāti veditabbaṁ.",
  "tika-vin07t5:103_0": "566.Pihayantāti patthayantā. Santhatassa avāyimattā, senāsanaparikkhārattā ca cīvaratā,",
  "tika-vin07t5:103_1": "adhiṭṭhātabbatā ca natthīti āha “catutthacīvarasaññitāyā”ti, vipallāsasaññāyāti attho.",
  "tika-vin07t5:103_2": "Keci pana “idaṁ nisīdanasanthataṁ nāma navasu cīvaresu nisīdanacīvarameva, nāññaṁ.",
  "tika-vin07t5:103_3": "Nisīdanasikkhāpadepi imasmiṁ sikkhāpade viya ‘nisīdanaṁ nāma sadasaṁ vuccatī’ti ca",
  "tika-vin07t5:103_4": "aṭṭhakathāyañcassa ‘santhatasadisaṁ santharitvā ekasmiṁ ante sugatavidatthiyā vidatthimatte",
  "tika-vin07t5:103_5": "padese dvīsu ṭhānesu phāletvā tisso dasā karīyanti, tāhi dasāhi sadasaṁ nāma vuccatī’ti",
  "tika-vin07t5:103_6": "ca vuttattā”ti vadanti, taṁ na yuttaṁ idha pamāṇaniyamassa avuttattā, santhatassa",
  "tika-vin07t5:103_7": "ca avāyimacīvarattā, adhiṭṭhānupagattābhāvā aṭṭhakathāyaṁ avuttattā ca. Nisīdanacīvaraṁ",
  "tika-vin07t5:103_8": "pana channaṁ cīvarānaṁ khaṇḍapilotikāni pamāṇayuttameva santharitvā santhataṁ viya",
  "tika-vin07t5:103_9": "karonti. Teneva “santhatasadisa”nti sadisaggahaṇaṁ kataṁ, tasmā tadeva cīvaraṁ adhiṭṭhānupagañca,",
  "tika-vin07t5:103_10": "na idanti gahetabbaṁ.",
  "tika-vin07t5:104_0": "567. Sugatavidatthikaṁ anādāya ādiyantisaññāya, sugatavidatthiūne anūnantisaññāya",
  "tika-vin07t5:104_1": "ca vasenettha acittakatā veditabbā. Vitānādīnaññeva atthāya karaṇe anāpattivacanato",
  "tika-vin07t5:104_2": "nipajjanatthāya karotopi āpatti eva. Paribhuñjituṁ na vaṭṭatīti kosiyesu suddhakāḷakānañca",
  "tika-vin07t5:104_3": "vatthūnaṁ akappiyattā vuttaṁ. Teneva pāḷiyaṁ “aññena kataṁ paṭilabhitvā paribhuñjati,",
  "tika-vin07t5:104_4": "āpatti dukkaṭassā”ti tattha tattha vuttaṁ, itaresu pana dvīsu “anāpattī”ti vuttaṁ.",
  "tika-vin07t5:104_5": "Tattha catutthe aññassatthāya karaṇepi anāpatti, pañcame tattha dukkaṭanti daṭṭhabbaṁ.",
  "tika-vin07t5:104_6": "Nissaṭṭhadānavacanato pana gahaṇe doso natthi, paribhuñjane ca vijaṭetvā kappiyavasena kate na doso.",
  "tika-vin07t5:105": "Nisīdanasanthatasikkhāpadavaṇṇanā niṭṭhitā.",
  "tika-vin07t5:106": "6. Eḷakalomasikkhāpadavaṇṇanā",
  "tika-vin07t5:107_0": "572. Chaṭṭhe pāḷiyaṁ “addhānamaggappaṭipannassā”ti idaṁ vatthuvasena vuttaṁ. Nivāsaṭṭhāne",
  "tika-vin07t5:107_1": "laddhānipi tiyojanato paraṁ harituṁ na vaṭṭati eva. Asante hāraketi anurūpato vuttaṁ.",
  "tika-vin07t5:107_2": "Santepi hārake harato natthi doso. Āpattiyevāti anāṇattena haṭattā. Pakkhadvayassapi",
  "tika-vin07t5:107_3": "kāraṇamāha “saussāhattā”ti, anuparatagamanicchattāti attho. Suddhacittapakkhasseva",
  "tika-vin07t5:107_4": "kāraṇamāha “acittakattā”ti. Na sametīti “anāpatti, aññaṁ harāpetī”ti ettakasseva",
  "tika-vin07t5:107_5": "pariharaṇe vuttattā. Agacchanteti ṭhite. Heṭṭhāti bhūmiyā.",
  "tika-vin07t5:108_0": "575.Taṁ harantassāti paṭhamaṁ paṭilābhaṭṭhānato paṭṭhāya tiyojanato uddhaṁ harantassāti",
  "tika-vin07t5:108_1": "attho. Tathā harantassa hi corehi acchinditvā puna dinnaṭṭhānato tiyojanaṁ harituṁ",
  "tika-vin07t5:108_2": "vaṭṭati. Keci pana “mātikāṭṭhakathāyaṁ aṅgesu ‘paṭhamappaṭilābho’ti vuttattā dutiyapaṭilābhaṭṭhānato",
  "tika-vin07t5:108_3": "tiyojanātikkamepi anāpattī”ti vadanti, taṁ na yuttaṁ, dutiyapaṭilābhassāpi paṭilābhaṭṭhāne",
  "tika-vin07t5:108_4": "pavisanato vāsatthāya gamanaṭṭhānato puna gamane viya. Kāyabandhanādīnanti dvipaṭalakāyabandhanādīnaṁ",
  "tika-vin07t5:108_5": "antare pakkhittaṁ pasibbake pakkhittasadisaṁ, na katabhaṇḍanti vuttaṁ, tathā nidhānamukhanti.",
  "tika-vin07t5:108_6": "Akatabhaṇḍatā, paṭhamappaṭilābho, tiyojanātikkamanaṁ, āharaṇapaccāharaṇaṁ, avāsādhippāyatāti",
  "tika-vin07t5:108_7": "imānettha pañca aṅgāni.",
  "tika-vin07t5:109": "Eḷakalomasikkhāpadavaṇṇanā niṭṭhitā.",
  "tika-vin07t5:110": "7. Eḷakalomadhovāpanasikkhāpadavaṇṇanā",
  "tika-vin07t5:111_0": "581. Sattame pāḷiyaṁ anāpattivāre aparibhuttaṁ katabhaṇḍaṁ dhovāpetīti ettha paribhuttassa",
  "tika-vin07t5:111_1": "kambalādikatabhaṇḍassa dhovāpanaṁ purāṇacīvaradhovāpanasikkhāpadena āpattikaranti",
  "tika-vin07t5:111_2": "tannivattanatthaṁ “aparibhuttaṁ katabhaṇḍa”nti vuttaṁ. Sesamettha uttānatthameva.",
  "tika-vin07t5:112": "Eḷakalomadhovāpanasikkhāpadavaṇṇanā niṭṭhitā.",
  "tika-vin07t5:113": "8. Rūpiyasikkhāpadavaṇṇanā",
  "tika-vin07t5:114_0": "583-4. Aṭṭhame suvaṇṇamayakahāpaṇena kahāpaṇopi rajate eva saṅgayhatīti āha “sovaṇṇamayo",
  "tika-vin07t5:114_1": "vā”ti. Rūpiyamayo vāti rajatena rūpaṁ samuṭṭhapetvā katakahāpaṇo. Pākatiko nāma etarahi pakatikahāpaṇo.",
  "tika-vin07t5:115_0": "Iccetaṁ sabbampīti sikkhāpadena, vibhaṅgena ca vuttaṁ sabbampi nidasseti. Tassa catubbidhaṁ",
  "tika-vin07t5:115_1": "nissaggiyavatthūti imināva sambandho, na pana anantarena “rajata”nti padena. Idāni",
  "tika-vin07t5:115_2": "taṁ catubbidhaṁ nissaggiyavatthuṁ sarūpato dassento “rajata”ntiādimāha. Tattha kiñcāpi",
  "tika-vin07t5:115_3": "heṭṭhā rajatamāsakova vutto, na kevalaṁ rajataṁ, tathāpi sikkhāpade “jātarūparajata”nti",
  "tika-vin07t5:115_4": "padeneva vuttanti tampi dassetuṁ “rajata”nti idaṁ visuṁ vuttaṁ. Padabhājane pana",
  "tika-vin07t5:115_5": "mātikāpadeneva siddhattā taṁ avatvā tena saha saṅgayhamānameva dassetuṁ “rajataṁ",
  "tika-vin07t5:115_6": "nāma kahāpaṇo”tiādi vuttanti veditabbaṁ. Jātarūpamāsakoti suvaṇṇamayakahāpaṇo. Vuttappabhedoti",
  "tika-vin07t5:115_7": "“rūpiyamayo vā pākatiko vā”tiādinā vuttappabhedo. Paṭova paṭako, vatthaṁ. Dukkaṭamevāti",
  "tika-vin07t5:115_8": "paṭiggāhakasseva paṭiggahaṇapaccayā dukkaṭaṁ, paribhoge pana pañcasahadhammikehi",
  "tika-vin07t5:115_9": "paṭiggahitānaṁ dhaññavirahitamuttādīnaṁ kāraṇā uppannapaccayaṁ paribhuñjantānaṁ sabbesampi",
  "tika-vin07t5:115_10": "dukkaṭameva. Keci pana “dhaññampi pañcasahadhammikehi paṭiggahitaṁ muttādikhettādi",
  "tika-vin07t5:115_11": "viya sabbesampi paribhuñjituṁ na vaṭṭati, kevalaṁ saṅghikabhūmiyaṁ kappiyavohārena",
  "tika-vin07t5:115_12": "ca uppannassa dhaññassa vicāraṇameva sandhāya ‘tassevetaṁ akappiya’nti vutta”nti vadanti.",
  "tika-vin07t5:116_0": "Eko sataṁ vā sahassaṁ vātiādi rūpiye heṭṭhimakoṭiyā pavattanākāraṁ dassetuṁ vuttaṁ,",
  "tika-vin07t5:116_1": "na pana “evaṁ paṭipajjitabbamevā”ti dassetuṁ. “Idha nikkhipāhī”ti vutte uggaṇhāpanaṁ",
  "tika-vin07t5:116_2": "hotīti āha “idha nikkhipāhīti na vattabba”nti. Kappiyañca…pe… hotīti yasmā asāditattā",
  "tika-vin07t5:116_3": "tato uppannapaccayā vaṭṭanti, tasmā kappiyaṁ nissāya ṭhitaṁ. Yasmā pana dubbicāraṇāya",
  "tika-vin07t5:116_4": "sati tato uppannampi na kappati, tasmā akappiyaṁ nissāya ṭhitanti veditabbaṁ.",
  "tika-vin07t5:117_0": "“Na tena kiñci kappiyabhaṇḍaṁ cetāpita”nti iminā cetāpitaṁ ce, natthi paribhogūpāyo",
  "tika-vin07t5:117_1": "uggahetvā anissaṭṭharūpiyena cetāpitattā. Īdisañhi saṅghamajjhe nissajjanaṁ katvāva",
  "tika-vin07t5:117_2": "chaḍḍetvā pācittiyaṁ desetabbanti dasseti. Keci pana “yasmā nissaggiyavatthuṁ paṭiggahetvāpi",
  "tika-vin07t5:117_3": "cetāpitaṁ kappiyabhaṇḍaṁ saṅghe nissaṭṭhaṁ kappiyakārakehi nissaṭṭharūpiyaṁ parivattetvā",
  "tika-vin07t5:117_4": "ānītakappiyabhaṇḍasadisaṁ hoti, tasmā vināva upāyaṁ bhājetvā paribhuñjituṁ vaṭṭatī”ti",
  "tika-vin07t5:117_5": "vadanti, taṁ pattacatukkādikathāya na sameti. Tattha rūpiyena parivattitapattassa",
  "tika-vin07t5:117_6": "aparibhogova dassito, na nissajjanavidhānanti. Upanikkhepaṁ ṭhapetvāti kappiyakārakehi",
  "tika-vin07t5:117_7": "vaḍḍhiyā payojanaṁ sandhāya vuttaṁ. Akappiyanti tena vatthunā gahitattā vuttaṁ.",
  "tika-vin07t5:118_0": "585.“Patitokāsaṁ asamannāharantenā”ti idaṁ nirapekkhabhāvadassanaparanti veditabbaṁ.",
  "tika-vin07t5:118_1": "Asantasambhāvanāyāti pariyāyādinā abhūtārocanaṁ sandhāya vuttaṁ. Theyyaparibhogoti",
  "tika-vin07t5:118_2": "paccayasāminā bhagavatā ananuññātattā vuttaṁ. Iṇaparibhogoti bhagavatā anuññātampi",
  "tika-vin07t5:118_3": "kattabbaṁ akatvā paribhuñjanato vuttaṁ, tena ca paccayasannissitasīlaṁ vipajjatīti",
  "tika-vin07t5:118_4": "dasseti. Paribhoge paribhogeti kāyato mocetvā mocetvā paribhoge. Pacchimayāmesu paccavekkhitabbanti",
  "tika-vin07t5:118_5": "yojanā. Iṇaparibhogaṭṭhāne tiṭṭhatīti ettha “hiyyo yaṁ mayā cīvaraṁ paribhutta”ntiādināpi",
  "tika-vin07t5:118_6": "atītapaccavekkhaṇā vaṭṭatīti vadanti. Paribhoge paribhogeti udakapatanaṭṭhānato antopavesanesu,",
  "tika-vin07t5:118_7": "nisīdanasayanesu ca. Satipaccayatā vaṭṭatīti paccavekkhaṇasatiyā paccayattaṁ laddhuṁ",
  "tika-vin07t5:118_8": "vaṭṭati. Paṭiggahaṇe ca paribhoge ca paccavekkhaṇāsati avassaṁ laddhabbāti dasseti.",
  "tika-vin07t5:118_9": "Tenāha “satiṁ katvā”tiādi. Keci pana “satipaccayatā paccaye sati bhesajjaparibhogassa",
  "tika-vin07t5:118_10": "kāraṇe satī”ti evampi atthaṁ vadanti, tesampi paccaye satīti paccayasabbhāvasallakkhaṇe",
  "tika-vin07t5:118_11": "satīti evamattho gahetabbo paccayasabbhāvamattena sīlassa asujjhanato. “Paribhoge",
  "tika-vin07t5:118_12": "akarontasseva āpattī”ti iminā pātimokkhasaṁvarasīlassa bhedo dassito, na paccayasannisssisīlassa,",
  "tika-vin07t5:118_13": "tassa atītapaccavekkhaṇāya visujjhanato. Etasmiṁ, pana sesapaccayesu ca iṇaparibhogādivacanena",
  "tika-vin07t5:118_14": "paccayasannissitasīlasseva bhedoti evamimesaṁ nānākaraṇaṁ veditabbaṁ.",
  "tika-vin07t5:119_0": "Evaṁ paccayasannissitasīlassa visuddhiṁ dassetvā teneva pasaṅgena sabbāpi visuddhiyo",
  "tika-vin07t5:119_1": "dassetuṁ “catubbidhā hi suddhī”tiādimāha. Tattha sujjhati desanādīhi, sodhīyatīti",
  "tika-vin07t5:119_2": "vā suddhi, catubbidhasīlaṁ. Tenāha “desanāya sujjhanato”tiādi. Ettha desanāggahaṇena",
  "tika-vin07t5:119_3": "vuṭṭhānampi chinnamūlānaṁ abhikkhutāpaṭiññāpi saṅgahitā. Chinnamūlānampi hi pārājikāpattivuṭṭhānena",
  "tika-vin07t5:119_4": "heṭṭhā parirakkhitaṁ bhikkhusīlaṁ visuddhaṁ nāma hoti, tena tesaṁ maggapaṭilābhopi sampajjati.",
  "tika-vin07t5:120_0": "Dātabbaṭṭhena dāyaṁ, taṁ ādiyantīti dāyādā. Sattannaṁ sekkhānanti ettha kalyāṇaputhujjanāpi",
  "tika-vin07t5:120_1": "saṅgahitā tesaṁ āṇaṇyaparibhogassa dāyajjaparibhoge saṅgahitattāti veditabbaṁ. Dhammadāyādasuttanti",
  "tika-vin07t5:120_2": "“dhammadāyādā me, bhikkhave, bhavatha, mā āmisadāyādā”tiādinā pavattaṁ suttaṁ. Tattha",
  "tika-vin07t5:120_3": "mā me āmisadāyādāti evaṁ me-saddaṁ ānetvā attho gahetabbo. Evañhi tathā vuttatthasādhakaṁ hoti.",
  "tika-vin07t5:121_0": "Lajjinā saddhiṁ paribhogoti dhammāmisavasena missabhāvo. Alajjinā saddhinti etthāpi",
  "tika-vin07t5:121_1": "eseva nayo. “Ādito paṭṭhāya hi alajjī nāma natthī”ti iminā diṭṭhadiṭṭhesu āsaṅkā",
  "tika-vin07t5:121_2": "nāma na kātabbā, diṭṭhasutādikāraṇe sati eva kātabbāti dasseti. Attano bhārabhūtā",
  "tika-vin07t5:121_3": "saddhivihārikādayo. Sace na oramatīti agatigamanena dhammāmisaparibhogato na oramati.",
  "tika-vin07t5:121_4": "“Āpatti nāma natthī”ti idaṁ alajjīnaṁ dhammena uppannapaccayaṁ, dhammakammañca sandhāya",
  "tika-vin07t5:121_5": "vuttaṁ. Tesampi hi kuladūsanādisamuppannapaccayaṁ paribhuñjantānaṁ, vaggakammādiṁ",
  "tika-vin07t5:121_6": "karontānañca āpatti eva.",
  "tika-vin07t5:122_0": "“Dhammiyādhammiyaparibhogo paccayavasena veditabbo”ti vuttattā heṭṭhā lajjiparibhogo",
  "tika-vin07t5:122_1": "paccayavasena ca ekakammādivasena ca vutto evāti veditabbaṁ. Teneva duṭṭhadosasikkhāpadaṭṭhakathāyaṁ",
  "tika-vin07t5:122_2": "codakacuditakabhāve ṭhitā dve alajjino dhammaparibhogampi sandhāya “ekasambhogaparibhogā",
  "tika-vin07t5:122_3": "hutvā jīvathā”ti vuttā tesaṁ aññamaññaṁ dhammāmisaparibhoge virodhābhāvā. Lajjīnameva",
  "tika-vin07t5:122_4": "hi alajjinā saha tadubhayaparibhogā na vaṭṭantīti.",
  "tika-vin07t5:123_0": "Dhammaparibhogoti “ekakammaṁ ekuddeso”tiādinā vuttasaṁvāso ceva nissayaggahaṇadānādiko",
  "tika-vin07t5:123_1": "sabbo nirāmisaparibhogo ca veditabbo. “Na so āpattiyā kāretabbo”ti vuttattā lajjino",
  "tika-vin07t5:123_2": "alajjipaggahe āpattīti veditabbaṁ. Itaropīti lajjīpi. Tassāpi attānaṁ paggaṇhantassa",
  "tika-vin07t5:123_3": "alajjino, iminā ca lajjino vaṇṇabhaṇanādilābhaṁ paṭicca āmisagarukatāya vā gehasitapemena",
  "tika-vin07t5:123_4": "vā taṁ alajjiṁ paggaṇhanto lajjī sāsanaṁ antaradhāpeti nāmāti dasseti. Evaṁ gahaṭṭhādīsu",
  "tika-vin07t5:123_5": "upatthambhito alajjī balaṁ labhitvā pesale abhibhavitvā nacirasseva sāsanaṁ uddhammaṁ ubbinayaṁ karotīti.",
  "tika-vin07t5:124_0": "“Dhammaparibhogopi tattha vaṭṭatī”ti iminā āmisaparibhogato dhammaparibhogova garuko,",
  "tika-vin07t5:124_1": "tasmā ativiya alajjivivekena kātabboti dasseti. “Dhammānuggahena uggaṇhituṁ vaṭṭatī”ti",
  "tika-vin07t5:124_2": "vuttattā alajjussannatāya sāsane osakkante, lajjīsu ca appahontesu alajjimpi pakatattaṁ",
  "tika-vin07t5:124_3": "gaṇapūrakaṁ gahetvā upasampadādikaraṇena ceva keci alajjino dhammāmisaparibhogena",
  "tika-vin07t5:124_4": "saṅgahetvā sesālajjigaṇassa niggahena ca sāsanaṁ paggaṇhituṁ vaṭṭati eva.",
  "tika-vin07t5:125_0": "Keci pana “koṭiyaṁ ṭhito ganthoti vuttattā ganthapariyāpuṇanameva dhammaparibhogo,",
  "tika-vin07t5:125_1": "na ekakammādi. Tasmā alajjīhipi saddhiṁ uposathādikaṁ kammaṁ kātuṁ vaṭṭati, āpatti",
  "tika-vin07t5:125_2": "natthī”ti vadanti, taṁ na yuttaṁ, ekakammādīsu bahūsu dhammaparibhogesu alajjināpi",
  "tika-vin07t5:125_3": "saddhiṁ kattabbāvatthāyuttaṁ dhammaparibhogaṁ dassetuṁ idha nidassanavasena ganthasseva",
  "tika-vin07t5:125_4": "samuddhaṭattā. Na hi ekakammādiko vidhi dhammaparibhogo na hotīti sakkā vattuṁ anāmisattā",
  "tika-vin07t5:125_5": "dhammāmisesu apariyāpannassa kassaci abhāvā. Teneva aṭṭhasāliniyaṁ dhammapaṭisandhārakathāyaṁ",
  "tika-vin07t5:125_6": "“kammaṭṭhānaṁ kathetabbaṁ, dhammo vācetabbo…pe… abbhānavuṭṭhānamānattaparivāsā dātabbā,",
  "tika-vin07t5:125_7": "pabbajjāraho pabbājetabbo, upasampadāraho upasampādetabbo…pe… ayaṁ dhammapaṭisandhāro",
  "tika-vin07t5:125_8": "nāmā”ti evaṁ saṅghakammādipi dhammakoṭṭhāse dassitaṁ. Tesu pana dhammakoṭṭhāsesu",
  "tika-vin07t5:125_9": "yaṁ gaṇapūraṇādivasena alajjino apekkhitvā uposathādi vā tesaṁ santikā dhammuggahaṇanissayaggahaṇādi",
  "tika-vin07t5:125_10": "vā karīyati, taṁ dhammo ceva paribhogo cāti dhammaparibhogoti vuccati, etaṁ tathārūpapaccayaṁ",
  "tika-vin07t5:125_11": "vinā kātuṁ na vaṭṭati, karontassa alajjiparibhogo ca hoti dukkaṭañca. Yaṁ pana alajjisataṁ",
  "tika-vin07t5:125_12": "anapekkhitvā tajjanīyādiniggahakammaṁ vā parivāsādiupakārakammaṁ vā uggahaparipucchādānādi",
  "tika-vin07t5:125_13": "vā karīyati, taṁ dhammo eva, no paribhogo. Etaṁ anurūpānaṁ kātuṁ vaṭṭati, āmisadānaṁ",
  "tika-vin07t5:125_14": "viya āpatti natthi. Nissayadānampi terasasammutidānādi ca vattapaṭivattasādiyanādiparibhogassāpi hetuttā na vaṭṭati.",
  "tika-vin07t5:126_0": "Yo pana mahāalajjī uddhammaṁ ubbinayaṁ satthu sāsanaṁ karoti, tassa saddhivihārikādīnaṁ",
  "tika-vin07t5:126_1": "upasampadādiupakārakammampi uggahaparipucchādānādi ca kātuṁ na vaṭṭati, āpatti eva",
  "tika-vin07t5:126_2": "hoti, niggahakammameva kātabbaṁ. Teneva alajjipaggahopi paṭikkhitto. Dhammāmisaparibhogavivajjanenāpi",
  "tika-vin07t5:126_3": "hi dummaṅkūnaṁ puggalānaṁ niggaho adhippeto, so ca pesalānaṁ phāsuvihārasaddhammaṭṭhitivinayānuggahādiatthāya",
  "tika-vin07t5:126_4": "etadatthattā sikkhāpadapaññattiyā. Tasmā yaṁ yaṁ dummaṅkūnaṁ upatthambhāya pesalānaṁ",
  "tika-vin07t5:126_5": "aphāsuvihārāya saddhammaparihānādiatthāya hoti, taṁ sabbampi paribhogo vā hotu aparibhogo",
  "tika-vin07t5:126_6": "vā kātuṁ na vaṭṭati, evaṁ karontā sāsanaṁ antaradhāpenti, āpattiñca āpajjanti. Dhammāmisaparibhogesu",
  "tika-vin07t5:126_7": "cettha alajjīhi ekakammādidhammaparibhogo eva pesalānaṁ aphāsuvihārasaddhammaparihānādiatthāya",
  "tika-vin07t5:126_8": "hoti, na tathā āmisaparibhogo. Na hi alajjīnaṁ paccayaparibhogamattena pesalānaṁ",
  "tika-vin07t5:126_9": "aphāsuvihārādi hoti, yathāvuttadhammaparibhogena pana hoti, tapparivajjanena ca phāsuvihārādayo.",
  "tika-vin07t5:126_10": "Tathā hi katasikkhāpadavītikkamā alajjipuggalā uposathādīsu paviṭṭhā “tumhe kāyadvāre,",
  "tika-vin07t5:126_11": "vacīdvāre ca vītikkamaṁ karothā”tiādinā bhikkhūhi vattabbā honti, yathā vinayañca",
  "tika-vin07t5:126_12": "atiṭṭhantā saṅghato bahikaraṇādivasena suṭṭhu niggahetabbā, tathā akatvā tehi saha",
  "tika-vin07t5:126_13": "saṁvasantāpi alajjinova honti “ekopi alajjī alajjisatampi karotī”tiādivacanato. Yadi",
  "tika-vin07t5:126_14": "hi te evaṁ na niggahitā siyuṁ, saṅghe kalahādiṁ vaḍḍhetvā uposathādisāmaggīkammapaṭibāhanādinā",
  "tika-vin07t5:126_15": "pesalānaṁ aphāsuṁ katvā kamena te devadattavajjiputtakādayo viya parisaṁ vaḍḍhetvā",
  "tika-vin07t5:126_16": "attano vippaṭipattiṁ dhammato vinayato dīpentā saṅghabhedādimpi katvā nacirasseva",
  "tika-vin07t5:126_17": "sāsanaṁ antaradhāpeyyuṁ, tesu pana saṅghato bahikaraṇādivasena niggahitesu sabbopāyaṁ",
  "tika-vin07t5:126_18": "upaddavo na hoti. Vuttañhi –",
  "tika-vin07t5:127_0": "“Dussīlapuggale nissāya uposatho na tiṭṭhati, pavāraṇā na tiṭṭhati, saṅghakammāni",
  "tika-vin07t5:127_1": "nappavattanti, sāmaggī na hoti…pe… dussīlesu pana niggahitesu sabbopi ayaṁ upaddavo",
  "tika-vin07t5:127_2": "na hoti, tato pesalā bhikkhū phāsu viharantī”ti.",
  "tika-vin07t5:128": "Tasmā ekakammādidhammaparibhogova āmisaparibhogatopi ativiya alajjivivekena kātabbo, āpattikaro ca saddhammaparihānihetuttāti veditabbaṁ.",
  "tika-vin07t5:129_0": "Apica uposatho na tiṭṭhati, pavāraṇā na tiṭṭhati, saṅghakammāni nappavattantīti evaṁ",
  "tika-vin07t5:129_1": "alajjīhi saddhiṁ saṅghakammākaraṇassa aṭṭhakathāyaṁ pakāsitattāpi cetaṁ sijjhati,",
  "tika-vin07t5:129_2": "tathā parivattaliṅgassa bhikkhuno bhikkhunupassayaṁ gacchantassa paṭipattikathāyaṁ",
  "tika-vin07t5:129_3": "“ārādhikā ca honti saṅgāhikā lajjiniyo, tā kopetvā aññattha na gantabbaṁ. Gacchati",
  "tika-vin07t5:129_4": "ce, gāmantaranadīpārarattivippavāsagaṇaohīyanāpattīhi na muccati…pe… alajjiniyo honti,",
  "tika-vin07t5:129_5": "saṅgahaṁ pana karonti, tāpi pariccajitvā aññattha gantuṁ labbhatī”ti evaṁ alajjinīsu",
  "tika-vin07t5:129_6": "dutiyikāgahaṇādīsu saṁvāsāpattiparihārāya nadīpāragamanādigarukāpattiṭṭhānānaṁ anuññātattā",
  "tika-vin07t5:129_7": "tatopi alajjisaṁvāsāpatti eva saddhammaparihānihetuto garukatarāti viññāyati. Na",
  "tika-vin07t5:129_8": "hi lahukāpattiṭṭhānaṁ, anāpattiṭṭhānaṁ vā pariharituṁ garukāpattiṭṭhānavītikkamaṁ",
  "tika-vin07t5:129_9": "ācariyā anujānanti, tathā asaṁvāsapadassa aṭṭhakathāyaṁ “sabbehipi lajjipuggalehi",
  "tika-vin07t5:129_10": "samaṁ sikkhitabbabhāvato samasikkhātā nāma. Ettha yasmā sabbepi lajjino etesu kammādīsu",
  "tika-vin07t5:129_11": "saha vasanti, na ekopi tato bahiddhā sandissati, tasmā tāni sabbānipi gahetvā eso",
  "tika-vin07t5:129_12": "saṁvāso nāmā”ti evaṁ lajjīheva ekakammādisaṁvāso vaṭṭatīti pakāsito.",
  "tika-vin07t5:130_0": "Yadi evaṁ, kasmā asaṁvāsikesu alajjī na gaṇitoti? Nāyaṁ virodho, ye gaṇapūrake katvā",
  "tika-vin07t5:130_1": "kataṁ kammaṁ kuppati, tesaṁ pārājikādiapakatattānaññeva asaṁvāsikatte gahitattā.",
  "tika-vin07t5:130_2": "Alajjino pana pakatattabhūtāpi santi, te ce gaṇapūraṇā hutvā kammaṁ sādhenti, kevalaṁ",
  "tika-vin07t5:130_3": "katvā agatigamanena karontānaṁ āpattikarā honti sabhāgāpattiāpannā viya aññamaññaṁ.",
  "tika-vin07t5:130_4": "Yasmā alajjitañca lajjitañca puthujjanānaṁ cittakkhaṇapaṭibaddhaṁ, na sabbakālikaṁ.",
  "tika-vin07t5:130_5": "Sañcicca hi vītikkamacitte uppanne alajjino “na puna īdisaṁ karissāmī”ti cittena",
  "tika-vin07t5:130_6": "lajjino ca honti, tesu ca ye pesalehi ovadiyamānāpi na oramanti, punappunaṁ vītikkamanti,",
  "tika-vin07t5:130_7": "te eva asaṁvasitabbā, na itare lajjidhamme okkantattā. Tasmāpi alajjino asaṁvāsikesu",
  "tika-vin07t5:130_8": "agaṇetvā tapparivajjanatthaṁ sodhetvāva uposathādikaraṇaṁ anuññātaṁ. Tathā hi “pārisuddhiṁ",
  "tika-vin07t5:130_9": "āyasmanto ārocetha, pātimokkhaṁ uddisissāmī”tiādinā aparisuddhāya parisāya uposathakaraṇassa",
  "tika-vin07t5:130_10": "ayuttatā pakāsitā, “yassa siyā āpatti so āvikareyya…pe… phāsu hotī”ti evaṁ alajjimpi",
  "tika-vin07t5:130_11": "lajjidhamme patiṭṭhāpetvā uposathakaraṇappakāro ca vutto, “kaccittha parisuddhā…pe…",
  "tika-vin07t5:130_12": "parisuddhetthāyasmanto”ti ca pārisuddhiuposathe “parisuddho ahaṁ bhante, parisuddhoti",
  "tika-vin07t5:130_13": "maṁ dhārethā”ti ca evaṁ uposathaṁ karontānaṁ parisuddhatā ca pakāsitā, vacanamattena",
  "tika-vin07t5:130_14": "anoramantānañca uposathapavaāraṇaṭṭhapanavidhi ca vuttā, sabbathā lajjidhammaṁ anokkamantehi",
  "tika-vin07t5:130_15": "saṁvāsassa ayuttatāya nissayadānaggahaṇapaṭikkhepo, tajjanīyādiniggahakammakaraṇañca",
  "tika-vin07t5:130_16": "ukkhepanīyakammakaraṇena sānuvattakaparisassa alajjissa asaṁvāsikattapāpanavidhi",
  "tika-vin07t5:130_17": "ca vuttā. Tasmā yathāvuttehi suttanayehi, aṭṭhakathāvacanehi ca pakatattehipi apakatattehipi",
  "tika-vin07t5:130_18": "sabbehi alajjīhi ekakammādisaṁvāso na vaṭṭati, karontānaṁ āpatti eva dummaṅkūnaṁ",
  "tika-vin07t5:130_19": "puggalānaṁ niggahatthāyeva sabbasikkhāpadānaṁ paññattattāti niṭṭhamettha gantabbaṁ.",
  "tika-vin07t5:130_20": "Teneva dutiyasaṅgītiyaṁ pakatattāpi alajjino vajjiputtakā yasattherādīhi mahantena",
  "tika-vin07t5:130_21": "vāyāmena saṅghato viyojitā. Na hi tesu pārājikādiasaṁvāsikā atthi tehi dīpitānaṁ",
  "tika-vin07t5:130_22": "dasannaṁ vatthūnaṁ lahukāpattivisayattā.",
  "tika-vin07t5:131_0": "Tassa pana santiketi mahārakkhitattherassa santike. Kharapattanti kharasaṅkhātaṁ",
  "tika-vin07t5:131_1": "suvaṇṇapatirūpakaṁ vatthu. Dāyakehi asatiyā dinnaṁ rūpiyaṁ tehi puna sakasaññāya",
  "tika-vin07t5:131_2": "gaṇhante adātuṁ, nissaggiyavatthuṁ gaṇhāhīti dātuñca na vaṭṭatīti āha “tava coḷakaṁ",
  "tika-vin07t5:131_3": "passāhī”ti. Evaṁ vatvāpi pana naṭṭhavatthusmiṁ viya nissajjitabbābhāvepi āpatti desetabbāva.",
  "tika-vin07t5:131_4": "Asatiyāpi hi taṁ vatthuṁ vatthādinā sahatthena gahetvā “idaṁ demī”ti dinnaṁ, tadā",
  "tika-vin07t5:131_5": "pariccāgasabbhāvato dānameva hoti “appagghaṁ dassāmī”ti mahagghassa dāne viya. Paṭiggaṇhantassa",
  "tika-vin07t5:131_6": "ca asatiyā diyyamānatte ñātepi adinnādānaṁ na hoti dāyakehi dinnattā, tasmā rūpiyaṁ",
  "tika-vin07t5:131_7": "nissaggiyameva hoti. Keci pana “īdisaṁ nāma na hoti, teneva cettha ‘tava coḷakaṁ",
  "tika-vin07t5:131_8": "passā’ti vutta”nti vadanti, taṁ no nakkhamati, vīmaṁsitabbaṁ.",
  "tika-vin07t5:132": "586.Ekaparicchedānīti siyā kiriyattaṁ, siyā akiriyattañca sandhāya vuttaṁ. Jātarūparajatabhāvo, attuddesikatā, gahaṇādīsu aññatarabhāvoti imānettha tīṇi aṅgāni.",
  "tika-vin07t5:133": "Rūpiyasikkhāpadavaṇṇanā niṭṭhitā.",
  "tika-vin07t5:134": "9. Rūpiyasaṁvohārasikkhāpadavaṇṇanā",
  "tika-vin07t5:135_0": "587. Navame jātarūpādicatubbidhanissaggiyavatthu idha rūpiyaggahaṇeneva gahitanti",
  "tika-vin07t5:135_1": "āha “jātarūparajataparivattana”nti. Paṭiggahitaparivattaneti kappiyavohārena, akappiyavohārena",
  "tika-vin07t5:135_2": "vā paṭiggahitassa rūpiyassa parivattane.",
  "tika-vin07t5:136_0": "589. Pāḷiyaṁ ghanakatanti iṭṭhakādi. Rūpiyaṁ nāma satthuvaṇṇotiādīsu kiñcāpi kevalaṁ",
  "tika-vin07t5:136_1": "rajataṁ na gahitaṁ, tathāpi rūpiyapadeneva taṁ gahitanti daṭṭhabbaṁ. Suddho rūpiyasaṁvohāro",
  "tika-vin07t5:136_2": "eva vuttoti ajjhāharitabbaṁ. Rūpiye rūpiyasaññītiādimhi vinicchayaṁ vakkhāmāti pāṭhaseso.",
  "tika-vin07t5:137_0": "591. Pāḷiyaṁ rūpiye rūpiyasaññīti attanā diyyamānaṁ sakasantakaṁ sandhāya vuttaṁ.",
  "tika-vin07t5:137_1": "Rūpiyaṁ cetāpetīti parasantakaṁ. Esa nayo sesesupi. Tattha arūpiya-saddena dukkaṭavatthumpi",
  "tika-vin07t5:137_2": "saṅgaṇhāti. Pacchime pana tike “arūpiye rūpiyasaññī arūpiyaṁ cetāpeti, āpatti dukkaṭassā”ti",
  "tika-vin07t5:137_3": "iminā nayena sabbattha yojanā veditabbā. Imasmiñca tike arūpiya-saddena kappiyavatthuyeva",
  "tika-vin07t5:137_4": "gahitaṁ, na muttādidukkaṭavatthu ante “pañcannaṁ saha anāpattī”ti vuttattā. Kiñcāpi",
  "tika-vin07t5:137_5": "dukkaṭavatthu na gahitaṁ, tathāpi dukkaṭavatthunā dukkaṭavatthuṁ, kappiyavatthunā",
  "tika-vin07t5:137_6": "dukkaṭavatthuñca parivattayato dukkaṭaṁ, nayato siddhameva hoti. Tañca dukkaṭavatthumhi",
  "tika-vin07t5:137_7": "tathasaññāya vā atathasaññāya vā vimatiyā vā parivattentassapi hotiyeva acittakattā",
  "tika-vin07t5:137_8": "imassa sikkhāpadassa. Pañcannaṁ sahāti pañcahi sahadhammikehi saha.",
  "tika-vin07t5:138_0": "Idāni “nissaggiyavatthunā dukkaṭavatthuṁ vā”tiādinā vuttassa atthassa pāḷiyaṁ sarūpena",
  "tika-vin07t5:138_1": "anāgatattepi nayato labbhamānataṁ dassetuṁ “yo hi aya”ntiādi vuttaṁ. Ettha ca yasmā",
  "tika-vin07t5:138_2": "rūpiyena parivattitaṁ arūpiyaṁ nissaṭṭhampi sabbesampi akappiyattā nissaggiyameva",
  "tika-vin07t5:138_3": "na hoti nissajjitvā paribhuñjitabbasseva nissajjitabbato, kevalaṁ pana idaṁ chaḍḍetvā",
  "tika-vin07t5:138_4": "pācittiyameva parivattakena desetabbaṁ, tasmā “rūpiye rūpiyasaññī arūpiyaṁ cetāpeti,",
  "tika-vin07t5:138_5": "nissaggiyaṁ pācittiya”ntiādi tiko bhagavatā na vutto, tīsupi padesu parivattiyamānassa",
  "tika-vin07t5:138_6": "arūpiyattena nissaggiyavacanāyogā rūpiyasseva nissajjitabbato. Rūpiyasseva hi nissaṭṭhassa",
  "tika-vin07t5:138_7": "ārāmikādīhi paṭipajjanavidhi pāḷiyaṁ dassito, na arūpiyassa. Tasmā pācittiyamattasambhavadassanatthameva",
  "tika-vin07t5:138_8": "panettha aṭṭhakathāyaṁ “avuttopi ayaṁ…pe… tiko veditabbo”ti vuttaṁ, na pana tassa",
  "tika-vin07t5:138_9": "vatthuno nissaggiyatādassanatthaṁ. Teneva pattacatukke “na sakkā kenaci upāyena kappiyaṁ",
  "tika-vin07t5:138_10": "kātu”ntiādi vuttaṁ. Ayaṁ amhākaṁ khanti. Attano vā hītiādi dutiyatikānulomeneva tatiyattikassa",
  "tika-vin07t5:138_11": "sijjhanappakāraṁ samatthetuṁ vuttaṁ. Tatrāyaṁ adhippāyo – yasmā hi yathā attano arūpiyena",
  "tika-vin07t5:138_12": "parassa rūpiyaṁ cetāpentassa ekasmiṁ ante rūpiyasambhavato “rūpiyasaṁvohāro kato",
  "tika-vin07t5:138_13": "eva hotī”ti dutiyattiko vutto, evaṁ attano rūpiyena parassa arūpiyaṁ cetāpentassāpi",
  "tika-vin07t5:138_14": "hotīti tatiyo tiko vattabbo bhaveyya, so pana dutiyattikeneva ekato rūpiyapakkhasāmaññena",
  "tika-vin07t5:138_15": "sijjhatīti pāḷiyaṁ na vuttoti. Tattha ekantena rūpiyapakkheti ekena antena rūpiyapakkhe,",
  "tika-vin07t5:138_16": "“ekato rūpiyapakkhe”ti vā pāṭho.",
  "tika-vin07t5:139_0": "Idāni dutiyattike arūpiyapadassa atthabhūtesu dukkaṭavatthukappiyavatthūsu dukkaṭavatthunā",
  "tika-vin07t5:139_1": "rūpiyādiparivattane āpattibhedaṁ dassetuṁ “dukkaṭavatthunā”tiādi āraddhaṁ. Dukkaṭavatthunā",
  "tika-vin07t5:139_2": "dukkaṭavatthuntiādi pana dukkaṭavatthunā parivattanappasaṅge pāḷiyaṁ avuttassāpi",
  "tika-vin07t5:139_3": "atthassa nayato labbhamānataṁ dassetuṁ vuttaṁ. Tattha imināti rūpiyasaṁvohārasikkhāpadena,",
  "tika-vin07t5:139_4": "tena ca dukkaṭassa acittakatampi dasseti. Aññatra sahadhammikehīti “pañcannaṁ saha",
  "tika-vin07t5:139_5": "anāpattī”ti vacanato vuttaṁ, tenāpi kayavikkayasikkhāpadassa kappiyavatthunissitataṁ",
  "tika-vin07t5:139_6": "eva sādheti. Imaṁ…pe… rūpiyacetāpanañca sandhāya vuttanti pakatena sambandho. Idhāti",
  "tika-vin07t5:139_7": "imasmiṁ sikkhāpade. Tatthāti kayavikkayasikkhāpade.",
  "tika-vin07t5:140_0": "Evaṁ dukkaṭavatthunā rūpiyādiparivattane āpattibhedaṁ dassetvā idāni kappiyavatthunāpi",
  "tika-vin07t5:140_1": "dassetuṁ “kappiyavatthunā panā”tiādi āraddhaṁ. Tattha tenevāti kappiyavatthunā eva.",
  "tika-vin07t5:140_2": "“Rūpiyaṁ uggaṇhitvā”ti idaṁ ukkaṭṭhavasena vuttaṁ. Muttādidukkaṭavatthumpi uggahetvā",
  "tika-vin07t5:140_3": "kāritampi pañcannampi na vaṭṭati eva. Samuṭṭhāpetīti sayaṁ gantvā, “imaṁ kahāpaṇādiṁ",
  "tika-vin07t5:140_4": "kammakārānaṁ datvā bījaṁ samuṭṭhāpehī”ti evaṁ aññaṁ āṇāpetvā vā samuṭṭhāpeti. Mahāakappiyoti",
  "tika-vin07t5:140_5": "attanāva bījato paṭṭhāya dūsitattā aññassa mūlasāmikassa abhāvato vuttaṁ. So hi corehi",
  "tika-vin07t5:140_6": "acchinnopi puna laddho jānantassa kassacipi na vaṭṭati. Yadi hi vaṭṭeyya, taḷākādīsu",
  "tika-vin07t5:140_7": "viya acchinno vaṭṭatīti ācariyā vadeyyuṁ. Na sakkā kenaci upāyenāti saṅghe nissajjanena,",
  "tika-vin07t5:140_8": "corādiacchindanādinā ca kappiyaṁ kātuṁ na sakkā, idañca tena rūpena ṭhitaṁ, tammūlikena",
  "tika-vin07t5:140_9": "vatthumuttādirūpena ṭhitañca sandhāya vuttaṁ. Dukkaṭavatthumpi hi tammūlikakappiyavatthuñca",
  "tika-vin07t5:140_10": "na sakkā kenaci upāyena tena rūpena kappiyaṁ kātuṁ. Yadi pana so bhikkhu tena kappiyavatthudukkaṭavatthunā",
  "tika-vin07t5:140_11": "puna rūpiyaṁ cetāpeyya, taṁ rūpiyaṁ nissajjāpetvā aññesaṁ kappiyaṁ kātumpi sakkā",
  "tika-vin07t5:140_12": "bhaveyyāti daṭṭhabbaṁ.",
  "tika-vin07t5:141_0": "Pattaṁ kiṇātīti ettha “iminā kahāpaṇādinā kammārakulato pattaṁ kiṇitvā ehī”ti ārāmikādīhi",
  "tika-vin07t5:141_1": "kiṇāpanampi saṅgahitanti veditabbaṁ. Teneva rājasikkhāpadaṭṭhakathāyaṁ “ettakehi",
  "tika-vin07t5:141_2": "kahāpaṇehi sāṭake āhara, ettakehi yāguādīni sampādehīti vadati, yaṁ te āharanti,",
  "tika-vin07t5:141_3": "sabbesaṁ akappiyaṁ. Kasmā? Kahāpaṇānaṁ vicāritattā”ti vuttaṁ. Iminā pana vacanena",
  "tika-vin07t5:141_4": "yaṁ mātikāṭṭhakathāyaṁ rūpiyasaṁvohārasikkhāpadaṁ “anāṇattika”nti vuttaṁ, taṁ na",
  "tika-vin07t5:141_5": "sameti. Na kevalañca iminā, pāḷiyāpi taṁ na sameti. Pāḷiyañhi nissaṭṭharūpiyena ārāmikādīhi",
  "tika-vin07t5:141_6": "sappiyādiṁ parivattāpetuṁ “so vattabbo ‘āvuso, imaṁ jānāhī’ti. Sace so bhaṇati ‘iminā",
  "tika-vin07t5:141_7": "kiṁ āharīyatū’ti, na vattabbo ‘imaṁ vā imaṁ vā āharā’ti. Kappiyaṁ ācikkhitabbaṁ ‘sappi",
  "tika-vin07t5:141_8": "vā”’tiādinā rūpiyasaṁvohāraṁ parimocetvāva vuttaṁ. “Iminā rūpiyena kiṁ āharīyatū”ti",
  "tika-vin07t5:141_9": "pucchanto “imaṁ āharā”ti vuttepi adhikārato “iminā rūpiyena imaṁ āharā”ti bhikkhūhi",
  "tika-vin07t5:141_10": "āṇatto eva hotīti taṁ rūpiyasaṁvohāraṁ parivajjetuṁ “na vattabbo ‘imaṁ vā imaṁ vā",
  "tika-vin07t5:141_11": "āharā”’ti paṭikkhepo kato, anāpattivārepi “kappiyakārakassa ācikkhatī”ti na vuttaṁ.",
  "tika-vin07t5:141_12": "Kayavikkayasikkhāpade pana tathā vuttaṁ, tasmā idaṁ sāṇattikaṁ kayavikkayameva anāṇattikanti gahetabbaṁ.",
  "tika-vin07t5:142_0": "Mūlassa anissaṭṭhattāti yena uggahitamūlena patto kīto, tassa mūlassa saṅghamajjhe",
  "tika-vin07t5:142_1": "anissaṭṭhattā, etena rūpiyameva nissajjitabbaṁ, na tammūlikaṁ arūpiyanti dasseti.",
  "tika-vin07t5:142_2": "Yadi hi tena rūpiyena aññaṁ rūpiyaṁ cetāpeyya, taṁ rūpiyasaṁvohārasikkhāpade āgatanayeneva",
  "tika-vin07t5:142_3": "nissajjāpetvā sesehi paribhuñjitabbaṁ bhaveyyāti. “Mūlassa asampaṭicchitattā”ti iminā",
  "tika-vin07t5:142_4": "mūlassa gihisantakattaṁ, teneva pattassa rūpiyasaṁvohārānuppannatañca dasseti. Pañcasahadhammikasantakeneva",
  "tika-vin07t5:142_5": "hi rūpiyasaṁvohāradoso. Tattha ca attano santake pācittiyaṁ, itarattha dukkaṭaṁ.",
  "tika-vin07t5:143_0": "Nissajjīti dānavasena vuttaṁ, na vinayakammavasena. Teneva “sappissa pūretvā”ti vuttaṁ.",
  "tika-vin07t5:143_1": "Yaṁ attano dhanena parivatteti, tassa vā dhanassa rūpiyabhāvo, parivattanaparivattāpanesu",
  "tika-vin07t5:143_2": "aññatarabhāvo cāti imānettha dve aṅgāni.",
  "tika-vin07t5:144": "Rūpiyasaṁvohārasikkhāpadavaṇṇanā niṭṭhitā.",
  "tika-vin07t5:145": "10. Kayavikkayasikkhāpadavaṇṇanā",
  "tika-vin07t5:146_0": "593-5. Dasame pāḷiyaṁ jānāhīti idāneva upadhārehi, idaṁ pacchā chaḍḍetuṁ na sakkāti",
  "tika-vin07t5:146_1": "adhippāyo. Imināti bhikkhunā diyyamānaṁ vuttaṁ. Imanti parena paṭidiyyamānaṁ. Sesañātakesu",
  "tika-vin07t5:146_2": "saddhādeyyavinipātasambhavato tadabhāvaṭṭhānampi dassetuṁ “mātaraṁ pana pitaraṁ vā”ti",
  "tika-vin07t5:146_3": "vuttaṁ. Na sakkā taṁ paṭikkhipitunti ettha yathā rūpiyaṁ bhatakānaṁ datvā assāmikabhūmiyaṁ",
  "tika-vin07t5:146_4": "ayobījasamuṭṭhāpane bhatiyā khaṇantānaṁ santikā gahitabhaṇḍakabhāvepi pācittiyaṁ",
  "tika-vin07t5:146_5": "hoti, evamidhāpīti keci vadanti, taṁ na yuttaṁ. Yañhi assāmikabhūmiṁ khaṇitvā samuṭṭhāpitaṁ",
  "tika-vin07t5:146_6": "ayobījaṁ, taṁ bhatakānaṁ santakaṁ nāma hoti, tadatthañca tesaṁ rūpiyaṁ dentassa rūpiyasaṁvohārova",
  "tika-vin07t5:146_7": "hoti akappiyavohārena rajanacchalliādīnaṁ āharāpane kayavikkayo viya, tādisampi parabhaṇḍaṁ",
  "tika-vin07t5:146_8": "idha vatthadhovanādīsu natthi, tasmā aṭṭhakathāpamāṇenevettha pācittiyaṁ gahetabbaṁ.",
  "tika-vin07t5:147_0": "597.Puññaṁbhavissatīti detīti ettha sace bhikkhu attano bhaṇḍassa appagghataṁ ñatvāpi",
  "tika-vin07t5:147_1": "akathetvā “idāneva upaparikkhitvā gaṇha, mā pacchā vippaṭisārī hohī”ti vadati, itaro",
  "tika-vin07t5:147_2": "ca attano diyyamānassa mahagghataṁ ajānanto “ūnaṁ vā adhikaṁ vā tumhākamevā”ti datvā",
  "tika-vin07t5:147_3": "gacchati, bhikkhussa anāpatti upanandassa viya paribbājakavatthuggahaṇe. Vippaṭisārissa",
  "tika-vin07t5:147_4": "puna sakasaññāya āgatassa yaṁ adhikaṁ gahitaṁ, taṁ dātabbaṁ. Yena yaṁ parivatteti,",
  "tika-vin07t5:147_5": "tesaṁ ubhinnaṁ kappiyavatthutā, asahadhammikatā, kayavikkayāpajjanañcāti imānettha tīṇi aṅgāni.",
  "tika-vin07t5:148": "Kayavikkayasikkhāpadavaṇṇanā niṭṭhitā.",
  "tika-vin07t5:149": "Niṭṭhito kosiyavaggo dutiyo.",
  "tika-vin07t5:150": "3. Pattavaggo",
  "tika-vin07t5:151": "1. Pattasikkhāpadavaṇṇanā",
  "tika-vin07t5:152_0": "602. Tatiyavaggassa paṭhame aḍḍhaterasapalāti māgadhikāya mānatulāya aḍḍhaterasapalaparimitaṁ",
  "tika-vin07t5:152_1": "udakaṁ gaṇhantaṁ sandhāya vuttaṁ, tathā parimitaṁ yavamāsādiṁ gaṇhantiṁ sandhāyāti",
  "tika-vin07t5:152_2": "keci. Ācariyadhammapālattherena pana “pakaticatumuṭṭhikaṁ kuḍuvaṁ, catukuḍuvaṁ nāḷi,",
  "tika-vin07t5:152_3": "tāya nāḷiyā soḷasa nāḷiyo doṇaṁ, taṁ pana magadhanāḷiyā dvādasa nāḷiyo hontīti vadantī”ti",
  "tika-vin07t5:152_4": "vuttaṁ. Damiḷanāḷīti purāṇanāḷiṁ sandhāya vuttaṁ. Sā ca catumuṭṭhikehi kuḍuvehi aṭṭha",
  "tika-vin07t5:152_5": "kuḍuvā, tāya nāḷiyā dve nāḷiyo magadhanāḷiṁ gaṇhāti. Purāṇā pana “sīhaḷanāḷi tisso",
  "tika-vin07t5:152_6": "nāḷiyo gaṇhātī”ti vadanti, tesaṁ matena magadhanāḷi idāni pavattamānāya catukuḍuvāya",
  "tika-vin07t5:152_7": "damiḷanāḷiyā catunāḷikā hoti, tato magadhanāḷito upaḍḍhañca purāṇadamiḷanāḷisaṅkhātaṁ",
  "tika-vin07t5:152_8": "patthaṁ nāma hoti, etena ca “omako nāma patto patthodanaṁ gaṇhātī”ti pāḷivacanañca",
  "tika-vin07t5:152_9": "sameti, lokiyehipi –",
  "tika-vin07t5:153": "“Lokiyaṁ magadhañceti, patthadvayamudāhaṭaṁ;",
  "tika-vin07t5:154": "Lokiyaṁ soḷasapalaṁ, māgadhaṁ diguṇaṁ mata”nti. –",
  "tika-vin07t5:155_0": "Evaṁ loke nāḷiyā magadhanāḷi diguṇāti dassitā, evañca gayhamāne omakapattassa ca",
  "tika-vin07t5:155_1": "yāpanamattodanagāhikā ca siddhā hoti. Na hi sakkā aṭṭhakuḍuvato ūnodanagāhinā pattena",
  "tika-vin07t5:155_2": "athūpīkataṁ piṇḍapātaṁ pariyesitvā yāpetuṁ. Teneva verañjakaṇḍaṭṭhakathāyaṁ “pattho",
  "tika-vin07t5:155_3": "nāma nāḷimattaṁ hoti ekassa purisassa alaṁ yāpanāya. Vuttampi hetaṁ ‘patthodano nālamayaṁ",
  "tika-vin07t5:155_4": "duvinna”’nti vuttaṁ, “ekekassa dvinnaṁ tiṇṇaṁ pahotī”ti ca āgahaṁ, tasmā idha vuttanayānusāreneva gahetabbaṁ.",
  "tika-vin07t5:156_0": "Ālopassaanurūpanti ettha “byañjanassa mattā nāma odanato catutthabhāgo”ti brahmāyusuttaṭṭhakathāyaṁ",
  "tika-vin07t5:156_1": "vuttattā ālopassa catutthabhāgameva byañjanaṁ anurūpanti daṭṭhabbaṁ. Odanagatikānevāti",
  "tika-vin07t5:156_2": "odanassa anto eva pavisanasīlāni siyuṁ, attano okāsaṁ na gavesantīti attho. Nāmamatteti",
  "tika-vin07t5:156_3": "“majjhimo patto majjhimomako”tiādināmamatte.",
  "tika-vin07t5:157_0": "607-8.Evaṁ payoge payogeti pariyosānālopajjhoharaṇapayoge payoge, ālope ālopeti attho.",
  "tika-vin07t5:157_1": "Katvāti pākapariyosānaṁ katvā. Pacitvā ṭhapessāmīti kāḷavaṇṇapākaṁ sandhāya vuttaṁ.",
  "tika-vin07t5:157_2": "Chiddanti mukhavaṭṭito dvaṅgulassa heṭṭhāchiddaṁ vuttaṁ. Sesaṁ paṭhamakathine vuttanayameva.",
  "tika-vin07t5:158": "Pattasikkhāpadavaṇṇanā niṭṭhitā.",
  "tika-vin07t5:159": "2. Ūnapañcabandhanasikkhāpadavaṇṇanā",
  "tika-vin07t5:160_0": "609-613. Dutiye pāḷiyaṁ ahaṁ pattena te bhikkhū santapessāmīti seso. “Apatto”ti iminā",
  "tika-vin07t5:160_1": "adhiṭṭhānavijahanampi dasseti. Pañcabandhanepi patte aparipuṇṇapāke patte viya adhiṭṭhānaṁ",
  "tika-vin07t5:160_2": "na ruhati. “Tipupaṭṭakena vā”ti vuttattā tambalohādīhi kappiyalohehi ayopattassa",
  "tika-vin07t5:160_3": "chiddaṁ chādetuṁ vaṭṭati. Teneva “lohamaṇḍalakenā”ti vuttaṁ. Imasmiṁ sikkhāpade akāḷavaṇṇampi",
  "tika-vin07t5:160_4": "kappiyapattaṁ viññāpentassa āpatti evāti daṭṭhabbaṁ. Adhiṭṭhānupagapattassa ūnapañcabandhanatā,",
  "tika-vin07t5:160_5": "attuddesikatā, akataviññatti, tāya ca paṭilābhoti imānettha cattāri aṅgāni.",
  "tika-vin07t5:161": "Ūnapañcabandhanasikkhāpadavaṇṇanā niṭṭhitā.",
  "tika-vin07t5:162": "3. Bhesajjasikkhāpadavaṇṇanā",
  "tika-vin07t5:163_0": "618-621. Tatiye pāḷiyaṁ pilindavacchattherena “na kho, mahārāja, bhagavatā ārāmiko",
  "tika-vin07t5:163_1": "anuññāto”ti paṭhamaṁ paṭikkhipitvā “anujānāmi, bhikkhave, ārāmika”nti puggalānampi",
  "tika-vin07t5:163_2": "ārāmikanāmena dāsaggahaṇe anuññāte eva ārāmikānaṁ gahitattā khettavatthādīni kappiyavohārenapi",
  "tika-vin07t5:163_3": "puggalānaṁ gahetuṁ na vaṭṭati, tathā ananuññātattāti viññāyati. “Khettavatthupaṭiggahaṇā",
  "tika-vin07t5:163_4": "paṭivirato hotī”tiādinā hi paṭikkhittesu ekasseva puggalikavasena gahaṇe anuññāte",
  "tika-vin07t5:163_5": "itarītarānaṁ tathā na gahetabbatā siddhāva hoti. Yañca pilindavacchattherena dāyakakulassa",
  "tika-vin07t5:163_6": "dārikāya suvaṇṇamālāvasena tiṇaṇḍupakassa nimmānaṁ, taṁ “anāpatti, bhikkhave, iddhimassa",
  "tika-vin07t5:163_7": "iddhivisaye”ti vacanato kulasaṅgahādi na hotīti katanti daṭṭhabbaṁ, keci pana “khīṇāsavānaṁ",
  "tika-vin07t5:163_8": "lābhicchāya abhāvato kulasaṅgahepi ājīvakopo natthī”ti vadanti, taṁ na yuttaṁ khīṇāsavānampi",
  "tika-vin07t5:163_9": "ājīvavipattihetūnaṁ piṇḍapātādīnaṁ parivajjetabbato. Vuttañhi dhammasenāpatinā “neva",
  "tika-vin07t5:163_10": "bhindeyyamājīvaṁ, cajamānopi jīvita”nti. Bhagavatā ca “gāthābhigītaṁ me abhojanīya”ntiādi vuttaṁ.",
  "tika-vin07t5:164_0": "622.Uggahitakanti paribhogatthāya sayaṁ gahitaṁ. Sayaṁ karotīti pacitvā karoti. Purebhattanti",
  "tika-vin07t5:164_1": "tadahupurebhattameva vaṭṭati savatthukapaṭiggahitattā. Sayaṁkatanti khīranavanītaṁ",
  "tika-vin07t5:164_2": "pacitvā kataṁ. Nirāmisamevāti tadahupurebhattaṁ sandhāya vuttaṁ. Ajja sayaṁkataṁ",
  "tika-vin07t5:164_3": "nirāmisameva bhuñjantassa kasmā sāmapāko na hotīti āha “navanītaṁ tāpentassā”tiādi.",
  "tika-vin07t5:164_4": "Paṭiggahitehīti khīradadhīni sandhāya vuttaṁ. Uggahitakehi kataṁ abbhañjanādīsu upanetabbanti",
  "tika-vin07t5:164_5": "yojanā. Eseva nayoti nissaggiyāpattiṁ sandhāya vuttaṁ. Akappiyamaṁsasappimhīti hatthiādīnaṁ sappimhi.",
  "tika-vin07t5:165": "Ettha panāti navanīte viseso atthīti attho. Dhotaṁ vaṭṭatīti dhotameva paṭiggahitumpi na vaṭṭati, itarathā savatthukapaṭiggahitaṁ hotīti therānaṁ adhippāyo.",
  "tika-vin07t5:166_0": "Mahāsivattherassa pana vatthuno viyojitattā dadhiguḷikādīhi yuttatāmattena savatthukapaṭiggahitaṁ",
  "tika-vin07t5:166_1": "nāma na hoti, tasmā takkato uddhaṭamattameva paṭiggahetvā dhovitvā, pacitvā vā nirāmisameva",
  "tika-vin07t5:166_2": "katvā paribhuñjiṁsūti adhippāyo, na pana dadhiguḷikādīhi saha vikāle bhuñjiṁsu. Tenāha",
  "tika-vin07t5:166_3": "“tasmā navanītaṁ paribhuñjantena…pe… savatthukapaṭiggahitaṁ nāma na hotī”ti. Tattha",
  "tika-vin07t5:166_4": "adhotaṁ paṭiggahetvāpi taṁ navanītaṁ paribhuñjantena dadhiādīni apanetvā paribhuñjitabbanti",
  "tika-vin07t5:166_5": "attho. Khayaṁ gamissatīti nirāmisaṁ hoti, tasmā vikālepi vaṭṭatīti attho. Ettāvatāti",
  "tika-vin07t5:166_6": "navanīte laggamattena visuṁ dadhiādivohāraṁ aladdhena appamattena dadhiādināti attho,",
  "tika-vin07t5:166_7": "etena visuṁ paṭiggahitadadhiādīhi saha pakkaṁ savatthukapaṭiggahitasaṅkhyameva gacchatīti",
  "tika-vin07t5:166_8": "dasseti. Tasmimpīti nirāmisabhūtepi. Kukkuccakānaṁ pana ayaṁ adhippāyo – paṭiggahaṇe",
  "tika-vin07t5:166_9": "tāva dadhiādīhi asambhinnarasattā bhattena sahitena guḷapiṇḍādi viya savatthukapaṭiggahitaṁ",
  "tika-vin07t5:166_10": "nāma na hoti, taṁ pana pacantena dhovitvāva pacitabbaṁ, itarathā pacanakkhaṇe paccamānadadhiguḷikādīhi",
  "tika-vin07t5:166_11": "sambhinnarasatāya sāmaṁpakkaṁ jātaṁ, tesu khīṇesu sāmaṁpakkameva hoti, tasmā nirāmisameva",
  "tika-vin07t5:166_12": "pacitabbanti. Teneva “āmisena saha pakkattā”ti kāraṇaṁ vuttaṁ.",
  "tika-vin07t5:167_0": "Ettha cāyaṁ vicāraṇā – savatthukapaṭiggahitattābhāve āmisena saha bhikkhunā pakkassa",
  "tika-vin07t5:167_1": "sayaṁpākadoso vā parisaṅkīyati yāvakālikatā vā, tattha na tāva sayaṁpākadoso ettha",
  "tika-vin07t5:167_2": "sambhavati sattāhakālikattā. Yañhi tattha dadhiādi āmisagataṁ, taṁ parikkhīṇanti.",
  "tika-vin07t5:167_3": "Atha paṭiggahitadadhiguḷikādinā saha attanā pakkattā savatthukapakkaṁ viya bhaveyyāti",
  "tika-vin07t5:167_4": "parisaṅkīyati, tadā āmisena saha paṭiggahitattāti kāraṇaṁ vattabbaṁ, na pana pakkattāti.",
  "tika-vin07t5:167_5": "Tathā ca upaḍḍhattherānaṁ matameva aṅgī kataṁ siyā. Tattha ca sāmaṇerādīhi pakkampi",
  "tika-vin07t5:167_6": "yāvakālikameva siyā paṭiggahitakhīrādiṁ pacitvā anupasampannehi katasappiādi viya",
  "tika-vin07t5:167_7": "ca, na ca taṁ yuttaṁ, bhikkhācārena laddhanavanītādīnaṁ takkādiāmisasaṁsaggasambhavena",
  "tika-vin07t5:167_8": "aparibhuñjitabbatāpasaṅgato. Na hi gahaṭṭhā dhovitvā, sodhetvā vā patte ākirantīti",
  "tika-vin07t5:167_9": "niyamo atthi, aṭṭhakathāyañca “yathā tattha patitataṇḍulakaṇādayo na paccanti, evaṁ…pe…",
  "tika-vin07t5:167_10": "puna pacitvā deti, purimanayeneva sattāhaṁ vaṭṭatī”ti iminā vacanenapetaṁ virujjhati,",
  "tika-vin07t5:167_11": "tasmā idha kukkuccakānaṁ kukkuccuppattiyā nimittameva na dissati. Yathā cettha, evaṁ",
  "tika-vin07t5:167_12": "“lajjī sāmaṇero yathā tattha patitataṇḍulakaṇādayo na paccanti, evaṁ sāmisapākaṁ",
  "tika-vin07t5:167_13": "mocento aggimhi vilīyāpetvā…pe… vaṭṭatī”ti vacanassāpi nimittaṁ na dissati. Yadi",
  "tika-vin07t5:167_14": "hi etaṁ yāvakālikasaṁsaggaparihārāya vuttaṁ siyā, attanāpi tathā kātabbaṁ bhaveyya.",
  "tika-vin07t5:167_15": "Gahaṭṭhehi dinnasappiādīsu ca āmisasaṁsaggasaṅkā na vigaccheyya. Na hi gahaṭṭhā evaṁ",
  "tika-vin07t5:167_16": "vilīyāpetvā pana taṇḍulādiṁ apanetvā puna pacanti, apica bhesajjehi saddhiṁ khīrādiṁ",
  "tika-vin07t5:167_17": "pakkhipitvā yathā khīrādi khayaṁ gacchati, evaṁ parehi pakkabhesajjatelādipi yāvakālikameva",
  "tika-vin07t5:167_18": "siyā, na ca tampi yuttaṁ dadhiādikhayakaraṇatthaṁ “puna pacitvā detī”ti vuttattā.",
  "tika-vin07t5:167_19": "Tasmā mahāsivattheravāde kukkuccaṁ akatvā adhotampi navanītaṁ tadahupi punadivasādīsupi",
  "tika-vin07t5:167_20": "pacituṁ, taṇḍulādimissaṁ sappiādiṁ attanāpi aggimhi vilīyāpetvā parissāvetvā puna",
  "tika-vin07t5:167_21": "takkādikhayatthaṁ pacituñca vaṭṭati.",
  "tika-vin07t5:168_0": "Tattha vijjamānassapi paccamānakkhaṇe sambhinnarasassa yāvakālikassa abbohārikattena",
  "tika-vin07t5:168_1": "savatthukapaṭiggahitapurepaṭiggahitānampi abbohārikatoti niṭṭhamettha gantabbanti.",
  "tika-vin07t5:168_2": "Teneva “ettāvatāsavatthukapaṭiggahitaṁ nāma na hotī”ti vuttaṁ. Visuṁ paṭiggahitena",
  "tika-vin07t5:168_3": "pana khīrādiāmisena navanītādiṁ missetvā bhikkhunā vā aññehi vā pakkatelādibhesajjaṁ",
  "tika-vin07t5:168_4": "savatthukapaṭiggahitasaṅkhyameva gacchati, tattha paviṭṭhayāvakālikassa abbohārikattābhāvā.",
  "tika-vin07t5:168_5": "Yaṁ pana purepariggahitabhesajjehi appaṭiggahitaṁ khīrādiṁ pakkhipitvā pakkatelādikaṁ",
  "tika-vin07t5:168_6": "anupasampanneheva pakkampi savatthukapaṭiggahitampi sannidhipi na hoti, tattha pakkhittakhīrādikassapi",
  "tika-vin07t5:168_7": "tasmiṁ khaṇe sambhinnarasatāya purepaṭiggahitattāpattito. Sace pana appaṭiggahiteheva,",
  "tika-vin07t5:168_8": "aññehi vā pakkatelādīsupi sace āmisaraso paññāyati, taṁ yāvakālikameva hotīti veditabbaṁ.",
  "tika-vin07t5:168_9": "Uggahetvāti sayameva gahetvā.",
  "tika-vin07t5:169_0": "Parissāvetvā gahitanti taṇḍulādivigamatthaṁ parissāvetvā, takkādivigamatthaṁ puna",
  "tika-vin07t5:169_1": "pacitvā gahitanti attho. Paṭiggahetvā ṭhapitabhesajjehīti atirekasattāhapaṭiggahitehi,",
  "tika-vin07t5:169_2": "etena tehi yuttampi sappiādi atirekasattāhapaṭiggahitaṁ na hotīti dasseti. Vaddalisamayeti",
  "tika-vin07t5:169_3": "vassakālasamaye, anātapakāleti attho.",
  "tika-vin07t5:170_0": "Nibbaṭṭitattāti yāvakālikavatthuto vivecitattā, etena tele sabhāvato yāvakālikattābhāvaṁ,",
  "tika-vin07t5:170_1": "bhikkhuno savatthukapaṭiggahaṇena yāvakālikattupagamanañca dasseti. Ubhayampīti attanā, aññehi ca kataṁ.",
  "tika-vin07t5:171_0": "623.Acchavasanti dukkaṭavatthūnaññeva upalakkhaṇanti āha “ṭhapetvā manussavasa”nti.",
  "tika-vin07t5:171_1": "Saṁsaṭṭhanti parissāvitaṁ. Tiṇṇaṁ dukkaṭānanti ajjhohāre ajjhohāre tīṇi dukkaṭāni",
  "tika-vin07t5:171_2": "sandhāya vuttaṁ. Kiñcāpi paribhogatthāya vikāle paṭiggahaṇapacanaparissāvanādīsu",
  "tika-vin07t5:171_3": "pubbapayogesu pāḷiyaṁ, aṭṭhakathāyañca āpatti na vuttā, tathāpi ettha āpattiyā eva",
  "tika-vin07t5:171_4": "bhavitabbaṁ paṭikkhittassa karaṇato āhāratthāya vikāle yāmakālikādīnaṁ paṭiggahaṇe",
  "tika-vin07t5:171_5": "viya. Yasmā khīrādiṁ pakkhipitvā pakkabhesajjatele kasaṭaṁ āmisagatikaṁ, tena saha",
  "tika-vin07t5:171_6": "telaṁ paṭiggahetuṁ, pacituṁ vā bhikkhuno na vaṭṭati. Tasmā vuttaṁ “pakkatelakasaṭe",
  "tika-vin07t5:171_7": "viya kukkuccāyatī”ti. Sace vasāya saha pakkattā na vaṭṭati, idaṁ kasmā na vaṭṭatīti",
  "tika-vin07t5:171_8": "pucchantā “bhante…pe… vaṭṭatī”ti āhaṁsu. Thero atikukkuccatāya ca “etampi, āvuso,",
  "tika-vin07t5:171_9": "na vaṭṭatī”ti āha. Roganiggahatthāya eva vasāya anuññātattaṁ sallakkhetvā pacchā",
  "tika-vin07t5:171_10": "“sādhū”ti sampaṭicchi.",
  "tika-vin07t5:172_0": "“Madhukarīhi nāma madhumakkhikāhī”ti idaṁ khuddakabhamarānaṁ dvinnaṁ eva visesananti",
  "tika-vin07t5:172_1": "keci vadanti, aññe pana “daṇḍakesu madhukārikā madhukarīmakkhikā nāma, tāhi saha",
  "tika-vin07t5:172_2": "tisso madhumakkhikājātiyo”ti vadanti. Bhamaramakkhikāti mahāpaṭalakārikā. Silesasadisanti",
  "tika-vin07t5:172_3": "sukkhatāya vā pakkatāya vā ghanībhūtaṁ. Itaranti tanukamadhu.",
  "tika-vin07t5:173_0": "Ucchurasaṁ upādāyāti nikkasaṭarasassapi sattāhakālikataṁ dasseti “ucchumhā nibbatta”nti",
  "tika-vin07t5:173_1": "pāḷiyaṁ sāmaññato vuttattā. Yaṁ pana suttantaṭṭhakathāyaṁ “ucchu ce, yāvakāliko.",
  "tika-vin07t5:173_2": "Ucchuraso ce, yāmakāliko. Phāṇitaṁ ce, sattāhakālikaṁ. Taco ce, yāvajīvako”ti vuttaṁ,",
  "tika-vin07t5:173_3": "taṁ ambaphalarasādimissatāya yāmakālikattaṁ sandhāya vuttanti gahetabbaṁ, avinayavacanattā",
  "tika-vin07t5:173_4": "taṁ appamāṇanti. Teneva “purebhattaṁ paṭiggahitena aparissāvitaucchurasenā”tiādi",
  "tika-vin07t5:173_5": "vuttaṁ. Nirāmisameva vaṭṭati tattha paviṭṭhayāvakālikassa abbohārikattāti idaṁ guḷe",
  "tika-vin07t5:173_6": "kate tattha vijjamānampi kasaṭaṁ pākena sukkhatāya yāvajīvikattaṁ bhajatīti vuttaṁ.",
  "tika-vin07t5:173_7": "Tassa yāvakālikatte hi sāmaṁpākena purebhattepi anajjhoharaṇīyaṁ siyāti. “Savatthukapaṭiggahitattā”ti",
  "tika-vin07t5:173_8": "idaṁ ucchurase cuṇṇavicuṇṇaṁ hutvā ṭhitakasaṭaṁ sandhāya vuttaṁ, tena ca aparissāvitena",
  "tika-vin07t5:173_9": "appaṭiggahitena anupasampannehi kataṁ sattāhaṁ vaṭṭatīti dasseti. Jhāmaucchuphāṇitanti",
  "tika-vin07t5:173_10": "aggimhi ucchuṁ tāpetvā kataṁ. Koṭṭitaucchuphāṇitanti khuddānukhuddakaṁ chinditvā",
  "tika-vin07t5:173_11": "koṭṭetvā nippīḷetvā pakkaṁ.",
  "tika-vin07t5:174_0": "Taṁ tattha vijjamānampi kasaṭaṁ pakkakāle yāvakālikattaṁ vijahatīti āha “taṁ yutta”nti.",
  "tika-vin07t5:174_1": "Sītodakena katanti madhukapupphāni sītodakena madditvā parissāvetvā pacitvā kataṁ,",
  "tika-vin07t5:174_2": "amadditvā katanti keci, tattha kāraṇaṁ na dissati. Khīrajallikanti khīrapheṇaṁ. Madhukapupphaṁ",
  "tika-vin07t5:174_3": "panātiādi yāvakālikarūpena ṭhitassapi avaṭṭanakamerayabījavatthuṁ dassetuṁ āraddhaṁ.",
  "tika-vin07t5:175_0": "Sabbānipīti sappiādīni pañcapi. Āhārakiccaṁ karontāni etāni kasmā evaṁ paribhuñjitabbānīti",
  "tika-vin07t5:175_1": "codanāparihārāya bhesajjodissaṁ dassentena tappasaṅgena sabbānipi odissakāni ekato",
  "tika-vin07t5:175_2": "dassetuṁ “sattavidhaṁ hī”tiādi vuttaṁ. Apakatibhesajjattā vikaṭāni virūpāni visaharaṇato",
  "tika-vin07t5:175_3": "mahāvisayattā mahantāni cāti mahāvikaṭāni. Upasampadādīnīti ādi-saddena gaṇaṅgaṇūpāhanādiṁ saṅgaṇhāti.",
  "tika-vin07t5:176_0": "Adhiṭṭhetīti bāhiraparibhogatthametanti cittaṁ uppādeti, evaṁ paribhoge anapekkhatāya",
  "tika-vin07t5:176_1": "paṭiggahaṇaṁ vijahatīti adhippāyo. Evaṁ aññesupi kālikesu anajjhoharitukāmatāya suddhacittena",
  "tika-vin07t5:176_2": "bāhiraparibhogatthāya niyamepi paṭiggahaṇaṁ vijahatīti idampi visuṁ ekaṁ paṭiggahaṇavijahanakāraṇanti daṭṭhabbaṁ.",
  "tika-vin07t5:177_0": "625.Sace dvinnaṁ…pe… na vaṭṭatīti ettha pāṭho gaḷito, evaṁ panettha pāṭho veditabbo",
  "tika-vin07t5:177_1": "“sace dvinnaṁ santakaṁ ekena paṭiggahitaṁ avibhattaṁ hoti, sattāhātikkame dvinnampi",
  "tika-vin07t5:177_2": "anāpatti, paribhuñjituṁ pana na vaṭṭatī”ti. Aññathā hi saddappayogopi na saṅgahaṁ",
  "tika-vin07t5:177_3": "gacchati. “Gaṇṭhipadepi ca ayameva pāṭho dassito”ti sāratthadīpaniyaṁ vuttaṁ. Dvinnampi",
  "tika-vin07t5:177_4": "anāpattīti avibhattattā vuttaṁ. “Paribhuñjituṁ pana na vaṭṭatī”ti idaṁ “sattāhaparamaṁ",
  "tika-vin07t5:177_5": "sannidhikārakaṁ paribhuñjitabba”nti vacanato vuttaṁ. “Yena paṭiggahitaṁ, tena vissajjitattā”ti",
  "tika-vin07t5:177_6": "iminā upasampannassa dānampi sandhāya “vissajjetī”ti idaṁ vuttanti dasseti. Upasampannassa",
  "tika-vin07t5:177_7": "nirapekkhadinnavatthumhi paṭiggahaṇassa avigatattepi sakasantakatā vigatāva hoti,",
  "tika-vin07t5:177_8": "tena nissaggiyaṁ na hoti. Attanāva paṭiggahitattaṁ, sakasantakattañcāti imehi dvīhi",
  "tika-vin07t5:177_9": "kāraṇehi nissaggiyaṁ hoti, na ekena. Anupasampannassa nirapekkhadāne pana tadubhayampi",
  "tika-vin07t5:177_10": "vijahati, paribhogopettha vaṭṭati, na sāpekkhadāne dānalakkhaṇābhāvato. “Vissajjetī”ti",
  "tika-vin07t5:177_11": "etasmiñca pāḷipade kassaci adatvā anapekkhatāya chaḍḍanampi saṅgahitanti veditabbaṁ.",
  "tika-vin07t5:177_12": "“Anapekkho datvā”ti idañca paṭiggahaṇavijahanavidhidassanatthameva vuttaṁ. Paṭiggahaṇe",
  "tika-vin07t5:177_13": "hi vijahite puna paṭiggahetvā paribhogo sayameva vaṭṭissati, tabbijahanañca vatthuno",
  "tika-vin07t5:177_14": "sakasantakatāpariccāgena hotīti, etena ca vatthumhi ajjhoharaṇāpekkhāya sati paṭiggahaṇavissajjanaṁ",
  "tika-vin07t5:177_15": "nāma visuṁ na labbhatīti sijjhati. Itarathā hi “paṭiggahaṇe anapekkhova paṭiggahaṇaṁ",
  "tika-vin07t5:177_16": "vissajjetvā puna paṭiggahetvā bhuñjatī”ti vattabbaṁ siyā. “Appaṭiggahitattā”ti iminā",
  "tika-vin07t5:177_17": "ekassa santakaṁ aññena paṭiggahitampi nissaggiyaṁ hotīti dasseti.",
  "tika-vin07t5:178_0": "Evanti “puna gahessāmī”ti apekkhaṁ akatvā suddhacittena pariccattataṁ parāmasati.",
  "tika-vin07t5:178_1": "Paribhuñjantassa anāpattidassanatthanti nissaggiyamūlikāhi pācittiyādiāpattīhi anāpattidassanatthanti",
  "tika-vin07t5:178_2": "adhippāyo. Paribhoge anāpattidassanatthanti ettha pana nissaṭṭhapaṭiladdhassa kāyikaparibhogādīsu",
  "tika-vin07t5:178_3": "yā dukkaṭāpatti vuttā, tāya anāpattidassanatthanti adhippāyo. Sappiādīnaṁ paṭiggahitabhāvo,",
  "tika-vin07t5:178_4": "attano santakatā, sattāhātikkamoti imānettha tīṇi aṅgāni.",
  "tika-vin07t5:179": "Bhesajjasikkhāpadavaṇṇanā niṭṭhitā.",
  "tika-vin07t5:180": "4. Vassikasāṭikasikkhāpadavaṇṇanā",
  "tika-vin07t5:181_0": "628. Catutthe jeṭṭhamūlapuṇṇamāsiyā…pe… karaṇakkhettañcāti paṭhamaddhamāsampi karaṇakkhettaṁ",
  "tika-vin07t5:181_1": "vuttaṁ. Taṁ “katvā nivāsetabba”nti imassa purimaddhamāse vā pacchimaddhamāse vā katvā",
  "tika-vin07t5:181_2": "pacchimamāseva nivāsetabbanti evamatthaṁ gahetvā vuttaṁ nivāsaneyeva āpattiyā vuttattāti.",
  "tika-vin07t5:181_3": "Yaṁ pana mātikāṭṭhakathāyaṁ “gimhānaṁ pacchimo māso pariyesanakkhettaṁ, pacchimo",
  "tika-vin07t5:181_4": "addhamāso karaṇanivāsanakkhettampī”ti vuttaṁ, taṁ tasmiṁyeva addhamāse katvā nivāsetabbanti",
  "tika-vin07t5:181_5": "evamatthaṁ gahetvā vuttaṁ. Idha vuttanayeneva atthe gahite virodho natthi.",
  "tika-vin07t5:182_0": "“Vattabhede dukkaṭa”nti idaṁ vassikasāṭikaadinnapubbe sandhāya vuttaṁ. Tenāha “ye",
  "tika-vin07t5:182_1": "manussā”tiādi. Pakatiyā vassikasāṭikadāyakā nāma saṅghaṁ vā attānaṁ vā appavāretvāva",
  "tika-vin07t5:182_2": "anusaṁvaccharaṁ dāyakā.",
  "tika-vin07t5:183_0": "630.“Cha māse parihāraṁ labhatī”ti etena antovassepi yāva vassānassa pacchimadivasā",
  "tika-vin07t5:183_1": "akatā parihāraṁ labhatīti dīpitaṁ hoti. Ekamāsanti hemantassa pacchimuposathena saha",
  "tika-vin07t5:183_2": "gaṇetvā vuttaṁ. Tasmiṁ uposathadivase eva hi taṁ mūlacīvaraṁ kātabbaṁ, itarathā hi",
  "tika-vin07t5:183_3": "nissaggiyato. Ekāhadvīhādivasena…pe… laddhā ceva niṭṭhitā cāti ettha ekāhānāgatāya",
  "tika-vin07t5:183_4": "vassūpanāyikāya laddhā ceva niṭṭhitā ca dvīhānāgatāya…pe… dasāhānāgatāya vassūpanāyikāya",
  "tika-vin07t5:183_5": "laddhā ceva niṭṭhitā ca, antovasse vā laddhā ceva niṭṭhitā cāti evamattho daṭṭhabbo.",
  "tika-vin07t5:183_6": "Tattha āsaḷhīmāsassa juṇhapakkhapuṇṇamiyaṁ laddhā, tadaheva rajanakappapariyosānehi",
  "tika-vin07t5:183_7": "niṭṭhitā ca vassikasāṭikā “ekāhānāgatāya vassūpanāyikāya laddhā ceva niṭṭhitā cā”ti",
  "tika-vin07t5:183_8": "vuccati. Eteneva nayena juṇhapakkhassa chaṭṭhiyaṁ laddhā, niṭṭhitā ca “dasāhānāgatāya",
  "tika-vin07t5:183_9": "vassūpanāyikāya laddhā ceva niṭṭhitā cā”ti vuccati. Yāva paṭhamakattikatemāsipuṇṇamā,",
  "tika-vin07t5:183_10": "tāva laddhā, niṭṭhitā ca “antovasse laddhā ceva niṭṭhitā cā”ti vuccati. Paṭhamakattikatemāsipuṇṇamito",
  "tika-vin07t5:183_11": "paraṁ laddhā ceva niṭṭhitā ca yāva cīvarakālo nātikkamati, tāva anadhiṭṭhahitvāpi",
  "tika-vin07t5:183_12": "ṭhapetuṁ vaṭṭatīti adhippāyo.",
  "tika-vin07t5:184_0": "Ettha ca “tasmiṁyeva antodasāhe adhiṭṭhātabbā”ti avisesena vuttepi vassānato pubbe",
  "tika-vin07t5:184_1": "ekāhadvīhādivasena anāgatāya vassūpanāyikāya laddhā tehi divasehi dasāhaṁ anatikkamantena",
  "tika-vin07t5:184_2": "vassūpanāyikadivasato paṭṭhāya adhiṭṭhānakkhettaṁ sampattā eva adhiṭṭhātabbā, tato",
  "tika-vin07t5:184_3": "pana pubbe dasāhātikkamena niṭṭhitāpi na adhiṭṭhātabbā adhiṭṭhānassa akhettattā.",
  "tika-vin07t5:184_4": "Tādisā pana vassūpanāyikadivase eva adhiṭṭhātabbā, anadhiṭṭhahato aruṇuggamanena",
  "tika-vin07t5:184_5": "nissaggiyaṁ hoti. Yadi evaṁ “dasāhānāgatāyā”ti iminā kiṁ payojananti ce? Vassānato",
  "tika-vin07t5:184_6": "pubbe eva dasāhe atikkante niṭṭhitā vassūpanāyikadivase eva adhiṭṭhātabbāti dassanatthaṁ",
  "tika-vin07t5:184_7": "vuttaṁ. Tenevāha “dasāhātikkame niṭṭhitā tadaheva adhiṭṭhātabbā”ti.",
  "tika-vin07t5:185_0": "Dasāhe appahonte cīvarakālaṁ nātikkametabbāti temāsabbhantare dasāhe appahonte navāhānāgatāya",
  "tika-vin07t5:185_1": "kattikatemāsipuṇṇamāya sattamito paṭṭhāya laddhā, niṭṭhitā ca cīvarakālaṁ nātikkametabbāti",
  "tika-vin07t5:185_2": "attho. Tathā hi “māso seso gimhānanti bhikkhunā vassikasāṭikacīvaraṁ pariyesitabba”nti",
  "tika-vin07t5:185_3": "pariyesanakkhettaṁ vatvā “vassikasāṭikaṁ vassānaṁ cātumāsaṁ adhiṭṭhātu”nti vuttattā",
  "tika-vin07t5:185_4": "katāyapi akatāyapi māsamattaṁ anadhiṭṭhātabbatā siddhā. Yasmā ca akatā vassikasāṭikasaṅkhyaṁ",
  "tika-vin07t5:185_5": "na gacchati, akaraṇañca kenaci vekallena, na anādarena, tasmā cātumāsaṁ akatattā",
  "tika-vin07t5:185_6": "eva parihāraṁ labhati, katā pana adhiṭṭhānakkhette, akatā ca cīvarakāle dasāhaparamasikkhāpadeneva",
  "tika-vin07t5:185_7": "parihāraṁ labhatīti ayamattho labbhati. Kasmāti attano matiyā kāraṇapucchā. Tasmāti",
  "tika-vin07t5:185_8": "vassāneyeva vassikasāṭikāya adhiṭṭhātabbatāvacanato. “Ticīvaraṁ adhiṭṭhātu”nti suttaṁ",
  "tika-vin07t5:185_9": "panettha sesacīvarānaṁ evaṁ kālaniyamābhāvaṁ sādhetuṁ uddhaṭaṁ. Na hi tenettha aññaṁ payojanaṁ atthi.",
  "tika-vin07t5:186": "Kadā adhiṭṭhātabbātiādikurundivacanenāpi “yadā vā tadā vā adhiṭṭhātuṁ vaṭṭatī”ti idaṁ paṭikkhipitvā dasāhabbhantare eva katāya adhiṭṭhātabbataṁ dasseti.",
  "tika-vin07t5:187_0": "Pāḷiyaṁ acchinnacīvarassātiādīsu acchinnasesacīvarassa naṭṭhasesacīvarassa. Etesañhi",
  "tika-vin07t5:187_1": "asamaye pariyesananivāsanāpattiyā eva anāpatti vuttā. Teneva mātikāṭṭhakathāyaṁ “acchinnacīvarassa",
  "tika-vin07t5:187_2": "vā naṭṭhacīvarassa vā anivatthaṁ corā harantīti evaṁ āpadāsu vā nivāsayato ummattakādīnañca",
  "tika-vin07t5:187_3": "anāpattī”ti vuttaṁ, idha pana samantapāsādikāyaṁ ayaṁ nissaggiyā anāpatti pāḷito",
  "tika-vin07t5:187_4": "sayameva sijjhatīti imaṁ adassetvā asijjhamānaṁ naggassa nhāyato dukkaṭāpattiyā eva",
  "tika-vin07t5:187_5": "anāpattiṁ dassetuṁ “acchinnacīvarassā”tiādi vuttanti gahetabbaṁ. Na hi esā anāpatti",
  "tika-vin07t5:187_6": "avutte sijjhatīti. Vassikasāṭikāya attuddesikatā, asamaye pariyesanatā, tāya ca paṭilābhoti",
  "tika-vin07t5:187_7": "imāni tāva pariyesanāpattiyā tīṇi aṅgāni. Nivāsanāpattiyā pana sacīvaratā, āpadābhāvo,",
  "tika-vin07t5:187_8": "vassikasāṭikāya sakabhāvo, asamaye nivāsananti cattāri aṅgāni.",
  "tika-vin07t5:188": "Vassikasāṭikasikkhāpadavaṇṇanā niṭṭhitā.",
  "tika-vin07t5:189": "5. Cīvaraacchindanasikkhāpadavaṇṇanā",
  "tika-vin07t5:190": "631. Pañcame yampi…pe… acchindīti ettha yaṁ te ahaṁ cīvaraṁ adāsiṁ, taṁ “mayā saddhiṁ pakkamissatī”ti saññāya adāsiṁ, na aññathāti kupito acchindīti evaṁ ajjhāharitvā yojetabbaṁ.",
  "tika-vin07t5:191_0": "633.Ekaṁ dukkaṭanti yadi āṇatto avassaṁ acchindati, āṇattikkhaṇe pācittiyameva. Yadi",
  "tika-vin07t5:191_1": "na acchindati, tadā eva dukkaṭanti daṭṭhabbaṁ. Ekavācāya sambahulā āpattiyoti yadi",
  "tika-vin07t5:191_2": "āṇatto anantarāyena acchindati, āṇattikkhaṇeyeva vatthugaṇanāya pācittiyaāpattiyo",
  "tika-vin07t5:191_3": "payogakaraṇakkhaṇeyeva āpattiyā āpajjitabbato, cīvaraṁ pana acchinneyeva nissaggiyaṁ",
  "tika-vin07t5:191_4": "hoti. Yadi so na acchindati, āṇattikkhaṇe ekameva dukkaṭanti daṭṭhabbaṁ. Evaṁ aññatthāpi",
  "tika-vin07t5:191_5": "īdisesu nayo ñātabbo.",
  "tika-vin07t5:192_0": "635.Upajjhaṁ gaṇhissatīti sāmaṇerassa dānaṁ dīpeti, tena ca sāmaṇerakāle datvā upasampannakāle",
  "tika-vin07t5:192_1": "acchindatopi pācittiyaṁ dīpeti. “Bhikkhussa sāmaṁ cīvaraṁ datvā”ti idaṁ ukkaṭṭhavasena",
  "tika-vin07t5:192_2": "vuttaṁ. Āharāpetuṁ pana vaṭṭatīti kamme akate bhatisadisattā vuttaṁ. Vikappanupagapacchimacīvaratā,",
  "tika-vin07t5:192_3": "sāmaṁ dinnatā, sakasaññitā, upasampannatā, kodhavasena acchindanaṁ vā acchindāpanaṁ",
  "tika-vin07t5:192_4": "vāti imānettha pañca aṅgāni.",
  "tika-vin07t5:193": "Cīvaraacchindanasikkhāpadavaṇṇanā niṭṭhitā.",
  "tika-vin07t5:194": "6. Suttaviññattisikkhāpadavaṇṇanā",
  "tika-vin07t5:195_0": "636. Chaṭṭhe vītavītaṭṭhānaṁ yasmiṁ caturassadārumhi paliveṭhenti, tassa turīti nāmaṁ.",
  "tika-vin07t5:195_1": "Vāyantā tiriyaṁ suttaṁ pavesetvā yena ākoṭentā vatthe ghanabhāvaṁ āpādenti, taṁ “vema”nti vuccati.",
  "tika-vin07t5:196": "“Itarasmiṁ tatheva dukkaṭa”nti iminā vāyituṁ āraddhakālato paṭṭhāya yathāvuttaparicchedaniṭṭhiteyeva dukkaṭampi hoti, na tato pubbe vāyanapayogesūti dasseti.",
  "tika-vin07t5:197_0": "Tanteṭhitaṁyeva adhiṭṭhātabbanti ettha ekavāraṁ adhiṭṭhite pacchā vītaṁ adhiṭṭhitagatikameva",
  "tika-vin07t5:197_1": "hoti, puna adhiṭṭhānakiccaṁ natthi. Sace pana antarantarā dasā ṭhapetvā visuṁ visuṁ",
  "tika-vin07t5:197_2": "saparicchedaṁ vītaṁ hoti, paccekaṁ adhiṭṭhātabbamevāti daṭṭhabbaṁ. Ettha ca kappiyasuttaṁ",
  "tika-vin07t5:197_3": "gahetvā aññātakaappavāritenāpi akappiyatantavāyena “suttamatthi, vāyanto natthī”tiādipariyāyamukhena",
  "tika-vin07t5:197_4": "vāyāpentassa anāpatti. Teneva mātikāṭṭhakathāyaṁ “vāyāpeyyā”ti padassa “cīvaraṁ me,",
  "tika-vin07t5:197_5": "āvuso, vāyathāti akappiyaviññattiyā vāyāpeyyā”ti attho vutto, evaṁ vadanto akappiyatantavāyena",
  "tika-vin07t5:197_6": "vāyāpeti nāma, nāññathā.",
  "tika-vin07t5:198_0": "640.Anāpatti cīvaraṁ sibbetuntiādīsu iminā sikkhāpadeneva anāpatti, akataviññattipaccayā",
  "tika-vin07t5:198_1": "pana dukkaṭamevāti vadanti. Akappiyasuttatā, attuddesikatā, akappiyatantavāyena akappiyaviññattiyā",
  "tika-vin07t5:198_2": "vāyāpananti imānettha tīṇi aṅgāni.",
  "tika-vin07t5:199": "Suttaviññattisikkhāpadavaṇṇanā niṭṭhitā.",
  "tika-vin07t5:200": "7. Mahāpesakārasikkhāpadavaṇṇanā",
  "tika-vin07t5:201_0": "642. Sattame “kiñcimattaṁ anupadajjeyyā”ti idaṁ payogabhedadassanaṁ, dānaṁ panettha",
  "tika-vin07t5:201_1": "aṅgaṁ na hoti. Teneva tassa vibhaṅge “antamaso dhammampi bhaṇatī”ti vuttaṁ. Sesamettha",
  "tika-vin07t5:201_2": "uttānameva. Aññātakaappavāritānaṁ tantavāye upasaṅkamitvā vikappamāpajjanatā, cīvarassa",
  "tika-vin07t5:201_3": "attuddesikatā, tassa vacanena suttavaḍḍhanaṁ, cīvarapaṭilābhoti imānettha cattāri aṅgāni.",
  "tika-vin07t5:202": "Mahāpesakārasikkhāpadavaṇṇanā niṭṭhitā.",
  "tika-vin07t5:203": "8. Accekacīvarasikkhāpadavaṇṇanā",
  "tika-vin07t5:204_0": "646. Aṭṭhame chaṭṭhiyaṁ uppannacīvarassa ekādasamāruṇo cīvarakāle uṭṭhātīti āha “chaṭṭhito",
  "tika-vin07t5:204_1": "paṭṭhāyā”tiādi, tena ca “dasāhānāgata”nti vuttattā pañcamito paṭṭhāya puṇṇamito pubbe",
  "tika-vin07t5:204_2": "dasasu aruṇesu uṭṭhitesupi cīvaraṁ nissaggiyaṁ na hoti. Puṇṇamiyā saha ekādasa divasā",
  "tika-vin07t5:204_3": "labbhantīti ettakameva iminā sikkhāpadena laddhaṁ, chaṭṭhito paṭṭhāya uppannaṁ sabbacīvaraṁ",
  "tika-vin07t5:204_4": "paṭhamakathinasikkhāpadavaseneva yāva cīvarakālaṁ nissaggiyaṁ na hotīti dasseti.",
  "tika-vin07t5:205_0": "650. Idāni paṭhamakathinādisikkhāpadehi tassa tassa cīvarassa labbhamānaṁ parihāraṁ",
  "tika-vin07t5:205_1": "idheva ekato sampiṇḍetvā dassento “atirekacīvarassā”tiādimāha. “Anatthate kathine",
  "tika-vin07t5:205_2": "ekādasadivasādhiko māso, atthate kathine ekādasadivasādhikā pañca māsā”ti ayameva",
  "tika-vin07t5:205_3": "pāṭho pāḷiyā sameti. Keci pana “dasadivasādhiko māso, dasadivasādhikā pañca māsāti",
  "tika-vin07t5:205_4": "pāṭhena bhavitabba”nti vadanti, taṁ na yuttaṁ, aññathā “navāhānāgata”nti vattabbato.",
  "tika-vin07t5:205_5": "Yaṁ panettha mātikāṭṭhakathāyañca “kāmañcesa ‘dasāhaparamaṁ atirekacīvaraṁ dhāretabba’nti",
  "tika-vin07t5:205_6": "imināva siddho, aṭṭhuppattivasena pana apubbaṁ viya atthaṁ dassetvā sikkhāpadaṁ ṭhapita”nti",
  "tika-vin07t5:205_7": "likhanti, taṁ pamādalikhitaṁ “pavāraṇamāsassa juṇhapakkhapañcamito paṭṭhāya uppannassa",
  "tika-vin07t5:205_8": "cīvarassa nidhānakālo dassito hotī”ti vuttattā. Imameva ca pamādalikhitaṁ gahetvā",
  "tika-vin07t5:205_9": "bhadantabuddhadattācariyena ca “parihārekamāsova, dasāhaparamo mato”tiādi vuttanti gahetabbaṁ.",
  "tika-vin07t5:206_0": "Accekacīvarasadise aññasminti pubbe adhiṭṭhite uppannakālākārādi sādisena accekacīvarasadise",
  "tika-vin07t5:206_1": "aññasmiṁ cīvare accekacīvarasaññāya cīvarakālaṁ atikkametīti attho. Tenevettha dukkaṭaṁ,",
  "tika-vin07t5:206_2": "anāpatti ca vuttā, itarathā tīsupi padesu pācittiyasseva vattabbato. Anaccekacīvarampi",
  "tika-vin07t5:206_3": "hi cīvarakālaṁ atikkamayato pācittiyameva accekacīvarattike viyāti daṭṭhabbaṁ. Vikappanupagapacchimappamāṇassa",
  "tika-vin07t5:206_4": "accekacīvarassa attano santakatā, dasāhānāgatāya kattikatemāsipuṇṇamāya uppannabhāvo,",
  "tika-vin07t5:206_5": "anadhiṭṭhitaavikappitatā, cīvarakālātikkamoti imānettha cattāri aṅgāni.",
  "tika-vin07t5:207": "Accekacīvarasikkhāpadavaṇṇanā niṭṭhitā.",
  "tika-vin07t5:208": "9. Sāsaṅkasikkhāpadavaṇṇanā",
  "tika-vin07t5:209_0": "652-3. Navame antarantarā gharametthāti antaragharanti gāmo vuttoti āha “antogāme”ti.",
  "tika-vin07t5:209_1": "“Paṭhamaṁ jhānaṁ upasampajja viharatī”ti imassa vibhaṅge “upasampajja”nti sānusāraṁ",
  "tika-vin07t5:209_2": "uddhaṭaṁ. Taṁ sandhāyāha “upasampajjantiādīsu viyā”ti. Tassāpīti “vutthavassāna”nti",
  "tika-vin07t5:209_3": "vibhaṅgapadassapi. Vutthavassānanti ca niddhāraṇe sāmivacanaṁ, etena ca purimasikkhāpade",
  "tika-vin07t5:209_4": "anatthatakathinānaṁ kathinamāsepi asamādānacāro na labbhatīti siddhaṁ hoti, itarathā",
  "tika-vin07t5:209_5": "sikkhāpadasseva niratthakattāti daṭṭhabbaṁ.",
  "tika-vin07t5:210_0": "Parikkhepārahaṭṭhānatoti ettha gāmapariyante ṭhitagharūpacārato paṭṭhāya eko leḍḍupāto",
  "tika-vin07t5:210_1": "parikkhepārahaṭṭhānaṁ nāma. Visuddhimaggepi “aparikkhittassa paṭhamaleḍḍupātato paṭṭhāyā”ti",
  "tika-vin07t5:210_2": "vuttaṁ. Tanti taṁ paṭhamasenāsanādiṁ. Majjhimanikāyaṭṭhakathāyaṁ pana vihārassapi",
  "tika-vin07t5:210_3": "gāmasseva upacāraṁ nīharitvā ubhinnaṁ leḍḍupātānaṁ antarā minitabbanti vuttaṁ.",
  "tika-vin07t5:211_0": "“Kosambiyaṁ aññataro bhikkhu gilāno hotī”ti āgatattā “kosambakasammuti anuññātā”ti",
  "tika-vin07t5:211_1": "vuttaṁ. “Ayañca pacchimadisaṁ gato hotī”ti iminā antaraghare cīvaraṁ nikkhipitvā",
  "tika-vin07t5:211_2": "tasmiṁ vihāre vasantassa sakalampi cīvaramāsaṁ vippavasituṁ vaṭṭati, tato aññattha",
  "tika-vin07t5:211_3": "gamanakicce sati vihārato bahi chārattaṁ vippavāso anuññātoti dīpeti. Tenāha “senāsanaṁ",
  "tika-vin07t5:211_4": "āgantvā sattamaṁ aruṇaṁ uṭṭhāpetu”ntiādi. Vasitvāti aruṇaṁ uṭṭhāpetvā. Tatthevāti",
  "tika-vin07t5:211_5": "tasmiññeva gataṭṭhāne. Aṅgāni panettha aṭṭhakathāyameva vuttāni.",
  "tika-vin07t5:212": "Sāsaṅkasikkhāpadavaṇṇanā niṭṭhitā.",
  "tika-vin07t5:213": "10. Pariṇatasikkhāpadavaṇṇanā",
  "tika-vin07t5:214_0": "660. Dasame ropitamālavacchatoti kenaci niyametvā ropitaṁ sandhāya vuttaṁ. Anocitaṁ",
  "tika-vin07t5:214_1": "milāyamānaṁ ocinitvā yattha katthaci pūjetuṁ vaṭṭati. Ṭhitaṁ disvāti sesakaṁ gahetvā",
  "tika-vin07t5:214_2": "ṭhitaṁ disvā. Yattha icchatha, tattha dethāti ettha niyametvā “asukassa dehī”ti vuttepi",
  "tika-vin07t5:214_3": "doso natthi “tumhākaṁ ruciyā”ti vuttattā. Saṅghe pariṇatabhāvo, taṁ ñatvā attano",
  "tika-vin07t5:214_4": "pariṇāmanaṁ, paṭilābhoti imānettha tīṇi aṅgāni.",
  "tika-vin07t5:215": "Pariṇatasikkhāpadavaṇṇanā niṭṭhitā.",
  "tika-vin07t5:216": "Niṭṭhito pattavaggo tatiyo.",
  "tika-vin07t5:217": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t5:218": "Tiṁsakavaṇṇanānayo niṭṭhito.",
  "tika-vin07t5:219": "Paṭhamo bhāgo niṭṭhito.",
  "tika-vin07t5:220": "Namo tassa bhagavato arahato sammāsambuddhassa",
  "tika-vin07t5:221": "Vinayapiṭake",
  "tika-vin07t5:222": "Vimativinodanī-ṭīkā (dutiyo bhāgo)"
}