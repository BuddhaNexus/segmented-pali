{
  "tika-abh01t7:0": "3. Nikkhepakaṇḍaṁ",
  "tika-abh01t7:1": "Tikanikkhepakathāvaṇṇanā",
  "tika-abh01t7:2_0": "985.Sabbesanti cittuppādavasena rūpāsaṅkhatavasena ca bhinnānaṁ sabbesaṁ phassādicakkhādipadabhājananayena",
  "tika-abh01t7:2_1": "vitthārito. Tattha pana asaṅkhatassa bhedābhāvato asaṅkhatā dhātūtveva padabhājanaṁ",
  "tika-abh01t7:2_2": "daṭṭhabbaṁ. Yevāpanakānaṁ pana sukhumupādāyarūpassa ca indriyavikāraparicchedalakkhaṇarūpupatthambhakabhāvarahitassa",
  "tika-abh01t7:2_3": "hadayavatthussa paduddhārena idha niddesānarahattā niddeso na katoti daṭṭhabbo. Na",
  "tika-abh01t7:2_4": "hi tathāgatassa dhammesu ācariyamuṭṭhi atthīti. Nikkhipitvāti vitthāradesanaṁ ṭhapetvā,",
  "tika-abh01t7:2_5": "apanetvāti attho, vitthāradesanaṁ antogadhaṁ katvāti vā. Gāthāttho nidāne vutto eva.",
  "tika-abh01t7:3_0": "Mūlavasena paccayabhāvo hetupaccayattho. Pabhavati etasmāti pabhavo, so eva “janako”ti",
  "tika-abh01t7:3_1": "visesito. Samuṭṭhāti etenāti samuṭṭhānaṁ, tassa visesanaṁ nibbattakanti. Sabbāni",
  "tika-abh01t7:3_2": "vā etāni pariyāyavacanāni. Atthavasenāti kasmā vuttaṁ, nanu kusalamūlānaṁ hetubhāvato",
  "tika-abh01t7:3_3": "dhammavasenāti yuttanti? Saccametaṁ, alobhādīnaṁ pana tiṇṇaṁ samānassa mūlaṭṭhassa",
  "tika-abh01t7:3_4": "vasena dassitataṁ sandhāya “atthavasenā”ti vuttaṁ. Iminā dhammoti bhāvo, atthoti",
  "tika-abh01t7:3_5": "dhammakiccaṁ adhippetanti viññāyati. “Alobho nidānaṁ kammānaṁ samudayāyā”tiādivacanato",
  "tika-abh01t7:3_6": "tāni kusalamūlāni samuṭṭhānaṁ etassātipi taṁsamuṭṭhānaṁ. Taṁ pana tehi samuṭṭhitaṁ",
  "tika-abh01t7:3_7": "hotīti “alobhādīhi samuṭṭhita”nti āha. Te kusalamūlataṁsampayuttā samuṭṭhānaṁ etassātipi",
  "tika-abh01t7:3_8": "attho sambhavati. Ettha pana cetanaṁ ṭhapetvā aññe “taṁsampayuttā”ti samuṭṭhānabhāve",
  "tika-abh01t7:3_9": "vattabbā. Tattha mūlehi attano paccayato kusale pariyādiyati, khandhehi sabhāvato,",
  "tika-abh01t7:3_10": "kammehi aññassa nibbattanakiccato. Mūlehi ca kusalānaṁ anavajjatāya hetuṁ dasseti,",
  "tika-abh01t7:3_11": "khandhehi taṁsampayogakataṁ anavajjasabhāvaṁ, kammehi sukhavipākataṁ. Mūlehi vā nidānasampattiyā",
  "tika-abh01t7:3_12": "ādikalyāṇataṁ, khandhehi sabhāvasampattiyā majjhekalyāṇataṁ, kammehi nibbattisampattiyā",
  "tika-abh01t7:3_13": "pariyosānakalyāṇataṁ.",
  "tika-abh01t7:4_0": "986.Taṁ…pe… uddhaṁ akusalaṁ nāma natthīti kasmā vuttaṁ, nanu vicikicchuddhaccasahagatamoho",
  "tika-abh01t7:4_1": "atthīti? Saccametaṁ, tena pana vinā taṁsampayuttatā natthīti taṁsampayuttesu gahitesu",
  "tika-abh01t7:4_2": "moho gahito evāti katvā “tato uddhaṁ natthī”ti vuttaṁ aññattha abhāvā. Ekasmiṁ ṭhitaṁ",
  "tika-abh01t7:4_3": "ekaṭṭhaṁ, sahajabhāvena ekaṭṭhaṁ sahajekaṭṭhaṁ. Pahātabbanti pahānaṁ, pahānabhāvena",
  "tika-abh01t7:4_4": "ekaṭṭhaṁ pahānekaṭṭhaṁ. Yena hi yaṁ saha pahātabbaṁ, tena taṁ ekasmiṁ puggale ṭhitaṁ",
  "tika-abh01t7:4_5": "hoti, ekasmiṁ samucchinne asamucchinne ca itarassa samucchinnatāya asamucchinnatāya",
  "tika-abh01t7:4_6": "ca vasena aññamaññāvirahitato.",
  "tika-abh01t7:5_0": "987.Tīṇi lakkhaṇānīti aniccadukkhaanattatā. Nāmakasiṇasattapaññattiyo tisso paññattiyo.",
  "tika-abh01t7:5_1": "Paramatthe amuñcitvā vohariyamānā vihāramañcādikā upādāpaññatti sattapaññattiggahaṇena",
  "tika-abh01t7:5_2": "gahitāti veditabbā, etāni ca lakkhaṇādīni heṭṭhā dvīsu kaṇḍesu viññattiādīni viya",
  "tika-abh01t7:5_3": "na vuttāni, na ca sabhāvadhammāti katvā na labbhantīti vuttāni. Na hi koci sabhāvo",
  "tika-abh01t7:5_4": "kusalattikāsaṅgahitoti vattuṁ yuttanti.",
  "tika-abh01t7:6_0": "988.Sukhabhūmīti kāmāvacarādayopi yujjanti. Sukhasahagatā hi kāmāvacarādibhūmi sukhabhūmi.",
  "tika-abh01t7:6_1": "Kāmāvacarādibhūmīti ca kāmāvacarāditāya dhammā eva vuccantīti kāmāvacarādicittuppādesūti",
  "tika-abh01t7:6_2": "atthato viññāyati. Evañca katvā “sukhabhūmiya”nti vatvā tassā eva vibhāgadassanatthaṁ",
  "tika-abh01t7:6_3": "“kāmāvacare”tiādi vuttaṁ. Bhūmi-saddo ca abhidhamme kāmāvacarādīsu niruḷhoti “catūsu",
  "tika-abh01t7:6_4": "bhūmīsu kusala”ntiādīsu aññabhūmiggahaṇaṁ na hotīti. Pāḷito cāti “visiṭṭhānaṁ pākāti",
  "tika-abh01t7:6_5": "vipākā”tiādivacanatthavibhāvanena pāḷito. “Vipakkabhāvamāpannānaṁ arūpadhammānametaṁ",
  "tika-abh01t7:6_6": "adhivacana”ntiādinā bhāsitatthavibhāvanena atthato ca. Nāmaparicchedādīhi tikadukānaṁ",
  "tika-abh01t7:6_7": "vavatthānadassanena vā pāḷito, tadatthaviññāpanena atthato.",
  "tika-abh01t7:7": "991.Sāliphalanti sālipākamāha.",
  "tika-abh01t7:8": "994.Amhākaṁ mātulattheroti puggalārammaṇassapi upādānassa upādānakkhandhā eva paccayo, na lokuttarā, ko pana vādo khandhārammaṇassa. Tenāha “aggahitānī”ti.",
  "tika-abh01t7:9": "998. Yathā upādānehi aggahetabbā anupādāniyā, evaṁ saṁkilesehi aggahetabbā asaṁkilesikāti katvā “asaṁ…pe… eseva nayo”ti āha.",
  "tika-abh01t7:10_0": "1006. Diṭṭhiyā gahito attā na vijjati. Yesu pana vipallatthagāho, te upādānakkhandhāva",
  "tika-abh01t7:10_1": "vijjanti. Tasmā yasmiṁ avijjamānaniccādivipariyāsākāragahaṇaṁ atthi, sova upādānakkhandhapañcakasaṅkhāto",
  "tika-abh01t7:10_2": "kāyo. Tattha niccādiākārassa avijjamānatādassanatthaṁ ruppanādisabhāvasseva ca vijjamānatādassanatthaṁ",
  "tika-abh01t7:10_3": "vijjamāno kāyoti visesetvā vutto, lokuttarā pana na kadāci avijjamānākārena gayhantīti",
  "tika-abh01t7:10_4": "na idaṁ visesanaṁ arahanti. Sakkāye diṭṭhi, satī vā kāye diṭṭhi sakkāyadiṭṭhi. Attanā",
  "tika-abh01t7:10_5": "gahitākārassa avijjamānatāya sayameva satī, na tāya gahito attā attaniyaṁ vāti attho.",
  "tika-abh01t7:10_6": "Ayaṁ panattho sambhavatīti katvā vutto, purimo eva pana padhāno. Dutiye hi diṭṭhiyā",
  "tika-abh01t7:10_7": "vatthu avisesitaṁ hoti. Kāyoti hi khandhapañcake vuccamāne lokuttarāpanayanaṁ natthi.",
  "tika-abh01t7:10_8": "Na hi lokuttaresu kāya-saddo na vattati. Kāyapassaddhiādīsu hi lokuttaresu kāya-saddopi",
  "tika-abh01t7:10_9": "lokuttarakkhandhavācakoti. Sīlenāti suddhiyā ahetubhūtena sīlena. Gahitasamādānanti",
  "tika-abh01t7:10_10": "uppāditaparāmāsova. So hi samādiyanti etena kukkurasīlavatādīnīti “samādāna”nti vutto.",
  "tika-abh01t7:10_11": "Tattha avītikkamanīyatāya sīlaṁ, bhattivasena satataṁ caritabbatāya vataṁ daṭṭhabbaṁ.",
  "tika-abh01t7:11_0": "1007.Idheva tiṭṭhamānassāti imissāyeva indasālaguhāyaṁ tiṭṭhamānassa. Vācuggatakaraṇaṁ",
  "tika-abh01t7:11_1": "uggaho. Atthaparipucchanaṁ paripucchā. Kusalehi saha codanāpariharaṇavasena vinicchayakaraṇaṁ",
  "tika-abh01t7:11_2": "vinicchayo. Bahūnaṁ nānappakārānaṁ sakkāyadiṭṭhīnaṁ avihatattā tā janenti, tāhi janitāti",
  "tika-abh01t7:11_3": "vā puthujjanā. Avighātameva vā jana-saddo vadati. Puthu satthārānaṁ mukhullokikāti",
  "tika-abh01t7:11_4": "ettha puthū janā etesanti puthujjanāti vacanattho. Puthu…pe… avuṭṭhitāti ettha janetabbā,",
  "tika-abh01t7:11_5": "jāyanti vā etthāti janā, gatiyo. Puthū janā etesanti puthujjanā. Ito pare jāyanti",
  "tika-abh01t7:11_6": "etehīti janā, abhisaṅkhārādayo. Te etesaṁ puthū vijjantīti puthujjanā. Abhisaṅkharaṇādiattho",
  "tika-abh01t7:11_7": "eva vā jana-saddo daṭṭhabbo. Rāgaggiādayo santāpā. Te eva sabbepi vā kilesā pariḷāhā.",
  "tika-abh01t7:11_8": "Puthu pañcasukāmaguṇesūti ettha jāyatīti jano, “rāgo gedho”ti evamādiko. Puthu jano",
  "tika-abh01t7:11_9": "etesanti puthujjanā. Puthūsu vā janā jātā rattāti evaṁ rāgādiattho eva jana-saddo",
  "tika-abh01t7:11_10": "daṭṭhabbo. Palibuddhāti sambaddhā upaddutā vā. Assutavāti etena andhatā vuttāti “andhaputhujjano vutto”ti āha.",
  "tika-abh01t7:12_0": "Anayeti avaḍḍhiyaṁ. Sabbattha niruttilakkhaṇena padasiddhi veditabbā. Anekesu ca",
  "tika-abh01t7:12_1": "kappasatasahassesu kataṁ jānanti, pākaṭañca karonti upakāraṁ satijananaāmisapaṭiggahaṇādinā",
  "tika-abh01t7:12_2": "paccekasambuddhā, tatheva dukkhitassa sakkaccaṁ kātabbaṁ karonti. Sammāsambuddho",
  "tika-abh01t7:12_3": "pana asaṅkhyeyyaappameyyesupi kataṁ upakāraṁ maggaphalānaṁ upanissayañca jānāti,",
  "tika-abh01t7:12_4": "pākaṭañca karoti, sīho viya ca javaṁ sabbattha sakkaccameva dhammadesanaṁ karoti.",
  "tika-abh01t7:12_5": "Ariyabhāvoti yehi yogato ariyā vuccanti, te maggaphaladhammā daṭṭhabbā. Ariyakaradhammā",
  "tika-abh01t7:12_6": "aniccadassanādayo, vipassiyamānā vā aniccādayo.",
  "tika-abh01t7:13_0": "Sotānīti taṇhādiṭṭhikilesaduccaritaavijjāsotāni. “Sotānaṁ saṁvaraṁ brūmī”ti vatvā",
  "tika-abh01t7:13_1": "“paññāyete pidhīyare”ti vacanena sotānaṁ saṁvaro pidahanaṁ samucchedañāṇanti viññāyati.",
  "tika-abh01t7:13_2": "Khantīti adhivāsanā, sā ca tathāpavattā khandhā. Paññāti eke, adoso eva vā. Kāyaduccaritādīnanti",
  "tika-abh01t7:13_3": "dussīlyasaṅkhātānaṁ kāyavacīduccaritānaṁ muṭṭhassaccasaṅkhātassa pamādassa abhijjhādomanassānaṁ",
  "tika-abh01t7:13_4": "pāpakānaṁ akkhantiaññāṇakosajjānañca. Anupekkhā saṅkhārehi avivaṭṭanaṁ, sālayatāti",
  "tika-abh01t7:13_5": "attho. Dhammaṭṭhitiyaṁ paṭiccasamuppāde paṭilomabhāvo sassatucchedagāho, tappaṭicchādakamoho",
  "tika-abh01t7:13_6": "vā. Nibbāne paṭilomabhāvo saṅkhāresu rati, nibbānapaṭicchādako moho vā. Saṅkhāranimittaggāhoti",
  "tika-abh01t7:13_7": "yādisassa kilesassa appahīnattā vipassanā saṅkhāranimittaṁ na muñcati, so kileso",
  "tika-abh01t7:13_8": "daṭṭhabbo. Saṅkhāranimittaggahaṇassa atikkamanaṁ vā pahānaṁ.",
  "tika-abh01t7:14_0": "Catunnaṁ ariyamaggānaṁ bhāvitattā accantaṁ appavattibhāvena yaṁ pahānanti yojanā",
  "tika-abh01t7:14_1": "veditabbā. Kena pana pahānanti? Ariyamaggehevāti viññāyamāno ayamattho tesaṁ bhāvitattā",
  "tika-abh01t7:14_2": "appavattivacanena. Samudayapakkhikassāti ettha cattāropi maggā catusaccābhisamayāti",
  "tika-abh01t7:14_3": "katvā tehi pahātabbena tena tena samudayena saha pahātabbattā samudayasabhāgattā",
  "tika-abh01t7:14_4": "ca saccavibhaṅge ca sabbakilesānaṁ samudayabhāvassa vuttattā “samudayapakkhikā”ti",
  "tika-abh01t7:14_5": "diṭṭhiādayo vuccanti. Kāyavācācittānaṁ virūpappavattiyā nayanaṁ apayāpanaṁ, kāyaduccaritādīnaṁ",
  "tika-abh01t7:14_6": "vināsanayanaṁ vā vinayo, tesaṁ vā jimhappavattiṁ vicchinditvā ujukanayanaṁ vinayanaṁ.",
  "tika-abh01t7:14_7": "Eseseti eso so eva, atthato anaññoti attho. Tajjāteti atthato taṁsabhāvova. Sappuriso",
  "tika-abh01t7:14_8": "ariyasabhāvo, ariyo ca sappurisabhāvoti attho.",
  "tika-abh01t7:15_0": "Advayanti dvayatārahitaṁ, vaṇṇameva “accī”ti gahetvā acciṁ vā “vaṇṇo evā”ti tesaṁ",
  "tika-abh01t7:15_1": "ekattaṁ passanto viya yathātakkitaṁ attānaṁ “rūpa”nti, yathādiṭṭhaṁ vā rūpaṁ “attā”ti",
  "tika-abh01t7:15_2": "gahetvā tesaṁ ekattaṁ passanto daṭṭhabbo. Ettha ca “rūpaṁ attā”ti imissā pavattiyā",
  "tika-abh01t7:15_3": "abhāvepi rūpe attaggahaṇaṁ pavattamānaṁ acciyaṁ vaṇṇaggahaṇaṁ viya. Upamāyo ca anaññattādiggahaṇanidassanavaseneva",
  "tika-abh01t7:15_4": "vuttā, na vaṇṇādīnaṁ viya attano vijjamānattassa, attano viya vā vaṇṇādīnaṁ avijjamānattassa dassanatthaṁ.",
  "tika-abh01t7:16_0": "1008.Sarīranipphattiyāti sarīrapāripūriyā. Nicchetuṁ asakkonto vicinanto kicchatīti",
  "tika-abh01t7:16_1": "vicikicchā. Idappaccayānaṁ bhāvoti jātiādisabhāvameva āha, jātiādīnaṁ vā jarāmaraṇādiuppādanasamatthataṁ.",
  "tika-abh01t7:16_2": "Sā pana jātiādivinimuttā natthīti tesaṁyevādhivacanaṁ hoti “idappaccayatā”ti.",
  "tika-abh01t7:17_0": "1009. Idha anāgatakilesā “tadekaṭṭhā kilesā”ti vuccantīti te dassetuṁ “imissā ca",
  "tika-abh01t7:17_1": "pāḷiyā”tiādi āraddhaṁ. Sahajekaṭṭhavasenāti tattha uppannadiṭṭhiyā sahajekaṭṭhavasenāti",
  "tika-abh01t7:17_2": "atthato viññāyati. Taṁsampayuttoti tehi saṁyojanakilesehi sampayuttotipi attho yujjati.",
  "tika-abh01t7:17_3": "Tathā te saṁyojanakilesā samuṭṭhānaṁ etassāti taṁsamuṭṭhānanti vā. Saṁyojanarahitehi",
  "tika-abh01t7:17_4": "ca pana kilesehi sampayuttānaṁ samuṭṭhitānañca sabbhāvato kileseheva yojanā katā.",
  "tika-abh01t7:18_0": "1011.Saṁyojanādīnaṁ viyāti saṁyojanatadekaṭṭhakilesādīnaṁ yathāvuttānaṁ viya. Tehīti",
  "tika-abh01t7:18_1": "dassanabhāvanāmaggehi. Abhisaṅkhāraviññāṇaṁ kusalākusalaṁ, nāmarūpañca vipākanti",
  "tika-abh01t7:18_2": "katvā “kusalādīnampi pahānaṁ anuññāta”nti āha.",
  "tika-abh01t7:19_0": "1013.Hetūcevāti “pahātabbahetukā”ti etasmiṁ samāsapade ekadesena samāsapadatthaṁ",
  "tika-abh01t7:19_1": "vadati. Ettha ca purimanayena “ime dhammā dassanenapahātabbahetukā”ti imeyeva dassanenapahātabbahetukā,",
  "tika-abh01t7:19_2": "na ito aññeti ayaṁ niyamo paññāyati, na ime dassanenapahātabbahetukāyevāti. Tasmā",
  "tika-abh01t7:19_3": "imesaṁ dassanenapahātabbahetukabhāvo aniyato vicikicchāsahagatamohassa ahetukattāti",
  "tika-abh01t7:19_4": "purimanayo vivaraṇīyatthavā hoti. Tasmā purimanayena dhammato dassanenapahātabbahetuke",
  "tika-abh01t7:19_5": "nikkhipitvā atthato nikkhipituṁ dutiyanayo vutto.",
  "tika-abh01t7:20": "1029.Mahaggatā vā iddhividhādayo. Appamāṇārammaṇā mahaggatā cetopariyapubbenivāsānāgataṁsañāṇasampayuttā.",
  "tika-abh01t7:21_0": "1035. Anantare niyuttāni, anantaraphalappayojanāni, anantaraphalakaraṇasīlāni vā",
  "tika-abh01t7:21_1": "ānantarikāni. Tāni pana paṭipakkhena anivāraṇīyaphalattā antarāyarahitānīti “anantarāyena",
  "tika-abh01t7:21_2": "phaladāyakānī”ti vuttaṁ. Anantarāyāni vā ānantarikānīti niruttivasena padasiddhi",
  "tika-abh01t7:21_3": "veditabbā. Ekasmimpīti pi-saddena anekasmimpi āyūhite vattabbamevanatthīti dasseti.",
  "tika-abh01t7:21_4": "Na ca tesaṁ aññamaññapaṭibāhakattaṁ atthi appaṭipakkhattā, appaṭipakkhatā ca samānaphalattā",
  "tika-abh01t7:21_5": "anubalappadānato ca. “Natthi hetu natthi paccayo sattānaṁ saṁkilesāyā”ti evamādiko",
  "tika-abh01t7:21_6": "ahetukavādo. “Karoto kho kārayato chindato chedāpayato…pe… karoto na karīyati pāpa”nti",
  "tika-abh01t7:21_7": "evamādiko akiriyavādo. “Natthi dinna”nti evamādiko natthikavādo. Etesu purimavādo",
  "tika-abh01t7:21_8": "bandhamokkhānaṁ hetuṁ paṭisedheti, dutiyo kammaṁ, tatiyo vipākanti ayametesaṁ viseso.",
  "tika-abh01t7:21_9": "Tañhīti ahetukādiniyatamicchādiṭṭhiṁ, na pana niyatabhāvaṁ appattaṁ.",
  "tika-abh01t7:22_0": "1039.Paccayaṭṭhenāti maggapaccayasaṅkhātena sampayogavisiṭṭhena paccayabhāvenāti",
  "tika-abh01t7:22_1": "veditabbaṁ. Ettha ca maggaṅgānaṁ ṭhapanaṁ maggapaccayabhāvarahite maggahetuke dassetuṁ,",
  "tika-abh01t7:22_2": "tena maggahetuke asaṅkarato vavatthapeti. Sace pana koci vadeyya “ekekaṁ aṅgaṁ ṭhapetvā",
  "tika-abh01t7:22_3": "taṁtaṁsampayuttānaṁ maggahetukabhāvepi ‘maggaṅgāni ṭhapetvā’ti idaṁ vacanaṁ yujjatī”ti.",
  "tika-abh01t7:22_4": "Evañhi sati tatiyanaye viya idhāpi “ṭhapetvā”ti na vattabbaṁ siyā, vuttañcetaṁ, tasmā",
  "tika-abh01t7:22_5": "vuttanayenevattho veditabbo. Maggaṅgāmaggaṅgānañhi sampayuttānaṁ visesadassanattho",
  "tika-abh01t7:22_6": "ayaṁ nayoti. Sesamaggaṅgānaṁ pubbe ṭhapitānanti adhippāyo. Phassādīnañhi purimanayepi",
  "tika-abh01t7:22_7": "maggahetukatā siddhāti.",
  "tika-abh01t7:23_0": "Sammādiṭṭhiyā dutiyanayepi ṭhapitāya tatiyanaye sahetukabhāvo dassito. Kathaṁ dassito,",
  "tika-abh01t7:23_1": "nanu ariyamaggasamaṅgissa “alobho adoso ime dhammā maggahetū”ti avatvā “alobho adoso",
  "tika-abh01t7:23_2": "amoho ime dhammā maggahetū”ti visuṁ sammādiṭṭhiādike maggahetū dassetvā “taṁsampayutto…pe…",
  "tika-abh01t7:23_3": "viññāṇakkhandho”ti visuṁ maggahetukānaṁ dassitattā “maggahetūsu amoho”ti vuttāya",
  "tika-abh01t7:23_4": "sammādiṭṭhiyā maggahetukatā na dassitā siyā? No na dassitā. Yathā hi tīṇi saṁyojanāni",
  "tika-abh01t7:23_5": "dassetvā “tadekaṭṭho lobho doso moho, ime dhammā dassanena pahātabbahetū”ti visuṁ",
  "tika-abh01t7:23_6": "pahātabbahetū niyametvā “tadekaṭṭhā ca kilesā”tiādivacanena lobhadosamohā ca aññamaññasahajekaṭṭhā",
  "tika-abh01t7:23_7": "aññamaññasampayuttā saṅkhārakkhandhabhūtā ca dassanenapahātabbahetukāti dassitā honti,",
  "tika-abh01t7:23_8": "evamidhāpi “alobhādayo ime dhammā maggahetū”ti nigamitāpi aññamaññasampayuttasaṅkhārakkhandhabhāvato",
  "tika-abh01t7:23_9": "taṁsampayuttasaṅkhārakkhandhavacanena “maggahetukā”ti dassitā evāti siddhaṁ hoti,",
  "tika-abh01t7:23_10": "sammādiṭṭhiyāpi amohoti vuttāya maggahetukabhāvadassanaṁ. Sace pana yo dutiyanaye",
  "tika-abh01t7:23_11": "maggo ceva hetu cāti vutto, tato aññasseva aññena asādhāraṇena pariyāyena maggahetubhāvaṁ",
  "tika-abh01t7:23_12": "dassetvā taṁsampayogato sammādiṭṭhiyā maggahetukabhāvadassanattho tatiyanayo siyā.",
  "tika-abh01t7:23_13": "“Ariyamaggasamaṅgissa alobho adoso ime dhammā maggahetū”tiādi vattabbaṁ siyā. Yasmā",
  "tika-abh01t7:23_14": "pana “maggahetū”ti iminā aññena sādhāraṇena pariyāyena yesaṁ maggahetubhāvo sambhavati,",
  "tika-abh01t7:23_15": "te sabbe “maggahetū”ti dassetvā taṁsampayuttānaṁ tesaṁ aññesañca maggahetukabhāvadassanattho",
  "tika-abh01t7:23_16": "tatiyanayo, tasmā tattha “amoho”tipi vuttaṁ. Na hi so maggahetu na hotīti. Ime pana",
  "tika-abh01t7:23_17": "tayopi nayā atthavisesavasena nikkhittattā atthato nikkhepā daṭṭhabbā. Atha vā sarūpena",
  "tika-abh01t7:23_18": "vacanaṁ dhammato nikkhepo, atthena atthatoti evampi yojanā sambhavati. Tattha dutiyatatiyanayā",
  "tika-abh01t7:23_19": "sarūpato hetuhetumantudassanavasena dhammato nikkhepo. Paṭhamanayo tathāadassanato",
  "tika-abh01t7:23_20": "atthena ca maggaṅgataṁsampayuttānaṁ hetuhetumantubhāvāvagamanato atthato nikkhepoti.",
  "tika-abh01t7:24_0": "1040. Yasmiṁ sabhāvadhamme ninnapoṇapabbhārabhāvena cittaṁ pavattati, so tassa ārammaṇādhipati",
  "tika-abh01t7:24_1": "veditabbo. Cetopariyañāṇena jānitvā paccavekkhamāno tena paccavekkhamānoti vutto.",
  "tika-abh01t7:24_2": "Etthāpīti etasmimpi aṭṭhakathāvacane, ettha vā paṭṭhāne maggādīni ṭhapetvā aññesaṁ",
  "tika-abh01t7:24_3": "adhipatipaccayabhāvassa avacaneneva paṭikkhepapāḷiyaṁ. Ayamevatthoti attano maggaphalaṁ",
  "tika-abh01t7:24_4": "ṭhapetvāti attho. Vīmaṁsādhipateyyanti padhānena adhipatinā sahajātādhipati nidassito,",
  "tika-abh01t7:24_5": "tayidaṁ nayadassanamattameva hotīti aññopi evaṁpakāro sahajāto maggādhipati nidassito",
  "tika-abh01t7:24_6": "hoti, tasmā vīriyādhipateyyanti ca yojetabbaṁ. Idampi hi atthato vuttamevāti.",
  "tika-abh01t7:25_0": "1041. Attano sabhāvo attabhāvo. Laddhokāsassa kammassa vipāko kappasahassātikkame",
  "tika-abh01t7:25_1": "uppajjati anekakappasahassāyukānaṁ sattānaṁ, kappasahassātikkamepi vā laddhokāsaṁ",
  "tika-abh01t7:25_2": "yaṁ bhavissati, tadapi laddhokāsamevāti attano vipākaṁ sandhāya vuccati. Natthi nāma",
  "tika-abh01t7:25_3": "na hotīti anuppanno nāma na hotīti adhippāyo. Uppādīsu antogadhattā “uppādino dhammā”ti",
  "tika-abh01t7:25_4": "etena vacanena vuccatīti katvā āha “uppādino dhammā nāma jāto”ti. Arūpasaṅkhāto attāti",
  "tika-abh01t7:25_5": "arūpabhavaṅgaṁ āha. Tattha ākāsānañcāyatanasaññādimayo attāti hi atthato vohāro pavattoti.",
  "tika-abh01t7:26_0": "Yadi pana āyū…pe… sabbaṁ vipākaṁ dadeyya, aladdhokāsañca vipākaṁ detīti katvā vipakkavipākañca",
  "tika-abh01t7:26_1": "dadeyya, tato ekasseva kammassa sabbavipākena bhavitabbanti aññassa kammassa okāso",
  "tika-abh01t7:26_2": "na bhaveyya niratthakattā, uppattiyāyeva okāso na bhaveyya, uppannassa vā phaladāne.",
  "tika-abh01t7:26_3": "Atha vā aladdhokāsassa vipākadāne paccayantararahitassapi vipākadānaṁ āpannanti avijjātaṇhādipaccayantarakhepakassa",
  "tika-abh01t7:26_4": "aññassa apacayagāmikammassa kammakkhayakarassa okāso na bhaveyya. Bhāvitepi magge",
  "tika-abh01t7:26_5": "avijjādipaccayantararahitassa ca kammassa vipaccanato samatthatā na siyāti attho.",
  "tika-abh01t7:26_6": "Sabbadā vā vipākappavattiyā eva bhavitabbattā vipākato aññassa pavattiokāso na bhaveyya.",
  "tika-abh01t7:26_7": "Taṁ panāti āyūhitaṁ kammaṁ. Idaṁ pana dhuvavipākassa vipākena adhuvavipākassapi laddhokāsassa",
  "tika-abh01t7:26_8": "vipākaṁ uppādīti dassetuṁ āraddhanti daṭṭhabbaṁ. Aṭṭha samāpattiyo ca balavavirahe",
  "tika-abh01t7:26_9": "aggamaggabhāvanāvirahe ca appahīnasabhāvato dhuvaṁ vipaccantīti dhuvavipākāti vuttā.",
  "tika-abh01t7:26_10": "Āyūhitakamme vuccamāne anuppannaṁ kasmā vuttanti? Yaṁ āyūhitaṁ bhavissati, tatthāpi",
  "tika-abh01t7:26_11": "āyūhita-saddappavattisabbhāvā.",
  "tika-abh01t7:27_0": "1050.Upādinnāti ettha na upetena ādinnāti ayamattho, upasaddo pana upasaggamattameva,",
  "tika-abh01t7:27_1": "tasmā upādānārammaṇā upādānehi, aññe ca anabhinivesena “ahaṁ maggaṁ bhāvayiṁ, mama",
  "tika-abh01t7:27_2": "maggo uppanno”tiādikena gahaṇena ādinnā icceva upādinnā. Upādinna-saddena vā amaggaphaladhammāyeva",
  "tika-abh01t7:27_3": "vuttā, itarehi maggaphaladhammā cāti veditabbaṁ.",
  "tika-abh01t7:28": "Tikanikkhepakathāvaṇṇanā niṭṭhitā.",
  "tika-abh01t7:29": "Dukanikkhepakathāvaṇṇanā",
  "tika-abh01t7:30_0": "1062.Mettāyanavasenāti mettāpharaṇavasena. “Mettayanavasenā”ti vattabbe dīghaṁ katvā",
  "tika-abh01t7:30_1": "vuttanti daṭṭhabbaṁ. Mettā, medanaṁ vā mettāyanaṁ, tañca sinehavasena. Anudayatīti",
  "tika-abh01t7:30_2": "anudāti vattabbe “anuddā”ti da-kārāgamanaṁ katvā vuttaṁ. Anuddāyanākāroti anurakkhaṇākāro.",
  "tika-abh01t7:30_3": "Rakkhaṇañhi dāyanā. Anuddāyitassāti anuddāya ayitassa. “Jātipi dukkhā”tiādiṁ suṇantassa",
  "tika-abh01t7:30_4": "savane, aniccādito sammasantassa sammasane, maggenettha sammohaṁ viddhaṁsentassa",
  "tika-abh01t7:30_5": "paṭivedhe, paṭivijjhitvā paccavekkhantassa paccavekkhaṇeti catūsu kālesu dukkhe ñāṇaṁ vattati.",
  "tika-abh01t7:31_0": "1065. Cittassa saṁrañjanaṁ cittassa sārāgo. Gijjhantīti abhikaṅkhanti. Sañjaṁntīti",
  "tika-abh01t7:31_1": "bandhanti. Lagganaṭṭhenāti saṁvaraṇaṭṭhena, olambanaṭṭhena vā. Tassa tasseva bhavassāti",
  "tika-abh01t7:31_2": "kāmabhavādisaṅkhātassa vipākakaṭattārūpassa abhinibbattiatthaṁ paṭisandhiyā paccayabhāvavasena",
  "tika-abh01t7:31_3": "parikaḍḍhati. Cittamassa bhavantare vidhāvati nibbattati. Taṇhāvipphanditaniveso",
  "tika-abh01t7:31_4": "aṭṭhasatataṇhāvicaritādibhāvena taṇhāpavattiyeva.",
  "tika-abh01t7:32_0": "Saritānīti rāgavasena allāni. Taṁsampayuttapītivasena siniddhāni sinehitāni. Visatāti",
  "tika-abh01t7:32_1": "vitthatā. Rūpādīsu tebhūmakadhammesu byāpanavasena visaṭā. Purimavacanameva ta-kārassa",
  "tika-abh01t7:32_2": "ṭa-kāraṁ katvā vuttaṁ. Visālāti vipulā. Visakkatīti parisappati, sahati vā. Ratto",
  "tika-abh01t7:32_3": "hi rāgavatthunā pādena tāliyamānopi sahatīti. Osakkanaṁ, vipphandanaṁ vā visakkananti",
  "tika-abh01t7:32_4": "vadanti. Aniccādiṁ niccādito gaṇhantī visaṁvādikā hoti. Visaṁharatīti tathā tathā",
  "tika-abh01t7:32_5": "kāmesu ānisaṁsaṁ passantī vividhehākārehi nekkhammābhimukhappavattito cittaṁ saṁharati",
  "tika-abh01t7:32_6": "saṅkhipati. Visaṁ vā dukkhaṁ, taṁ harati vahatīti attho. Dukkhanibbattakassa kammassa",
  "tika-abh01t7:32_7": "hetubhāvato visamūlā, visaṁ vā dukkhavedanāmūlaṁ etissāti visamūlā. Dukkhasamudayattā",
  "tika-abh01t7:32_8": "visaṁ phalaṁ etissāti visaphalā. Taṇhāya rūpādikassa dukkhasseva paribhogo hoti,",
  "tika-abh01t7:32_9": "na amatassāti sā “visaparibhogā”ti vuttā. Sabbattha niruttivasena padasiddhi veditabbā.",
  "tika-abh01t7:32_10": "Yo panettha padhāno attho, taṁ dassetuṁ puna “visatā vā panā”tiādi vuttaṁ. Itthabhāvaññathābhāvanti",
  "tika-abh01t7:32_11": "manussabhāvadevādibhāvabhūtaṁ.",
  "tika-abh01t7:33_0": "Paṇidhānakavasenāti cittassa rūpādīsu ṭhapanakavasena. Aññopi bandhu taṇhāya eva",
  "tika-abh01t7:33_1": "hoti, so pana abandhupi hoti. Taṇhā pana niccasannissitāti “pāṭiyekko bandhū”ti vuttā.",
  "tika-abh01t7:33_2": "Asanatoti byāpanato bhuñjanato ca. Tadubhayaṁ dasseti “ajjhottharaṇato”tiādinā. Āsīsanavasenāti",
  "tika-abh01t7:33_3": "icchanavasena. Aññenākārenāti jappanājappitattānaṁ jappāya anaññattadassanākārena.",
  "tika-abh01t7:33_4": "Cittaṁ pariyuṭṭhātīti cittaṁ mūsati. Mārapāsoti mārena gahitatāya rāgo mārapāso.",
  "tika-abh01t7:34_0": "1066.Saṅkhāresu uppanno kammapathabhedaṁ na karotīti etena sattesu uppanno aṭṭhānakopo",
  "tika-abh01t7:34_1": "karotīti viññāyati. “Atthaṁ me nācari, na carati, na carissati, piyassa me manāpassa",
  "tika-abh01t7:34_2": "atthaṁ nācari, na carati, na carissati, appiyassa me amanāpassa anatthaṁ nācari,",
  "tika-abh01t7:34_3": "na carati, na carissatī”ti uppajjamānopi hi kopo avatthusmiṁ uppannattā aṭṭhānakopo",
  "tika-abh01t7:34_4": "eva bhavituṁ yutto. Āghātentoti hananto. Punaruttidoso paṭisedhitoti dosa-padassa",
  "tika-abh01t7:34_5": "paṭivirodha-padassa ca dvikkhattuṁ āgatattā vuttaṁ. Paṭighassa vā visesanatthaṁ pubbe",
  "tika-abh01t7:34_6": "“paṭivirodho”ti, padosādivisesanatthaṁ “doso”ti ca vuttaṁ, dussanādivisesanatthaṁ",
  "tika-abh01t7:34_7": "pacchā “doso”ti, virodhavisesanatthañca “paṭivirodho”ti vuttanti natthi punaruttidoso.",
  "tika-abh01t7:35_0": "1091. Aniddhāritaparicchede dhammānaṁ atthitāmattadīpake mātikuddese aparicchedena",
  "tika-abh01t7:35_1": "bahuvacanena uddeso katoti bahuvacaneneva pucchati – “katame dhammā appaccayā”ti.",
  "tika-abh01t7:35_2": "Sabhāvasaṅkhāparicchedādivasena hi dhamme ajānantassa vasena uddeso pucchā ca karīyatīti.",
  "tika-abh01t7:35_3": "Tasmā paricchedaṁ akatvā uddiṭṭhā pucchitā ca. Imeti asaṅkhatadhātuto uddhaṁ natthīti",
  "tika-abh01t7:35_4": "dīpanatthaṁ ekampi taṁ niddisitvā bahuvacaneneva nigamanaṁ kataṁ niddesato pubbe",
  "tika-abh01t7:35_5": "bodhaneyyassa ajānanakālaṁ upādāya.",
  "tika-abh01t7:36_0": "1101. Kiṁ pana natthi, kiṁ tena na vuttāti yojanā kātabbā. Idameva manoviññeyyanti",
  "tika-abh01t7:36_1": "niyamābhāvo vavatthānābhāvo. Cakkhuviññāṇādiviññeyyameva cakkhādiviññeyyanti pāḷiyaṁ",
  "tika-abh01t7:36_2": "vuttanti manoviññāṇaviññeyyenapi manoviññeyyena bhavitabbanti katvā aṭṭhakathāya",
  "tika-abh01t7:36_3": "“kiṁ pana manoviññāṇenā”tiādi vuttaṁ. Kehici viññeyyā kehici aviññeyyāti idaṁ kāmāvacaraṁ",
  "tika-abh01t7:36_4": "manoviññāṇaṁ ārammaṇādivasena bhinditvā yojetabbaṁ. Rūpāvacarādiārammaṇena hi kāmāvacaramanoviññāṇena",
  "tika-abh01t7:36_5": "rūparāgādisampayuttena ca kāmāvacaradhammā na viññeyyā, itarena ca viññeyyā. Evaṁ",
  "tika-abh01t7:36_6": "kāmāvacarānameva ārammaṇānaṁ kesañci saddādīnaṁ rūpārammaṇādīhi aviññeyyatā viññeyyatā",
  "tika-abh01t7:36_7": "ca yojetabbā, tathā dvārabhedavasena. Atha vā somanassasahagatasantīraṇaṁ iṭṭhārammaṇamevāti",
  "tika-abh01t7:36_8": "itaraṁ tena na viññeyyaṁ. Evaṁ upekkhāsahagate kusalavipāke akusalavipāke cāti sabbattha",
  "tika-abh01t7:36_9": "yathāyogaṁ yojetabbaṁ. Rūpāvacarādayo kāmāvacaravipākādīhi aviññeyyā, kecideva viññeyyā",
  "tika-abh01t7:36_10": "arūpāvacarehīti yojetabbaṁ anuvattamānattā. Nibbānena aviññeyyattāti “kehici aviññeyyā”ti",
  "tika-abh01t7:36_11": "imassa padassa atthasambhavamattaṁ sandhāya vuttaṁ, na nibbānassa anuvattamānamanoviññāṇabhāvato.",
  "tika-abh01t7:37_0": "1102.Pañcakāmaguṇikarāgoti ukkaṭṭhavasena vuttaṁ. Bhavāsavaṁ ṭhapetvā sabbo lobho",
  "tika-abh01t7:37_1": "kāmāsavoti yuttaṁ siyā. Sassatadiṭṭhisahagato rāgo bhavadiṭṭhisampayuttattā “bhavāsavo”ti",
  "tika-abh01t7:37_2": "aṭṭhakathāyaṁ vutto. Bhavāsavo pana “diṭṭhigatavippayuttesu eva uppajjatī”ti pāḷiyaṁ",
  "tika-abh01t7:37_3": "vutto. Sopi rāgo kāmāsavo bhavituṁ yutto. Diṭṭhadhammikasamparāyikadukkhānaṁ kāraṇabhūtā",
  "tika-abh01t7:37_4": "kāmāsavādayopi dvidhā vuttā.",
  "tika-abh01t7:38_0": "1103. Kāmāsavaniddese ca kāmesūti kāmarāgadiṭṭhirāgādiārammaṇabhūtesu tebhūmakesu",
  "tika-abh01t7:38_1": "vatthukāmesūti attho sambhavati. Tattha hi uppajjamānā sā taṇhā sabbāpi na kāmacchandādināmaṁ",
  "tika-abh01t7:38_2": "na labhatīti. Kattukamyatāchando akusalepi uppajjati, na pana dhammacchando.",
  "tika-abh01t7:39_0": "1105. Aññaṁ jīvanti gahaṇaṁ yadipi upādānakkhandhesveva pavattati, rūpe…pe… viññāṇe",
  "tika-abh01t7:39_1": "vā pana na patiṭṭhāti. Tato aññaṁ katvā jīvaṁ gaṇhātīti sassatadiṭṭhi hotīti. Brahmādiṁ",
  "tika-abh01t7:39_2": "ekaccaṁ attānaṁ “hotī”ti niccato aññañca “na hotī”ti aniccato gaṇhantassa “hoti ca",
  "tika-abh01t7:39_3": "na ca hotī”ti ekaccasassatadiṭṭhi. “Hotī”ti ca puṭṭhe “nevā”ti, “na hotī”ti ca puṭṭhe",
  "tika-abh01t7:39_4": "“na”iti sabbattha paṭikkhipantassa amarāvikkhepadiṭṭhi, amarā anupacchedā, amaramacchasadisī",
  "tika-abh01t7:39_5": "vā vikkhepadiṭṭhīti attho.",
  "tika-abh01t7:40_0": "Pañcakāmaguṇiko rāgo kāmāsavoti vuttoti katvā brahmānaṁ vimānādīsu rāgassa diṭṭhirāgassa",
  "tika-abh01t7:40_1": "ca kāmāsavabhāvaṁ paṭikkhipati. Yadi pana lobho kāmāsavabhavāsavavinimutto atthi,",
  "tika-abh01t7:40_2": "so yadā diṭṭhigatavippayuttesu uppajjati, tadā tena sampayutto avijjāsavo āsavavippayuttoti",
  "tika-abh01t7:40_3": "domanassavicikicchuddhaccasampayuttassa viya tassapi āsavavippayuttatā vattabbā siyā",
  "tika-abh01t7:40_4": "“catūsu diṭṭhigatavippayuttesu lobhasahagatesu cittuppādesu uppanno moho siyā āsavasampayutto",
  "tika-abh01t7:40_5": "siyā āsavavippayutto”ti. “Kāmāsavo aṭṭhasu lobhasahagatesu cittuppādesu uppajjatī”ti,",
  "tika-abh01t7:40_6": "“kāmāsavaṁ paṭicca diṭṭhāsavo avijjāsavo”ti ca vacanato diṭṭhisahagato rāgo kāmāsavo",
  "tika-abh01t7:40_7": "na hotīti na sakkā vattuṁ. Kilesapaṭipāṭiyāpi āharituṁ vaṭṭatīti āsavānaṁ vacanaṁ",
  "tika-abh01t7:40_8": "pahātabbadassanatthanti katvā te pahāne āhariyamānā pahātabbānampi tesaṁ kilesānaṁ",
  "tika-abh01t7:40_9": "uddesakkamena āharituṁ vaṭṭanti pajahanakānaṁ maggānampīti attho.",
  "tika-abh01t7:41_0": "1121.Paṭhamakamānabhājanīyeti “seyyohamasmī”ti mānassa niddese. Tattha hi “ekacco",
  "tika-abh01t7:41_1": "jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā",
  "tika-abh01t7:41_2": "kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena",
  "tika-abh01t7:41_3": "vā vatthunā mānaṁ jappeti, yo evarūpo māno maññanā…pe… ketukamyatā cittassā”ti seyyassa",
  "tika-abh01t7:41_4": "sadisassa hīnassa ca pavattamāno puggalavisesaṁ anāmasitvā seyyamāno vibhattoti imamatthaṁ",
  "tika-abh01t7:41_5": "sandhāya “eko māno tiṇṇaṁ janānaṁ uppajjatīti kathito”ti āha. Na kevalañcāyaṁ paṭhamakamānabhājanīye",
  "tika-abh01t7:41_6": "eva evaṁ kathito, dutiyakatatiyakamānabhājanīyepi kathito evāti nidassanamatthaṁ",
  "tika-abh01t7:41_7": "etaṁ daṭṭhabbaṁ. Atha vā puggale anissāya vuttānaṁ tiṇṇampi mānānaṁ bhājanīyaṁ “paṭhamakamānabhājanīye”ti",
  "tika-abh01t7:41_8": "āha. Seyyassa “seyyohamasmīti māno”tiādīnañhi puggalaṁ āmasitvā vuttānaṁ navannaṁ",
  "tika-abh01t7:41_9": "mānānaṁ bhājanīyaṁ dutiyakamānabhājanīyaṁ hoti, tassa mānarāsissa puggalaṁ anāmasitvā",
  "tika-abh01t7:41_10": "vuttamānarāsito dutiyatatiyakattāti, athāpi ca yathāvutte dutiyakamānabhājanīye “ekekassa",
  "tika-abh01t7:41_11": "tayo tayo mānā uppajjantīti kathita”nti idha vuttāya atthavaṇṇanāya samānadassanatthaṁ",
  "tika-abh01t7:41_12": "“paṭhamakamānabhājanīye”ti vuttaṁ. So eva māno idhāgatoti tattha kathito eva attho",
  "tika-abh01t7:41_13": "yujjatīti adhippāyo. Mānakaraṇavasenāti “seyyo”tiādikiccakaraṇavasena. Aparāpare",
  "tika-abh01t7:41_14": "upādāyāti idaṁ purimapurimā mānā aparāpare upanissayabhāvena te uppādentā accuggacchantīti",
  "tika-abh01t7:41_15": "imamatthaṁ sandhāya vuttaṁ. Ketukamyatācittaṁ accuggatabhāvaṁ gacchatīti katvā citteneva visesitaṁ.",
  "tika-abh01t7:42": "1126. Akkhamanabhāvappakāsanaṁ khiyyanaṁ. Manena piyakaraṇanti evaṁpakāraṁ pūjanaṁ mānananti vuccatīti attho. Issākaraṇavasenāti lābhādiakkhamanakiccavasena.",
  "tika-abh01t7:43_0": "1127.Ariyasāvakāti vacanaṁ “ariyasāvakānaṁyeva paṭivedho atthi, te ca taṁ na maccharāyantī”ti",
  "tika-abh01t7:43_1": "paṭivedhadhamme macchariyābhāvadassanatthaṁ. Ganthoti pāḷi. Kathāmaggoti aṭṭhakathāpabandho.",
  "tika-abh01t7:43_2": "Dhammantaranti kusalādidhammaṁ bhinditvā akusalādiṁ attano lolatāya tathāgatabhāsitaṁ",
  "tika-abh01t7:43_3": "titthiyabhāsitaṁ vā karonto ālolessati. Attānaṁ āvikatvāti attānaṁ aññathā santaṁ",
  "tika-abh01t7:43_4": "aññathā pavedayitvā. Yo panāti titthiyo gahaṭṭho vā attano samayassa sadosabhāvaṁ",
  "tika-abh01t7:43_5": "daṭṭhuṁ anicchanto aññāṇena abhinivesena vā.",
  "tika-abh01t7:44_0": "Byāpitumanicchoti viviccho, tassa bhāvo vevicchaṁ. Anādaroti macchariyena dāne ādararahito.",
  "tika-abh01t7:44_1": "Kaṭacchunā gāho bhattassa kaṭacchuggāho, kaṭacchuggāho viya kaṭacchuggāho. Yathā",
  "tika-abh01t7:44_2": "hi kaṭacchuggāho yathāvutte bhatte na saṁpasārayati, evaṁ macchariyampi āvāsādīsūti.",
  "tika-abh01t7:44_3": "Gayhati etenāti vā gāho, kaṭacchu eva gāho kaṭacchuggāho. So yathā saṅkuṭitaggo na",
  "tika-abh01t7:44_4": "saṁpasārayati, evaṁ macchariyampīti. Āvaritvā gahitaṁ aggahitaṁ, tassa bhāvo aggahitattaṁ,",
  "tika-abh01t7:44_5": "macchariyaṁ. “Āvāsādi parehi sādhāraṇamasādhāraṇaṁ vā mayheva hotū”ti pavattivasena",
  "tika-abh01t7:44_6": "attasampattiggahaṇalakkhaṇatā, “mā aññassā”ti pavattivasena attasampattinigūhaṇalakkhaṇatā",
  "tika-abh01t7:44_7": "ca yojetabbā. Yaṁ pana “parasantakaṁ gaṇhitukāmo”ti vuttaṁ, taṁ macchariyassa parasantakalobhassa",
  "tika-abh01t7:44_8": "upanissayabhāvaṁ dassetuṁ vuttanti daṭṭhabbaṁ. Yadi hi taṁ macchariyappavattidassanaṁ,",
  "tika-abh01t7:44_9": "parasampattiggahaṇalakkhaṇatā ca vattabbā siyāti.",
  "tika-abh01t7:45_0": "1140. Abhijjhākāmarāgānaṁ viseso āsavadvayaekāsavabhāvo siyā, naabhijjhāya noāsavabhāvo",
  "tika-abh01t7:45_1": "cāti noāsavalobhassa sabbhāvo vicāretabbo. Na hi atthi “āsavo ca noāsavo ca dhammā",
  "tika-abh01t7:45_2": "āsavassa dhammassa āsavassa ca noāsavassa ca dhammassa hetupaccayena paccayo”ti sattamo",
  "tika-abh01t7:45_3": "ca navamo ca pañho. Gaṇanāya ca “hetuyā sattā”ti vuttaṁ, na “navā”ti. Diṭṭhisampayutte",
  "tika-abh01t7:45_4": "pana lobhe noāsave vijjamāne sattamanavamāpi pañhavissajjanaṁ labheyyuṁ, gaṇanā ca",
  "tika-abh01t7:45_5": "“hetuyā navā”ti vattabbā siyā. Diṭṭhivippayutte ca lobhe noāsave vijjamāne pubbe dassito dosoti.",
  "tika-abh01t7:46_0": "1159. Kāmacchandanīvaraṇaniddese kāmesūti tebhūmakesu sāsavesu sabbesu vatthukāmesu.",
  "tika-abh01t7:46_1": "Sabbo hi lobho kāmacchandanīvaraṇaṁ. Teneva tassa āruppe uppatti vuttā “nīvaraṇaṁ",
  "tika-abh01t7:46_2": "dhammaṁ paṭicca nīvaraṇo dhammo uppajjati na purejātapaccayā. Āruppe kāmacchandanīvaraṇaṁ",
  "tika-abh01t7:46_3": "paṭicca uddhaccanīvaraṇaṁ avijjānīvaraṇaṁ. Āruppe kāmacchandanīvaraṇaṁ paṭicca thinamiddhanīvaraṇaṁ",
  "tika-abh01t7:46_4": "uddhaccanīvaraṇaṁ avijjānīvaraṇa”nti.",
  "tika-abh01t7:47_0": "1162.Iriyāpathikacittanti iriyāpathūpatthambhakaṁ aṭṭhapaññāsavidhaṁ cittaṁ. Tattha",
  "tika-abh01t7:47_1": "pana balavathinamiddhasahagataṁ cittaṁ “iriyāpathaṁ sandhāretuṁ asakkonta”nti vuttaṁ. Olīyatīti olambati.",
  "tika-abh01t7:48_0": "1163.Onayhatīti chādeti, avattharati vā. Nānārammaṇesu pavattinivāraṇena, vipphārikatānivāraṇeneva",
  "tika-abh01t7:48_1": "vā antosamorodho. Ekaccānanti sirīsādirukkhānaṁ. Rūpakāyeneva siyuṁ, tena sukhappaṭisaṁvedananibbānasacchikiriyānaṁ",
  "tika-abh01t7:48_2": "rūpatāpatti siyāti adhippāyo. Tasmāti “kāyassā”ti vacanassa rūpattāsādhakattā. Na",
  "tika-abh01t7:48_3": "hi nāmakāyo supatīti idaṁ thinamiddhasamuṭṭhitarūpehi rūpakāyassa garubhāvappattaṁ",
  "tika-abh01t7:48_4": "aṅgapaccaṅgādīnaṁ saṁsīdanaṁ soppanti sandhāya vuttaṁ, na jāgaraṇacittarahitaṁ bhavaṅgasantatinti.",
  "tika-abh01t7:48_5": "Tassa phalattāti phalūpacārena indriyaṁ viya middhaṁ dassetuṁ middhassa phalattā",
  "tika-abh01t7:48_6": "indriyaniddese viya liṅgādīni middhaniddesepi soppādīni vuttānīti attho.",
  "tika-abh01t7:49_0": "Rūpakāyassa antosamorodho natthīti so nāmakāye vuttoti viññāyati. Tena saha vuttā",
  "tika-abh01t7:49_1": "onāhapariyonāhā ca. Rūpakāyassa vā vipphārikāvipphārikabhāvo nāma attano sabhāvena",
  "tika-abh01t7:49_2": "natthi, nāmakāyassa nāmakāye vipphārike lahuko, avipphārike garukoti avipphārikabhāvena",
  "tika-abh01t7:49_3": "onāhanādi nāmakāyasseva hotīti onāhanādayopi nāmakāye viññāyanti. Tenāha “na hi rūpaṁ",
  "tika-abh01t7:49_4": "nāmakāyassa onāho…pe… hotī”ti. Āvaraṇabhāvo viya hi onāhanādibhāvopi nāmakāyasseva",
  "tika-abh01t7:49_5": "hotīti. Itaro adhippāyaṁ ajānanto meghādīhi rūpehi rūpānaṁ onāhanādiṁ passanto “nanu",
  "tika-abh01t7:49_6": "cā”tiādimāha. Yadi evanti yadi rūpassa onāhanāditā siddhā, arūpassa na siyā, setubandhādīsu",
  "tika-abh01t7:49_7": "rūpassa āvaraṇaṁ diṭṭhanti āvaraṇampi arūpassa na bhaveyyāti attho.",
  "tika-abh01t7:50_0": "Surāmerayapānaṁ akusalanti katvā yutto tassa upakkilesabhāvo, surā…pe… pamādaṭṭhānānuyogassa",
  "tika-abh01t7:50_1": "ca akusalattā paññāya dubbalīkaraṇabhāvo yutto, tathāpi parassa adhippāyaṁ anujānitvā",
  "tika-abh01t7:50_2": "surāmerayassa upakkilesatā paññāya dubbalīkaraṇatā ca upakkilesānaṁ paññāya dubbalīkaraṇānañca",
  "tika-abh01t7:50_3": "paccayattā phalavohārena vuttāti dassento āha “na, paccayaniddesato”ti. Evameva khoti",
  "tika-abh01t7:50_4": "yathā jātarūpassa ayo lohaṁ tipu sīsaṁ sajjanti pañcupakkilesehi upakkiliṭṭhaṁ jātarūpaṁ",
  "tika-abh01t7:50_5": "na ceva mudu hoti, na ca kammaniyaṁ, na ca pabhassaraṁ pabhaṅgu ca, na ca sammā upeti",
  "tika-abh01t7:50_6": "kammāya, evameva. Paccayaniddesatoti upakkilesapaññādubbalīkaraṇānaṁ paccayabhāvaniddesato,",
  "tika-abh01t7:50_7": "paccaye phalaniddesatoti attho. Sayameva kileso upakkilesaniddesesu niddiṭṭhoti adhippāyo.",
  "tika-abh01t7:51_0": "Nīvaraṇaṁ hutvāva nīvaraṇasampayutte dassiyamāne na nīvaraṇatādassanattho ārambho,",
  "tika-abh01t7:51_1": "atha kho siddhanīvaraṇabhāvassa nīvaraṇasampayuttatādassanatthoti yathālābhavasena",
  "tika-abh01t7:51_2": "ca asampayuttassa vacanaṁ na yujjati. Yathā hi tiṭṭhantampi carantampīti sippisambukādīsu",
  "tika-abh01t7:51_3": "yathālābhasambhavaṁ taṁ dvayaṁ vuttaṁ, na evaṁ “thinamiddhanīvaraṇaṁ sampayuttampi",
  "tika-abh01t7:51_4": "asampayuttampī”ti vacanaṁ atthi, yaṁ yathālābhaṁ sambhaveyyāti. Cittajassāsambhavavacanatoti",
  "tika-abh01t7:51_5": "“cattattā”tiādivacanassa jhānakkhaṇe cittajassa thinamiddhassa asambhavavacanabhāvatoti",
  "tika-abh01t7:51_6": "attho, “cattattā”tiādivacanena vā asambhavassa vacanato pakāsanatoti attho.",
  "tika-abh01t7:52_0": "Kāmesu kho pana…pe… sudiṭṭhoti iminā kāmādīnave aññāṇassa pahānamāha. Taṁ tatthapahānanti",
  "tika-abh01t7:52_1": "taṁ tattha rūpe pahānanti pahānaṁ apekkhitvā “ta”nti vuttaṁ, taṁ vinayananti vā attho.",
  "tika-abh01t7:52_2": "Tena rūpassa appahātabbattameva dasseti, na pana “cha dhamme pahāyā”tiādīsu middhassa",
  "tika-abh01t7:52_3": "appahātabbatādassanato añño pakāro vutto. Na yathā…pe… vuttanti cha dhammā pañca",
  "tika-abh01t7:52_4": "nīvaraṇāni ca yathā pahātabbāneva hontāni “pahātabbānī”ti vuttāni, na evaṁ rūpaṁ",
  "tika-abh01t7:52_5": "pahātabbameva hontaṁ “pahātabba”nti vuttanti attho.",
  "tika-abh01t7:53_0": "Aññehi ca suttehīti vuttasuttānaṁ dassanatthaṁ “tathā hī”tiādimāha. Kusalappavattiṁ",
  "tika-abh01t7:53_1": "āvarantīti āvaraṇā. Nīvārentīti nīvaraṇā. Cittaṁ abhibhavantā ārohantīti cetaso ajjhāruhā.",
  "tika-abh01t7:53_2": "Āvaraṇādikiccañca arūpasseva yujjati, tathā andhakaraṇādikiccaṁ. Tattha catūsu padesu",
  "tika-abh01t7:53_3": "purimapurimassa pacchimapacchimo attho. Saṁsāradukkhaṁ vighāto, taṁjanakatāya vighātapakkhikaṁ.",
  "tika-abh01t7:53_4": "Cetaso pariyuṭṭhānaṁ ayonisomanasikārato uppatti akusalarāsibhāvo ca arūpasseva hotīti arūpameva middhaṁ.",
  "tika-abh01t7:54_0": "1166. Gaṇabhojanādiakappiyabhojanaṁ kappiyasaññī bhuñjitvā puna jānitvā koci vippaṭisārī",
  "tika-abh01t7:54_1": "hoti, anavajjañca bhikkhudassanacetiyavandanādiṁ vajjasaññī akatvā katvā ca koci",
  "tika-abh01t7:54_2": "assaddho vippaṭisārī hoti. Vatthunti mūlaṁ. Evarūpanti mūlavasena evaṁpakāranti attho.",
  "tika-abh01t7:54_3": "Kukkuccapadaṁ yevāpanakesu “kucchitaṁ kataṁ kukataṁ, tassa bhāvo”ti vuttatthameva.",
  "tika-abh01t7:54_4": "Kukkuccāyanākāroti kukkuccabhāvanākāro kukkuccakaraṇākāro kukkuccagamanākāro vā.",
  "tika-abh01t7:54_5": "Etena kukkuccaṁ kiriyabhāvena dasseti. “Kappati na kappatī”ti pavattacittuppādova vinayakukkuccaṁ.",
  "tika-abh01t7:55_0": "1176. Cittavikkhipanakiccasāmaññena uddhaccaṁ kukkuccañca saha vuttanti veditabbaṁ.",
  "tika-abh01t7:55_1": "Kāmacchandassa anāgāmimaggena pahānaṁ ukkaṭṭhanīvaraṇavasena vuttanti veditabbaṁ.",
  "tika-abh01t7:55_2": "Yadi hi lobho nonīvaraṇo siyā, “nonīvaraṇo dhammo nīvaraṇassa dhammassa hetupaccayena",
  "tika-abh01t7:55_3": "paccayo”tiādi vattabbaṁ siyā, na cetaṁ vuttaṁ. Gaṇanāya ca “hetuyā cattārī”ti vuttaṁ,",
  "tika-abh01t7:55_4": "na “navā”ti. Tasmā sabbo lobho kāmacchandanīvaraṇanti arahattamaggenassa pahānavacanaṁ yuttaṁ.",
  "tika-abh01t7:56_0": "1219.Kāmo cāti kilesakāmo ca. Purimadiṭṭhiṁ uttaradiṭṭhi upādiyatīti purimadiṭṭhiṁ",
  "tika-abh01t7:56_1": "“sassato”ti gaṇhantī upādiyati, purimadiṭṭhiākāreneva vā uppajjamānā uttaradiṭṭhi",
  "tika-abh01t7:56_2": "teneva purimadiṭṭhiṁ daḷhaṁ karontī taṁ upādiyatīti vuttaṁ. Gosīlagovatādīnīti tathābhūtaṁ",
  "tika-abh01t7:56_3": "diṭṭhimāha. Abhinivesatoti abhinivesabhāvato, abhinivisanato vā. Attavādamattamevāti",
  "tika-abh01t7:56_4": "attassa abhāvā “attā”ti idaṁ vacanamattameva. Upādiyanti daḷhaṁ gaṇhanti. Kathaṁ?",
  "tika-abh01t7:56_5": "Attāti. Attāti hi abhinivisantā vacanameva daḷhaṁ katvā gaṇhantīti attho. Evaṁ attavādamattameva",
  "tika-abh01t7:56_6": "upādiyantīti vuttaṁ. “Attavādamatta”nti vā vācāvatthumattamāha. Vācāvatthumattameva",
  "tika-abh01t7:56_7": "hi “attā”ti upādiyanti atthassa abhāvāti.",
  "tika-abh01t7:57_0": "1221.Dinnanti dānamāha, taṁ aphalattā rūpaṁ viya dānaṁ nāma na hotīti paṭikkhipati.",
  "tika-abh01t7:57_1": "Mahāvijitayaññasadiso yañño mahāyāgo. Āmantetvā havanaṁ dānaṁ āhunaṁ, pāhunānaṁ atithīnaṁ",
  "tika-abh01t7:57_2": "atithikiriyā pāhunaṁ, āvāhādīsu maṅgalatthaṁ dānaṁ maṅgalakiriyā. Paraloke ṭhito",
  "tika-abh01t7:57_3": "imaṁ lokaṁ “natthī”ti gaṇhātīti imaṁ lokaṁ avekkhitvā paraloko, parañca avekkhitvā",
  "tika-abh01t7:57_4": "ayaṁ loko hoti gantabbato āgantabbato cāti paralokato idhāgamanassa abhāvā tattheva",
  "tika-abh01t7:57_5": "ucchijjanato cittena paraloke ṭhito imaṁ lokaṁ “natthī”ti gaṇhātīti attho veditabbo.",
  "tika-abh01t7:57_6": "Na hi ayaṁ diṭṭhi paraloke nibbattasseva hotīti. Idhaloke ṭhitoti etthāpi ayameva",
  "tika-abh01t7:57_7": "nayo. Ayaṁ vā ettha attho “saṁsaraṇappadeso idhaloko ca paraloko ca nāma koci natthi",
  "tika-abh01t7:57_8": "saṁsaraṇassa abhāvā tattha tattheva ucchijjanato”ti. Purimabhavato pacchimabhave",
  "tika-abh01t7:57_9": "upapatanaṁ upapāto, so yesaṁ sīlaṁ, te opapātikā. Te pana cavanakā upapajjanakā hontīti",
  "tika-abh01t7:57_10": "katvā āha “cavanakaupapajjanakasattā natthīti gaṇhātī”ti. Anulomappaṭipadanti nibbānānukūlaṁ sīlādippaṭipadaṁ.",
  "tika-abh01t7:58_0": "1236.Nippadesatova gahitoti iminā yaṁ āsavagocchake brahmānaṁ kapparukkhādīsu rāgassa",
  "tika-abh01t7:58_1": "ca diṭṭhirāgassa ca asaṅgahaṇena nīvaraṇagocchake ca kāmacchandassa anāgāmimaggena",
  "tika-abh01t7:58_2": "pahātabbatādassanena sappadesattaṁ vuttaṁ, taṁ nivāritaṁ hoti. Arahattamaggenāti",
  "tika-abh01t7:58_3": "vacanena catūhi maggehi pahātabbatā vuttāti daṭṭhabbaṁ. Na hi purimehi atanukatā",
  "tika-abh01t7:58_4": "mohādayo arahattamaggena pahīyantīti.",
  "tika-abh01t7:59": "1287.Niratiatthenāti pītivirahena, balavanikantivirahena vā. Na hi dukkhāya vedanāya rajjantīti. Ava-saddena avagāhattho adhoattho cāti dvidhā ava-saddassa attho vutto.",
  "tika-abh01t7:60_0": "1301. Vicikicchāsahagato moharaṇo pahānekaṭṭhena diṭṭhisampayuttena rāgaraṇena saraṇo,",
  "tika-abh01t7:60_1": "uddhaccasahagato rūparāgaarūparāgasaṅkhātena. Araṇavibhaṅgasutte pana “yo kāmapaṭisandhisukhino",
  "tika-abh01t7:60_2": "somanassānuyogo hīno gammo pothujjaniko anariyo anatthasaṁhito, sadukkho eso dhammo",
  "tika-abh01t7:60_3": "saupaghāto saupāyāso sapariḷāho micchāpaṭipadā. Tasmā eso dhammo saraṇo”tiādivacanato",
  "tika-abh01t7:60_4": "phalabhūtadukkhaupaghātaupāyāsapariḷāhasabhāvabhūto micchāpaṭipadābhāvova “saraṇo”ti",
  "tika-abh01t7:60_5": "viññāyatīti tehi sabbākusalānaṁ saraṇatā siddhā hotīti.",
  "tika-abh01t7:61": "Suttantikadukanikkhepakathāvaṇṇanā",
  "tika-abh01t7:62": "1303.Vivecitattāti visuṁ katattā pakāsitattā. Asesetvā khepetīti vajiraṁ attanā patitaṭṭhānaṁ asesetvā khepeti puna apākatikatāāpādanena.",
  "tika-abh01t7:63": "1311.Tappatīti vippaṭisārī hoti, anusocati vā.",
  "tika-abh01t7:64_0": "1313.Ahanti iti-saddaparena ahaṁ-saddena hetubhūtena yo attho viññāyati, so saṁkathīyati,",
  "tika-abh01t7:64_1": "udīrīyatīti attho. Aññathā hi vuccamānassa vacanena pakāsiyamānassa padatthassa saṅkhādibhāve",
  "tika-abh01t7:64_2": "sabbesaṁ kusalādidhammānaṁ adhivacanāditā siyāti. Bhāvoti sattavevacananti bhaṇanti,",
  "tika-abh01t7:64_3": "dhātuyā vā etaṁ adhivacanaṁ. Dattoti ettāvatā sattapaññattiṁ dassetvā aññampi upādāpaññattiṁ",
  "tika-abh01t7:64_4": "dassetuṁ “mañco”tiādimāha. Ahanti ca pavattaṁ adhivacanaṁ vadantena suṇantena ca",
  "tika-abh01t7:64_5": "pubbe gahitasaññena atthappakāsanabhāvena viññāyati. Na hi tasmiṁ aviññāte tadatthavijānanaṁ",
  "tika-abh01t7:64_6": "atthīti visesena adhivacanaṁ “ñāyatīti samaññā”ti vuttaṁ. Etassatthassa ahanti idaṁ",
  "tika-abh01t7:64_7": "adhivacananti evaṁ vā saññāgahaṇavasena ñāyati samaññāyati pākaṭā hotīti samaññā.",
  "tika-abh01t7:64_8": "Paññāpīyatīti ahanti idaṁ etassa adhivacananti evaṁ ṭhapīyatīti attho. Voharīyatīti",
  "tika-abh01t7:64_9": "vuccati. Uddheyyanti uddharitabbaṁ. Api nāmasahassatoti anekehipi nāmasahassehīti",
  "tika-abh01t7:64_10": "attho. Sayameva upapatanasīlaṁ nāmaṁ “opapātikanāma”nti vuccati.",
  "tika-abh01t7:65_0": "Karīyatīti kammaṁ, nāmameva kammaṁ nāmakammaṁ. Tathā nāmadheyyaṁ. Karaṇaṭhapanasaddāpi",
  "tika-abh01t7:65_1": "hi kammatthā hontīti. Atha karaṇatthā, karīyati ca ṭhapīyati ca etena attho evaṁnāmoti",
  "tika-abh01t7:65_2": "paññāpīyatīti karaṇaṁ ṭhapanañca nāma hoti. Atha bhāvatthā, ñāpanamattameva karaṇaṁ",
  "tika-abh01t7:65_3": "ṭhapananti ca vuttaṁ. Nāmanirutti nāmabyañjananti nāmamicceva vuttaṁ hoti. Na hi",
  "tika-abh01t7:65_4": "pathavīsaṅkhātaṁ atthappakāramattaṁ nivadati byañjayati vā pathavīti nāmaṁ nivadati",
  "tika-abh01t7:65_5": "byañjayati vā, tasmā anāmassa niruttibyañjanabhāvanivāraṇatthaṁ “nāmanirutti nāmabyañjana”nti",
  "tika-abh01t7:65_6": "vuttaṁ. Evaṁ nāmābhilāpoti etthāpi nayo. Ettha pana saṅkhā samaññā paññatti vohāroti",
  "tika-abh01t7:65_7": "catūhi padehi paññāpitabbato paññatti vuttā, itarehi paññāpanato.",
  "tika-abh01t7:66_0": "Tattha ca “purimā upādāpaññatti uppādavayakiccarahitā lokasaṅketasiddhā, pacchimā",
  "tika-abh01t7:66_1": "nāmapaññatti, yāya purimā paññatti rūpādayo ca sotadvāraviññāṇasantānānantaramuppannena",
  "tika-abh01t7:66_2": "gahitapubbasaṅketena manodvāraviññāṇasantānena gahitāya paññāpīyantī”ti ācariyā vadanti.",
  "tika-abh01t7:66_3": "Etasmiṁ pana imissā pāḷiyā aṭṭhakathāya ca atthe sati yaṁ vuttaṁ mātikāyaṁ “vacanamattameva",
  "tika-abh01t7:66_4": "adhikāraṁ katvā pavattā adhivacanā nāma, sahetukaṁ katvā vuccamānā abhilāpā nirutti",
  "tika-abh01t7:66_5": "nāma, pakārena ñāpanato paññatti nāmā”ti, tena virodho siyā. Na hi uppādavayakiccarahitassa",
  "tika-abh01t7:66_6": "vacanamattaṁ adhikāraṁ katvā pavatti atthi uppādādisahitasseva pavattisabbhāvato,",
  "tika-abh01t7:66_7": "na ca vacanavacanatthavimuttassa nāmassa niddhāretvā sahetukaṁ katvā vuccamānatā",
  "tika-abh01t7:66_8": "atthi, nāpi aniddhāritasabhāvassa padatthassa tena tena pakārena ñāpanaṁ atthīti.",
  "tika-abh01t7:67_0": "Duvidhā cāyaṁ paññatti yathāvuttappakārāti aṭṭhakathāvacanañca na dissati, aṭṭhakathāyaṁ",
  "tika-abh01t7:67_1": "pana vijjamānapaññattiādayo cha paññattiyova vuttā. Tattha “rūpaṁ vedanā”tiādikā",
  "tika-abh01t7:67_2": "vijjamānapaññatti. “Itthī puriso”tiādikā avijjamānapaññatti. “Tevijjo chaḷabhiñño”tiādikā",
  "tika-abh01t7:67_3": "vijjamānena avijjamānapaññatti. “Itthisaddo purisasaddo”tiādikā avijjamānena vijjamānapaññatti.",
  "tika-abh01t7:67_4": "“Cakkhuviññāṇaṁ sotaviññāṇa”ntiādikā vijjamānena vijjamānapaññatti. “Khattiyakumāro",
  "tika-abh01t7:67_5": "brāhmaṇakumāro”tiādikā avijjamānena avijjamānapaññatti. Na cettha yathāvuttappakārā",
  "tika-abh01t7:67_6": "duvidhā paññatti vuttāti sakkā viññātuṁ. Vijjamānassa hi saṅkhā…pe… abhilāpo vijjamānapaññatti.",
  "tika-abh01t7:67_7": "Avijjamānassa ca saṅkhādikā avijjamānapaññatti. Tesaṁyeva visesanavisesitabbabhāvena",
  "tika-abh01t7:67_8": "pavattā saṅkhādayo itarāti.",
  "tika-abh01t7:68_0": "Avijjamānapaññattivacanena paññāpitabbā upādāpaññatti, tassā paññāpanabhūtā nāmapaññatti",
  "tika-abh01t7:68_1": "ca vuttā, itarehi nāmapaññattiyeva yathāvuttāti ce? Na, asiddhattā. Sati hi ujuke",
  "tika-abh01t7:68_2": "purime pāḷianugate atthe ayamattho imāya aṭṭhakathāya vuttoti asiddhametaṁ. Yadi",
  "tika-abh01t7:68_3": "ca sattarathaghaṭādidisākālakasiṇaajaṭākāsakasiṇugghāṭimākāsaākiñcaññāyatanavisayanirodhasamāpattiādippakārā",
  "tika-abh01t7:68_4": "upādāpaññatti avijjamānapaññatti, eteneva vacanena tassā avijjamānatā vuttāti na",
  "tika-abh01t7:68_5": "sā atthīti vattabbā. Yathā ca paññāpitabbato avijjamānānaṁ sattādīnaṁ avijjamānapaññattibhāvo,",
  "tika-abh01t7:68_6": "evaṁ rūpādīnaṁ vijjamānānaṁ paññapetabbato vijjamānapaññattibhāvo āpajjati. Tato",
  "tika-abh01t7:68_7": "“sabbe dhammā paññattī”ti paññattipathehi avisiṭṭho paññattidhammaniddeso vattabbo",
  "tika-abh01t7:68_8": "siyā. Athāpi paññāpitabbapaññāpanavisesadassanattho saṅkhādiniddeso, tathāpi “ekadhammo",
  "tika-abh01t7:68_9": "sabbadhammesu nipatati, sabbadhammā ekadhammasmiṁ nipatantī”tiādinā paññāpitabbānaṁ",
  "tika-abh01t7:68_10": "paññattipathabhāvassa dassitattā paññāpitabbānaṁ paññattibhāve paññattipathā paññattisaddeneva",
  "tika-abh01t7:68_11": "vuttāti paññattipathapadaṁ na vattabbaṁ siyā, nāpi sakkā paññāpitabbapaññāpanavisesadassanattho",
  "tika-abh01t7:68_12": "saṅkhādiniddesoti vattuṁ saṅkhādisaddānaṁ samānatthattā. Vuttañhi “maraṇenapi taṁ",
  "tika-abh01t7:68_13": "pahīyati, yaṁ puriso mamidanti maññatī”ti ettha “purisoti saṅkhā samaññā…pe… abhilāpo”ti.",
  "tika-abh01t7:68_14": "Tathā “māgaṇḍiyoti tassa brāhmaṇassa nāmaṁ saṅkhā samaññā”tiādi. Na ca “ayaṁ itthannāmo”ti",
  "tika-abh01t7:68_15": "saṅketaggahaṇaṁ “rūpaṁ tisso”tiādivacanaggahaṇañca muñcitvā aññassa asiddhasabhāvassa",
  "tika-abh01t7:68_16": "atthapaññāpane samatthatā sambhavati, tesañca asamatthatā. Yadi hi tesaṁ vinā paññattiyā",
  "tika-abh01t7:68_17": "atthapaññāpane asamatthatā siyā, paññattipaññāpane ca asamatthatāti tassā aññā paññatti",
  "tika-abh01t7:68_18": "vattabbā siyā, tassā tassāti anavatthānaṁ, tato atthavijānanameva na siyā, nāpi saṅketaggahaṇaṁ",
  "tika-abh01t7:68_19": "saṅketassa paññattibhāve “ayaṁ imassa bhāsitassa attho”ti vā, “imassatthassa idaṁ",
  "tika-abh01t7:68_20": "vacanaṁ jotaka”nti vā. Saññuppādamatte pana saṅketaggahaṇe vacanassa vacanatthavinimuttassa",
  "tika-abh01t7:68_21": "kappane payojanaṁ natthi. “Buddhassa bhagavato vohāro lokiye sote paṭihaññati”, “abhijānāsi",
  "tika-abh01t7:68_22": "no tvaṁ ānanda ito pubbe evarūpaṁ nāmadheyyaṁ sutaṁ yadidaṁ janavasabho”ti, “nāmañca",
  "tika-abh01t7:68_23": "sāveti koṇḍañño ahaṁ bhagavā”tiādīhi ca paññattiyā vacanabhāvo siddho. Tasmā pāḷiyā",
  "tika-abh01t7:68_24": "aṭṭhakathāya ca aviruddho attho vicāretvā gahetabbo.",
  "tika-abh01t7:69_0": "Yadi sattādayo avijjamānapaññatti na honti, kā pana avijjamānapaññatti nāmāti? Pakāsito",
  "tika-abh01t7:69_1": "ayamattho “avijjamānānaṁ sattādīnaṁ saṅkhā…pe… abhilāpo avijjamānapaññattī”ti. Sattādīnañca",
  "tika-abh01t7:69_2": "avijjamānattā atthitā neva vattabbā, ye ca vadeyyuṁ “rūpādīni viya avijjamānattā",
  "tika-abh01t7:69_3": "avijjamānatā vuttā, na natthibhāvato”ti, ayañca vādo hevatthikathāya paṭisiddho,",
  "tika-abh01t7:69_4": "na ca rūpaṁ vedanā na hotīti avijjamānaṁ nāma hoti. Evaṁ sattādayopi yadi atthi,",
  "tika-abh01t7:69_5": "rūpādayo na hontīti avijjamānāti na vattabbā. Yasmā pana yesu rūpādīsu cakkhādīsu",
  "tika-abh01t7:69_6": "ca tathā tathā pavattamānesu “satto itthī ratho ghaṭo”tiādikā vicittasaññā uppajjati,",
  "tika-abh01t7:69_7": "saññānulomāni ca adhivacanāni, tehi rūpacakkhādīhi añño sattarathādisaññāvalambito",
  "tika-abh01t7:69_8": "vacanattho vijjamāno na hoti, tasmā sattarathādiabhilāpā “avijjamānapaññattī”ti vuccanti,",
  "tika-abh01t7:69_9": "na ca te “musā”ti vuccanti lokasamaññāvasena pavattattā. Tato eva te abhilāpā “sammutisacca”nti",
  "tika-abh01t7:69_10": "vuccanti. So ca vacanattho sayaṁ avijjamānopi vijjamānassa vacanasseva vasena paññattivohāraṁ",
  "tika-abh01t7:69_11": "labhati, “sammutisacca”nti ca vuccati yathāgahitasaññāvasena pavattavacanatthabhāvato.",
  "tika-abh01t7:69_12": "“Sammutiñāṇaṁ saccārammaṇameva, nāññārammaṇa”nti kathāya ca “pathavīkasiṇādi cīvarādi",
  "tika-abh01t7:69_13": "ca sammutisaccamhī”ti imināva adhippāyena vuttanti viññāyati. Yasmā rūpādīsu santānena",
  "tika-abh01t7:69_14": "pavattamānesu ekattaggahaṇavasena te amuñcitvā pavattaṁ sattādiggahaṇaṁ cakkhuviññāṇādīni",
  "tika-abh01t7:69_15": "viya rūpādīsu tesu khandhesu cakkhādīsu ca asantaṁ avijjamānaṁ sattarathādiṁ gaṇhāti,",
  "tika-abh01t7:69_16": "tasmā taṁ parittārammaṇādibhāvena na vattabbanti vuttaṁ. Tathā yaṁ khandhasamūhasantānaṁ",
  "tika-abh01t7:69_17": "ekattena gahitaṁ upādāya “kalyāṇamitto pāpamitto puggalo”ti gahaṇaṁ paññatti ca pavattati,",
  "tika-abh01t7:69_18": "taṁ tadupādānabhūtaṁ puggalasaññāya sevamānassa kusalākusalānaṁ uppatti hotīti “puggalopi",
  "tika-abh01t7:69_19": "upanissayapaccayena paccayo”ti vuttaṁ. Yasmā pana puggalo nāma koci bhāvo natthi,",
  "tika-abh01t7:69_20": "tasmā yathā āpodhātuādīni cittena vivecetvā pathavīdhātu upalabbhati, na evaṁ rūpādayo",
  "tika-abh01t7:69_21": "khandhe vivecetvā puggalo upalabbhati. Paṭisedhitā ca puggalakathāya puggaladiṭṭhi.",
  "tika-abh01t7:69_22": "Vajirāya ca bhikkhuniyā vuttaṁ –",
  "tika-abh01t7:70": "“Kaṁ nu sattoti paccesi, māra diṭṭhigataṁ nu te;",
  "tika-abh01t7:71": "Suddhasaṅkhārapuñjoyaṁ, nayidha sattupalabbhatī”ti. ;",
  "tika-abh01t7:72": "Sattoti pana vacanassa paññattiyā pavattiṁ dassetuṁ sā evamāha –",
  "tika-abh01t7:73": "“Yathāpi aṅgasambhārā, hoti saddo ratho iti;",
  "tika-abh01t7:74": "Evaṁ khandhesu santesu, hoti sattoti sammutī”ti. ;",
  "tika-abh01t7:75_0": "Yadi puggalo na vijjati, kathaṁ puggalaggahaṇassa sārammaṇatā siyāti? Avijjamānassapi",
  "tika-abh01t7:75_1": "ārammaṇassa gahaṇato. Avijjamānampi hi parikappitaṁ lokasaññātaṁ vā vijjamānaṁ vā",
  "tika-abh01t7:75_2": "sabhāvabhūtaṁ ārammaṇaṁ gahetvāva uppajjanato sārammaṇatā vuttā. Sārammaṇāti hi vacanaṁ",
  "tika-abh01t7:75_3": "cittacetasikānaṁ ārammaṇena vinā appavattiññeva dīpeti, na tehi gahitassa ārammaṇassa",
  "tika-abh01t7:75_4": "vijjamānataṁ avijjamānataṁ vāti. Ayaṁ saṅkhatāsaṅkhatavinimuttassa atthitāpaṭisedhaṁ",
  "tika-abh01t7:75_5": "sabbathā anuvattantānaṁ vinicchayo.",
  "tika-abh01t7:76_0": "1316.Nāmakaraṇaṭṭhenāti aññaṁ anapekkhitvā sayameva attano nāmakaraṇasabhāvatoti",
  "tika-abh01t7:76_1": "attho. Yañhi parassa nāmaṁ karoti, tassa ca tadapekkhattā aññāpekkhaṁ nāmakaraṇanti",
  "tika-abh01t7:76_2": "nāmakaraṇasabhāvatā na hoti. Tasmā mahājanassa ñātīnaṁ guṇānañca sāmaññanāmādikārakānaṁ",
  "tika-abh01t7:76_3": "nāmabhāvo nāpajjati. Yassa ca aññehi nāmaṁ karīyati, tassa ca nāmakaraṇasabhāvatā",
  "tika-abh01t7:76_4": "natthīti natthiyeva nāmabhāvo, vedanādīnaṁ pana sabhāvasiddhattā vedanādināmassa",
  "tika-abh01t7:76_5": "nāmakaraṇasabhāvato nāmatā vuttā. Pathavīādinidassanena nāmassa sabhāvasiddhataṁyeva",
  "tika-abh01t7:76_6": "nidasseti, na nāmabhāvasāmaññaṁ, niruḷhattā pana nāmasaddo arūpadhammesu eva vutto,",
  "tika-abh01t7:76_7": "na pathavīādīsūti na tesaṁ nāmabhāvo. Mātikāya ca pathavīādīnaṁ nāmatānāpatti vuttāva.",
  "tika-abh01t7:76_8": "Na hi pathavīādināmaṁ vijahitvā kesādināmehi rūpadhammānaṁ viya vedanādināmaṁ vijahitvā",
  "tika-abh01t7:76_9": "aññena nāmena arūpadhammānaṁ voharitabbena piṇḍākārena pavatti atthīti.",
  "tika-abh01t7:77_0": "Atha vā rūpadhammā cakkhādayo rūpādayo ca tesaṁ pakāsakapakāsitabbabhāvato vinā nāmena",
  "tika-abh01t7:77_1": "pākaṭā honti, na evaṁ arūpadhammāti adhivacanasamphasso viya nāmāyattagahaṇīyabhāvena",
  "tika-abh01t7:77_2": "“nāma”nti vuttā, paṭighasamphassopi na cakkhādīni viya nāmena vinā pākaṭoti “nāma”nti",
  "tika-abh01t7:77_3": "vutto. Arūpatāya vā aññanāmasabhāgattā saṅgahitoyaṁ, aññaphassasabhāgattā vā. Vacanatthopi",
  "tika-abh01t7:77_4": "hi “rūpayatīti rūpaṁ, nāmayatīti nāma”nti idha pacchimapurimānaṁ sambhavati. Rūpayatīti",
  "tika-abh01t7:77_5": "vināpi nāmena attānaṁ pakāsayatīti attho, nāmayatīti nāmena vinā apākaṭabhāvato attano",
  "tika-abh01t7:77_6": "pakāsakaṁ nāmaṁ karotīti attho. Ārammaṇādhipatipaccayatāyāti satipi rūpassa ārammaṇādhipatipaccayabhāve",
  "tika-abh01t7:77_7": "na paramassāsabhūtaṁ nibbānaṁ viya sātisayaṁ taṁnāmanasabhāvena paccayoti nibbānameva “nāma”nti vuttaṁ.",
  "tika-abh01t7:78_0": "1318.Vaṭṭamūlasamudācāradassanatthanti sattānaṁ vaṭṭamūlasamudācāro nāma avijjā ca",
  "tika-abh01t7:78_1": "bhavataṇhā ca, taṁdassanatthanti attho. Tattha samudācaratīti samudācāro, vaṭṭamūlameva",
  "tika-abh01t7:78_2": "samudācāro vaṭṭamūlasamudācāro, vaṭṭamūladassanena vaṭṭamūlānaṁ pavatti dassitā hotīti",
  "tika-abh01t7:78_3": "vaṭṭamūlānaṁ samudācārassa dassanatthantipi attho.",
  "tika-abh01t7:79_0": "1320. Ekekasmiñca attāti ca lokoti ca gahaṇavisesaṁ upādāya “attā ca loko cā”ti vuttaṁ.",
  "tika-abh01t7:79_1": "Ekaṁ vā khandhaṁ attato gahetvā aññaṁ attano upabhogabhūto lokoti gaṇhantassa attano",
  "tika-abh01t7:79_2": "attānaṁ “attā”ti gahetvā parassa attānaṁ “loko”ti gaṇhantassa vā vasena “attā ca",
  "tika-abh01t7:79_3": "loko cā”ti vuttaṁ. Taṁ bhavissatīti taṁ dvidhāpi gahitaṁ khandhapañcakaṁ bhavissatīti",
  "tika-abh01t7:79_4": "niviṭṭhā parāmasantīti attho.",
  "tika-abh01t7:80_0": "1332. Saha sikkhitabbo dhammo sahadhammo, tattha bhavaṁ sahadhammikaṁ. Kammatthe",
  "tika-abh01t7:80_1": "vattamānato dovacassasaddato āya-saddaṁ anaññatthaṁ katvā “dovacassāya”nti vuttanti",
  "tika-abh01t7:80_2": "adhippāyena “dubbacassa kamma”nti āha. Dovacassassa vā ayanaṁ pavatti dovacassāyaṁ.",
  "tika-abh01t7:80_3": "Vacanassa paṭiviruddhavacanaṁ paṭāṇikagahaṇaṁ. Guṇehi garūsu gāravena vasanaṁ garuvāso.",
  "tika-abh01t7:80_4": "Jātiādīhi jeṭṭhakesu paṭissuṇitabbesu vasanaṁ sajeṭṭhakavāso. Ottappitabbā vā garuno.",
  "tika-abh01t7:80_5": "Hiriyitabbā jeṭṭhakā. Yāya cetanāya dubbaco hoti, sā dovacassatā bhavituṁ arahatīti",
  "tika-abh01t7:80_6": "“saṅkhārakkhandhoyevā”ti āha.",
  "tika-abh01t7:81": "1333. Du-saddena yuttaṁ nāmaṁ dunnāmaṁ. Anupasaṅkamantassapi anusikkhanaṁ sevanāti adhippāyena “bhajanāti upasaṅkamanā”ti āha. Sabbatobhāgenāti kāyavācācittehi āvi ceva raho ca.",
  "tika-abh01t7:82_0": "1336.Vinayoti vibhaṅgakhandhakā vuttā. Vatthuvītikkamato pubbe parato ca āpattiṁ",
  "tika-abh01t7:82_1": "āpajjanto nāma na hotīti saha vatthunā āpattiṁ paricchindati. Tenāha “saha vatthunā…pe…",
  "tika-abh01t7:82_2": "āpattikusalatā nāmā”ti. Saha kammavācāyāti abbhānatiṇavatthārakakammavācāya “ahaṁ,",
  "tika-abh01t7:82_3": "bhante, itthannāmaṁ āpattiṁ āpajji”ntiādikāya ca. Saheva hi kammavācāya āpattivuṭṭhānañca",
  "tika-abh01t7:82_4": "paricchindatīti. Āpattiyā vā kāraṇaṁ vatthu, vuṭṭhānassa kāraṇaṁ kammavācāti kāraṇena",
  "tika-abh01t7:82_5": "saha phalassa jānanavasena “saha vatthunā saha kammavācāyā”ti vuttaṁ.",
  "tika-abh01t7:83": "1338. Ayamevattho saha parikammenāti ettha vutto. Vuṭṭhānakapaññāyāti vuṭṭhānassa kāraṇabhūtāya parikammapaññāya.",
  "tika-abh01t7:84_0": "1340. Dhātuvisayā sabbāpi paññā dhātukusalatā, tadekadesā manasikārakusalatāti adhippāyena",
  "tika-abh01t7:84_1": "purimapadepi uggahamanasikārajānanapaññā vuttā. Purimapade vā vācuggatāya dhātupāḷiyā",
  "tika-abh01t7:84_2": "manasikaraṇaṁ “manasikāro”ti vuttaṁ. Tattha uggaṇhantī manasikarontī dhātupāḷiyā",
  "tika-abh01t7:84_3": "atthaṁ suṇantī ganthato ca atthato ca dhārentī “ayaṁ cakkhudhātu nāmā”tiādinā sabhāvato",
  "tika-abh01t7:84_4": "aṭṭhārasevāti gaṇanato ca paricchedaṁ jānantī ca paññā uggahapaññādikā vuttā. Pacchimapade",
  "tika-abh01t7:84_5": "pañcavidhāpi sā paññā uggahoti tato ca pavatto aniccādimanasikāro “uggahamanasikāro”ti",
  "tika-abh01t7:84_6": "vutto, tassa jānanaṁ pavattanameva, yathā pavattaṁ vā uggahaṁ, evameva pavatto uggahoti",
  "tika-abh01t7:84_7": "jānanaṁ uggahajānanaṁ. Manasikāropi “evaṁ pavattetabbo evañca pavatto”ti jānanaṁ",
  "tika-abh01t7:84_8": "manasikārajānanaṁ. Tadubhayampi manasikārakosallanti vuttaṁ. Uggahopi hi manasikārasampayogato",
  "tika-abh01t7:84_9": "manasikāraniruttiṁ laddhuṁ yuttoti yo ca manasi kātabbo, yo ca manasikaraṇupāyo,",
  "tika-abh01t7:84_10": "sabbo so manasikāroti vattuṁ vaṭṭatīti. Tattha ca kosallaṁ manasikārakusalatāti.",
  "tika-abh01t7:85_0": "1342.Tīsupi vā…pe… vaṭṭatīti tassā ca uggahādibhāvo vutto. Sammasanaṁ paññā, sā maggasampayuttā",
  "tika-abh01t7:85_1": "aniccādisammasanakiccaṁ sādheti niccasaññādipajahanato. Manasikāro sammasanasampayutto",
  "tika-abh01t7:85_2": "tatheva aniccādimanasikārakiccaṁ maggasampayutto sādheti. Tenāha “sammasanamanasikārā",
  "tika-abh01t7:85_3": "lokiyalokuttaramissakā”ti. Iminā pana paccayena idaṁ hotīti evaṁ avijjādīnaṁ saṅkhārādipaccayuppannassa",
  "tika-abh01t7:85_4": "paccayabhāvajānanaṁ paṭiccasamuppādakusalatāti dasseti.",
  "tika-abh01t7:86_0": "1344.Ambabījādīni anupādinnakadassanatthaṁ vuttāni. Sotaviññāṇādīnaṁ visabhāgā ananurūpā",
  "tika-abh01t7:86_1": "anuppādakāyeva cakkhādayo “visabhāgapaccayā”ti vuttā, tehi anuppajjamānāneva ca sotaviññāṇādīni",
  "tika-abh01t7:86_2": "“visabhāgapaccayasamuppannadhammā”ti. Sotaviññāṇena vā visabhāgassa cakkhuviññāṇassa",
  "tika-abh01t7:86_3": "paccayoti visabhāgapaccayo, cakkhāyatanassa visabhāgena sotāyatanena paccayena samuppanno",
  "tika-abh01t7:86_4": "visabhāgapaccayasamuppanno.",
  "tika-abh01t7:87_0": "1346. Ajjavaniddese ajjavo ajjavatāti ujutā ujukatā icceva vuttaṁ hotīti ajjavamaddavaniddesesu",
  "tika-abh01t7:87_1": "ujukatāmudutāniddesehi visesaṁ maddavaniddese vuttaṁ “nīcacittatā”tipadamāha. Tattha",
  "tika-abh01t7:87_2": "“nīcacittatā mudutā”ti puna mudutāvacanaṁ nīcacittatāya visesanatthaṁ. Omānopi hi",
  "tika-abh01t7:87_3": "nīcacittatā hoti, na pana mudutāti.",
  "tika-abh01t7:88_0": "1348. Paresaṁ dukkaṭaṁ duruttañca paṭivirodhākaraṇena attano upari āropetvā vāsenti.",
  "tika-abh01t7:88_1": "Cittassa sakamanatāti cittassa abyāpanno sako manobhāvoti attho. Cittanti vā cittappabandhaṁ",
  "tika-abh01t7:88_2": "ekattena gahetvā tassa antarā uppannena pītisahagatamanena sakamanattaṁ āha. Attamano",
  "tika-abh01t7:88_3": "vā puggalo, tassa bhāvo attamanatā. Sā na sattassāti puggaladiṭṭhinivāraṇattaṁ “cittassā”ti vuttaṁ.",
  "tika-abh01t7:89": "1349. Kāyavācāhi kattabbassa akaraṇena asādiyitabbassa sādiyanena ca manasāpi ācarati eva, indriyasaṁvarādibhedanavasena vā etaṁ vuttanti veditabbaṁ.",
  "tika-abh01t7:90_0": "1350. Sadosavaṇe rukkhe niyyāsapiṇḍiyo, ahicchattakāni vā uṭṭhitāni “aṇḍakānī”ti",
  "tika-abh01t7:90_1": "vadanti. Pheggurukkhassa pana kuthitassa aṇḍāni viya uṭṭhitā cuṇṇapiṇḍiyo gaṇṭhiyo",
  "tika-abh01t7:90_2": "vā “aṇḍakānī”ti veditabbā. Padumanāḷaṁ viya sotaṁ ghaṁsayamānā viya pavisantī kakkasā",
  "tika-abh01t7:90_3": "daṭṭhabbā. Kodhena nibbattā tassa parivārabhūtā kodhasāmantā. Pure saṁvaḍḍhanārī",
  "tika-abh01t7:90_4": "porī, sā viya sukumārā mudukā vācā porī viyāti porī. Tatthāti “bhāsitā hotī”ti vuttāya",
  "tika-abh01t7:90_5": "kiriyāyātipi yojanā sambhavati, tattha vācāyāti vā. Saṇhavācatātiādinā taṁ vācaṁ",
  "tika-abh01t7:90_6": "pavattayamānaṁ cetanaṁ dasseti.",
  "tika-abh01t7:91_0": "1351. Āmisālābhena yaṁ chiddaṁ hoti, taṁ āmisālābhena “chidda”nti vuttaṁ. Dveyeva",
  "tika-abh01t7:91_1": "hīti yathāvuttāni āmisadhammālābhehi pavattamānāni chiddāni āha. Gamanasabhāgenāti",
  "tika-abh01t7:91_2": "gamanamaggassa anucchavikadisābhāgena. Saṅgahapakkhe ṭhatvāti saṅgahaṁ karomicceva",
  "tika-abh01t7:91_3": "kathetabbaṁ, na lābhasakkārakāmatādīhīti attho. Avassaṁ kātabbaṁ kiccaṁ, itaraṁ karaṇīyaṁ.",
  "tika-abh01t7:91_4": "Abbhānato aññaṁ āpattivuṭṭhānaṁ “vuṭṭhāna”nti vuttaṁ.",
  "tika-abh01t7:92_0": "1352.Sasambhārakathāti dassanassa kāraṇasahitāti attho, sasambhārassa vā dassanassa",
  "tika-abh01t7:92_1": "kathā sasambhārakathā. Yassa cakkhundriyāsaṁvarassa hetūti vatvā puna “tassa cakkhundriyassa",
  "tika-abh01t7:92_2": "satikavāṭena pidahanatthāyā”ti vuttaṁ, na asaṁvarassāti. Tadidaṁ yaṁ cakkhundriyāsaṁvarassa",
  "tika-abh01t7:92_3": "hetu abhijjhādianvāssavanaṁ dassitaṁ, taṁ asaṁvutacakkhundriyasseva hetupavattaṁ",
  "tika-abh01t7:92_4": "dassitanti katvā vuttanti veditabbaṁ, yatvādhikaraṇanti hi yassa cakkhundriyassa",
  "tika-abh01t7:92_5": "kāraṇāti attho. Kassa ca kāraṇāti? Asaṁvutassa. Kiñca asaṁvutaṁ? Yassa cakkhundriyāsaṁvarassa",
  "tika-abh01t7:92_6": "hetu anvāssavanti tadupalakkhitaṁ, tassa saṁvarāyāti ayamatthayojanā.",
  "tika-abh01t7:93_0": "Javanakkhaṇe pana dussīlyaṁ vātiādi puna avacanatthaṁ idheva sabbaṁ vuttanti chasu",
  "tika-abh01t7:93_1": "dvāresu yathāsambhavaṁ yojetabbaṁ. Na hi pañcadvāre kāyavacīduccaritasaṅkhātaṁ dussīlyaṁ",
  "tika-abh01t7:93_2": "atthīti. Yathā kintiādinā nagaradvāre asaṁvare sati taṁsambandhānaṁ gharādīnaṁ asaṁvutatā",
  "tika-abh01t7:93_3": "viya javane asaṁvare sati taṁsambandhānaṁ dvārādīnaṁ asaṁvutatāti evaṁ aññesaṁ saṁvare,",
  "tika-abh01t7:93_4": "aññesaṁ saṁvutatāsāmaññameva nidasseti, na pubbāparasāmaññaṁ anto bahi sāmaññaṁ vā.",
  "tika-abh01t7:93_5": "Sati vā dvārabhavaṅgādike puna uppajjamānaṁ javanaṁ bāhiraṁ viya katvā nagaradvārasamānaṁ",
  "tika-abh01t7:93_6": "vuttaṁ, itarañca antonagaradvārasamānaṁ. Javane vā asaṁvare uppanne tato paraṁ dvārabhavaṅgādīnaṁ",
  "tika-abh01t7:93_7": "asaṁvarahetubhāvāpattito nagaradvārasadisena javanena pavisitvā dussīlyādicorānaṁ",
  "tika-abh01t7:93_8": "dvārabhavaṅgādimūsanaṁ kusalabhaṇḍavināsanaṁ kathitanti daṭṭhabbaṁ.",
  "tika-abh01t7:94_0": "1353. Iminā āhārena nittharaṇatthena atthikabhāvo idamatthikatā. Āhāraparibhoge asantussanāti",
  "tika-abh01t7:94_1": "āhāraparibhogakkhaṇe pavattā asantussanā, davatthādiabhilāsoti attho. Ettha ca asantuṭṭhitā",
  "tika-abh01t7:94_2": "lobho, amattaññutā appaṭisaṅkhā ca mohoti ime dve dhammā “bhojane amattaññutā”ti veditabbā.",
  "tika-abh01t7:95_0": "1355. “Seyyohamasmī”tiādinā pavattamānova mānamado. Asaddhammasevanāsamatthataṁ nissāya",
  "tika-abh01t7:95_1": "pavatto māno, rāgo eva vā purisamado. Sakkarasappikhīrādīni yojetvā bahalapakkaṁ",
  "tika-abh01t7:95_2": "bhojanaṁ piṇḍarasabhojanaṁ, bahalapakkaṁ vā maṁsarasādibhojanaṁ. Mandanti appaṁ.",
  "tika-abh01t7:95_3": "Ṭhitiyāti ṭhitatthaṁ. Tadatthañca bhuñjanto yasmā “kāyaṁ ṭhapessāmī”ti bhuñjati,",
  "tika-abh01t7:95_4": "tasmā “ṭhapanatthāyā”ti vuttaṁ. Abhuttapaccayā uppajjanakāti idaṁ khudāya visesanaṁ",
  "tika-abh01t7:95_5": "yassā appavatti bhojanena kātabbā, tassā dassanatthaṁ. Sakalaṁ sāsananti pāḷidhammampi",
  "tika-abh01t7:95_6": "sabbakusalepi saṅgaṇhāti. Abhuttapaccayā uppajjanakavedanā, bhuttapaccayā na uppajjanakavedanāti",
  "tika-abh01t7:95_7": "etāsaṁ ko viseso? Purimā yathāpavattā jighacchānimittā vedanā. Sā hi abhuñjantassa",
  "tika-abh01t7:95_8": "bhiyyo pavattanavasena uppajjatīti. Pacchimāpi khudānimittāva aṅgadāhasūlādivedanā",
  "tika-abh01t7:95_9": "appavattā. Sā hi bhuttapaccayā pubbe anuppannāva na uppajjissati. Vihiṁsānimittatā",
  "tika-abh01t7:95_10": "cetāsaṁ vihiṁsāya viseso.",
  "tika-abh01t7:96_0": "Yātrāti yāpanā vuttā, pubbepi “yāpanāyā”ti vuttaṁ, ko ettha viseso? Pubbe “yāpanāyāti",
  "tika-abh01t7:96_1": "jīvitindriyayāpanatthāyā”ti vuttaṁ, idha pana catunnaṁ iriyāpathānaṁ avicchedasaṅkhātā",
  "tika-abh01t7:96_2": "yāpanā yātrāti ayamettha viseso. Dāyakadeyyadhammānaṁ attano ca pamāṇaṁ ajānitvā",
  "tika-abh01t7:96_3": "paṭiggahaṇaṁ, saddhādeyyavinipātanatthaṁ vā paṭiggahaṇaṁ adhammikapaṭiggahaṇaṁ, yena",
  "tika-abh01t7:96_4": "vā āpattiṁ āpajjeyya. Apaccavekkhitaparibhogo adhammena paribhogo. Anavajje aninditabbe",
  "tika-abh01t7:96_5": "paccaye sāvajjaṁ sanindaṁ paribhogena attānaṁ karoti. Anavajjatā ca bhavissatīti",
  "tika-abh01t7:96_6": "attano pakatiaggibalādiṁ jānitvā “evaṁ me agarahitabbatā ca bhavissatī”ti pamāṇayuttaṁ āhāretīti attho.",
  "tika-abh01t7:97_0": "Sukho iriyāpathavihāro phāsuvihāro. Ettakañhi bhuñjitvā…pe… pavattantīti iriyāpathānaṁ",
  "tika-abh01t7:97_1": "sukhappavattiyā kāraṇabhūtaṁ bhuñjanaṁ pivanañca iriyāpathehi kāraṇabhāvena gahitattā",
  "tika-abh01t7:97_2": "tehi sādhitaṁ viya vuttaṁ. “Abhutvā udakaṁ pive”ti likhanti, “bhutvānā”ti pana pāṭho.",
  "tika-abh01t7:97_3": "Punapi hi appasseva anujānanavasena –",
  "tika-abh01t7:98": "“Kappiyaṁ taṁ ce chādeti, cīvaraṁ idamatthikaṁ;",
  "tika-abh01t7:99": "Alaṁ phāsuvihārāya.",
  "tika-abh01t7:100": "“Pallaṅkena nisinnassa, jaṇṇuke nābhivassati;",
  "tika-abh01t7:101": "Alaṁ phāsuvihārāyā”ti. –",
  "tika-abh01t7:102": "Āha.",
  "tika-abh01t7:103_0": "Bhojanānisaṁsoti yathāvuttehi aṭṭhahaṅgehi samannāgatassa bhojanassa agarahitabbatā",
  "tika-abh01t7:103_1": "sukhavihāro ca ānisaṁsoti attho. Yuttassa niddosassa bhojanassa parimāṇassa ca vasena",
  "tika-abh01t7:103_2": "jānanaṁ yuttapamāṇajānanaṁ nāma.",
  "tika-abh01t7:104": "1356. Vināsaṁ pattiyā naṭṭhā, paṭipakkhehi abhibhūtattā muṭṭhā ca sati yassa, so naṭṭhamuṭṭhassati, tassa bhāvo naṭṭhamuṭṭhassatitā.",
  "tika-abh01t7:105": "1368.Visuddhippattanti maggaphalasīlaṁ vuccati. Lokuttaradhammāvāti lokuttarasatiādidhammāva. Sīlasampadā pana rūpārūpāvacarā natthīti sambhavato yojetabbā.",
  "tika-abh01t7:106_0": "1373. Bhogūpakaraṇehi sabhogo. Catunnaṁ saccānaṁ anulomanti catusaccappaṭivedhassa",
  "tika-abh01t7:106_1": "anulomanti attho. “Saccāna”nti hi paṭivijjhitabbehi paṭivedho vutto, catusaccappaṭivedhassa",
  "tika-abh01t7:106_2": "vā upanissayabhūtaṁ paṭivijjhitabbānaṁ catunnaṁ saccānaṁ anulomanti vuttaṁ.",
  "tika-abh01t7:107": "1378. “Mama gharaṁ dhuraṁ katvā bhikkhaṁ pavisathā”ti diyyamānaṁ dhurabhattanti vadanti. Niccabhattādi vā aññepi āṇāpetvā sayaṁ dhuraṁ hutvā dinnaṁ dhurabhattaṁ.",
  "tika-abh01t7:108": "1379.Paṭivāsetināmāti nivatteti nāma osakketi nāma.",
  "tika-abh01t7:109": "1380.Pubbe nivutthakkhandhāti purimajātīsu santatipariyāpanne khandhe āha. Khandhapaṭibaddhanti vatthābharaṇayānagāmajanapadādi. Khayasamayeti maggakkhaṇaṁ āha.",
  "tika-abh01t7:110": "1381.Adhimuccanaṭṭhenāti aniggahitapakkhandanasaṅkhātena yathāsukhaṁ pavattanaṭṭhena.",
  "tika-abh01t7:111": "1382. Khīṇānaṁ anto avasānaṁ niṭṭhitabhāvo khīṇanto, khīṇānaṁ vā ādikālo, tasmiṁ khīṇante. Esa nayo niruddhantetiādīsu.",
  "tika-abh01t7:112": "Dukanikkhepakathāvaṇṇanā niṭṭhitā.",
  "tika-abh01t7:113": "Nikkhepakaṇḍavaṇṇanā niṭṭhitā."
}