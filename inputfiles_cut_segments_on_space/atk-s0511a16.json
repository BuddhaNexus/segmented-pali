{
  "atk-s0511a16:0": "16. Atthadassībuddhavaṁsavaṇṇanā",
  "atk-s0511a16:1_0": "Piyadassimhi sammāsambuddhe parinibbute tassa sāsane ca antarahite parihāyitvā vaḍḍhitvā",
  "atk-s0511a16:1_1": "aparimitāyukesu manussesu anukkamena parihāyitvā vassasatasahassāyukesu jātesu paramatthadassī",
  "atk-s0511a16:1_2": "atthadassī nāma buddho loke uppajji. So pāramiyo pūretvā tusitapure nibbattitvā tato",
  "atk-s0511a16:1_3": "cavitvā paramasobhane sobhane nāma nagare sāgarassa nāma rañño kule aggamahesiyā",
  "atk-s0511a16:1_4": "sudassanadeviyā kucchismiṁ paṭisandhiṁ gahetvā dasa māse gabbhe vasitvā sucindhanuyyāne",
  "atk-s0511a16:1_5": "mātukucchito nikkhami. Mātukucchito mahāpurise nikkhantamatte sucirakālanihitāni",
  "atk-s0511a16:1_6": "kulaparamparāgatāni mahānidhānāni dhanasāmikā paṭilabhiṁsūti tassa nāmaggahaṇadivase",
  "atk-s0511a16:1_7": "‘‘atthadassī’’ti nāmamakaṁsu. So dasavassasahassāni agāraṁ ajjhāvasi. Amaragiri-suragiri-girivāhananāmakā",
  "atk-s0511a16:1_8": "paramasurabhijanakā tayo cassa pāsādā ahesuṁ. Visākhādevippamukhāni tettiṁsa itthisahassāni ahesuṁ.",
  "atk-s0511a16:2_0": "So cattāri nimittāni disvā visākhādeviyā selakumāre nāma putte uppanne sudassanaṁ",
  "atk-s0511a16:2_1": "nāma assarājaṁ abhiruhitvā mahābhinikkhamanaṁ nikkhamitvā pabbaji. Taṁ nava manussakoṭiyo",
  "atk-s0511a16:2_2": "anupabbajiṁsu. Tehi parivuto so mahāpuriso aṭṭha māse padhānacariyaṁ caritvā visākhapuṇṇamāya",
  "atk-s0511a16:2_3": "sucindharanāgiyā upahāratthāya ānītaṁ madhupāyāsaṁ mahājanena sandissamānasabbasarīrāya",
  "atk-s0511a16:2_4": "nāgiyā saha suvaṇṇapātiyā dinnaṁ madhupāyāsaṁ paribhuñjitvā taruṇatarusatasamalaṅkate",
  "atk-s0511a16:2_5": "taruṇasālavane divāvihāraṁ vītināmetvā sāyanhasamaye dhammarucinā mahārucinā nāma",
  "atk-s0511a16:2_6": "nāgarājena dinnā aṭṭha kusatiṇamuṭṭhiyo gahetvā campakabodhiṁ upasaṅkamitvā tepaññāsahatthāyāmavitthataṁ",
  "atk-s0511a16:2_7": "kusatiṇasantharaṁ santharitvā pallaṅkaṁ ābhujitvā sambodhiṁ patvā sabbabuddhāciṇṇaṁ",
  "atk-s0511a16:2_8": "– ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānetvā sattasattāhaṁ",
  "atk-s0511a16:2_9": "bodhisamīpeyeva vītināmetvā brahmuno dhammadesanāyācanaṁ sampaṭicchitvā attanā saha",
  "atk-s0511a16:2_10": "pabbajitanavabhikkhukoṭiyo ariyadhammapaṭivedhasamatthe disvā ākāsena gantvā anomanagarasamīpe",
  "atk-s0511a16:2_11": "anomuyyāne otaritvā tehi parivuto tattha dhammacakkaṁ pavattesi. Tadā koṭisatasahassānaṁ",
  "atk-s0511a16:2_12": "paṭhamo dhammābhisamayo ahosi.",
  "atk-s0511a16:3_0": "Puna bhagavati lokanāyake devalokacārikaṁ caritvā tattha dhammaṁ desente koṭisatasahassānaṁ",
  "atk-s0511a16:3_1": "dutiyo abhisamayo ahosi. Yadā pana bhagavā atthadassī amhākaṁ bhagavā viya kapilavatthupuraṁ",
  "atk-s0511a16:3_2": "sobhanapuraṁ pavisitvā dhammaṁ desesi, tadā koṭisatasahassānaṁ tatiyo dhammābhisamayo",
  "atk-s0511a16:3_3": "ahosi. Tena vuttaṁ –",
  "atk-s0511a16:4": "1.",
  "atk-s0511a16:5": " ‘‘Tattheva maṇḍakappamhi, atthadassī mahāyaso;",
  "atk-s0511a16:6": "Mahātamaṁ nihantvāna, patto sambodhimuttamaṁ.",
  "atk-s0511a16:7": "2.",
  "atk-s0511a16:8": " ‘‘Brahmunā yācito santo, dhammacakkaṁ pavattayi;",
  "atk-s0511a16:9": "Amatena tappayī lokaṁ, dasasahassī sadevakaṁ.",
  "atk-s0511a16:10": "3.",
  "atk-s0511a16:11": " ‘‘Tassāpi lokanāthassa, ahesuṁ abhisamayā tayo;",
  "atk-s0511a16:12": "Koṭisatasahassānaṁ, paṭhamābhisamayo ahu.",
  "atk-s0511a16:13": "4.",
  "atk-s0511a16:14": " ‘‘Yadā buddho atthadassī, carati devacārikaṁ;",
  "atk-s0511a16:15": "Koṭisatasahassānaṁ, dutiyābhisamayo ahu.",
  "atk-s0511a16:16": "5.",
  "atk-s0511a16:17": " ‘‘Punāparaṁ yadā buddho, desesi pitusantike;",
  "atk-s0511a16:18": "Koṭisatasahassānaṁ, tatiyābhisamayo ahū’’ti.",
  "atk-s0511a16:19_0": "Tattha tatthevāti tasmiññeva kappeti attho. Ettha pana varakappo ‘‘maṇḍakappo’’ti",
  "atk-s0511a16:19_1": "adhippeto. ‘‘Yasmiṁ kappe tayo buddhā nibbattanti, so kappo varakappo’’ti heṭṭhā",
  "atk-s0511a16:19_2": "padumuttarabuddhavaṁsavaṇṇanāyaṁ vutto. Tasmā varakappo idha ‘‘maṇḍakappo’’ti vutto.",
  "atk-s0511a16:19_3": "Nihantvānāti nihanitvā. Ayameva vā pāṭho. Santoti samāno. Amatenāti maggaphalādhigamāmatapānena.",
  "atk-s0511a16:19_4": "Tappayīti atappayi, pīṇesīti attho. Dasasahassīti dasasahassilokadhātuṁ. Devacārikanti",
  "atk-s0511a16:19_5": "devānaṁ vinayanatthaṁ devalokacārikanti attho.",
  "atk-s0511a16:20_0": "Sucandakanagare kira santo ca rājaputto upasanto ca purohitaputto tīsu vedesu sabbasamayantaresu",
  "atk-s0511a16:20_1": "ca sāramadisvā nagarassa catūsu dvāresu cattāro paṇḍite visārade ca manusse ṭhapesuṁ",
  "atk-s0511a16:20_2": "– ‘‘yaṁ pana tumhe paṇḍitaṁ samaṇaṁ vā brāhmaṇaṁ vā passatha suṇātha vā, taṁ amhākaṁ",
  "atk-s0511a16:20_3": "āgantvā ārocethā’’ti. Tena ca samayena atthadassī lokanātho sucandakanagaraṁ sampāpuṇi.",
  "atk-s0511a16:20_4": "Atha tehi niveditā purisā gantvā tesaṁ dasabalassa tatthāgamanaṁ paṭivedesuṁ. Tato",
  "atk-s0511a16:20_5": "te santopasantā tathāgatāgamanaṁ sutvā pahaṭṭhamānasā sahassaparivārā dasabalaṁ asamaṁ",
  "atk-s0511a16:20_6": "paccuggantvā abhivādetvā nimantetvā sattāhaṁ buddhappamukhassa saṅghassa asadisaṁ",
  "atk-s0511a16:20_7": "mahādānaṁ datvā sattame divase sakalanagaravāsīhi manussehi saddhiṁ dhammakathaṁ",
  "atk-s0511a16:20_8": "suṇiṁsu. Tasmiṁ kira divase aṭṭhanavutisahassāni ehibhikkhupabbajjāya pabbajitvā",
  "atk-s0511a16:20_9": "arahattaṁ pāpuṇiṁsu. Tāya parisāya majjhe bhagavā pātimokkhaṁ uddisi, so paṭhamo sannipāto ahosi.",
  "atk-s0511a16:21_0": "Yadā pana bhagavā attano puttassa selattherassa dhammaṁ desento aṭṭhāsītisahassāni",
  "atk-s0511a16:21_1": "pasādetvā ehibhikkhubhāvena pabbājetvā arahattaṁ pāpetvā pātimokkhaṁ uddisi, so dutiyo",
  "atk-s0511a16:21_2": "sannipāto ahosi. Puna mahāmaṅgalasamāgame māghapuṇṇamāyaṁ devamanussānaṁ dhammaṁ",
  "atk-s0511a16:21_3": "desento aṭṭhasattatisahassāni arahattaṁ pāpetvā pātimokkhaṁ uddisi, so tatiyo sannipāto",
  "atk-s0511a16:21_4": "ahosi. Tena vuttaṁ –",
  "atk-s0511a16:22": "6.",
  "atk-s0511a16:23": " ‘‘Sannipātā tayo āsuṁ, tassāpi ca mahesino;",
  "atk-s0511a16:24": "Khīṇāsavānaṁ vimalānaṁ, santacittāna tādinaṁ.",
  "atk-s0511a16:25": "7.",
  "atk-s0511a16:26": " ‘‘Aṭṭhanavutisahassānaṁ, paṭhamo āsi samāgamo;",
  "atk-s0511a16:27": "Aṭṭhāsītisahassānaṁ, dutiyo āsi samāgamo.",
  "atk-s0511a16:28": "8.",
  "atk-s0511a16:29": " ‘‘Aṭṭhasattatisahassānaṁ, tatiyo āsi samāgamo;",
  "atk-s0511a16:30": "Anupādā vimuttānaṁ, vimalānaṁ mahesina’’nti.",
  "atk-s0511a16:31_0": "Tadā kira amhākaṁ bodhisatto campakanagare susīmo nāma brāhmaṇamahāsālo lokasammato",
  "atk-s0511a16:31_1": "ahosi. So sabbavibhavajātaṁ dīnānāthakapaṇaddhikādīnaṁ vissajjetvā himavantasamīpaṁ",
  "atk-s0511a16:31_2": "gantvā tāpasapabbajjaṁ pabbajitvā aṭṭha samāpattiyo pañca abhiññāyo ca nibbattetvā",
  "atk-s0511a16:31_3": "mahiddhiko mahānubhāvo hutvā mahājanassa kusalākusalānaṁ dhammānaṁ anavajjasāvajjabhāvañca",
  "atk-s0511a16:31_4": "dassetvā buddhuppādaṁ āgamayamāno aṭṭhāsi.",
  "atk-s0511a16:32_0": "Athāparena samayena atthadassimhi lokanāyake loke uppajjitvā sudassanamahānagare",
  "atk-s0511a16:32_1": "aṭṭhannaṁ parisānaṁ majjhe dhammāmatavassaṁ vassente tassa dhammaṁ sutvā saggalokaṁ",
  "atk-s0511a16:32_2": "gantvā dibbāni mandāravapadumapāricchattakādīni pupphāni devalokato āharitvā attano",
  "atk-s0511a16:32_3": "ānubhāvaṁ dassento dissamānasarīro catūsu disāsu catuddīpikamahāmegho viya pupphavassaṁ",
  "atk-s0511a16:32_4": "vassetvā samantato pupphamaṇḍapaṁ pupphamayagghitoraṇahemajālādīni pupphamayāni katvā",
  "atk-s0511a16:32_5": "mandāravapupphacchattena dasabalaṁ pūjesi. Sopi naṁ bhagavā – ‘‘anāgate gotamo nāma",
  "atk-s0511a16:32_6": "buddho bhavissatī’’ti byākāsi. Tena vuttaṁ –",
  "atk-s0511a16:33": "9.",
  "atk-s0511a16:34": " ‘‘Ahaṁ tena samayena, jaṭilo uggatāpano;",
  "atk-s0511a16:35": "Susīmo nāma nāmena, mahiyā seṭṭhasammato.",
  "atk-s0511a16:36": "10.",
  "atk-s0511a16:37": " ‘‘Dibbaṁ mandāravaṁ pupphaṁ, padumaṁ pāricchattakaṁ;",
  "atk-s0511a16:38": "Devalokā haritvāna, sambuddhamabhipūjayiṁ.",
  "atk-s0511a16:39": "11.",
  "atk-s0511a16:40": " ‘‘Sopi maṁ buddho byākāsi, atthadassī mahāmuni;",
  "atk-s0511a16:41": "Aṭṭhārase kappasate, ayaṁ buddho bhavissati.",
  "atk-s0511a16:42": "12.",
  "atk-s0511a16:43": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a16:44": "13.",
  "atk-s0511a16:45": " ‘‘Tassāpi vacanaṁ sutvā, haṭṭho saṁviggamānaso;",
  "atk-s0511a16:46": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a16:47": "Tattha jaṭiloti jaṭā assa atthīti jaṭilo. Mahiyā seṭṭhasammatoti sakalenapi lokena seṭṭho uttamo pavaroti evaṁ sammato sambhāvitoti attho.",
  "atk-s0511a16:48_0": "Tassa pana bhagavato sobhanaṁ nāma nagaraṁ ahosi. Sāgaro nāma rājā pitā, sudassanā",
  "atk-s0511a16:48_1": "nāma mātā, santo upasanto ca dve aggasāvakā, abhayo nāmupaṭṭhāko, dhammā ca sudhammā",
  "atk-s0511a16:48_2": "ca dve aggasāvikā, campakarukkho bodhi, sarīraṁ asītihatthubbedhaṁ ahosi. Sarīrappabhā",
  "atk-s0511a16:48_3": "samantato sabbakālaṁ yojanamattaṁ pharitvā aṭṭhāsi, āyu vassasatasahassaṁ, visākhā",
  "atk-s0511a16:48_4": "nāmassa aggamahesī, selo nāma putto, assayānena nikkhami. Tena vuttaṁ –",
  "atk-s0511a16:49": "14.",
  "atk-s0511a16:50": " ‘‘Sobhanaṁ nāma nagaraṁ, sāgaro nāma khattiyo;",
  "atk-s0511a16:51": "Sudassanā nāma janikā, atthadassissa satthuno.",
  "atk-s0511a16:52": "19.",
  "atk-s0511a16:53": " ‘‘Santo ca upasanto ca, ahesuṁ aggasāvakā;",
  "atk-s0511a16:54": "Abhayo nāmupaṭṭhāko, atthadassissa satthuno.",
  "atk-s0511a16:55": "20.",
  "atk-s0511a16:56": " ‘‘Dhammā ceva sudhammā ca, ahesuṁ aggasāvikā;",
  "atk-s0511a16:57": "Bodhi tassa bhagavato, campakoti pavuccati.",
  "atk-s0511a16:58": "22.",
  "atk-s0511a16:59": " ‘‘Sopi buddho asamasamo, asītihatthamuggato;",
  "atk-s0511a16:60": "Sobhate sālarājāva, uḷurājāva pūrito.",
  "atk-s0511a16:61": "23.",
  "atk-s0511a16:62": " ‘‘Tassa pākatikā raṁsī, anekasatakoṭiyo;",
  "atk-s0511a16:63": "Uddhaṁ adho dasa disā, pharanti yojanaṁ sadā.",
  "atk-s0511a16:64": "24.",
  "atk-s0511a16:65": " ‘‘Sopi buddho narāsabho, sabbasattuttamo muni;",
  "atk-s0511a16:66": "Vassasatasahassāni, loke aṭṭhāsi cakkhumā.",
  "atk-s0511a16:67": "25.",
  "atk-s0511a16:68": " ‘‘Atulaṁ dassetvā obhāsaṁ, virocetvā sadevake;",
  "atk-s0511a16:69": "Sopi aniccataṁ patto, yathaggupādānasaṅkhayā’’ti.",
  "atk-s0511a16:70_0": "Tattha uḷurājāva pūritoti saradasamayaparipuṇṇavimalasakalamaṇḍalo tārakarājā viyāti",
  "atk-s0511a16:70_1": "attho. Pākatikāti pakativasena uppajjamānā, na adhiṭṭhānavasena. Yadā icchati bhagavā,",
  "atk-s0511a16:70_2": "tadā anekakoṭisatasahassepi cakkavāḷe ābhāya phareyya. Raṁsīti rasmiyo. Upādānasaṅkhayāti",
  "atk-s0511a16:70_3": "upādānakkhayā indhanakkhayā aggi viya. Sopi bhagavā catunnaṁ upādānānaṁ khayena anupādisesāya",
  "atk-s0511a16:70_4": "nibbānadhātuyā anupamanagare anomārāme parinibbāyi. Dhātuyo panassa adhiṭṭhānena",
  "atk-s0511a16:70_5": "vikiriṁsu. Sesamettha gāthāsu uttānamevāti.",
  "atk-s0511a16:71": "Atthadassībuddhavaṁsavaṇṇanā niṭṭhitā.",
  "atk-s0511a16:72": "Niṭṭhito cuddasamo buddhavaṁso."
}