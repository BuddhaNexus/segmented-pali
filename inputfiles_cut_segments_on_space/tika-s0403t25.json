{
  "tika-s0403t25:0": "3. Anuttariyavaggo",
  "tika-s0403t25:1": "1-2. Sāmakasuttādivaṇṇanā",
  "tika-s0403t25:2_0": "21-22. Tatiyassa paṭhame kevalakappanti ettha kevala-saddo anavasesattho, kappa-saddo",
  "tika-s0403t25:2_1": "samantabhāvattho. Tasmā kevalakappaṁ pokkharaṇiyanti evamattho daṭṭhabbo. Anavasesaṁ",
  "tika-s0403t25:2_2": "pharituṁ samatthassapi obhāsassa kenaci kāraṇena ekadesapharaṇampi siyā, ayaṁ pana",
  "tika-s0403t25:2_3": "sabbasova pharatīti dassetuṁ samantattho kappa-saddo gahito. Attano obhāsena pharitvāti",
  "tika-s0403t25:2_4": "vatthālaṅkārasarīrasamuṭṭhitena obhāsena pharitvā, candimā viya ekobhāsaṁ ekapajjotaṁ",
  "tika-s0403t25:2_5": "karitvāti attho. Samanuññoti sammadeva katamanuñño. Tenāha “samānacitto”ti, samānajjhāsayoti",
  "tika-s0403t25:2_6": "attho. Dukkhaṁ vaco etasminti dubbaco, tassa kammaṁ dovacassaṁ, tassa puggalassa",
  "tika-s0403t25:2_7": "anādariyavasena pavattā cetanā, tassa bhāvo atthitā dovacassatā. Atha vā dovacassameva",
  "tika-s0403t25:2_8": "dovacassatā. Sā atthato saṅkhārakkhandho hoti. Cetanāpadhāno hi saṅkhārakkhandho.",
  "tika-s0403t25:2_9": "Catunnaṁ vā khandhānaṁ apadakkhiṇaggāhitākārena pavattānaṁ etaṁ adhivacananti vadanti.",
  "tika-s0403t25:2_10": "Pāpā assaddhādayo puggalā etassa mittāti pāpamitto, tassa bhāvo pāpamittatā. Sāpi",
  "tika-s0403t25:2_11": "atthato dovacassatā viya daṭṭhabbā. Yāya hi cetanāya puggalo pāpamitto pāpasampavaṅko",
  "tika-s0403t25:2_12": "nāma hoti, sā cetanā pāpamittatā. Cattāropi vā arūpino khandhā tadākārappavattā pāpamittatā. Dutiyaṁ uttānameva.",
  "tika-s0403t25:3": "Sāmakasuttādivaṇṇanā niṭṭhitā.",
  "tika-s0403t25:4": "3. Bhayasuttavaṇṇanā",
  "tika-s0403t25:5_0": "23. Tatiye sambhavati jātimaraṇaṁ etenāti sambhavo, upādānanti āha “jātiyā ca maraṇassa",
  "tika-s0403t25:5_1": "ca sambhave paccayabhūte”ti. Anupādāti anupādāya. Tenāha “anupādiyitvā”ti. Jātimaraṇāni",
  "tika-s0403t25:5_2": "sammā khīyanti etthāti jātimaraṇasaṅkhayo, nibbānanti āha “jātimaraṇānaṁ saṅkhayasaṅkhāte",
  "tika-s0403t25:5_3": "nibbāne”ti. Sabbadukkhaṁ upaccagunti sakalampi vaṭṭadukkhaṁ atikkantā carimacittanirodhena",
  "tika-s0403t25:5_4": "vaṭṭadukkhalesassapi asambhavato.",
  "tika-s0403t25:6": "Bhayasuttavaṇṇanā niṭṭhitā.",
  "tika-s0403t25:7": "4. Himavantasuttavaṇṇanā",
  "tika-s0403t25:8_0": "24. Catutthe samāpattikusalo hotīti samāpajjanakusalo hoti. Tenāha “samāpajjituṁ",
  "tika-s0403t25:8_1": "kusalo”ti. Tattha antogatahetuattho ṭhiti-saddo, tasmā ṭhapanakusaloti atthoti āha",
  "tika-s0403t25:8_2": "“samādhiṁ ṭhapetuṁ sakkotīti attho”ti. Tattha ṭhapetuṁ sakkotīti sattaṭṭhaaccharāmattaṁ",
  "tika-s0403t25:8_3": "khaṇaṁ jhānaṁ ṭhapetuṁ sakkoti adhiṭṭhānavasibhāvassa nipphāditattā. Yathāparicchedenāti",
  "tika-s0403t25:8_4": "yathāparicchinnakālena. Vuṭṭhātuṁ sakkoti vuṭṭhānavasibhāvassa nipphāditattā. Kallaṁ",
  "tika-s0403t25:8_5": "sañjātaṁ assāti kallitaṁ, tasmiṁ kallite kallitabhāve kusalo kallitakusalo. Hāsetuṁ",
  "tika-s0403t25:8_6": "tosetuṁ sampahaṁsetuṁ. Kallaṁ kātunti samādhānassa paṭipakkhadhammānaṁ dūrīkaraṇena",
  "tika-s0403t25:8_7": "sahakārīkāraṇānañca samappadhānena samāpajjane cittaṁ samatthaṁ kātuṁ. Samādhissa",
  "tika-s0403t25:8_8": "gocarakusaloti samādhismiṁ nipphādetabbe tassa gocare kammaṭṭhānasaññite pavattiṭṭhāne",
  "tika-s0403t25:8_9": "bhikkhācāragocare satisampajaññayogato kusalo cheko. Tenāha “samādhissa asappāye",
  "tika-s0403t25:8_10": "anupakārake dhamme vajjetvā”tiādi. Paṭhamajjhānādisamādhiṁ abhinīharitunti paṭhamajjhānādisamādhiṁ",
  "tika-s0403t25:8_11": "visesabhāgiyatāya abhinīharituṁ upanetuṁ.",
  "tika-s0403t25:9": "Himavantasuttavaṇṇanā niṭṭhitā.",
  "tika-s0403t25:10": "5. Anussatiṭṭhānasuttavaṇṇanā",
  "tika-s0403t25:11_0": "25. Pañcame anussatikāraṇānīti anussatiyo eva diṭṭhadhammikasamparāyikādihitasukhānaṁ",
  "tika-s0403t25:11_1": "hetubhāvato kāraṇāni. Nikkhantanti nissaṭaṁ. Muttanti vissaṭṭhaṁ. Vuṭṭhitanti apetaṁ.",
  "tika-s0403t25:11_2": "Sabbametaṁ vikkhambhanameva sandhāya vadati. Gedhamhāti pañcakāmaguṇato. Idampīti",
  "tika-s0403t25:11_3": "buddhānussativasena laddhaṁ upacārajjhānamāha. Ārammaṇaṁ karitvāti paccayaṁ karitvā,",
  "tika-s0403t25:11_4": "pādakaṁ katvāti attho.",
  "tika-s0403t25:12": "Anussatiṭṭhānasuttavaṇṇanā niṭṭhitā.",
  "tika-s0403t25:13": "6. Mahākaccānasuttavaṇṇanā",
  "tika-s0403t25:14_0": "26. Chaṭṭhe sambādheti vā taṇhāsaṁkilesādīnaṁ sampīḷe saṅkare gharāvāse. Okāsā vuccantīti",
  "tika-s0403t25:14_1": "maggaphalasukhādhigamāya okāsabhāvato okāsāti vuccanti. Okāsādhigamoti lokuttaradhammassa",
  "tika-s0403t25:14_2": "adhigamāya adhigantabbaokāso. Visujjhanatthāyāti rāgādīhi malehi abhijjhāvisamalobhādīhi",
  "tika-s0403t25:14_3": "ca upakkiliṭṭhacittānaṁ visuddhatthāya. Sā panāyaṁ cittassa visuddhi sijjhamānā yasmā",
  "tika-s0403t25:14_4": "sokādīnaṁ anupādāya saṁvattati, tasmā vuttaṁ “sokaparidevānaṁ samatikkamāyā”tiādi.",
  "tika-s0403t25:14_5": "Tattha socanaṁ ñātibyasanādinimittaṁ cetaso santāpo antotāpo antonijjhānaṁ soko,",
  "tika-s0403t25:14_6": "ñātibyasanādinimittameva socikatā. “Kahaṁ ekaputtakā”tiādinā paridevanavasena lapanaṁ",
  "tika-s0403t25:14_7": "paridevo. Samatikkamanatthāyāti pahānāya. Āyatiṁ anuppajjanañhi idha samatikkamo.",
  "tika-s0403t25:14_8": "Dukkhadomanassānaṁ atthaṅgamāyāti kāyikadukkhassa ca cetasikadomanassassa cāti imesaṁ",
  "tika-s0403t25:14_9": "dvinnaṁ atthaṅgamāya, nirodhāyāti attho. Ñāyati nicchayena kamati nibbānaṁ, taṁ vā",
  "tika-s0403t25:14_10": "ñāyati paṭivijjhati etenāti ñāyo, ariyamaggo. Idha pana saha pubbabhāgena ariyamaggo",
  "tika-s0403t25:14_11": "gahitoti āha “sahavipassanakassa maggassa adhigamanatthāyā”ti. Apaccayaparinibbānassāti",
  "tika-s0403t25:14_12": "anupādisesanibbānaṁ sandhāya vadati. Paccayavasena anuppannaṁ asaṅkhataṁ amatadhātumeva.",
  "tika-s0403t25:14_13": "Sesamettha uttānameva.",
  "tika-s0403t25:15": "Mahākaccānasuttavaṇṇanā niṭṭhitā.",
  "tika-s0403t25:16": "7. Paṭhamasamayasuttavaṇṇanā",
  "tika-s0403t25:17_0": "27. Sattame vaḍḍhetīti manaso vivaṭṭanissitaṁ vaḍḍhiṁ āvahati. Manobhāvanīyoti vā",
  "tika-s0403t25:17_1": "manasā bhāvito sambhāvito. Yañca āvajjato manasi karoto cittaṁ vinīvaraṇaṁ hoti.",
  "tika-s0403t25:17_2": "Imasmiṁ pakkhe kammasādhano sambhāvanattho bhāvanīya-saddo. “Thinamiddhavinodanakammaṭṭhāna”nti",
  "tika-s0403t25:17_3": "vatvā tadeva vibhāvento “ālokasaññaṁ vā”tiādimāha. Vīriyārambhavatthuādīnaṁ vāti",
  "tika-s0403t25:17_4": "ettha ādi-saddena idha avuttānaṁ atibhojane nimittaggāhādīnaṁ saṅgaho daṭṭhabbo.",
  "tika-s0403t25:17_5": "Vuttañhetaṁ “cha dhammā thinamiddhassa pahānāya saṁvattanti atibhojane nimittaggāho,",
  "tika-s0403t25:17_6": "iriyāpathasamparivattanatā, ālokasaññāmanasikāro, abbhokāsavāso, kalyāṇamittatā,",
  "tika-s0403t25:17_7": "sappāyakathā”ti. Antarāyasaddapariyāyo idha antarā-saddoti āha “anantarāyenā”ti.",
  "tika-s0403t25:18": "Paṭhamasamayasuttavaṇṇanā niṭṭhitā.",
  "tika-s0403t25:19": "8. Dutiyasamayasuttavaṇṇanā",
  "tika-s0403t25:20": "28. Aṭṭhame maṇḍalasaṇṭhānamāḷasaṅkhepena katā bhojanasālā maṇḍalamāḷāti adhippetāti āha “bhojanasālāyā”ti. Sesamettha suviññeyyameva.",
  "tika-s0403t25:21": "Dutiyasamayasuttavaṇṇanā niṭṭhitā.",
  "tika-s0403t25:22": "9. Udāyīsuttavaṇṇanā",
  "tika-s0403t25:23_0": "29. Navame diṭṭhadhammo vuccati paccakkho attabhāvoti āha “imasmiṁyeva attabhāve”ti.",
  "tika-s0403t25:23_1": "Sukhavihāratthāyāti nikkilesatāya nirāmisena sukhena vihāratthāya. Ālokasaññaṁ manasi",
  "tika-s0403t25:23_2": "karotīti sūriyacandapajjotamaṇiukkāvijjuādīnaṁ āloko divā rattiñca upaladdho, yathāladdhavaseneva",
  "tika-s0403t25:23_3": "ālokaṁ manasi karoti, citte ṭhapeti. Tathā ca naṁ manasi karoti, yathāssa subhāvitālokakasiṇassa",
  "tika-s0403t25:23_4": "viya kasiṇāloko yathicchakaṁ yāvadicchakañca so āloko rattiyaṁ upatiṭṭhati. Yena",
  "tika-s0403t25:23_5": "tattha divāsaññaṁ ṭhapeti, divāriva vigatathinamiddho hoti. Tenāha “yathā divā tathā",
  "tika-s0403t25:23_6": "ratti”nti. Divāti saññaṁ ṭhapetīti vuttanayena manasi katvā divāriva saññaṁ uppādeti.",
  "tika-s0403t25:23_7": "Yathānena divā…pe… tatheva taṁ manasi karotīti yathānena divā upaladdho sūriyāloko,",
  "tika-s0403t25:23_8": "evaṁ rattimpi divā diṭṭhākāreneva taṁ ālokaṁ manasi karoti. Yathā canena rattiṁ…pe…",
  "tika-s0403t25:23_9": "manasi karotīti yathā rattiyaṁ candāloko upaladdho, evaṁ divāpi rattiṁ diṭṭhākāreneva",
  "tika-s0403t25:23_10": "taṁ ālokaṁ manasi karoti, citte ṭhapeti. Vivaṭenāti thinamiddhena apihitattā vivaṭena.",
  "tika-s0403t25:23_11": "Anonaddhenāti asañchāditena. Sahobhāsakanti saññāṇobhāsaṁ. Dibbacakkhuñāṇaṁ rūpagatassa",
  "tika-s0403t25:23_12": "dibbassa itarassa ca dassanaṭṭhena idha ñāṇadassananti adhippetanti āha “dibbacakkhusaṅkhātassā”tiādi.",
  "tika-s0403t25:24_0": "Uddhaṁ jīvitapariyādānāti jīvitakkhayato upari maraṇato paraṁ. Samuggatenāti uṭṭhitena.",
  "tika-s0403t25:24_1": "Dhumātattāti uddhaṁ uddhaṁ dhumātattā sūnattā. Setarattehi viparibhinnaṁ vimissitaṁ",
  "tika-s0403t25:24_2": "nīlaṁ, purimavaṇṇavipariṇāmabhūtaṁ vā nīlaṁ vinīlaṁ, vinīlameva vinīlakanti ka-kārena",
  "tika-s0403t25:24_3": "padavaḍḍhanamāha anatthantarato yathā “pītakaṁ lohitaka”nti. Paṭikūlattāti jigucchanīyattā.",
  "tika-s0403t25:24_4": "Kucchitaṁ vinīlaṁ vinīlakanti kucchanattho vā ayaṁ ka-kāroti dassetuṁ vuttaṁ yathā",
  "tika-s0403t25:24_5": "“pāpako kittisaddo abbhuggacchatī”ti. Paribhinnaṭṭhānehi kākadhaṅkādīhi. Vissandamānaṁ",
  "tika-s0403t25:24_6": "pubbanti vissavantapubbaṁ, tahaṁ tahaṁ paggharantapubbanti attho. Tathābhāvanti vissandamānapubbataṁ.",
  "tika-s0403t25:25_0": "So bhikkhūti yo “passeyya sarīraṁ sīvathikāya chaḍḍita”nti vutto, so bhikkhu. Upasaṁharati",
  "tika-s0403t25:25_1": "sadisataṁ. Ayampi khotiādi upasaṁharaṇākāradassanaṁ. Āyūti rūpajīvitindriyaṁ. Arūpajīvitindriyaṁ",
  "tika-s0403t25:25_2": "panettha viññāṇagatikameva. Usmāti kammajatejo. Evaṁpūtikasabhāvoti evaṁ ativiya",
  "tika-s0403t25:25_3": "pūtisabhāvo āyuādivigame viyāti adhippāyo. Ediso bhavissatīti evaṁbhāvīti āha “evamevaṁ",
  "tika-s0403t25:25_4": "uddhumātādibhedo bhavissatī”ti.",
  "tika-s0403t25:26_0": "Luñcitvā luñcitvāti uppāṭetvā uppāṭetvā. Sesāvasesamaṁsalohitayuttanti sabbaso akkhāditattā",
  "tika-s0403t25:26_1": "tahaṁ tahaṁ sesena appāvasesena maṁsalohitena yuttaṁ. Aññena hatthaṭṭhikanti avisesena",
  "tika-s0403t25:26_2": "hatthaṭṭhikānaṁ vippakiṇṇatā jotitāti anavasesato tesaṁ vippakiṇṇataṁ dassento “catusaṭṭhibhedampī”tiādimāha.",
  "tika-s0403t25:26_3": "Terovassikānīti tirovassagatāni. Tāni pana saṁvaccharaṁ vītivattāni hontīti āha “atikkantasaṁvaccharānī”ti.",
  "tika-s0403t25:26_4": "Purāṇatāya ghanabhāvavigamena vicuṇṇatā idha pūtibhāvo. So yathā hoti, taṁ dassento",
  "tika-s0403t25:26_5": "“abbhokāse”tiādimāha. Anekadhātūnanti cakkhudhātuādīnaṁ, kāmadhātuādīnaṁ vā. Satiyā",
  "tika-s0403t25:26_6": "ca ñāṇassa ca atthāyāti “abhikkante paṭikkante sampajānakārī hotī”tiādinā vuttāya",
  "tika-s0403t25:26_7": "sattaṭṭhānikāya satiyā ceva taṁsampayuttañāṇassa ca atthāya.",
  "tika-s0403t25:27": "Udāyīsuttavaṇṇanā niṭṭhitā.",
  "tika-s0403t25:28": "10. Anuttariyasuttavaṇṇanā",
  "tika-s0403t25:29_0": "30. Dasame nihīnanti lāmakaṁ, kiliṭṭhaṁ vā. Gāmavāsikānanti bālānaṁ. Puthujjanānaṁ",
  "tika-s0403t25:29_1": "idanti pothujjanikaṁ. Tenāha “puthujjanānaṁ santaka”nti, puthujjanehi sevitabbattā",
  "tika-s0403t25:29_2": "tesaṁ santakanti vuttaṁ hoti. Anariyanti na niddosaṁ. Niddosaṭṭho hi ariyaṭṭho. Tenāha",
  "tika-s0403t25:29_3": "“na uttamaṁ na parisuddha”nti. Ariyehi vā na sevitabbanti anariyaṁ. Anatthasaṁhitanti",
  "tika-s0403t25:29_4": "diṭṭhadhammikasamparāyikādivividhavipulānatthasahitaṁ. Tādisañca atthasannissitaṁ",
  "tika-s0403t25:29_5": "na hotīti āha “na atthasannissita”nti. Na vaṭṭe nibbindanatthāyāti catusaccakammaṭṭhānābhāvato.",
  "tika-s0403t25:29_6": "Asati pana vaṭṭe nibbidāya virāgādīnaṁ asambhavoyevāti āha “na virāgāyā”tiādi.",
  "tika-s0403t25:30_0": "Anuttamaṁ anuttariyanti āha “etaṁ anuttara”nti. Hatthisminti nimittatthe bhummanti",
  "tika-s0403t25:30_1": "āha “hatthinimittaṁ sikkhitabba”nti. Hatthivisayattā hatthisannissitattā ca hatthisippaṁ",
  "tika-s0403t25:30_2": "“hatthī”ti gahetvā “hatthismimpi sikkhatī”ti vuttaṁ. Tasmā hatthisippe sikkhatīti",
  "tika-s0403t25:30_3": "evamettha attho daṭṭhabbo. Sesapadesupi eseva nayo.",
  "tika-s0403t25:31": "Liṅgabyattayena vibhattibyattayena pāricariyeti vuttanti āha “pāricariyāya paccupaṭṭhitā”ti. Sesamettha suviññeyyameva.",
  "tika-s0403t25:32": "Anuttariyasuttavaṇṇanā niṭṭhitā.",
  "tika-s0403t25:33": "Anuttariyavaggavaṇṇanā niṭṭhitā."
}