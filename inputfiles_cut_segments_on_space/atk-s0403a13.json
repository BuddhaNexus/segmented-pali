{
  "atk-s0403a13:0": "(14) 4. Rājavaggo",
  "atk-s0403a13:1": "1. Paṭhamacakkānuvattanasuttavaṇṇanā",
  "atk-s0403a13:2_0": "131. Catutthassa paṭhame dhammenāti dasakusaladhammena. Cakkanti āṇācakkaṁ. Atthaññūti",
  "atk-s0403a13:2_1": "rajjatthaṁ jānāti. Dhammaññūti paveṇidhammaṁ jānāti. Mattaññūti daṇḍe vā balamhi",
  "atk-s0403a13:2_2": "vā pamāṇaṁ jānāti. Kālaññūti rajjasukhānubhavanakālaṁ, vinicchayakaraṇakālaṁ, janapadacārikākālañca",
  "atk-s0403a13:2_3": "jānāti. Parisaññūti ayaṁ parisā khattiyaparisā, ayaṁ brāhmaṇavessasuddasamaṇaparisāti jānāti.",
  "atk-s0403a13:3_0": "Tathāgatavāre atthaññūti pañca atthe jānāti. Dhammaññūti cattāro dhamme jānāti. Mattaññūti",
  "atk-s0403a13:3_1": "catūsu paccayesu paṭiggahaṇaparibhogamattaṁ jānāti. Kālaññūti ayaṁ kālo paṭisallīnassa,",
  "atk-s0403a13:3_2": "ayaṁ samāpattiyā, ayaṁ dhammadesanāya, ayaṁ janapadacārikāyāti evaṁ kālaṁ jānāti.",
  "atk-s0403a13:3_3": "Parisaññūti ayaṁ parisā khattiyaparisā…pe… ayaṁ samaṇaparisāti jānāti. Anuttaranti",
  "atk-s0403a13:3_4": "navahi lokuttaradhammehi anuttaraṁ. Dhammacakkanti seṭṭhacakkaṁ.",
  "atk-s0403a13:4": "2. Dutiyacakkānuvattanasuttavaṇṇanā",
  "atk-s0403a13:5_0": "132. Dutiye pitarā pavattitaṁ cakkanti cakkavattimhi pabbajite vā kālakate vā cakkaratanaṁ",
  "atk-s0403a13:5_1": "sattāhamattaṁ ṭhatvā antaradhāyati, kathamesa taṁ anuppavatteti nāma? Pitu paveṇiyaṁ",
  "atk-s0403a13:5_2": "ṭhatvā cakkavattivattaṁ pūretvā cakkavattirajjaṁ kārentopi pitarā pavattitameva anuppavatteti nāma.",
  "atk-s0403a13:6": "3. Dhammarājāsuttavaṇṇanā",
  "atk-s0403a13:7_0": "133. Tatiyaṁ tikanipāte vuttanayameva. Sevitabbāsevitabbe panettha pacchimapadadvayameva",
  "atk-s0403a13:7_1": "viseso. Tattha sammāājīvo sevitabbo, micchāājīvo na sevitabbo. Sappāyo gāmanigamo",
  "atk-s0403a13:7_2": "sevitabbo, asappāyo na sevitabbo.",
  "atk-s0403a13:8": "4. Yassaṁdisaṁsuttavaṇṇanā",
  "atk-s0403a13:9_0": "134. Catutthe ubhatoti dvīhipi pakkhehi. Mātito ca pitito cāti yassa hi mātā khattiyā,",
  "atk-s0403a13:9_1": "mātumātā khattiyā, tassāpi mātā khattiyā. Pitā khattiyo, pitupitā khattiyo, tassapi",
  "atk-s0403a13:9_2": "pitā khattiyo. So ubhato sujāto mātito ca pitito ca. Saṁsuddhagahaṇikoti saṁsuddhāya",
  "atk-s0403a13:9_3": "mātukucchiyā samannāgato. “Samavepākiniyā gahaṇiyā”ti ettha pana kammajatejodhātu",
  "atk-s0403a13:9_4": "gahaṇīti vuccati. Yāva sattamā pitāmahayugāti ettha pitupitā pitāmaho, pitāmahassa",
  "atk-s0403a13:9_5": "yugaṁ pitāmahayugaṁ. Yuganti āyuppamāṇaṁ vuccati. Abhilāpamattameva cetaṁ, atthato",
  "atk-s0403a13:9_6": "pana pitāmahoyeva pitāmahayugaṁ. Tato uddhaṁ sabbepi pubbapurisā pitāmahaggahaṇeneva",
  "atk-s0403a13:9_7": "gahitā. Evaṁ yāva sattamo puriso, tāva saṁsuddhagahaṇiko, atha vā akkhitto anupakkuṭṭho",
  "atk-s0403a13:9_8": "jātivādenāti dasseti. Akkhittoti “apanetha etaṁ, kiṁ iminā”ti evaṁ akkhitto anavakkhitto.",
  "atk-s0403a13:9_9": "Anupakkuṭṭhoti na upakkuṭṭho na akkosaṁ vā nindaṁ vā pattapubbo. Kena kāraṇenāti?",
  "atk-s0403a13:9_10": "Jātivādena, “itipi hīnajātiko eso”ti evarūpena vacanenāti attho.",
  "atk-s0403a13:10_0": "Aḍḍhotiādīsu yo koci attano santakena vibhavena aḍḍho hoti. Idha pana na kevalaṁ",
  "atk-s0403a13:10_1": "aḍḍhoyeva, mahaddhano mahatā aparimāṇasaṅkhena dhanena samannāgatoti attho. Pañcakāmaguṇavasena",
  "atk-s0403a13:10_2": "mahantā uḷārā bhogā assāti mahābhogo. Paripuṇṇakosakoṭṭhāgāroti koso vuccati bhaṇḍāgāraṁ,",
  "atk-s0403a13:10_3": "nidahitvā ṭhapitena dhanena paripuṇṇakoso, dhaññena ca paripuṇṇakoṭṭhāgāroti attho.",
  "atk-s0403a13:10_4": "Atha vā catubbidho koso hatthī assā rathā raṭṭhanti, tividhaṁ koṭṭhāgāraṁ dhanakoṭṭhāgāraṁ",
  "atk-s0403a13:10_5": "dhaññakoṭṭhāgāraṁ vatthakoṭṭhāgāranti. Taṁ sabbampi paripuṇṇamassāti paripuṇṇakosakoṭṭhāgāro.",
  "atk-s0403a13:10_6": "Assavāyāti kassaci bahumpi dhanaṁ dentassa senā na suṇāti, sā anassavā nāma hoti.",
  "atk-s0403a13:10_7": "Kassaci adentassāpi suṇātiyeva, ayaṁ assavā nāma. Ovādapaṭikarāyāti “idaṁ vo kattabba,",
  "atk-s0403a13:10_8": "idaṁ na kattabba”nti dinnaovādakarāya. Paṇḍitoti paṇḍiccena samannāgato. Byattoti",
  "atk-s0403a13:10_9": "paññāveyyattiyena yutto. Medhāvīti ṭhānuppattikapaññāya samannāgato. Paṭibaloti samattho.",
  "atk-s0403a13:10_10": "Atthe cintetunti vaḍḍhiatthe cintetuṁ. So hi paccuppannaatthavaseneva “atītepi evaṁ",
  "atk-s0403a13:10_11": "ahesuṁ, anāgatepi evaṁ bhavissantī”ti cinteti. Vijitāvīnanti vijitavijayānaṁ, mahantena",
  "atk-s0403a13:10_12": "vā vijayena samannāgatānaṁ. Vimuttacittānanti pañcahi vimuttīhi vimuttamānasānaṁ.",
  "atk-s0403a13:11": "5-6. Patthanāsuttadvayavaṇṇanā",
  "atk-s0403a13:12_0": "135-136. Pañcame negamajānapadassāti nigamavāsino ca raṭṭhavāsino ca janassa. Hatthismintiādīhi",
  "atk-s0403a13:12_1": "hatthiassarathatharudhanulekhamuddāgaṇanādīni soḷasa mahāsippāni dassitāni. Anavayoti",
  "atk-s0403a13:12_2": "samattho paripuṇṇo. Sesamettha heṭṭhā vuttanayeneva veditabbaṁ. Chaṭṭhe oparajjanti uparājabhāvaṁ.",
  "atk-s0403a13:13": "7. Appaṁsupatisuttavaṇṇanā",
  "atk-s0403a13:14_0": "137. Sattame purisādhippāyāti assaddhammavasena purise uppannādhippāyā purisajjhāsayā.",
  "atk-s0403a13:14_1": "Ādānādhippāyoti idāni gahetuṁ sakkhissāmi, idāni sakkhissāmīti evaṁ gahaṇādhippāyo.",
  "atk-s0403a13:14_2": "Visaṁyogādhippāyoti idāni nibbānaṁ pāpuṇissāmi, idāni pāpuṇissāmīti evaṁ nibbānajjhāsayo.",
  "atk-s0403a13:15": "8. Bhattādakasuttavaṇṇanā",
  "atk-s0403a13:16_0": "138. Aṭṭhame bhattādakoti bhattakkhādako, bahubhattabhuñjoti attho. Okāsapharaṇoti",
  "atk-s0403a13:16_1": "okāsaṁ pharitvā aññesaṁ sambādhaṁ katvā ṭhānena okāsapharaṇo. Tattha tattha laṇḍaṁ",
  "atk-s0403a13:16_2": "sāreti pātetīti laṇḍasāraṇo. Ettakā hatthīti gaṇanakāle salākaṁ gaṇhātīti salākaggāhī.",
  "atk-s0403a13:16_3": "Nisīdanasayanavasena mañcapīṭhaṁ maddatīti mañcapīṭhamaddano. Bhikkhugaṇanakāle salākaṁ",
  "atk-s0403a13:16_4": "gaṇhātīti salākaggāhī.",
  "atk-s0403a13:17": "9. Akkhamasuttavaṇṇanā",
  "atk-s0403a13:18_0": "139. Navame hatthikāyanti hatthighaṭaṁ. Sesesupi eseva nayo. Saṅgāme avacarantīti",
  "atk-s0403a13:18_1": "saṅgāmāvacarā. Ekissāvā tiṇodakadattiyā vimānitoti ekadivasaṁ ekena tiṇodakadānena",
  "atk-s0403a13:18_2": "vimānito, ekadivasamattaṁ aladdhatiṇodakoti attho. Ito parampi eseva nayo. Na sakkoti",
  "atk-s0403a13:18_3": "cittaṁ samādahitunti ārammaṇe cittaṁ sammā ṭhapetuṁ na sakkoti. Sesamettha uttānameva.",
  "atk-s0403a13:18_4": "Imasmiṁ pana sutte vaṭṭavivaṭṭaṁ kathitanti veditabbaṁ.",
  "atk-s0403a13:19": "10. Sotasuttavaṇṇanā",
  "atk-s0403a13:20_0": "140. Dasame duruttānanti na suṭṭhu vuttānaṁ dosavasena pavattitānaṁ pharusavacanānaṁ.",
  "atk-s0403a13:20_1": "Durāgatānanti dukkhuppādanākārena sotadvāraṁ āgatānaṁ. Vacanapathānanti vacanānaṁ.",
  "atk-s0403a13:20_2": "Dukkhānanti dukkhamānaṁ. Tibbānanti bahalānaṁ tāpanasabhāvānaṁ vā. Kharānanti pharusānaṁ.",
  "atk-s0403a13:20_3": "Kaṭukānanti tikhiṇānaṁ. Asātānanti amadhurānaṁ. Amanāpānanti manaṁ appāyituṁ vaḍḍhetuṁ",
  "atk-s0403a13:20_4": "asamatthānaṁ. Pāṇaharānanti jīvitaharānaṁ. Yā sā disāti sabbasaṅkhārasamathādivasena",
  "atk-s0403a13:20_5": "dissati apadissatīti nibbānaṁ disāti veditabbaṁ. Yasmā pana taṁ āgamma sabbe saṅkhārā",
  "atk-s0403a13:20_6": "samathaṁ gacchanti, tasmā sabbasaṅkhārasamathoti vuttaṁ. Sesaṁ sabbattha uttānameva.",
  "atk-s0403a13:20_7": "Imasmiṁ pana sutte sīlasamādhipaññā missikā kathitāti.",
  "atk-s0403a13:21": "Rājavaggo catuttho."
}