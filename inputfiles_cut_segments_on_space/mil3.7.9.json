{
  "mil3.7.9:0.1": "Milindapañha ",
  "mil3.7.9:0.2": "Arūpadhammavavatthānavagga ",
  "mil3.7.9:0.3": "9. Uttarakurukādigamanapañha ",
  "mil3.7.9:1.1": "Rājā āha—",
  "mil3.7.9:1.2": "“bhante nāgasena, atthi koci, yo iminā sarīrena uttarakuruṁ vā gaccheyya, brahmalokaṁ vā, aññaṁ vā pana dīpan”ti? ",
  "mil3.7.9:1.3": "“Atthi, mahārāja, yo iminā cātummahābhūtikena kāyena uttarakuruṁ vā gaccheyya, brahmalokaṁ vā, aññaṁ vā pana dīpan”ti. ",
  "mil3.7.9:2.1": "“Kathaṁ, bhante nāgasena, iminā cātummahābhūtikena kāyena uttarakuruṁ vā gaccheyya, brahmalokaṁ vā, aññaṁ vā pana dīpan”ti? ",
  "mil3.7.9:2.2": "“Abhijānāsi nu tvaṁ, mahārāja, imissā pathaviyā vidatthiṁ vā ratanaṁ vā laṅghitā”ti? ",
  "mil3.7.9:2.3": "“Āma, bhante, abhijānāmi ‘ahaṁ, bhante nāgasena, aṭṭhapi rataniyo laṅghemī’”ti. ",
  "mil3.7.9:2.4": "“Kathaṁ tvaṁ, mahārāja, aṭṭhapi rataniyo laṅghesī”ti? ",
  "mil3.7.9:2.5": "“Ahañhi, bhante, cittaṁ uppādemi ‘ettha nipatissāmī’ti saha cittuppādena kāyo me lahuko hotī”ti. ",
  "mil3.7.9:2.6": "“Evameva kho, mahārāja, iddhimā bhikkhu cetovasippatto kāyaṁ citte samāropetvā cittavasena vehāsaṁ gacchatī”ti. ",
  "mil3.7.9:3.1": "“Kallosi, bhante nāgasenā”ti. ",
  "mil3.7.9:4.1": "Uttarakurukādigamanapañho navamo. "
}