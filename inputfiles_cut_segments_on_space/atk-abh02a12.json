{
  "atk-abh02a12:0": "13. Appamaññāvibhaṅgo",
  "atk-abh02a12:1": "1. Suttantabhājanīyavaṇṇanā",
  "atk-abh02a12:2_0": "642. Idāni tadanantare appamaññāvibhaṅge catassoti gaṇanaparicchedo. Appamaññāyoti",
  "atk-abh02a12:2_1": "pharaṇaappamāṇavasena appamaññāyo. Etā hi ārammaṇavasena appamāṇe vā satte pharanti,",
  "atk-abh02a12:2_2": "ekasattampi vā anavasesapharaṇavasena pharantīti pharaṇaappamāṇavasena appamaññāyoti",
  "atk-abh02a12:2_3": "vuccanti. Idha bhikkhūti imasmiṁ sāsane bhikkhu. Mettāsahagatenāti mettāya samannāgatena.",
  "atk-abh02a12:2_4": "Cetasāti cittena. Ekaṁ disanti ekissā disāya. Paṭhamapariggahitaṁ sattaṁ upādāya",
  "atk-abh02a12:2_5": "ekadisāpariyāpannasattapharaṇavasena vuttaṁ. Pharitvāti phusitvā ārammaṇaṁ katvā.",
  "atk-abh02a12:2_6": "Viharatīti brahmavihārādhiṭṭhitaṁ iriyāpathavihāraṁ pavatteti. Tathā dutiyanti yathā",
  "atk-abh02a12:2_7": "puratthimādīsu disāsu yaṁ kiñci ekaṁ disaṁ pharitvā viharati, tatheva tadanantaraṁ",
  "atk-abh02a12:2_8": "dutiyaṁ tatiyaṁ catutthañcāti attho.",
  "atk-abh02a12:3_0": "Iti uddhanti teneva ca nayena uparimaṁ disanti vuttaṁ hoti. Adho tiriyanti adhodisampi",
  "atk-abh02a12:3_1": "tiriyaṁdisampi evameva. Ettha ca adhoti heṭṭhā, tiriyanti anudisā. Evaṁ sabbadisāsu",
  "atk-abh02a12:3_2": "assamaṇḍale assamiva mettāsahagataṁ cittaṁ sāretipi paccāsāretipīti ettāvatā ekamekaṁ",
  "atk-abh02a12:3_3": "disaṁ pariggahetvā odhiso mettāpharaṇaṁ dassitaṁ. Sabbadhītiādi pana anodhiso dassanatthaṁ",
  "atk-abh02a12:3_4": "vuttaṁ. Tattha sabbadhīti sabbattha. Sabbattatāyāti sabbesu hīnamajjhimukkaṭṭhamittasapattamajjhattādippabhedesu",
  "atk-abh02a12:3_5": "attatāya ‘ayaṁ parasatto’ti vibhāgaṁ akatvā attasamatāyāti vuttaṁ hoti; atha vā sabbattatāyāti",
  "atk-abh02a12:3_6": "sabbena cittabhāvena īsakampi bahi avikkhipamānoti vuttaṁ hoti. Sabbāvantanti sabbasattavantaṁ,",
  "atk-abh02a12:3_7": "sabbasattayuttanti attho. Lokanti sattalokaṁ.",
  "atk-abh02a12:4_0": "Vipulenātievamādipariyāyadassanato panettha puna “mettāsahagatenā”ti vuttaṁ. Yasmā",
  "atk-abh02a12:4_1": "vā ettha odhiso pharaṇe viya puna ‘tathā’saddo ‘iti’saddo vā na vutto, tasmā puna",
  "atk-abh02a12:4_2": "“mettāsahagatena cetasā”ti vuttaṁ; nigamanavasena vā etaṁ vuttaṁ. Vipulenāti ettha",
  "atk-abh02a12:4_3": "ca pharaṇavasena vipulatā daṭṭhabbā. Bhūmivasena pana taṁ mahaggataṁ, paguṇavasena",
  "atk-abh02a12:4_4": "appamāṇaṁ, sattārammaṇavasena ca appamāṇaṁ, byāpādapaccatthikappahānena averaṁ, domanassappahānato",
  "atk-abh02a12:4_5": "abyāpajjhaṁ, niddukkhanti vuttaṁ hoti. Ayaṁ tāva “mettāsahagatena cetasā”tiādinā",
  "atk-abh02a12:4_6": "nayena ṭhapitāya mātikāya attho.",
  "atk-abh02a12:5_0": "643. Idāni yadetaṁ “kathañca, bhikkhave, mettāsahagatena cetasā”tiādinā nayena vuttaṁ",
  "atk-abh02a12:5_1": "padabhājanīyaṁ, tattha yasmā idaṁ kammaṭṭhānaṁ dosacaritassa sappāyaṁ, tasmā yathārūpe",
  "atk-abh02a12:5_2": "puggale ayaṁ mettā appanaṁ pāpuṇāti, taṁ mettāya vatthubhūtaṁ puggalaṁ tāva dassetuṁ",
  "atk-abh02a12:5_3": "seyyathāpi nāma ekaṁ puggalantiādi vuttaṁ. Tattha seyyathāpi nāmāti opammatthe nipāto,",
  "atk-abh02a12:5_4": "yathā ekaṁ puggalanti attho. Piyanti pemanīyaṁ. Manāpanti hadayavuḍḍhikaraṁ. Tattha",
  "atk-abh02a12:5_5": "pubbeva sannivāsena paccuppannahitena vā piyo nāma hoti, sīlādiguṇasamāyogena manāpo",
  "atk-abh02a12:5_6": "nāma; dānasamānattatāhi vā piyatā, piyavacanaatthacariyatāhi manāpatā veditabbā.",
  "atk-abh02a12:5_7": "Yasmā cettha piyatāya imassa byāpādassa pahānaṁ hoti, tato mettā sukhaṁ pharati,",
  "atk-abh02a12:5_8": "manāpatāya udāsīnatā na saṇṭhāti, hirottappañca paccupaṭṭhāti, tato hirottappānupālitā",
  "atk-abh02a12:5_9": "mettā na parihāyati, tasmā taṁ upamaṁ katvā idaṁ vuttaṁ – piyaṁ manāpanti. Mettāyeyyāti",
  "atk-abh02a12:5_10": "mettāya phareyya; tasmiṁ puggale mettaṁ kareyya pavatteyyāti attho. Evamevasabbe",
  "atk-abh02a12:5_11": "satteti yathā piyaṁ puggalaṁ mettāyeyya, evaṁ tasmiṁ puggale appanāppattāya vasībhāvaṁ",
  "atk-abh02a12:5_12": "upagatāya mettāya majjhattaverisaṅkhātepi sabbe satte anukkamena pharatīti attho.",
  "atk-abh02a12:5_13": "Metti mettāyanātiādīni vuttatthāneva.",
  "atk-abh02a12:6": "644.Vidisaṁ vāti padaṁ tiriyaṁ vāti etassa atthavibhāvanatthaṁ vuttaṁ.",
  "atk-abh02a12:7": "645.Pharitvāti ārammaṇakaraṇavasena phusitvā. Adhimuñcitvāti adhikabhāvena muñcitvā, yathā muttaṁ sumuttaṁ hoti suppasāritaṁ suvitthataṁ tathā muñcitvāti attho.",
  "atk-abh02a12:8": "648.Sabbadhiādiniddese yasmā tīṇipi etāni padāni sabbasaṅgāhikāni, tasmā nesaṁ ekatova atthaṁ dassetuṁ sabbena sabbantiādi vuttaṁ. Tassattho heṭṭhā vuttoyeva.",
  "atk-abh02a12:9_0": "650.Vipulādiniddese yasmā yaṁ appanāppattaṁ hutvā anantasattapharaṇavasena vipulaṁ,",
  "atk-abh02a12:9_1": "taṁ niyamato bhūmivasena mahaggataṁ hoti. Yañca mahaggataṁ taṁ appamāṇagocaravasena",
  "atk-abh02a12:9_2": "appamāṇaṁ. Yaṁ appamāṇaṁ taṁ paccatthikavighātavasena averaṁ. Yañca averaṁ taṁ vihatabyāpajjatāya",
  "atk-abh02a12:9_3": "abyāpajjaṁ. Tasmā “yaṁ vipulaṁ taṁ mahaggata”ntiādi vuttaṁ. Avero abyāpajjoti cettha",
  "atk-abh02a12:9_4": "liṅgavipariyāyena vuttaṁ. Manena vā saddhiṁ yojanā kātabbā – yaṁ appamāṇaṁ cittaṁ,",
  "atk-abh02a12:9_5": "so avero mano; yo avero so abyāpajjoti. Apicettha heṭṭhimaṁ heṭṭhimaṁ padaṁ uparimassa",
  "atk-abh02a12:9_6": "uparimassa, uparimaṁ vā uparimaṁ heṭṭhimassa heṭṭhimassa atthotipi veditabbo.",
  "atk-abh02a12:10_0": "653.Seyyathāpi nāma ekaṁ puggalaṁ duggataṁ durupetanti idampi karuṇāya vatthubhūtaṁ",
  "atk-abh02a12:10_1": "puggalaṁ dassetuṁ vuttaṁ. Evarūpasmiñhi puggale balavakāruññaṁ uppajjati. Tattha",
  "atk-abh02a12:10_2": "duggatanti dukkhena samaṅgībhāvaṁ gataṁ. Durupetanti kāyaduccaritādīhi upetaṁ. Gatikulabhogādivasena",
  "atk-abh02a12:10_3": "vā tamabhāve ṭhito puggalo duggato, kāyaduccaritādīhi upetattā tamaparāyaṇabhāve",
  "atk-abh02a12:10_4": "ṭhito durupetoti evamettha attho veditabbo.",
  "atk-abh02a12:11_0": "663.Ekaṁ puggalaṁ piyaṁ manāpanti idampi muditāya vatthubhūtaṁ puggalaṁ dassetuṁ",
  "atk-abh02a12:11_1": "vuttaṁ. Tattha gatikulabhogādivasena jotibhāve ṭhito piyo, kāyasucaritādīhi upetattā",
  "atk-abh02a12:11_2": "jotiparāyaṇabhāve ṭhito manāpoti veditabbo.",
  "atk-abh02a12:12_0": "673.Neva manāpaṁ na amanāpanti idampi upekkhāya vatthubhūtaṁ puggalaṁ dassetuṁ vuttaṁ.",
  "atk-abh02a12:12_1": "Tattha mittabhāvaṁ asampattatāya neva manāpo, amittabhāvaṁ asampattatāya na amanāpoti",
  "atk-abh02a12:12_2": "veditabbo. Sesamettha yaṁ vattabbaṁ siyā, taṁ sabbaṁ heṭṭhā cittuppādakaṇḍe vuttameva.",
  "atk-abh02a12:12_3": "Bhāvanāvidhānampi etesaṁ kammaṭṭhānānaṁ visuddhimagge vitthārato kathitamevāti.",
  "atk-abh02a12:13": "Suttantabhājanīyavaṇṇanā.",
  "atk-abh02a12:14": "2. Abhidhammabhājanīyavaṇṇanā",
  "atk-abh02a12:15": "Abhidhammabhājanīyaṁ kusalatopi vipākatopi kiriyatopi heṭṭhā cittuppādakaṇḍe bhājitanayeneva bhājitaṁ. Atthopissa tattha vuttanayeneva veditabbo.",
  "atk-abh02a12:16": "3. Pañhāpucchakavaṇṇanā",
  "atk-abh02a12:17_0": "Pañhāpucchake pāḷianusāreneva mettādīnaṁ kusalādibhāvo veditabbo. Ārammaṇattikesu",
  "atk-abh02a12:17_1": "pana sabbāpi tīsu tikesu navatabbārammaṇā eva. Ajjhattārammaṇattike bahiddhārammaṇāti.",
  "atk-abh02a12:17_2": "Imasmiṁ pana appamaññāvibhaṅge sammāsambuddhena suttantabhājanīyepi lokiyā eva appamaññāyo",
  "atk-abh02a12:17_3": "kathitā, abhidhammabhājanīyepi pañhāpucchakepi. Tayopi hi ete nayā lokiyattā ekaparicchedā",
  "atk-abh02a12:17_4": "eva. Evamayaṁ appamaññāvibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a12:18": "Sammohavinodaniyā vibhaṅgaṭṭhakathāya",
  "atk-abh02a12:19": "Appamaññāvibhaṅgavaṇṇanā niṭṭhitā."
}