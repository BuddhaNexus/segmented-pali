{
  "atk-abh02a6:0": "7. Satipaṭṭhānavibhaṅgo",
  "atk-abh02a6:1": "1. Suttantabhājanīyaṁ uddesavāravaṇṇanā",
  "atk-abh02a6:2_0": "355. Idāni tadanantare satipaṭṭhānavibhaṅge cattāroti gaṇanaparicchedo. Tena na tato",
  "atk-abh02a6:2_1": "heṭṭhā na uddhanti satipaṭṭhānaparicchedaṁ dīpeti. Satipaṭṭhānāti tayo satipaṭṭhānā",
  "atk-abh02a6:2_2": "– satigocaropi, tidhā paṭipannesu sāvakesu satthuno paṭidhānunayavītivattatāpi, satipi.",
  "atk-abh02a6:2_3": "‘‘Catunnaṁ, bhikkhave, satipaṭṭhānānaṁ samudayañca atthaṅgamañca desessāmi. Taṁ suṇātha…pe…",
  "atk-abh02a6:2_4": "ko ca, bhikkhave, kāyassa samudayo? Āhārasamudayā kāyassa samudayo’’tiādīsu (saṁ.",
  "atk-abh02a6:2_5": "ni. 5.408) hi satigocaro satipaṭṭhānanti vuccati. Tathā ‘‘kāyo upaṭṭhānaṁ, no sati.",
  "atk-abh02a6:2_6": "Sati upaṭṭhānañceva sati cā’’tiādīsu (paṭi. ma. 3.35). Tassattho – patiṭṭhāti asminti",
  "atk-abh02a6:2_7": "paṭṭhānaṁ. Kā patiṭṭhāti? Sati. Satiyā paṭṭhānaṁ satipaṭṭhānaṁ, padhānaṁ ṭhānanti",
  "atk-abh02a6:2_8": "vā paṭṭhānaṁ; satiyā paṭṭhānaṁ satipaṭṭhānaṁ hatthiṭṭhānaassaṭṭhānādīni viya.",
  "atk-abh02a6:3_0": "‘‘Tayo satipaṭṭhānā yadariyo sevati, yadariyo sevamāno satthā gaṇaṁ anusāsitumarahatī’’ti",
  "atk-abh02a6:3_1": "(ma. ni. 3.304, 311) ettha tidhā paṭipannesu sāvakesu satthuno paṭighānunayavītivattatā",
  "atk-abh02a6:3_2": "satipaṭṭhānanti vuttā. Tassattho – paṭṭhapetabbato paṭṭhānaṁ, pavattayitabbatoti",
  "atk-abh02a6:3_3": "attho. Kena paṭṭhapetabbatoti? Satiyā; satiyā paṭṭhānaṁ satipaṭṭhānaṁ. ‘‘Cattāro",
  "atk-abh02a6:3_4": "satipaṭṭhānā bhāvitā bahulīkatā satta bojjhaṅge paripūrentī’’tiādīsu (ma. ni. 3.147)",
  "atk-abh02a6:3_5": "pana satiyeva satipaṭṭhānanti vuccati. Tassattho – patiṭṭhātīti paṭṭhānaṁ, upaṭṭhāti",
  "atk-abh02a6:3_6": "okkanditvā pakkhanditvā pavattatīti attho; satiyeva paṭṭhānaṭṭhena satipaṭṭhānaṁ;",
  "atk-abh02a6:3_7": "athavā saraṇaṭṭhena sati, upaṭṭhānaṭṭhena paṭṭhānaṁ. Iti sati ca sā paṭṭhānañcātipi",
  "atk-abh02a6:3_8": "satipaṭṭhānaṁ. Idamidha adhippetaṁ. Yadi evaṁ, kasmā satipaṭṭhānāti bahuvacanaṁ katanti?",
  "atk-abh02a6:3_9": "Satiyā bahuttā; ārammaṇabhedena hi bahukā tā satiyoti.",
  "atk-abh02a6:4_0": "Kasmā pana bhagavatā cattārova satipaṭṭhānā vuttā, anūnā anadhikāti? Veneyyahitattā.",
  "atk-abh02a6:4_1": "Taṇhācaritadiṭṭhicaritasamathayānikavipassanāyānikesu hi mandatikkhavasena dvidhā",
  "atk-abh02a6:4_2": "pavattesu mandassa taṇhācaritassa oḷārikaṁ kāyānupassanāsatipaṭṭhānaṁ visuddhimaggo,",
  "atk-abh02a6:4_3": "tikkhassa sukhumaṁ vedanānupassanāsatipaṭṭhānaṁ. Diṭṭhicaritassapi mandassa nātippabhedagataṁ",
  "atk-abh02a6:4_4": "cittānupassanāsatipaṭṭhānaṁ visuddhimaggo, tikkhassa atippabhedagataṁ dhammānupassanāsatipaṭṭhānaṁ.",
  "atk-abh02a6:4_5": "Samathayānikassa ca mandassa akicchena adhigantabbanimittaṁ paṭhamaṁ satipaṭṭhānaṁ",
  "atk-abh02a6:4_6": "visuddhimaggo, tikkhassa oḷārikārammaṇe asaṇṭhahanato dutiyaṁ. Vipassanāyānikassāpi",
  "atk-abh02a6:4_7": "mandassa nātippabhedagatārammaṇaṁ tatiyaṁ, tikkhassa atippabhedagatārammaṇaṁ catutthaṁ.",
  "atk-abh02a6:4_8": "Iti cattārova vuttā, anūnā anadhikāti.",
  "atk-abh02a6:5_0": "Subhasukhaniccaattabhāvavipallāsappahānatthaṁ vā. Kāyo hi asubho. Tattha subhavipallāsavipallatthā",
  "atk-abh02a6:5_1": "sattā. Tesaṁ tattha asubhabhāvadassanena tassa vipallāsassa pahānatthaṁ paṭhamaṁ",
  "atk-abh02a6:5_2": "satipaṭṭhānaṁ vuttaṁ. Sukhaṁ, niccaṁ, attāti gahitesupi ca vedanādīsu vedanā dukkhā,",
  "atk-abh02a6:5_3": "cittaṁ aniccaṁ, dhammā anattā. Etesu ca sukhaniccaattabhāvavipallāsavipallatthā sattā.",
  "atk-abh02a6:5_4": "Tesaṁ tattha dukkhādibhāvadassanena tesaṁ vipallāsānaṁ pahānatthaṁ sesāni tīṇi vuttānīti.",
  "atk-abh02a6:5_5": "Evaṁ subhasukhaniccaattabhāvavipallāsappahānatthaṁ vā cattārova vuttā anūnā anadhikāti",
  "atk-abh02a6:5_6": "veditabbā. Na kevalañca vipallāsapahānatthameva, atha kho caturoghayogāsavaganthaupādānaagatippahānatthampi",
  "atk-abh02a6:5_7": "catubbidhāhārapariññatthañca cattārova vuttāti veditabbā. Ayaṁ tāva pakaraṇanayo.",
  "atk-abh02a6:6_0": "Aṭṭhakathāyaṁ pana ‘‘saraṇavasena ceva ekattasamosaraṇavasena ca ekameva satipaṭṭhānaṁ",
  "atk-abh02a6:6_1": "ārammaṇavasena cattāroti etadeva vuttaṁ. Yathā hi catudvāre nagare pācīnato āgacchantā",
  "atk-abh02a6:6_2": "pācīnadisāya uṭṭhānakaṁ bhaṇḍaṁ gahetvā pācīnadvārena nagarameva pavisanti, dakkhiṇato,",
  "atk-abh02a6:6_3": "pacchimato, uttarato āgacchantā uttaradisāya uṭṭhānakaṁ bhaṇḍaṁ gahetvā uttaradvārena",
  "atk-abh02a6:6_4": "nagarameva pavisanti, evaṁ sampadamidaṁ veditabbaṁ. Nagaraṁ viya hi nibbānamahānagaraṁ,",
  "atk-abh02a6:6_5": "dvāraṁ viya aṭṭhaṅgiko lokuttaramaggo. Pācīnadisādayo viya kāyādayo.",
  "atk-abh02a6:7_0": "Yathā pācīnato āgacchantā pācīnadisāya uṭṭhānakaṁ bhaṇḍaṁ gahetvā pācīnadvārena nagarameva",
  "atk-abh02a6:7_1": "pavisanti, evaṁ kāyānupassanāmukhena āgacchantā cuddasavidhena kāyānupassanaṁ bhāvetvā",
  "atk-abh02a6:7_2": "kāyānupassanābhāvanānubhāvanibbattena ariyamaggena ekaṁ nibbānameva osaranti. Yathā",
  "atk-abh02a6:7_3": "dakkhiṇato āgacchantā dakkhiṇadisāya uṭṭhānakaṁ bhaṇḍaṁ gahetvā dakkhiṇadvārena nagarameva",
  "atk-abh02a6:7_4": "pavisanti, evaṁ vedanānupassanāmukhena āgacchantā navavidhena vedanānupassanaṁ bhāvetvā",
  "atk-abh02a6:7_5": "vedanānupassanābhāvanānubhāvanibbattena ariyamaggena ekaṁ nibbānameva osaranti. Yathā",
  "atk-abh02a6:7_6": "pacchimato āgacchantā pacchimadisāya uṭṭhānakaṁ bhaṇḍaṁ gahetvā pacchimadvārena nagarameva",
  "atk-abh02a6:7_7": "pavisanti, evaṁ cittānupassanāmukhena āgacchantā soḷasavidhena cittānupassanaṁ bhāvetvā",
  "atk-abh02a6:7_8": "cittānupassanābhāvanānubhāvanibbattena ariyamaggena ekaṁ nibbānameva osaranti. Yathā",
  "atk-abh02a6:7_9": "uttarato āgacchantā uttaradisāya uṭṭhānakaṁ bhaṇḍaṁ gahetvā uttaradvārena nagarameva",
  "atk-abh02a6:7_10": "pavisanti, evaṁ dhammānupassanāmukhena āgacchantā pañcavidhena dhammānupassanaṁ bhāvetvā",
  "atk-abh02a6:7_11": "dhammānupassanābhāvanānubhāvanibbattena ariyamaggena ekaṁ nibbānameva osarantīti.",
  "atk-abh02a6:7_12": "Evaṁ saraṇavasena ceva ekattasamosaraṇavasena ca ekameva satipaṭṭhānaṁ ārammaṇavasena",
  "atk-abh02a6:7_13": "cattāroti vuttāti veditabbā.",
  "atk-abh02a6:8_0": "Idha bhikkhūti ettha kiñcāpi bhagavatā devaloke nisīditvā ayaṁ satipaṭṭhānavibhaṅgo",
  "atk-abh02a6:8_1": "kathito, ekabhikkhupi tattha bhagavato santike nisinnako nāma natthi. Evaṁ santepi",
  "atk-abh02a6:8_2": "yasmā ime cattāro satipaṭṭhāne bhikkhū bhāventi, bhikkhugocarā hi ete, tasmā idha",
  "atk-abh02a6:8_3": "bhikkhūti ālapati. Kiṁ panete satipaṭṭhāne bhikkhūyeva bhāventi, na bhikkhunīādayoti?",
  "atk-abh02a6:8_4": "Bhikkhunīādayopi bhāventi. Bhikkhū pana aggaparisā. Iti aggaparisattā idha bhikkhūti",
  "atk-abh02a6:8_5": "ālapati. Paṭipattiyā vā bhikkhubhāvadassanato evamāha. Yo hi imaṁ paṭipattiṁ paṭipajjati,",
  "atk-abh02a6:8_6": "so bhikkhu nāma hoti. Paṭipannako hi devo vā hotu manusso vā, bhikkhūti saṅkhaṁ gacchatiyeva. Yathāha –",
  "atk-abh02a6:9": "‘‘Alaṅkato cepi samañcareyya,",
  "atk-abh02a6:10": "Santo danto niyato brahmacārī;",
  "atk-abh02a6:11": "Sabbesu bhūtesu nidhāya daṇḍaṁ,",
  "atk-abh02a6:12": "So brāhmaṇo so samaṇo sa bhikkhū’’ti. (dha. pa. 142);",
  "atk-abh02a6:13": "Kāyānupassanāuddesavaṇṇanā",
  "atk-abh02a6:14_0": "Ajjhattanti niyakajjhattaṁ adhippetaṁ. Tasmā ajjhattaṁ kāyeti attano kāyeti attho.",
  "atk-abh02a6:14_1": "Tattha kāyeti rūpakāye. Rūpakāyo hi idha aṅgapaccaṅgānaṁ kesādīnañca dhammānaṁ samūhaṭṭhena,",
  "atk-abh02a6:14_2": "hatthikāyaassakāyarathakāyādayo viya, kāyoti adhippeto. Yathā ca samūhaṭṭhena evaṁ",
  "atk-abh02a6:14_3": "kucchitānaṁ āyaṭṭhena. Kucchitānañhi paramajegucchānaṁ so āyotipi kāyo. Āyoti uppattideso.",
  "atk-abh02a6:14_4": "Tatrāyaṁ vacanattho – āyanti tatoti āyo. Ke āyanti? Kucchitā kesādayo. Iti kucchitānaṁ",
  "atk-abh02a6:14_5": "kesādīnaṁ āyoti kāyo.",
  "atk-abh02a6:15_0": "Kāyānupassīti kāyaṁ anupassanasīlo, kāyaṁ vā anupassamāno kāyeti ca vatvāpi puna",
  "atk-abh02a6:15_1": "kāyānupassīti dutiyaṁ kāyaggahaṇaṁ asammissato vavatthānaghanavinibbhogādidassanatthaṁ",
  "atk-abh02a6:15_2": "katanti veditabbaṁ. Tena na kāye vedanānupassī cittadhammānupassī vā; atha kho kāye",
  "atk-abh02a6:15_3": "kāyānupassī yevāti kāyasaṅkhāte vatthusmiṁ kāyānupassanākārasseva dassanena asammissato",
  "atk-abh02a6:15_4": "vavatthānaṁ dassitaṁ hoti. Tathā na kāye aṅgapaccaṅgavinimuttaekadhammānupassī, nāpi",
  "atk-abh02a6:15_5": "kesalomādivinimuttaitthipurisānupassī. Yopi cettha kesalomādiko bhūtupādāyasamūhasaṅkhāto",
  "atk-abh02a6:15_6": "kāyo, tatthāpi na bhūtupādāyavinimuttaekadhammānupassī; atha kho rathasambhārānupassako",
  "atk-abh02a6:15_7": "viya aṅgapaccaṅgasamūhānupassī, nagarāvayavānupassako viya kesalomādisamūhānupassī,",
  "atk-abh02a6:15_8": "kadalikkhandhapattavaṭṭivinibhuñjako viya rittamuṭṭhiviniveṭhako viya ca bhūtupādāyasamūhānupassīyevāti",
  "atk-abh02a6:15_9": "nānappakārato samūhavasena kāyasaṅkhātassa vatthuno dassanena ghanavinibbhogo dassito",
  "atk-abh02a6:15_10": "hoti. Na hettha yathāvuttasamūhavinimutto kāyo vā itthī vā puriso vā añño vā koci",
  "atk-abh02a6:15_11": "dhammo dissati. Yathāvuttadhammasamūhamatteyeva pana tathā tathā sattā micchābhinivesaṁ",
  "atk-abh02a6:15_12": "karonti. Tenāhu porāṇā –",
  "atk-abh02a6:16": "‘‘Yaṁ passati na taṁ diṭṭhaṁ, yaṁ diṭṭhaṁ taṁ na passati;",
  "atk-abh02a6:17": "Apassaṁ bajjhate mūḷho, bajjhamāno na muccatī’’ti.",
  "atk-abh02a6:18_0": "Ghanavinibbhogādidassanatthanti vuttaṁ. Ādisaddena cettha ayampi attho veditabbo",
  "atk-abh02a6:18_1": "– ayañhi etasmiṁ kāye kāyānupassīyeva, na aññadhammānupassī. Kiṁ vuttaṁ hoti? Yathā",
  "atk-abh02a6:18_2": "anudakabhūtāyapi marīciyā udakānupassino honti, na evaṁ aniccadukkhānattaasubhabhūteyeva",
  "atk-abh02a6:18_3": "imasmiṁ kāye niccasukhaattasubhabhāvānupassī; atha kho kāyānupassī aniccadukkhānattaasubhākārasamūhānupassīyevāti",
  "atk-abh02a6:18_4": "vuttaṁ hoti. Atha vā yvāyaṁ mahāsatipaṭṭhāne ‘‘idha, bhikkhave, bhikkhu araññagato",
  "atk-abh02a6:18_5": "vā…pe… so satova assasatī’’tiādinā (dī. ni. 2.374; ma. ni. 1.107) nayena assāsapassāsādicuṇṇakajātaaṭṭhikapariyosāno",
  "atk-abh02a6:18_6": "kāyo vutto, yo ca ‘‘idhekacco pathavīkāyaṁ aniccato anupassati, tathā āpokāyaṁ, tejokāyaṁ,",
  "atk-abh02a6:18_7": "vāyokāyaṁ, kesakāyaṁ, lomakāyaṁ, chavikāyaṁ, cammakāyaṁ, maṁsakāyaṁ, rudhirakāyaṁ,",
  "atk-abh02a6:18_8": "nhārukāyaṁ, aṭṭhikāyaṁ, aṭṭhimiñjakāya’’nti paṭisambhidāyaṁ kāyo vutto, tassa sabbassa",
  "atk-abh02a6:18_9": "imasmiṁyeva kāye anupassanato kāye kāyānupassīti evampi attho daṭṭhabbo.",
  "atk-abh02a6:19_0": "Atha vā kāye ahanti vā mamanti vā evaṁ gahetabbassa kassaci ananupassanato, tassa",
  "atk-abh02a6:19_1": "tasseva pana kesalomādikassa nānādhammasamūhassa anupassanato kāye kesādidhammasamūhasaṅkhāte",
  "atk-abh02a6:19_2": "kāyānupassīti evamattho daṭṭhabbo. Apica ‘‘imasmiṁ kāye aniccato anupassati, no niccato’’tiādinā",
  "atk-abh02a6:19_3": "(paṭi. ma. 3.35) anukkamena paṭisambhidāyaṁ āgatanayassa sabbasseva aniccalakkhaṇādino",
  "atk-abh02a6:19_4": "ākārasamūhasaṅkhātassa kāyassa anupassanatopi kāye kāyānupassīti evampi attho daṭṭhabbo.",
  "atk-abh02a6:20_0": "Tathā hi ayaṁ kāye kāyānupassanāpaṭipadaṁ paṭipanno bhikkhu imaṁ kāyaṁ aniccānupassanādīnaṁ",
  "atk-abh02a6:20_1": "sattannaṁ anupassanānaṁ vasena aniccato anupassati no niccato, dukkhato anupassati",
  "atk-abh02a6:20_2": "no sukhato, anattato anupassati no attato, nibbindati no nandati, virajjati no rajjati,",
  "atk-abh02a6:20_3": "nirodheti no samudeti, paṭinissajjati no ādiyati. So taṁ aniccato anupassanto niccasaññaṁ",
  "atk-abh02a6:20_4": "pajahati, dukkhato anupassanto sukhasaññaṁ pajahati, anattato anupassanto attasaññaṁ",
  "atk-abh02a6:20_5": "pajahati , nibbindanto nandiṁ pajahati, virajjanto rāgaṁ pajahati, nirodhento samudayaṁ",
  "atk-abh02a6:20_6": "pajahati, paṭinissajjanto ādānaṁ pajahatīti (paṭi. ma. 3.35) veditabbo.",
  "atk-abh02a6:21_0": "Viharatīti catūsu iriyāpathavihāresu aññataravihārasamāyogaparidīpanametaṁ, ekaṁ",
  "atk-abh02a6:21_1": "iriyāpathabādhanaṁ aparena iriyāpathena vicchinditvā apatamānaṁ attabhāvaṁ harati pavattetīti attho.",
  "atk-abh02a6:22_0": "Bahiddhākāyeti parassa kāye. Ajjhattabahiddhā kāyeti kālena attano kāye, kālena parassa",
  "atk-abh02a6:22_1": "kāye. Paṭhamanayena hi attano kāye kāyapariggaho vutto, dutiyanayena parassa kāye,",
  "atk-abh02a6:22_2": "tatiyanayena kālena attano kālena parassa kāye. Ajjhattabahiddhā pana ghaṭitārammaṇaṁ",
  "atk-abh02a6:22_3": "nāma natthi. Paguṇakammaṭṭhānassa pana aparāparaṁ sañcaraṇakālo ettha kathito. Ātāpīti",
  "atk-abh02a6:22_4": "kāyapariggāhakavīriyasamāyogaparidīpanametaṁ. So hi yasmā tasmiṁ samaye yaṁ taṁ vīriyaṁ",
  "atk-abh02a6:22_5": "tīsu bhavesu kilesānaṁ ātāpanato ātāpoti vuccati, tena samannāgato hoti, tasmā ātāpīti vuccati.",
  "atk-abh02a6:23_0": "Sampajānoti kāyapariggāhakena sampajaññasaṅkhātena ñāṇena samannāgato. Satimāti kāyapariggāhikāya",
  "atk-abh02a6:23_1": "satiyā samannāgato. Ayaṁ pana yasmā satiyā ārammaṇaṁ pariggahetvā paññāya anupassati,",
  "atk-abh02a6:23_2": "na hi sativirahitassa anupassanā nāma atthi, tenevāha – ‘‘satiñca khvāhaṁ, bhikkhave,",
  "atk-abh02a6:23_3": "sabbatthikaṁ vadāmī’’ti (saṁ. ni. 5.234), tasmā ettha ‘‘kāye kāyānupassī viharatī’’ti",
  "atk-abh02a6:23_4": "ettāvatā kāyānupassanāsatipaṭṭhānakammaṭṭhānaṁ vuttaṁ hoti. Atha vā yasmā anātāpino",
  "atk-abh02a6:23_5": "antosaṅkhepo antarāyakaro hoti, asampajāno upāyapariggahe anupāyaparivajjane ca sammuyhati,",
  "atk-abh02a6:23_6": "muṭṭhassatī upāyāpariccāge anupāyāpariggahe ca asamatthova hoti, tenassa taṁ kammaṭṭhānaṁ",
  "atk-abh02a6:23_7": "na sampajjati; tasmā yesaṁ dhammānaṁ ānubhāvena taṁ sampajjati tesaṁ dassanatthaṁ",
  "atk-abh02a6:23_8": "‘‘ātāpī sampajāno satimā’’ti idaṁ vuttanti veditabbaṁ.",
  "atk-abh02a6:24_0": "Iti kāyānupassanāsatipaṭṭhānaṁ sampayogaṅgañca dassetvā idāni pahānaṅgaṁ dassetuṁ",
  "atk-abh02a6:24_1": "vineyya loke abhijjhādomanassanti vuttaṁ. Tattha vineyyāti tadaṅgavinayena vā vikkhambhanavinayena",
  "atk-abh02a6:24_2": "vā vinayitvā. Loketi ettha yvāyaṁ ajjhattādibhedo kāyo pariggahito sveva idha loko",
  "atk-abh02a6:24_3": "nāma. Tasmiṁ loke abhijjhādomanassaṁ vinayitvāti attho. Yasmā panettha abhijjhāgahaṇena",
  "atk-abh02a6:24_4": "kāmacchando, domanassaggahaṇena byāpādo saṅgahaṁ gacchati, tasmā nīvaraṇapariyāpannabalavadhammadvayadassanena",
  "atk-abh02a6:24_5": "nīvaraṇappahānaṁ vuttaṁ hotīti veditabbaṁ.",
  "atk-abh02a6:25_0": "Visesena cettha abhijjhāvinayena kāyasampattimūlakassa anurodhassa, domanassavinayena",
  "atk-abh02a6:25_1": "kāyavipattimūlakassa virodhassa, abhijjhāvinayena ca kāye abhiratiyā, domanassavinayena",
  "atk-abh02a6:25_2": "kāyabhāvanāya anabhiratiyā, abhijjhāvinayena kāye abhūtānaṁ subhasukhabhāvādīnaṁ",
  "atk-abh02a6:25_3": "pakkhepassa, domanassavinayena kāye bhūtānaṁ asubhāsukhabhāvādīnaṁ apanayanassa ca",
  "atk-abh02a6:25_4": "pahānaṁ vuttaṁ. Tena yogāvacarassa yogānubhāvo yogasamatthatā ca dīpitā hoti. Yogānubhāvo",
  "atk-abh02a6:25_5": "hi esa yadidaṁ anurodhavirodhavippamutto, aratiratisaho, abhūtapakkhepabhūtāpanayanavirahito",
  "atk-abh02a6:25_6": "ca hoti. Anurodhavirodhavippamutto cesa aratiratisaho abhūtaṁ apakkhipanto bhūtañca",
  "atk-abh02a6:25_7": "anapanento yogasamattho hotīti.",
  "atk-abh02a6:26_0": "Aparo nayo – ‘‘kāye kāyānupassī’’ti ettha anupassanāya kammaṭṭhānaṁ vuttaṁ. Viharatīti",
  "atk-abh02a6:26_1": "ettha vuttavihārena kammaṭṭhānikassa kāyapariharaṇaṁ. Ātāpītiādīsu ātāpena sammappadhānaṁ,",
  "atk-abh02a6:26_2": "satisampajaññena sabbatthikakammaṭṭhānaṁ, kammaṭṭhānapariharaṇūpāyo vā; satiyā vā",
  "atk-abh02a6:26_3": "kāyānupassanāvasena paṭiladdhasamatho, sampajaññena vipassanā , abhijjhādomanassavinayena",
  "atk-abh02a6:26_4": "bhāvanāphalaṁ vuttanti veditabbaṁ. Ayaṁ tāva kāyānupassanāsatipaṭṭhānuddesassa atthavaṇṇanā.",
  "atk-abh02a6:27": "Vedanānupassanādiuddesavaṇṇanā",
  "atk-abh02a6:28_0": "Vedanānupassanāsatipaṭṭhānuddesādīsupi ajjhattādīni vuttanayeneva veditabbāni. Etesupi",
  "atk-abh02a6:28_1": "hi attano vedanādīsu, parassa vedanādīsu, kālena attano kālena parassa vedanādīsūti",
  "atk-abh02a6:28_2": "tividho pariggaho vutto. Vedanāsu vedanānupassītiādīsu ca vedanādīnaṁ punavacane",
  "atk-abh02a6:28_3": "payojanaṁ kāyānupassanāyaṁ vuttanayeneva veditabbaṁ. Vedanāsu vedanānupassī, citte",
  "atk-abh02a6:28_4": "cittānupassī, dhammesu dhammānupassīti ettha pana vedanāti tisso vedanā. Tā ca lokiyā",
  "atk-abh02a6:28_5": "eva; cittampi lokiyaṁ, tathā dhammā. Tesaṁ vibhāgo niddesavāre pākaṭo bhavissati.",
  "atk-abh02a6:28_6": "Kevalaṁ panidha yathā vedanā anupassitabbā tathā anupassanto ‘‘vedanāsu vedanānupassī’’ti",
  "atk-abh02a6:28_7": "veditabbo. Esa nayo cittadhammesu. Kathañca vedanā anupassitabbāti? Sukhā tāva vedanā",
  "atk-abh02a6:28_8": "dukkhato, dukkhā sallato, adukkhamasukhā aniccato. Yathāha –",
  "atk-abh02a6:29": "‘‘Yo sukhaṁ dukkhato adda, dukkhamaddakkhi sallato;",
  "atk-abh02a6:30": "Adukkhamasukhaṁ santaṁ, addakkhi naṁ aniccato;",
  "atk-abh02a6:31": "Sa ve sammadaso bhikkhu, upasanto carissatī’’ti. (saṁ. ni. 4.253);",
  "atk-abh02a6:32_0": "Sabbā eva cetā dukkhātipi anupassitabbā. Vuttañcetaṁ – ‘‘yaṁ kiñci vedayitaṁ taṁ",
  "atk-abh02a6:32_1": "dukkhasminti vadāmī’’ti (saṁ. ni. 4.259). Sukhadukkhatopi ca anupassitabbā, yathāha",
  "atk-abh02a6:32_2": "– ‘‘sukhā kho, āvuso visākha, vedanā ṭhitisukhā, vipariṇāmadukkhā’’ti (ma. ni. 1.465)",
  "atk-abh02a6:32_3": "sabbaṁ vitthāretabbaṁ. Apica aniccādisattānupassanāvasenapi (paṭi. ma. 3.35) anupassitabbā.",
  "atk-abh02a6:32_4": "Sesaṁ niddesavāreyeva pākaṭaṁ bhavissati.",
  "atk-abh02a6:33_0": "Cittadhammesupi cittaṁ tāva ārammaṇādhipatisahajātabhūmikammavipākakiriyādinānattabhedānaṁ",
  "atk-abh02a6:33_1": "aniccādinupassanānaṁ niddesavāre āgatasarāgādibhedānañca vasena anupassitabbaṁ. Dhammā",
  "atk-abh02a6:33_2": "salakkhaṇasāmaññalakkhaṇānaṁ suññatādhammassa aniccādisattānupassanānaṁ niddesavāre",
  "atk-abh02a6:33_3": "āgatasantāsantādibhedānañca vasena anupassitabbā. Sesaṁ vuttanayameva. Kāmañcettha",
  "atk-abh02a6:33_4": "yassa kāyasaṅkhāte loke abhijjhādomanassaṁ pahīnaṁ, tassa vedanādilokesupi taṁ pahīnameva.",
  "atk-abh02a6:33_5": "Nānāpuggalavasena pana nānācittakkhaṇikasatipaṭṭhānabhāvanāvasena ca sabbattha vuttaṁ.",
  "atk-abh02a6:33_6": "Yato vā ekattha pahīnaṁ, sesesupi pahīnaṁ hoti. Tenevassa tattha pahānadassanatthampi",
  "atk-abh02a6:33_7": "evaṁ vuttanti veditabbanti.",
  "atk-abh02a6:34": "Uddesavāravaṇṇanā niṭṭhitā.",
  "atk-abh02a6:35": "Kāyānupassanāniddesavaṇṇanā",
  "atk-abh02a6:36_0": "356. Idāni seyyathāpi nāma cheko vilīvakārako thūlakilañjasaṇhakilañjacaṅkoṭakapeḷāpuṭādīni",
  "atk-abh02a6:36_1": "upakaraṇāni kattukāmo ekaṁ mahāveḷuṁ labhitvā catudhā chinditvā tato ekekaṁ veḷukhaṇḍaṁ",
  "atk-abh02a6:36_2": "gahetvā phāletvā taṁ taṁ upakaraṇaṁ kareyya, yathā vā pana cheko suvaṇṇakāro nānāvihitaṁ",
  "atk-abh02a6:36_3": "piḷandhanavikatiṁ kattukāmo suparisuddhaṁ suvaṇṇaghaṭikaṁ labhitvā catudhā bhinditvā",
  "atk-abh02a6:36_4": "tato ekekaṁ koṭṭhāsaṁ gahetvā taṁ taṁ piḷandhanaṁ kareyya, evameva bhagavā satipaṭṭhānadesanāya",
  "atk-abh02a6:36_5": "sattānaṁ anekappakāraṁ visesādhigamaṁ kattukāmo ekameva sammāsatiṁ ‘‘cattāro satipaṭṭhānā",
  "atk-abh02a6:36_6": "– idha bhikkhu ajjhattaṁ kāye kāyānupassī viharatī’’tiādinā nayena ārammaṇavasena",
  "atk-abh02a6:36_7": "catudhā bhinditvā tato ekekaṁ satipaṭṭhānaṁ gahetvā vibhajanto kathañca bhikkhu ajjhattaṁ",
  "atk-abh02a6:36_8": "kāyetiādinā nayena niddesavāraṁ vattumāraddho.",
  "atk-abh02a6:37_0": "Tattha kathañcātiādi vitthāretuṁ kathetukamyatāpucchā. Ayaṁ panettha saṅkhepattho",
  "atk-abh02a6:37_1": "– kena ca ākārena kena pakārena bhikkhu ajjhattaṁ kāye kāyānupassī viharatīti? Sesapucchāvāresupi",
  "atk-abh02a6:37_2": "eseva nayo. Idha bhikkhūti imasmiṁ sāsane bhikkhu. Ayañhettha idha-saddo ajjhattādivasena",
  "atk-abh02a6:37_3": "sabbappakārakāyānupassanānibbattakassa puggalassa sannissayabhūtasāsanaparidīpano",
  "atk-abh02a6:37_4": "aññasāsanassa tathābhāvapaṭisedhano ca. Vuttañhetaṁ – ‘‘idheva, bhikkhave, samaṇo…pe…",
  "atk-abh02a6:37_5": "suññā parappavādā samaṇebhi aññehī’’ti (ma. ni. 1.139; a. ni. 4.241). Tena vuttaṁ",
  "atk-abh02a6:37_6": "‘‘imasmiṁ sāsane bhikkhū’’ti.",
  "atk-abh02a6:38_0": "Ajjhattaṁ kāyanti attano kāyaṁ. Uddhaṁ pādatalāti pādatalato upari. Adho kesamatthakāti",
  "atk-abh02a6:38_1": "kesaggato heṭṭhā. Tacapariyantanti tiriyaṁ tacaparicchinnaṁ. Pūraṁ nānappakārassa",
  "atk-abh02a6:38_2": "asucino paccavekkhatīti nānappakārakesādiasucibharito ayaṁ kāyoti passati. Kathaṁ?",
  "atk-abh02a6:38_3": "Atthi imasmiṁ kāye kesā…pe… muttanti. Tattha atthīti saṁvijjanti. Imasminti yvāyaṁ",
  "atk-abh02a6:38_4": "uddhaṁ pādatalā adho kesamatthakā tiriyaṁ tacapariyanto pūro nānappakārassa asucinoti",
  "atk-abh02a6:38_5": "vuccati tasmiṁ. Kāyeti sarīre. Sarīrañhi asucisañcayato kucchitānaṁ kesādīnañceva",
  "atk-abh02a6:38_6": "cakkhurogādīnañca rogasatānaṁ āyabhūtato kāyoti vuccati.",
  "atk-abh02a6:39_0": "Kesā lomāti ete kesādayo dvattiṁsākārā. Tattha atthi imasmiṁ kāye kesā, atthi imasmiṁ",
  "atk-abh02a6:39_1": "kāye lomāti evaṁ sambandho veditabbo. Imasmiñhi pādatalato paṭṭhāya upari, kesamatthakā",
  "atk-abh02a6:39_2": "paṭṭhāya heṭṭhā, tacato paṭṭhāya tiriyantatoti ettake byāmamatte kaḷevare sabbākārenapi",
  "atk-abh02a6:39_3": "vicinanto na koci kiñci muttaṁ vā maṇiṁ vā veḷuriyaṁ vā agaruṁ vā kuṅkumaṁ vā kappūraṁ",
  "atk-abh02a6:39_4": "vā vāsacuṇṇādiṁ vā aṇumattampi sucibhāvaṁ passati, atha kho paramaduggandhajegucchaṁ",
  "atk-abh02a6:39_5": "assirīkadassanaṁ nānappakāraṁ kesalomādibhedaṁ asuciṁyeva passati. Tena vuttaṁ –",
  "atk-abh02a6:39_6": "atthi imasmiṁ kāye kesā lomā…pe… muttanti. Ayamettha padasambandhato vaṇṇanā.",
  "atk-abh02a6:40_0": "Imaṁ pana kammaṭṭhānaṁ bhāvetvā arahattaṁ pāpuṇitukāmena kulaputtena āditova catubbidhaṁ",
  "atk-abh02a6:40_1": "sīlaṁ sodhetvā suparisuddhasīle patiṭṭhitena, yvāyaṁ dasasu palibodhesu palibodho",
  "atk-abh02a6:40_2": "atthi taṁ upacchinditvā, paṭikkūlamanasikārakammaṭṭhānabhāvanāya paṭhamajjhānaṁ nibbattetvā,",
  "atk-abh02a6:40_3": "jhānaṁ pādakaṁ katvā vipassanaṁ paṭṭhapetvā, arahattaṁ anāgāmiphalādīsu vā aññataraṁ",
  "atk-abh02a6:40_4": "pattassa sabbantimena paricchedena sāṭṭhakathāya pāḷiyā kataparicayassa tantiācariyassāpi",
  "atk-abh02a6:40_5": "kalyāṇamittassa santike uggahetabbaṁ. Visuddhaṁ tathārūpaṁ kalyāṇamittaṁ ekavihāre",
  "atk-abh02a6:40_6": "alabhantena tassa vasanaṭṭhānaṁ gantvā uggahetabbaṁ. Tattha catubbidhasīlavisodhanañceva",
  "atk-abh02a6:40_7": "(visuddhi. 1.19) palibodho (visuddhi. 1.41) ca palibodhupacchedo ca ācariyassa santikaṁ",
  "atk-abh02a6:40_8": "upasaṅkamanavidhānañca sabbampi visuddhimagge vitthārato kathitaṁ. Tasmā taṁ tattha",
  "atk-abh02a6:40_9": "kathitanayeneva veditabbaṁ.",
  "atk-abh02a6:41_0": "Ācariyena pana kammaṭṭhānaṁ kathentena tividhena kathetabbaṁ. Eko bhikkhu pakatiyā",
  "atk-abh02a6:41_1": "uggahitakammaṭṭhāno hoti. Tassa ekaṁ dve nisajjavāre sajjhāyaṁ kāretvā kathetabbaṁ.",
  "atk-abh02a6:41_2": "Eko santike vasitvā uggaṇhitukāmo hoti. Tassa āgatāgatavelāya kathetabbaṁ. Eko uggaṇhitvā",
  "atk-abh02a6:41_3": "aññattha gantukāmo hoti. Tassa nātipapañcaṁ nātisaṅkhepaṁ katvā nijjaṭaṁ niggaṇṭhikaṁ",
  "atk-abh02a6:41_4": "kammaṭṭhānaṁ kathetabbaṁ. Kathentena kiṁ ācikkhitabbanti? Sattadhā uggahakosallaṁ",
  "atk-abh02a6:41_5": "dasadhā ca manasikārakosallaṁ ācikkhitabbaṁ.",
  "atk-abh02a6:42_0": "Tattha vacasā manasā vaṇṇato saṇṭhānato disato okāsato paricchedatoti evaṁ sattadhā",
  "atk-abh02a6:42_1": "uggahakosallaṁ ācikkhitabbaṁ. Imasmiñhi paṭikkūlamanasikārakammaṭṭhāne yopi tipiṭako",
  "atk-abh02a6:42_2": "hoti, tenapi manasikārakāle paṭhamaṁ vācāya sajjhāyo kātabbo. Ekaccassa hi sajjhāyaṁ",
  "atk-abh02a6:42_3": "karontasseva kammaṭṭhānaṁ pākaṭaṁ hoti, malayavāsīmahādevattherassa santike uggahitakammaṭṭhānānaṁ",
  "atk-abh02a6:42_4": "dvinnaṁ therānaṁ viya. Thero kira tehi kammaṭṭhānaṁ yācito ‘cattāro māse imaṁ evaṁ",
  "atk-abh02a6:42_5": "sajjhāyaṁ karothā’ti dvattisākārapāḷiṁ adāsi. Te, kiñcāpi tesaṁ dve tayo nikāyā paguṇā,",
  "atk-abh02a6:42_6": "padakkhiṇaggāhitāya pana cattāro māse dvattiṁsākāraṁ sajjhāyantāva sotāpannā ahesuṁ.",
  "atk-abh02a6:43_0": "Tasmā kammaṭṭhānaṁ kathentena ācariyena antevāsiko vattabbo – ‘paṭhamaṁ tāva vācāya",
  "atk-abh02a6:43_1": "sajjhāyaṁ karohī’ti. Karontena ca tacapañcakādīni paricchinditvā anulomapaṭilomavasena",
  "atk-abh02a6:43_2": "sajjhāyo kātabbo. ‘‘Kesā lomā nakhā dantā taco’’ti hi vatvā puna paṭilomato ‘‘taco",
  "atk-abh02a6:43_3": "dantā nakhā lomā kesā’’ti vattabbaṁ. Tadanantaraṁ vakkapañcake ‘‘maṁsaṁ nhāru aṭṭhi",
  "atk-abh02a6:43_4": "aṭṭhimiñjaṁ vakka’’nti vatvā puna paṭilomato ‘‘vakkaṁ aṭṭhimiñjaṁ aṭṭhi nhāru maṁsaṁ",
  "atk-abh02a6:43_5": "taco dantā nakhā lomā kesā’’ti vattabbaṁ. Tato papphāsapañcake ‘‘hadayaṁ yakanaṁ",
  "atk-abh02a6:43_6": "kilomakaṁ pihakaṁ papphāsa’’nti vatvā puna paṭilomato ‘‘papphāsaṁ pihakaṁ kilomakaṁ",
  "atk-abh02a6:43_7": "yakanaṁ hadayaṁ vakkaṁ aṭṭhimiñjaṁ aṭṭhi nhāru maṁsaṁ taco dantā nakhā lomā kesā’’ti vattabbaṁ.",
  "atk-abh02a6:44_0": "Tato imaṁ tantiṁ anāruḷhampi paṭisambhidāmagge (paṭi. ma. 1.4) āgataṁ matthaluṅgaṁ",
  "atk-abh02a6:44_1": "karīsāvasāne tantiṁ āropetvā imasmiṁ matthaluṅgapañcake ‘‘antaṁ antaguṇaṁ udariyaṁ",
  "atk-abh02a6:44_2": "karīsaṁ matthaluṅga’’nti vatvā puna paṭilomato ‘‘matthaluṅgaṁ karīsaṁ udariyaṁ antaguṇaṁ",
  "atk-abh02a6:44_3": "antaṁ papphāsaṁ pihakaṁ kilomakaṁ yakanaṁ hadayaṁ vakkaṁ aṭṭhimiñjaṁ aṭṭhi nhāru",
  "atk-abh02a6:44_4": "maṁsaṁ taco dantā nakhā lomā kesā’’ti vattabbaṁ.",
  "atk-abh02a6:45_0": "Tato medachakke ‘‘pittaṁ semhaṁ pubbo lohitaṁ sedo medo’’ti vatvā puna paṭilomato",
  "atk-abh02a6:45_1": "‘‘medo sedo lohitaṁ pubbo semhaṁ pittaṁ matthaluṅgaṁ karīsaṁ udariyaṁ antaguṇaṁ antaṁ",
  "atk-abh02a6:45_2": "papphāsaṁ pihakaṁ kilomakaṁ yakanaṁ hadayaṁ vakkaṁ aṭṭhimiñjaṁ aṭṭhi nhāru maṁsaṁ",
  "atk-abh02a6:45_3": "taco dantā nakhā lomā kesā’’ti vattabbaṁ.",
  "atk-abh02a6:46_0": "Tato muttachakke ‘‘assu vasā kheḷo siṅghāṇikā lasikā mutta’’nti vatvā puna paṭilomato",
  "atk-abh02a6:46_1": "‘‘muttaṁ lasikā siṅghāṇikā kheḷo vasā assu medo sedo lohitaṁ pubbo semhaṁ pittaṁ",
  "atk-abh02a6:46_2": "matthaluṅgaṁ karīsaṁ udariyaṁ antaguṇaṁ antaṁ papphāsaṁ pihakaṁ kilomakaṁ yakanaṁ",
  "atk-abh02a6:46_3": "hadayaṁ vakkaṁ aṭṭhimiñjaṁ aṭṭhi nhāru maṁsaṁ taco dantā nakhā lomā kesā’’ti evaṁ",
  "atk-abh02a6:46_4": "kālasatampi kālasahassampi kālasatasahassampi vācāya sajjhāyo kātabbo. Vacasā sajjhāyena",
  "atk-abh02a6:46_5": "hi kammaṭṭhānatanti paguṇā hoti; na ito cito ca cittaṁ vidhāvati; koṭṭhāsā pākaṭā",
  "atk-abh02a6:46_6": "honti, hatthasaṅkhalikā viya khāyanti, vatipādapanti viya ca khāyanti. Yathā ca pana",
  "atk-abh02a6:46_7": "vacasā, tatheva manasāpi sajjhāyo kātabbo. Vacasā sajjhāyo hi manasā sajjhāyassa",
  "atk-abh02a6:46_8": "paccayo hoti. Manasā sajjhāyo lakkhaṇapaṭivedhassa paccayo hoti. Lakkhaṇapaṭivedho",
  "atk-abh02a6:46_9": "maggaphalapaṭivedhassa paccayo hoti.",
  "atk-abh02a6:47_0": "‘Vaṇṇato’ti kesādīnaṁ vaṇṇo vavatthapetabbo. ‘Saṇṭhānato’ti tesaṁyeva saṇṭhānaṁ vavatthapetabbaṁ",
  "atk-abh02a6:47_1": ". ‘Disato’ti imasmiṁ sarīre nābhito uddhaṁ uparimā disā, adho heṭṭhimā disā. Tasmā",
  "atk-abh02a6:47_2": "‘‘ayaṁ koṭṭhāso imissā nāma disāyā’’ti disā vavatthapetabbā. ‘Okāsato’ti ‘‘ayaṁ koṭṭhāso",
  "atk-abh02a6:47_3": "imasmiṁ nāma okāse patiṭṭhito’’ti evaṁ tassa tassa okāso vavatthapetabbo. ‘Paricchedato’ti",
  "atk-abh02a6:47_4": "sabhāgaparicchedo visabhāgaparicchedoti dve paricchedā. Tattha ‘‘ayaṁ koṭṭhāso heṭṭhā",
  "atk-abh02a6:47_5": "ca upari ca tiriyañca iminā nāma paricchinno’’ti evaṁ sabhāgaparicchedo veditabbo.",
  "atk-abh02a6:47_6": "‘‘Kesā na lomā, lomāpi na kesā’’ti evaṁ amissīkatavasena visabhāgaparicchedo veditabbo.",
  "atk-abh02a6:48_0": "Evaṁ sattadhā uggahakosallaṁ ācikkhantena pana ‘‘idaṁ kammaṭṭhānaṁ asukasmiṁ sutte",
  "atk-abh02a6:48_1": "paṭikkūlavasena kathitaṁ, asukasmiṁ dhātuvasenā’’ti ñatvā ācikkhitabbaṁ. Idañhi mahāsatipaṭṭhāne",
  "atk-abh02a6:48_2": "(dī. ni. 2.372; ma. ni. 1.105 ādayo) paṭikkūlavaseneva kathitaṁ, mahāhatthipadopama",
  "atk-abh02a6:48_3": "(ma. ni. 1.300 ādayo) -mahārāhulovāda (ma. ni. 2.113 ādayo) -dhātuvibhaṅgesu (ma.",
  "atk-abh02a6:48_4": "ni. 3.342 ādayo) dhātuvasena kathitaṁ. Kāyagatāsatisutte (ma. ni. 3.153 ādayo) pana",
  "atk-abh02a6:48_5": "yassa vaṇṇato upaṭṭhāti, taṁ sandhāya cattāri jhānāni vibhattāni. Tattha dhātuvasena",
  "atk-abh02a6:48_6": "kathitaṁ vipassanākammaṭṭhānaṁ hoti, paṭikkūlavasena kathitaṁ samathakammaṭṭhānaṁ.",
  "atk-abh02a6:48_7": "Tadetaṁ idha samathakammaṭṭhānaṁ avisesato sabbasādhāraṇavasena kathitanti vadantiyevāti.",
  "atk-abh02a6:49_0": "Evaṁ sattadhā uggahakosallaṁ ācikkhitvā ‘‘anupubbato, nātisīghato, nātisaṇikato,",
  "atk-abh02a6:49_1": "vikkhepapaṭibāhanato, paṇṇattisamatikkamanato, anupubbamuñcanato, appanāto, tayo",
  "atk-abh02a6:49_2": "ca suttantā’’ti evaṁ dasadhā manasikārakosallaṁ ācikkhitabbaṁ. Tattha ‘anupubbato’ti",
  "atk-abh02a6:49_3": "idañhi sajjhāyakaraṇato paṭṭhāya anupaṭipāṭiyā manasikātabbaṁ, na ekantarikāya. Ekantarikāya",
  "atk-abh02a6:49_4": "hi manasikaronto yathā nāma akusalo puriso dvattiṁsapadaṁ nisseṇiṁ ekantarikāya ārohanto",
  "atk-abh02a6:49_5": "kilantakāyo patati, na ārohanaṁ sampādeti; evameva bhāvanāsampattivasena adhigantabbassa",
  "atk-abh02a6:49_6": "assādassa anadhigamā kilantacitto patati, na bhāvanaṁ sampādeti.",
  "atk-abh02a6:50_0": "Anupubbato manasikarontenāpi ca ‘nātisīghato’ manasikātabbaṁ. Atisīghato manasikaroto",
  "atk-abh02a6:50_1": "hi yathā nāma tiyojanaṁ maggaṁ paṭipajjitvā okkamanavissajjanaṁ asallakkhetvā sīghena",
  "atk-abh02a6:50_2": "javena sattakkhattumpi gamanāgamanaṁ karoto purisassa kiñcāpi addhānaṁ parikkhayaṁ",
  "atk-abh02a6:50_3": "gacchati, atha kho pucchitvāva gantabbaṁ hoti; evameva kevalaṁ kammaṭṭhānaṁ pariyosānaṁ",
  "atk-abh02a6:50_4": "pāpuṇāti, avibhūtaṁ pana hoti, na visesaṁ āvahati. Tasmā nātisīghato manasikātabbaṁ.",
  "atk-abh02a6:51_0": "Yathā ca nātisīghato evaṁ ‘nātisaṇikato’pi. Atisaṇikato manasikaroto hi yathā nāma",
  "atk-abh02a6:51_1": "tadaheva tiyojanaṁ maggaṁ gantukāmassa purisassa antarāmagge rukkhapabbatagahanādīsu",
  "atk-abh02a6:51_2": "vilambamānassa maggo parikkhayaṁ na gacchati, dvīhatīhena pariyosāpetabbo hoti; evameva",
  "atk-abh02a6:51_3": "kammaṭṭhānaṁ pariyosānaṁ na gacchati, visesādhigamassa paccayo na hoti.",
  "atk-abh02a6:52_0": "‘Vikkhepapaṭibāhanato’ti kammaṭṭhānaṁ vissajjetvā bahiddhā puthuttārammaṇe cetaso",
  "atk-abh02a6:52_1": "vikkhepo paṭibāhitabbo. Appaṭibāhato hi yathā nāma ekapadikaṁ papātamaggaṁ paṭipannassa",
  "atk-abh02a6:52_2": "purisassa akkamanapadaṁ asallakkhetvā ito cito ca vilokayato padavāro virajjhati,",
  "atk-abh02a6:52_3": "tato sataporise papāte patitabbaṁ hoti; evameva bahiddhā vikkhepe sati kammaṭṭhānaṁ",
  "atk-abh02a6:52_4": "parihāyati, paridhaṁsati. Tasmā vikkhepapaṭibāhanato manasikātabbaṁ.",
  "atk-abh02a6:53_0": "‘Paṇṇattisamatikkamanato’ti yā ayaṁ ‘‘kesā lomā’’ti ādikā paṇṇatti taṁ atikkamitvā",
  "atk-abh02a6:53_1": "paṭikkūlanti cittaṁ ṭhapetabbaṁ. Yathā hi udakadullabhakāle manussā araññe udapānaṁ",
  "atk-abh02a6:53_2": "disvā tattha tālapaṇṇādikaṁ kiñcideva saññāṇaṁ bandhitvā tena saññāṇena āgantvā nhāyanti",
  "atk-abh02a6:53_3": "ceva pivanti ca, yadā pana tesaṁ abhiṇhasañcārena āgatāgatapadaṁ pākaṭaṁ hoti, tadā",
  "atk-abh02a6:53_4": "saññāṇena kiccaṁ na hoti, icchiticchitakkhaṇe gantvā nhāyanti ceva pivanti ca; evameva",
  "atk-abh02a6:53_5": "pubbabhāge ‘kesā lomā’ti paṇṇattivasena manasikaroto paṭikkūlabhāvo pākaṭo hoti.",
  "atk-abh02a6:53_6": "Atha ‘kesā lomā’ti paṇṇattiṁ samatikkamitvā paṭikkūlabhāveyeva cittaṁ ṭhapetabbaṁ.",
  "atk-abh02a6:54_0": "‘Anupubbamuñcanato’ti yo yo koṭṭhāso na upaṭṭhāti, taṁ taṁ muñcantena anupubbamuñcanato",
  "atk-abh02a6:54_1": "manasikātabbaṁ. Ādikammikassa hi ‘kesā’ti manasikaroto manasikāro gantvā ‘mutta’nti",
  "atk-abh02a6:54_2": "imaṁ pariyosānakoṭṭhāsameva āhacca tiṭṭhati. ‘Mutta’nti ca manasikaroto manasikāro",
  "atk-abh02a6:54_3": "gantvā ‘kesā’ti imaṁ ādikoṭṭhāsameva āhacca tiṭṭhati. Athassa manasikaroto keci koṭṭhāsā",
  "atk-abh02a6:54_4": "upaṭṭhahanti, keci na upaṭṭhahanti. Tena ye ye upaṭṭhahanti tesu tesu tāva kammaṁ",
  "atk-abh02a6:54_5": "kātabbaṁ, yāva dvīsu upaṭṭhitesu tesampi eko suṭṭhutaraṁ upaṭṭhahati. Evaṁ upaṭṭhitaṁ",
  "atk-abh02a6:54_6": "pana tameva punappunaṁ manasikarontena appanā uppādetabbā.",
  "atk-abh02a6:55_0": "Tatrāyaṁ upamā – yathā hi dvattiṁsatālake tālavane vasantaṁ makkaṭaṁ gahetukāmo luddo",
  "atk-abh02a6:55_1": "ādimhi ṭhitatālassa paṇṇaṁ sarena vijjhitvā ukkuṭṭhiṁ kareyya; atha so makkaṭo paṭipāṭiyā",
  "atk-abh02a6:55_2": "tasmiṁ tasmiṁ tāle patitvā pariyantatālameva gaccheyya; tatthapi gantvā luddena tatheva",
  "atk-abh02a6:55_3": "kate puna teneva nayena āditālaṁ āgaccheyya; so evaṁ punappunaṁ paṭipāṭiyā gacchanto",
  "atk-abh02a6:55_4": "ukkuṭṭhukkuṭṭhiṭṭhāneyeva uṭṭhahitvā puna anukkamena ekasmiṁ tāle nipatitvā tassa",
  "atk-abh02a6:55_5": "vemajjhe makuḷatālapaṇṇasūciṁ daḷhaṁ gahetvā vijjhiyamānopi na uṭṭhaheyya, evaṁsampadamidaṁ daṭṭhabbaṁ.",
  "atk-abh02a6:56_0": "Tatridaṁ opammasaṁsandanaṁ – yathā hi tālavane dvattiṁsatālā, evaṁ imasmiṁ kāye dvattiṁsa",
  "atk-abh02a6:56_1": "koṭṭhāsā; makkaṭo viya cittaṁ; luddo viya yogāvacaro; makkaṭassa dvattiṁsatālake",
  "atk-abh02a6:56_2": "tālavane nivāso viya yogino cittassa dvattiṁsakoṭṭhāsake kāye ārammaṇavasena anusaṁcaraṇaṁ;",
  "atk-abh02a6:56_3": "luddena ādimhi ṭhitatālassa paṇṇaṁ sarena vijjhitvā ukkuṭṭhiyā katāya makkaṭassa",
  "atk-abh02a6:56_4": "tasmiṁ tasmiṁ tāle patitvā pariyantatālagamanaṁ viya yogino ‘kesā’ti manasikāre āraddhe",
  "atk-abh02a6:56_5": "paṭipāṭiyā gantvā pariyosānakoṭṭhāse eva cittassa saṇṭhānaṁ; puna paccāgamanepi eseva",
  "atk-abh02a6:56_6": "nayo; punappunaṁ paṭipāṭiyā gacchamānassa makkaṭassa ukkuṭṭhukkuṭṭhiṭṭhāne uṭṭhānaṁ",
  "atk-abh02a6:56_7": "viya punappunaṁ manasikaroto kesuci kesuci upaṭṭhitesu anupaṭṭhahante vissajjetvā",
  "atk-abh02a6:56_8": "upaṭṭhitesu parikammakaraṇaṁ; anukkamena ekasmiṁ tāle nipatitvā tassa vemajjhe makuḷatālapaṇṇasūciṁ",
  "atk-abh02a6:56_9": "daḷhaṁ gahetvā vijjhiyamānassāpi anuṭṭhānaṁ viya avasāne dvīsu upaṭṭhitesu yo suṭṭhutaraṁ",
  "atk-abh02a6:56_10": "upaṭṭhāti tameva punappunaṁ manasikaritvā appanāya uppādanaṁ.",
  "atk-abh02a6:57_0": "Aparāpi upamā – yathā nāma piṇḍapātiko bhikkhu dvattiṁsakulaṁ gāmaṁ upanissāya vasanto",
  "atk-abh02a6:57_1": "paṭhamagehe eva dve bhikkhā labhitvā parato ekaṁ vissajjeyya; punadivase tisso labhitvā",
  "atk-abh02a6:57_2": "parato dve vissajjeyya; tatiyadivase ādimhiyeva pattapūraṁ labhitvā āsanasālaṁ gantvā",
  "atk-abh02a6:57_3": "paribhuñjeyya, evaṁsampadamidaṁ daṭṭhabbaṁ. Dvattiṁsakulagāmo viya hi dvattiṁsākāro;",
  "atk-abh02a6:57_4": "piṇḍapātiko viya yogāvacaro; tassa taṁ gāmaṁ upanissāya vāso viya yogino dvattiṁsākāre",
  "atk-abh02a6:57_5": "parikammakaraṇaṁ; paṭhamagehe dve bhikkhā labhitvā parato ekissā vissajjanaṁ viya",
  "atk-abh02a6:57_6": "dutiyadivase tisso labhitvā parato dvinnaṁ vissajjanaṁ viya ca manasikaroto manasikaroto",
  "atk-abh02a6:57_7": "anupaṭṭhahante anupaṭṭhahante vissajjetvā upaṭṭhitesu upaṭṭhitesu yāva koṭṭhāsadvaye",
  "atk-abh02a6:57_8": "parikammakaraṇaṁ; tatiyadivase ādimhiyeva pattapūraṁ labhitvā āsanasālāyaṁ nisīditvā",
  "atk-abh02a6:57_9": "paribhogo viya dvīsu yo suṭṭhutaraṁ upaṭṭhahati tameva punappunaṁ manasikaritvā appanāya uppādanaṁ.",
  "atk-abh02a6:58": "‘Appanāto’ti appanākoṭṭhāsato. Kesādīsu ekekasmiṁ koṭṭhāse appanā hotīti veditabbāti ayamettha adhippāyo.",
  "atk-abh02a6:59": "‘Tayo ca suttantā’ti adhicittaṁ, sītibhāvo, bojjhaṅgakosallanti ime tayo suttantā vīriyasamādhiyojanatthaṁ veditabbāti ayamettha adhippāyo. Tattha –",
  "atk-abh02a6:60_0": "‘‘Adhicittamanuyuttena, bhikkhave, bhikkhunā tīṇi nimittāni kālena kālaṁ manasikātabbāni…kālena",
  "atk-abh02a6:60_1": "kālaṁ samādhinimittaṁ manasikātabbaṁ, kālena kālaṁ paggahanimittaṁ manasikātabbaṁ,",
  "atk-abh02a6:60_2": "kālena kālaṁ upekkhānimittaṁ manasikātabbaṁ. Sace, bhikkhave, adhicittamanuyutto",
  "atk-abh02a6:60_3": "bhikkhu ekantaṁ samādhinimittaṁyeva manasikareyya, ṭhānaṁ taṁ cittaṁ kosajjāya saṁvatteyya.",
  "atk-abh02a6:60_4": "Sace, bhikkhave, adhicittamanuyutto bhikkhu ekantaṁ paggahanimittaṁyeva manasikareyya,",
  "atk-abh02a6:60_5": "ṭhānaṁ taṁ cittaṁ uddhaccāya saṁvatteyya. Sace, bhikkhave, adhicittamanuyutto bhikkhu",
  "atk-abh02a6:60_6": "ekantaṁ upekkhānimittaṁyeva manasikareyya, ṭhānaṁ taṁ cittaṁ na sammāsamādhiyeyya",
  "atk-abh02a6:60_7": "āsavānaṁ khayāya. Yato ca kho, bhikkhave, adhicittamanuyutto bhikkhu kālena kālaṁ",
  "atk-abh02a6:60_8": "samādhinimittaṁ, paggahanimittaṁ, upekkhānimittaṁ manasikaroti, taṁ hoti cittaṁ mudu",
  "atk-abh02a6:60_9": "ca kammaniyañca pabhassarañca, na ca pabhaṅgu, sammā samādhiyati āsavānaṁ khayāya.",
  "atk-abh02a6:61_0": "‘‘Seyyathāpi, bhikkhave, suvaṇṇakāro vā suvaṇṇakārantevāsī vā ukkaṁ bandhati, ukkaṁ",
  "atk-abh02a6:61_1": "bandhitvā ukkāmukhaṁ ālimpeti, ukkāmukhaṁ ālimpetvā saṇḍāsena jātarūpaṁ gahetvā ukkāmukhe",
  "atk-abh02a6:61_2": "pakkhipeyya, ukkāmukhe pakkhipitvā kālena kālaṁ abhidhamati, kālena kālaṁ udakena",
  "atk-abh02a6:61_3": "paripphoseti, kālena kālaṁ ajjhupekkhati . Sace, bhikkhave, suvaṇṇakāro vā suvaṇṇakārantevāsī",
  "atk-abh02a6:61_4": "vā taṁ jātarūpaṁ ekantaṁ abhidhameyya, ṭhānaṁ taṁ jātarūpaṁ ḍaheyya. Sace, bhikkhave,",
  "atk-abh02a6:61_5": "suvaṇṇakāro vā suvaṇṇakārantevāsī vā taṁ jātarūpaṁ ekantaṁ udakena paripphoseyya,",
  "atk-abh02a6:61_6": "ṭhānaṁ taṁ jātarūpaṁ nibbāyeyya. Sace, bhikkhave, suvaṇṇakāro vā suvaṇṇakārantevāsī",
  "atk-abh02a6:61_7": "vā taṁ jātarūpaṁ ekantaṁ ajjhupekkheyya, ṭhānaṁ taṁ jātarūpaṁ na sammā paripākaṁ gaccheyya.",
  "atk-abh02a6:62_0": "‘‘Yato ca kho, bhikkhave, suvaṇṇakāro vā suvaṇṇakārantevāsī vā taṁ jātarūpaṁ kālena",
  "atk-abh02a6:62_1": "kālaṁ abhidhamati, kālena kālaṁ udakena paripphoseti, kālena kālaṁ ajjhupekkhati,",
  "atk-abh02a6:62_2": "taṁ hoti jātarūpaṁ mudu ca kammaniyañca pabhassarañca, na ca pabhaṅgu, sammā upeti",
  "atk-abh02a6:62_3": "kammāya; yassā yassā ca piḷandhanavikatiyā ākaṅkhati – yadi paṭṭikāya yadi kuṇḍalāya",
  "atk-abh02a6:62_4": "yadi gīveyyakāya yadi suvaṇṇamālāya, tañcassa atthaṁ anubhoti.",
  "atk-abh02a6:63_0": "‘‘Evameva kho, bhikkhave, adhicittamanuyuttena…pe… sammā samādhiyati āsavānaṁ khayāya;",
  "atk-abh02a6:63_1": "yassa yassa ca abhiññāsacchikaraṇīyassa dhammassa cittaṁ abhininnāmeti abhiññā sacchikiriyāya,",
  "atk-abh02a6:63_2": "tatra tatreva sakkhibhabbataṁ pāpuṇāti sati satiāyatane’’ti (a. ni. 3.103) idaṁ suttaṁ",
  "atk-abh02a6:63_3": "adhicittanti veditabbaṁ.",
  "atk-abh02a6:64_0": "‘‘Chahi, bhikkhave, dhammehi samannāgato bhikkhu bhabbo anuttaraṁ sītibhāvaṁ sacchikātuṁ.",
  "atk-abh02a6:64_1": "Katamehi chahi? Idha, bhikkhave, bhikkhu yasmiṁ samaye cittaṁ niggahetabbaṁ tasmiṁ",
  "atk-abh02a6:64_2": "samaye cittaṁ niggaṇhāti, yasmiṁ samaye cittaṁ paggahetabbaṁ tasmiṁ samaye cittaṁ",
  "atk-abh02a6:64_3": "paggaṇhāti, yasmiṁ samaye cittaṁ sampahaṁsitabbaṁ tasmiṁ samaye cittaṁ sampahaṁseti,",
  "atk-abh02a6:64_4": "yasmiṁ samaye cittaṁ ajjhupekkhitabbaṁ tasmiṁ samaye cittaṁ ajjhupekkhati, paṇītādhimuttiko",
  "atk-abh02a6:64_5": "ca hoti nibbānābhirato ca. Imehi kho, bhikkhave, chahi dhammehi samannāgato bhikkhu",
  "atk-abh02a6:64_6": "bhabbo anuttaraṁ sītibhāvaṁ sacchikātu’’nti (a. ni. 6.85) idaṁ suttaṁ sītibhāvoti veditabbaṁ.",
  "atk-abh02a6:65_0": "Bojjhaṅgakosallaṁ pana ‘‘evameva kho, bhikkhave, yasmiṁ samaye līnaṁ cittaṁ hoti,",
  "atk-abh02a6:65_1": "akālo tasmiṁ samaye passaddhisambojjhaṅgassa bhāvanāyā’’ti (saṁ. ni. 5.234) saṁyuttamahāvagge",
  "atk-abh02a6:65_2": "bojjhaṅgasaṁyutte āgatameva.",
  "atk-abh02a6:66_0": "Iti idaṁ sattavidhaṁ uggahakosallaṁ suggahitaṁ katvā imañca dasavidhaṁ manasikārakosallaṁ",
  "atk-abh02a6:66_1": "suṭṭhu vavatthapetvā tena yoginā ubhayakosallavasena kammaṭṭhānaṁ sādhukaṁ uggahetabbaṁ.",
  "atk-abh02a6:66_2": "Sace panassa ācariyena saddhiṁ ekavihāreyeva phāsu hoti, evaṁ vitthārena akathāpetvā",
  "atk-abh02a6:66_3": "kammaṭṭhānamanuyuñjantena visesaṁ labhitvā uparūpari kathāpetabbaṁ. Aññattha vasitukāmena",
  "atk-abh02a6:66_4": "yathāvuttena vidhinā vitthārato kathāpetvā punappunaṁ parivattetvā sabbaṁ gaṇṭhiṭṭhānaṁ",
  "atk-abh02a6:66_5": "chinditvā kammaṭṭhānabhāvanāya ananurūpaṁ senāsanaṁ pahāya mahāvāsatādiaṭṭhārasadosavajjite",
  "atk-abh02a6:66_6": "anurūpe vihāre viharantena khuddakapalibodhupacchedaṁ katvā yo tāva rāgacarito hoti,",
  "atk-abh02a6:66_7": "tena yasmā rāgo pahātabbo, tasmā paṭikkūlamanasikāre parikammaṁ kātabbaṁ.",
  "atk-abh02a6:67_0": "Karontena pana kesesu tāva nimittaṁ gahetabbaṁ. Kathaṁ? Ekaṁ vā dve vā kese luñcitvā",
  "atk-abh02a6:67_1": "hatthatale ṭhapetvā vaṇṇo tāva vavatthapetabbo. Chinnaṭṭhānepi kese oloketuṁ vaṭṭati;",
  "atk-abh02a6:67_2": "udakapatte vā yāgupatte vā oloketumpi vaṭṭatiyeva. Kāḷakakāle disvā kāḷakāti manasikātabbā;",
  "atk-abh02a6:67_3": "setakāle setāti. Missakakāle pana ussadavasena manasikātabbā honti. Yathā ca kesesu,",
  "atk-abh02a6:67_4": "evaṁ sakalepi tacapañcake disvāva nimittaṁ gahetabbaṁ. Evaṁ nimittaṁ gahetvā sabbakoṭṭhāsesu",
  "atk-abh02a6:67_5": "vaṇṇasaṇṭhānadisokāsaparicchedavasena vavatthapetvā vaṇṇasaṇṭhānagandhaāsayokāsavasena",
  "atk-abh02a6:67_6": "pañcadhā paṭikkūlato vavatthapetabbā.",
  "atk-abh02a6:68_0": "Tatrāyaṁ sabbakoṭṭhāsesu anupubbakathā – kesā tāva pakativaṇṇena kāḷakā addāriṭṭhakavaṇṇā,",
  "atk-abh02a6:68_1": "saṇṭhānato dīghavaṭṭalikā tulādaṇḍasaṇṭhānā, disato uparimadisāya jātā, okāsato ubhosu",
  "atk-abh02a6:68_2": "passesu kaṇṇacūḷikāhi, purato nalāṭantena, pacchato galavāṭakena paricchinnā. Sīsakaṭāhaveṭhanaṁ",
  "atk-abh02a6:68_3": "allacammaṁ kesānaṁ okāso. Paricchedato kesā sīsaveṭhanacamme vīhaggamattaṁ pavisitvā",
  "atk-abh02a6:68_4": "patiṭṭhitena heṭṭhā attano mūlatalena, upari ākāsena, tiriyaṁ aññamaññena paricchinnā.",
  "atk-abh02a6:68_5": "Dve kesā ekato natthīti ayaṁ sabhāgaparicchedo.",
  "atk-abh02a6:69": "‘Kesā na lomā, lomā na kesā’ti evaṁ avasesehi ekatiṁsakoṭṭhāsehi amissīkatā kesā nāma pāṭiyekko koṭṭhāsoti ayaṁ visabhāgaparicchedo. Idaṁ kesānaṁ vaṇṇādito vavatthāpanaṁ.",
  "atk-abh02a6:70_0": "Idaṁ pana tesaṁ vaṇṇādivasena pañcadhā paṭikkūlato vavatthāpanaṁ – kesā ca nāmete",
  "atk-abh02a6:70_1": "vaṇṇatopi paṭikkūlā, saṇṭhānatopi gandhatopi āsayatopi okāsatopi paṭikkūlā. Manuññepi",
  "atk-abh02a6:70_2": "hi yāgupatte vā bhattapatte vā kesavaṇṇaṁ kiñci disvā ‘kesamissakamidaṁ, haratha",
  "atk-abh02a6:70_3": "na’nti jigucchanti. Evaṁ kesā vaṇṇato paṭikkūlā. Rattiṁ bhuñjantāpi kesasaṇṭhānaṁ",
  "atk-abh02a6:70_4": "akkavākaṁ vā makacivākaṁ vā chupitvāpi tatheva jigucchanti. Evaṁ saṇṭhānato paṭikkūlā.",
  "atk-abh02a6:71_0": "Telamakkhanapupphadhūmādisaṅkhāravirahitānañca kesānaṁ gandho paramajeguccho hoti,",
  "atk-abh02a6:71_1": "tato jegucchataro aggimhi pakkhittānaṁ. Kesā hi vaṇṇasaṇṭhānato appaṭikkūlāpi siyuṁ,",
  "atk-abh02a6:71_2": "gandhena pana paṭikkūlāyeva. Yathā hi daharassa kumārassa vaccaṁ vaṇṇato haḷiddivaṇṇaṁ,",
  "atk-abh02a6:71_3": "saṇṭhānatopi haliddipiṇḍasaṇṭhānaṁ; saṅkhāraṭṭhāne chaḍḍitañca uddhumātakakāḷasunakhasarīraṁ",
  "atk-abh02a6:71_4": "vaṇṇato tālapakkavaṇṇaṁ, saṇṭhānato vaṭṭetvā vissaṭṭhamudiṅgasaṇṭhānaṁ, dāṭhāpissa",
  "atk-abh02a6:71_5": "sumanamakuḷasadisāti ubhayampi vaṇṇasaṇṭhānato siyā appaṭikkūlaṁ, gandhena pana paṭikkūlameva;",
  "atk-abh02a6:71_6": "evaṁ kesāpi siyuṁ vaṇṇasaṇṭhānato appaṭikkūlā, gandhena pana paṭikkūlā evāti.",
  "atk-abh02a6:72_0": "Yathā pana asuciṭṭhāne gāmanissandena jātāni sūpeyyapaṇṇāni nāgarikamanussānaṁ jegucchāni",
  "atk-abh02a6:72_1": "honti aparibhogāni, evaṁ kesāpi pubbalohitamuttakarīsapittasemhādinissandena jātattā",
  "atk-abh02a6:72_2": "atijegucchāti idaṁ nesaṁ ‘āsayato’ pāṭikulyaṁ. Ime ca kesā nāma gūtharāsimhi uṭṭhitakaṇṇikaṁ",
  "atk-abh02a6:72_3": "viya ekattiṁsakoṭṭhāsarāsimhi jātā. Te susānasaṅkāraṭṭhānādīsu jātasākaṁ viya, parikhādīsu",
  "atk-abh02a6:72_4": "jātakamalakuvalayādipupphaṁ viya ca asuciṭṭhāne jātattā paramajegucchāti idaṁ tesaṁ",
  "atk-abh02a6:72_5": "‘okāsato’ pāṭikkūlyaṁ.",
  "atk-abh02a6:73_0": "Yathā ca kesānaṁ, evaṁ sabbakoṭṭhāsānaṁ vaṇṇasaṇṭhānagandhāsayokāsavasena pañcadhā",
  "atk-abh02a6:73_1": "paṭikkūlatā vavatthapetabbā. Vaṇṇasaṇṭhānadisokāsaparicchedavasena pana sabbepi visuṁ",
  "atk-abh02a6:73_2": "visuṁ vavatthapetabbā.",
  "atk-abh02a6:74_0": "Tattha lomā tāva pakativaṇṇato na kesā viya asambhinnakāḷakā, kāḷapiṅgalā pana honti;",
  "atk-abh02a6:74_1": "saṇṭhānato onataggatālamūlasaṇṭhānā; disato dvīsu disāsu jātā; okāsato ṭhapetvā kesānaṁ",
  "atk-abh02a6:74_2": "patiṭṭhitokāsañca hatthapādatalāni ca yebhuyyena avasesasarīraveṭhanacamme jātā;",
  "atk-abh02a6:74_3": "paricchedato sarīraveṭhanacamme likkhāmattaṁ pavisitvā patiṭṭhitena heṭṭhā attano",
  "atk-abh02a6:74_4": "mūlatalena, upari ākāsena, tiriyaṁ aññamaññena paricchinnā. Dve lomā ekato natthi.",
  "atk-abh02a6:74_5": "Ayaṁ tesaṁ sabhāgaparicchedo. Visabhāgaparicchedo pana kesasadisoyeva.",
  "atk-abh02a6:75_0": "Nakhāti vīsatiyā nakhapaṭṭānaṁ nāmaṁ. Te sabbepi vaṇṇato setā; saṇṭhānato macchasakalikasaṇṭhānā;",
  "atk-abh02a6:75_1": "disato pādanakhā heṭṭhimadisāya jātā, hatthanakhā uparimadisāyāti dvīsu disāsu jātā;",
  "atk-abh02a6:75_2": "okāsato aṅgulīnaṁ aggapiṭṭhesu patiṭṭhitā; paricchedato dvīsu disāsu aṅgulikoṭimaṁsehi,",
  "atk-abh02a6:75_3": "anto aṅgulipiṭṭhimaṁsena, bahi ceva agge ca ākāsena, tiriyaṁ aññamaññena paricchinnā.",
  "atk-abh02a6:75_4": "Dve nakhā ekato natthi. Ayaṁ nesaṁ sabhāgaparicchedo. Visabhāgaparicchedo pana kesasadisoyeva.",
  "atk-abh02a6:76_0": "Dantāti paripuṇṇadantassa dvattiṁsa dantaṭṭhikāni. Tepi vaṇṇato setā; saṇṭhānato",
  "atk-abh02a6:76_1": "anekasaṇṭhānā. Tesañhi heṭṭhimāya tāva dantapāḷiyā majjhe cattāro dantā mattikāpiṇḍe",
  "atk-abh02a6:76_2": "paṭipāṭiyā ṭhapitaalābubījasaṇṭhānā. Tesaṁ ubhosu passesu ekeko ekamūlako ekakoṭiko",
  "atk-abh02a6:76_3": "mallikamakuḷasaṇṭhāno. Tato ekeko dvimūlako dvikoṭiko yānakaupatthambhanikasaṇṭhāno.",
  "atk-abh02a6:76_4": "Tato dve dve timūlā tikoṭikā. Tato dve dve catumūlā catukoṭikāti. Uparimapāḷiyāpi",
  "atk-abh02a6:76_5": "eseva nayo . Disato uparimadisāya jātā. Okāsato dvīsu hanukaṭṭhikesu patiṭṭhitā.",
  "atk-abh02a6:76_6": "Paricchedato heṭṭhā hanukaṭṭhike patiṭṭhitena attano mūlatalena, upari ākāsena, tiriyaṁ",
  "atk-abh02a6:76_7": "aññamaññena paricchinnā. Dve dantā ekato natthi. Ayaṁ nesaṁ sabhāgaparicchedo. Visabhāgaparicchedo",
  "atk-abh02a6:76_8": "pana kesasadisoyeva.",
  "atk-abh02a6:77_0": "Tacoti sakalasarīraṁ veṭhetvā ṭhitacammaṁ. Tassa upari kāḷasāmapītādivaṇṇā chavi",
  "atk-abh02a6:77_1": "nāma, yā sakalasarīratopi saṅkaḍḍhiyamānā badaraṭṭhimattā hoti. Taco pana vaṇṇato",
  "atk-abh02a6:77_2": "setoyeva. So cassa setabhāvo aggijālābhighātapaharaṇapahārādīhi viddhaṁsitāya chaviyā",
  "atk-abh02a6:77_3": "pākaṭo hoti. Saṇṭhānato sarīrasaṇṭhānova hoti. Ayamettha saṅkhepo.",
  "atk-abh02a6:78_0": "Vitthārato pana pādaṅgulittaco kosakārakakosasaṇṭhāno. Piṭṭhipādattaco puṭabandhaupāhanasaṇṭhāno.",
  "atk-abh02a6:78_1": "Jaṅghattaco bhattapuṭakatālapaṇṇasaṇṭhāno. Ūruttaco taṇḍulabharitadīghatthavikasaṇṭhāno.",
  "atk-abh02a6:78_2": "Ānisadattaco udakapūritapaṭaparissāvanasaṇṭhāno. Piṭṭhittaco phalakonaddhacammasaṇṭhāno.",
  "atk-abh02a6:78_3": "Kucchittaco vīṇādoṇikonaddhacammasaṇṭhāno. Urattaco yebhuyyena caturassasaṇṭhāno.",
  "atk-abh02a6:78_4": "Ubhayabāhuttaco tūṇīronaddhacammasaṇṭhāno. Piṭṭhihatthattaco khurakosakasaṇṭhāno,",
  "atk-abh02a6:78_5": "phaṇakatthavikasaṇṭhāno vā. Hatthaṅgulittaco kuñcikākosakasaṇṭhāno. Gīvattaco galakañcukasaṇṭhāno.",
  "atk-abh02a6:78_6": "Mukhattaco chiddāvacchiddo kīṭakulāvakasaṇṭhāno. Sīsattaco pattatthavikasaṇṭhānoti.",
  "atk-abh02a6:79_0": "Tacapariggaṇhakena ca yogāvacarena uttaroṭṭhato paṭṭhāya upari mukhaṁ ñāṇaṁ pesetvā",
  "atk-abh02a6:79_1": "paṭhamaṁ tāva mukhaṁ pariyonandhitvā ṭhitacammaṁ vavatthapetabbaṁ. Tato nalāṭaṭṭhicammaṁ.",
  "atk-abh02a6:79_2": "Tato thavikāya pakkhittapattassa ca thavikāya ca antarena hatthamiva sīsaṭṭhikassa",
  "atk-abh02a6:79_3": "ca sīsacammassa ca antarena ñāṇaṁ pesetvā aṭṭhikena saddhiṁ cammassa ekābaddhabhāvaṁ",
  "atk-abh02a6:79_4": "viyojentena sīsacammaṁ vavatthapetabbaṁ. Tato khandhacammaṁ. Tato anulomena paṭilomena",
  "atk-abh02a6:79_5": "ca dakkhiṇahatthacammaṁ. Atha teneva nayena vāmahatthacammaṁ. Tato piṭṭhicammaṁ.",
  "atk-abh02a6:79_6": "Taṁ taṁ vavatthapetvā anulomena ca paṭilomena ca dakkhiṇapādacammaṁ. Atha teneva",
  "atk-abh02a6:79_7": "nayena vāmapādacammaṁ. Tato anukkameneva vatthiudarahadayagīvacammāni vavatthapetabbāni.",
  "atk-abh02a6:79_8": "Atha gīvācammānantaraṁ heṭṭhimahanucammaṁ vavatthapetvā adharoṭṭhapariyosānaṁ pāpetvā",
  "atk-abh02a6:79_9": "niṭṭhapetabbaṁ. Evaṁ oḷārikoḷārikaṁ pariggaṇhantassa sukhumampi pākaṭaṁ hoti.",
  "atk-abh02a6:80_0": "Disato dvīsu disāsu jāto. Okāsato sakalasarīraṁ pariyonandhitvā ṭhito. Paricchedato",
  "atk-abh02a6:80_1": "heṭṭhā patiṭṭhitatalena, upari ākāsena paricchinno. Ayamassa sabhāgaparicchedo. Visabhāgaparicchedo",
  "atk-abh02a6:80_2": "pana kesasadisoyeva.",
  "atk-abh02a6:81_0": "Maṁsanti nava maṁsapesisatāni. Taṁ sabbampi vaṇṇato rattaṁ kiṁsukapupphasadisaṁ;",
  "atk-abh02a6:81_1": "saṇṭhānato jaṅghapiṇḍikamaṁsaṁ tālapaṇṇapuṭabhattasaṇṭhānaṁ, ūrumaṁsaṁ nisadapotakasaṇṭhānaṁ,",
  "atk-abh02a6:81_2": "ānisadamaṁsaṁ uddhanakoṭisaṇṭhānaṁ, piṭṭhimaṁsaṁ tālaguḷapaṭalasaṇṭhānaṁ, phāsukadvayamaṁsaṁ",
  "atk-abh02a6:81_3": "potthalikāya kucchiyaṁ tanumattikālepanasaṇṭhānaṁ, thanamaṁsaṁ vaṭṭetvā avakkhittamattikāpiṇḍasaṇṭhānaṁ,",
  "atk-abh02a6:81_4": "bāhudvayamaṁsaṁ diguṇaṁ katvā ṭhapitaniccammamahāmūsikasaṇṭhānaṁ. Evaṁ oḷārikoḷārikaṁ",
  "atk-abh02a6:81_5": "maṁsaṁ pariggaṇhantassa sukhumampi pākaṭaṁ hoti. Disato dvīsu disāsu jātaṁ. Okāsato",
  "atk-abh02a6:81_6": "sādhikāni tīṇi aṭṭhisatāni anulimpetvā ṭhitaṁ. Paricchedato heṭṭhā aṭṭhisaṅghāte",
  "atk-abh02a6:81_7": "patiṭṭhitatalena, upari tacena, tiriyaṁ aññamaññena paricchinnaṁ. Ayamassa sabhāgaparicchedo.",
  "atk-abh02a6:81_8": "Visabhāgaparicchedo pana kesasadisova.",
  "atk-abh02a6:82_0": "‘Nhārū’ti nava nhārusatāni. Vaṇṇato sabbepi nhārū setā; saṇṭhānato nānāsaṇṭhānā.",
  "atk-abh02a6:82_1": "Etesu hi gīvāya uparibhāgato paṭṭhāya pañca mahānhārū sarīraṁ vinaddhamānā hadayassa",
  "atk-abh02a6:82_2": "purimapassena otiṇṇā, pañca pacchimapassena, pañca dakkhiṇapassena, pañca vāmapassena,",
  "atk-abh02a6:82_3": "dakkhiṇahatthaṁ vinaddhamānāpi hatthassa purimapassena pañca, pacchimapassena pañca,",
  "atk-abh02a6:82_4": "tathā vāmahatthaṁ vinaddhamānāpi. Dakkhiṇapādaṁ vinaddhamānāpi pādassa purimapassena",
  "atk-abh02a6:82_5": "pañca, pacchimapassena pañca, tathā vāmapādaṁ vinaddhamānāpīti. Evaṁ sarīradhārakā",
  "atk-abh02a6:82_6": "nāma saṭṭhi mahānhārū kāyaṁ vinaddhamānā otiṇṇā, ye kaṇḍarātipi vuccanti. Te sabbepi",
  "atk-abh02a6:82_7": "kandalamakuḷasaṇṭhānā.",
  "atk-abh02a6:83_0": "Aññe pana taṁ taṁ padesaṁ ajjhottharitvā ṭhitā tato sukhumatarā suttarajjukasaṇṭhānā.",
  "atk-abh02a6:83_1": "Aññe tato sukhumatarā pūtilatāsaṇṭhānā. Aññe tato sukhumatarā mahāvīṇātantisaṇṭhānā.",
  "atk-abh02a6:83_2": "Aññe thūlasuttakasaṇṭhānā. Hatthapādapiṭṭhiyaṁ nhārū sakuṇapādasaṇṭhānā. Sīsanhārū",
  "atk-abh02a6:83_3": "dārakānaṁ sīsajālakasaṇṭhānā. Piṭṭhinhārū ātape pasāritaallajālasaṇṭhānā. Avasesā",
  "atk-abh02a6:83_4": "taṁtaṁaṅgapaccaṅgānugatā nhārū sarīre paṭimukkajālakañcukasaṇṭhānā. Disato dvīsu",
  "atk-abh02a6:83_5": "disāsu jātā. Okāsato sakalasarīre aṭṭhīni ābandhitvā ṭhitā. Paricchedato heṭṭhā tiṇṇaṁ",
  "atk-abh02a6:83_6": "aṭṭhisatānaṁ upari patiṭṭhitatalehi, upari maṁsacammāni āhacca ṭhitapadesehi, tiriyaṁ",
  "atk-abh02a6:83_7": "aññamaññena paricchinnā. Ayaṁ nesaṁ sabhāgaparicchedo. Visabhāgaparicchedo pana kesasadisoyeva.",
  "atk-abh02a6:84_0": "Aṭṭhīti ṭhapetvā dvattiṁsa dantaṭṭhīni avasesāni catusaṭṭhi hatthaṭṭhīni, catusaṭṭhi",
  "atk-abh02a6:84_1": "pādaṭṭhīni, catusaṭṭhi maṁsanissitāni muduaṭṭhīni, dve paṇhikaṭṭhīni, ekekasmiṁ pāde",
  "atk-abh02a6:84_2": "dve gopphakaṭṭhīni, dve jaṅghaṭṭhīni, dve jaṇṇukaṭṭhīni, dve ūruṭṭhīni, dve kaṭiṭṭhīni,",
  "atk-abh02a6:84_3": "aṭṭhārasa piṭṭhikaṇṭakaṭṭhīni, catuvīsati phāsukaṭṭhīni, cuddasa uraṭṭhīni, ekaṁ",
  "atk-abh02a6:84_4": "hadayaṭṭhi, dve akkhakaṭṭhīni, dve koṭṭhaṭṭhīni, dve bāhaṭṭhīni, dve dve aggabāhaṭṭhīni,",
  "atk-abh02a6:84_5": "satta gīvaṭṭhīni, dve hanukaṭṭhīni, ekaṁ nāsikaṭṭhi, dve akkhiṭṭhīni, dve kaṇṇaṭṭhīni,",
  "atk-abh02a6:84_6": "ekaṁ nalāṭaṭṭhi, ekaṁ muddhaṭṭhi, nava sīsakapālaṭṭhīnīti evaṁ timattāni aṭṭhisatāni.",
  "atk-abh02a6:85_0": "Tāni sabbānipi vaṇṇato setāni, saṇṭhānato nānāsaṇṭhānāni. Tattha hi aggapādaṅguliṭṭhīni",
  "atk-abh02a6:85_1": "katakabījasaṇṭhānāni. Tadanantarāni majjhapabbaṭṭhīni panasaṭṭhisaṇṭhānāni. Mūlapabbaṭṭhīni",
  "atk-abh02a6:85_2": "paṇavasaṇṭhānāni. Piṭṭhipādaṭṭhīni koṭṭhitakandalakandarāsisaṇṭhānāni. Paṇhikaṭṭhi",
  "atk-abh02a6:85_3": "ekaṭṭhitālaphalabījasaṇṭhānaṁ. Gopphakaṭṭhīni bandhakīḷāgoḷakasaṇṭhānāni. Jaṅghaṭṭhīnaṁ",
  "atk-abh02a6:85_4": "gopphakaṭṭhīsu patiṭṭhitaṭṭhānaṁ anapanītatacasindikaḷīrasaṇṭhānaṁ. Khuddakajaṅghaṭṭhikaṁ",
  "atk-abh02a6:85_5": "dhanukadaṇḍasaṇṭhānaṁ, mahantaṁ milātasappapiṭṭhisaṇṭhānaṁ. Jaṇṇukaṭṭhi ekato parikkhīṇapheṇakasaṇṭhānaṁ.",
  "atk-abh02a6:86_0": "Tattha jaṅghaṭṭhikassa patiṭṭhitaṭṭhānaṁ atikhiṇaggagosiṅgasaṇṭhānaṁ. Ūruṭṭhi duttacchitavāsipharasudaṇḍakasaṇṭhānaṁ.",
  "atk-abh02a6:86_1": "Tassa kaṭiṭṭhimhi patiṭṭhitaṭṭhānaṁ kīḷāgoḷakasaṇṭhānaṁ. Tena kaṭiṭṭhino patiṭṭhitaṭṭhānaṁ",
  "atk-abh02a6:86_2": "aggacchinnamahāpunnāgaphalasaṇṭhānaṁ. Kaṭiṭṭhīni dvepi ekābaddhāni hutvā kumbhakārakauddhanasaṇṭhānāni,",
  "atk-abh02a6:86_3": "pāṭiyekkaṁ kammārakūṭayottakasaṇṭhānāni. Koṭiyaṁ ṭhitaānisadaṭṭhi adhomukhaṁ katvā",
  "atk-abh02a6:86_4": "gahitasappaphaṇasaṇṭhānaṁ sattasu ṭhānesu chiddāvachiddaṁ. Piṭṭhikaṇṭakaṭṭhīni abbhantarato",
  "atk-abh02a6:86_5": "uparūpari ṭhapitasīsakapaṭṭaveṭhakasaṇṭhānāni, bāhirato vaṭṭanāvaḷisaṇṭhānāni. Tesaṁ",
  "atk-abh02a6:86_6": "antarantarā kakacadantasadisā dve tayo kaṇṭakā honti. Catuvīsatiyā phāsukaṭṭhīsu",
  "atk-abh02a6:86_7": "aparipuṇṇāni aparipuṇṇāsitasaṇṭhānāni, paripuṇṇāni paripuṇṇāsitasaṇṭhānāni. Sabbānipi",
  "atk-abh02a6:86_8": "odātakukkuṭassa pasāritapakkhasaṇṭhānāni.",
  "atk-abh02a6:87_0": "Cuddasa uraṭṭhīni jiṇṇasandamānikapañjarasaṇṭhānāni. Hadayaṭṭhi dabbiphaṇasaṇṭhānaṁ.",
  "atk-abh02a6:87_1": "Akkhakaṭṭhīni khuddakalohavāsidaṇḍasaṇṭhānāni. Koṭṭhaṭṭhīni ekato parikkhīṇasīhaḷakudālasaṇṭhānāni.",
  "atk-abh02a6:87_2": "Bāhuṭṭhīni ādāsadaṇḍakasaṇṭhānāni. Aggabāhuṭṭhīni yamakatālakandasaṇṭhānāni. Maṇibandhaṭṭhīni",
  "atk-abh02a6:87_3": "ekato allīyāpetvā ṭhapitasīsakapaṭṭaveṭhakasaṇṭhānāni. Piṭṭhihatthaṭṭhīni koṭṭitakandalakandarāsisaṇṭhānāni.",
  "atk-abh02a6:87_4": "Hatthaṅgulīsu mūlapabbaṭṭhīni paṇavasaṇṭhānāni; majjhapabbaṭṭhīni aparipuṇṇapanasaṭṭhisaṇṭhānāni;",
  "atk-abh02a6:87_5": "aggapabbaṭṭhīni katakabījasaṇṭhānāni. Satta gīvaṭṭhīni daṇḍena vijjhitvā paṭipāṭiyā",
  "atk-abh02a6:87_6": "ṭhapitavaṁsakaḷīracakkalikasaṇṭhānāni. Heṭṭhimahanukaṭṭhi kammārānaṁ ayokūṭayottakasaṇṭhānaṁ,",
  "atk-abh02a6:87_7": "uparimaṁ avalekhanasatthakasaṇṭhānaṁ.",
  "atk-abh02a6:88_0": "Akkhikūpanāsākūpaṭṭhīni apanītamiñjataruṇatālaṭṭhisaṇṭhānāni. Nalāṭaṭṭhi adhomukhaṭhapitasaṅkhathālakakapālasaṇṭhānaṁ.",
  "atk-abh02a6:88_1": "Kaṇṇacūḷikaṭṭhīni nhāpitakhurakosakasaṇṭhānāni. Nalāṭakaṇṇacūḷikānaṁ upari paṭṭabandhanokāse",
  "atk-abh02a6:88_2": "aṭṭhi saṅkuṭitaghaṭapuṇṇapaṭalakhaṇḍasaṇṭhānaṁ. Muddhaṭṭhi mukhacchinnavaṅkanāḷikerasaṇṭhānaṁ.",
  "atk-abh02a6:88_3": "Sīsaṭṭhīni sibbetvā ṭhapitajajjaralābukaṭāhasaṇṭhānāni.",
  "atk-abh02a6:89_0": "Disato dvīsu disāsu jātāni. Okāsato avisesena sakalasarīre ṭhitāni. Visesena panettha",
  "atk-abh02a6:89_1": "sīsaṭṭhīni gīvaṭṭhīsu patiṭṭhitāni, gīvaṭṭhīni piṭṭhikaṇṭakaṭṭhīsu, piṭṭhikaṇṭakaṭṭhīni",
  "atk-abh02a6:89_2": "kaṭiṭṭhīsu, kaṭiṭṭhīni ūruṭṭhīsu, ūruṭṭhīni jaṇṇukaṭṭhīsu, jaṇṇukaṭṭhīni jaṅghaṭṭhīsu,",
  "atk-abh02a6:89_3": "jaṅghaṭṭhīni gopphakaṭṭhīsu, gopphakaṭṭhīni piṭṭhipādaṭṭhīsu patiṭṭhitāni. Paricchedato",
  "atk-abh02a6:89_4": "anto aṭṭhimiñjena, upari maṁsena, agge mūle ca aññamaññena paricchinnāni. Ayaṁ nesaṁ",
  "atk-abh02a6:89_5": "sabhāgaparicchedo. Visabhāgaparicchedo pana kesasadisova.",
  "atk-abh02a6:90_0": "Aṭṭhimiñjanti tesaṁ tesaṁ aṭṭhīnaṁ abbhantaragataṁ miñjaṁ. Taṁ vaṇṇato setaṁ. Saṇṭhānato",
  "atk-abh02a6:90_1": "mahantamahantānaṁ aṭṭhīnaṁ abbhantaragataṁ veḷunāḷiyaṁ pakkhittaseditamahāvettaggasaṇṭhānaṁ,",
  "atk-abh02a6:90_2": "khuddānukhuddakānaṁ abbhantaragataṁ veḷuyaṭṭhipabbesu pakkhittaseditatanuvettaggasaṇṭhānaṁ.",
  "atk-abh02a6:90_3": "Disato dvīsu disāsu jātaṁ. Okāsato aṭṭhīnaṁ abbhantare patiṭṭhitaṁ. Paricchedato",
  "atk-abh02a6:90_4": "aṭṭhīnaṁ abbhantaratalehi paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:91_0": "Vakkanti ekabandhanā dve maṁsapiṇḍā. Taṁ vaṇṇato mandarattaṁ pāḷibhaddakaṭṭhivaṇṇaṁ.",
  "atk-abh02a6:91_1": "Saṇṭhānato dārakānaṁ yamakakīḷāgoḷakasaṇṭhānaṁ, ekavaṇṭapaṭibaddhaambaphaladvayasaṇṭhānaṁ",
  "atk-abh02a6:91_2": "vā. Disato uparimāya disāya jātaṁ. Okāsato galavāṭakā nikkhantena ekamūlena thokaṁ",
  "atk-abh02a6:91_3": "gantvā dvidhā bhinnena thūlanhārunā vinibaddhaṁ hutvā hadayamaṁsaṁ parikkhipitvā",
  "atk-abh02a6:91_4": "ṭhitaṁ. Paricchedato vakkaṁ vakkabhāgena paricchinnaṁ. Ayamassa sabhāgaparicchedo.",
  "atk-abh02a6:91_5": "Visabhāgaparicchedo pana kesasadisova.",
  "atk-abh02a6:92_0": "Hadayanti hadayamaṁsaṁ. Taṁ vaṇṇato rattaṁ padumapattapiṭṭhivaṇṇaṁ. Saṇṭhānato bāhirapattāni",
  "atk-abh02a6:92_1": "apanetvā adhomukhaṭhapitapadumamakuḷasaṇṭhānaṁ. Bahi maṭṭhaṁ; anto kosātakīphalassa",
  "atk-abh02a6:92_2": "abbhantarasadisaṁ. Paññavantānaṁ thokaṁ vikasitaṁ, mandapaññānaṁ makuḷitameva. Anto",
  "atk-abh02a6:92_3": "cassa punnāgaṭṭhipatiṭṭhānamatto āvāṭako hoti, yattha aḍḍhapasatamattaṁ lohitaṁ saṇṭhāti;",
  "atk-abh02a6:92_4": "yaṁ nissāya manodhātu manoviññāṇadhātu ca vattanti. Taṁ panetaṁ rāgacaritassa rattaṁ",
  "atk-abh02a6:92_5": "hoti, dosacaritassa kāḷakaṁ, mohacaritassa maṁsadhovanudakasadisaṁ, vitakkacaritassa",
  "atk-abh02a6:92_6": "kulatthayūsavaṇṇaṁ, saddhācaritassa kaṇikārapupphavaṇṇaṁ, paññācaritassa acchaṁ vippasannaṁ",
  "atk-abh02a6:92_7": "anāvilaṁ paṇḍaraṁ parisuddhaṁ niddhotajātimaṇi viya jutimantaṁ khāyati. Disato uparimāya",
  "atk-abh02a6:92_8": "disāya jātaṁ. Okāsato sarīrabbhantare dvinnaṁ thanānaṁ majjhe patiṭṭhitaṁ. Paricchedato",
  "atk-abh02a6:92_9": "hadayaṁ hadayabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:93_0": "Yakananti yamakamaṁsapaṭalaṁ. Taṁ vaṇṇato rattapaṇḍukadhātukaṁ, nātirattakumudassa",
  "atk-abh02a6:93_1": "pattapiṭṭhivaṇṇaṁ. Saṇṭhānato mūle ekaṁ, agge yamakaṁ koviḷārapattasaṇṭhānaṁ . Tañca",
  "atk-abh02a6:93_2": "dandhānaṁ ekameva hoti mahantaṁ, paññavantānaṁ dve vā tīṇi vā khuddakāni. Disato",
  "atk-abh02a6:93_3": "uparimadisāya jātaṁ. Okāsato dvinnaṁ thanānaṁ abbhantare dakkhiṇapassaṁ nissāya ṭhitaṁ.",
  "atk-abh02a6:93_4": "Paricchedato yakanaṁ yakanabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:94_0": "Kilomakanti paṭicchannāpaṭicchannabhedato duvidhaṁ pariyonahanamaṁsaṁ. Taṁ duvidhampi",
  "atk-abh02a6:94_1": "vaṇṇato setaṁ, dukūlapilotikavaṇṇaṁ. Saṇṭhānato attano okāsasaṇṭhānaṁ. Disato paṭicchannakilomakaṁ",
  "atk-abh02a6:94_2": "uparimāya disāya jātaṁ. Itaraṁ dvīsu disāsu jātaṁ. Okāsato paṭicchannakilomakaṁ hadayañca",
  "atk-abh02a6:94_3": "vakkañca paṭicchādetvā ṭhitaṁ. Apaṭicchannakilomakaṁ sakalasarīre cammassa heṭṭhato",
  "atk-abh02a6:94_4": "maṁsaṁ pariyonaddhitvā ṭhitaṁ. Paricchedato heṭṭhā maṁsena, upari cammena, tiriyaṁ",
  "atk-abh02a6:94_5": "kilomakabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:95_0": "Pihakanti udarajivhāmaṁsaṁ. Taṁ vaṇṇato nīlaṁ nigguṇḍikapupphavaṇṇaṁ. Saṇṭhānato",
  "atk-abh02a6:95_1": "sattaṅgulappamāṇaṁ abandhanaṁ kāḷavacchakajivhāsaṇṭhānaṁ. Disato uparimāya disāya",
  "atk-abh02a6:95_2": "jātaṁ. Okāsato hadayassa vāmapasse udarapaṭalassa matthakapassaṁ nissāya ṭhitaṁ,",
  "atk-abh02a6:95_3": "yasmiṁ paharaṇappahārena bahi nikkhante sattānaṁ jīvitakkhayo hoti. Paricchedato",
  "atk-abh02a6:95_4": "pihakabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:96_0": "Papphāsanti dvattiṁsamaṁsakhaṇḍappabhedaṁ papphāsamaṁsaṁ. Taṁ vaṇṇato rattaṁ nātipakkaudumbaraphalavaṇṇaṁ.",
  "atk-abh02a6:96_1": "Saṇṭhānato visamacchinnabahalapūvakhaṇḍasaṇṭhānaṁ. Abbhantare asitapītānaṁ abhāve",
  "atk-abh02a6:96_2": "uggatena kammajatejusmanā abbhāhatattā saṅkhāditapalālapiṇḍamiva nirasaṁ nirojaṁ.",
  "atk-abh02a6:96_3": "Disato uparimāya disāya jātaṁ. Okāsato sarīrabbhantare dvinnaṁ thanānamantare hadayañca",
  "atk-abh02a6:96_4": "yakanañca paṭicchādetvā olambantaṁ ṭhitaṁ. Paricchedato phapphāsabhāgena paricchinnaṁ.",
  "atk-abh02a6:96_5": "Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:97_0": "Antanti purisassa dvattiṁsa hatthā, itthiyā aṭṭhavīsatihatthā ekavīsatiyā ṭhānesu",
  "atk-abh02a6:97_1": "obhaggā antavaṭṭi. Tadetaṁ vaṇṇato setaṁ sakkharasudhāvaṇṇaṁ . Saṇṭhānato lohitadoṇiyaṁ",
  "atk-abh02a6:97_2": "ābhujitvā ṭhapitasīsacchinnasappasaṇṭhānaṁ. Disato dvīsu disāsu jātaṁ. Okāsato upari",
  "atk-abh02a6:97_3": "galavāṭake heṭṭhā ca karīsamagge vinibandhattā galavāṭakakarīsamaggapariyante sarīrabbhantare",
  "atk-abh02a6:97_4": "ṭhitaṁ. Paricchedato antabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:98_0": "Antaguṇanti antabhogaṭṭhānesu bandhanaṁ. Taṁ vaṇṇato setaṁ dakasītalikamūlavaṇṇaṁ.",
  "atk-abh02a6:98_1": "Saṇṭhānato dakasītalikamūlasaṇṭhānameva. Disato dvīsu disāsu jātaṁ. Okāsato kudāḷapharasukammādīni",
  "atk-abh02a6:98_2": "karontānaṁ yantākaḍḍhanakāle yantasuttamiva, yantaphalakāni antabhoge ekato agaḷante",
  "atk-abh02a6:98_3": "ābandhitvā pādapuñchanarajjumaṇḍalakassa antarā taṁ sibbetvā ṭhitarajjukā viya ekavīsatiyā",
  "atk-abh02a6:98_4": "ṭhānesu antabhogānaṁ antarā ṭhitaṁ. Paricchedato antaguṇabhāgena paricchinnaṁ. Ayamassa",
  "atk-abh02a6:98_5": "sabhāgaparicchedo. Visabhāgaparicchedo pana kesasadisova.",
  "atk-abh02a6:99_0": "Udariyanti udare bhavaṁ asitapitakhāyitasāyitaṁ. Taṁ vaṇṇato ajjhohaṭāhāravaṇṇaṁ.",
  "atk-abh02a6:99_1": "Saṇṭhānato parissāvane sithilabandhataṇḍulasaṇṭhānaṁ. Disato uparimāya disāya jātaṁ.",
  "atk-abh02a6:99_2": "Okāsato udare ṭhitaṁ. Udaraṁ nāma ubhato nippīḷiyamānassa allasāṭakassa majjhe sañjātaphoṭakasadisaṁ",
  "atk-abh02a6:99_3": "antapaṭalaṁ; bahi maṭṭhaṁ, anto maṁsakasambukapaliveṭhanakiliṭṭhapāvārakapupphakasadisaṁ,",
  "atk-abh02a6:99_4": "kuthitapanasatacassa abbhantarasadisantipi vattuṁ vaṭṭati; yattha takkoṭakā, gaṇḍuppādakā,",
  "atk-abh02a6:99_5": "tālahīrakā, sūcimukhakā, paṭatantasuttakā iccevamādidvattiṁsakulappabhedā kimayo",
  "atk-abh02a6:99_6": "ākulabyākulā saṇḍasaṇḍacārino hutvā nivasanti; ye pānabhojanādimhi avijjamāne ullaṅghitvā",
  "atk-abh02a6:99_7": "viravantā hadayamaṁsaṁ abhihananti, pānabhojanādiajjhoharaṇavelāya ca uddhaṁmukhā",
  "atk-abh02a6:99_8": "hutvā paṭhamajjhohaṭe dve tayo ālope turitaturitā vilumpanti; yaṁ tesaṁ kimīnaṁ sūtigharaṁ,",
  "atk-abh02a6:99_9": "vaccakuṭi, gilānasālā, susānañca hoti.",
  "atk-abh02a6:100_0": "Yattha seyyathāpi nāma caṇḍālagāmadvāre candanikāya nidāghasamaye thūlaphusitake",
  "atk-abh02a6:100_1": "deve vassante udakena vuyhamānaṁ muttakarīsacammaaṭṭhinhārukhaṇḍakheḷasiṅghāṇikalohitappabhuti",
  "atk-abh02a6:100_2": "nānākuṇapajātaṁ nipatitvā kaddamodakāluḷitaṁ dvīhatīhaccayena sañjātakimikulaṁ sūriyātapavegasantāpakuthitaṁ",
  "atk-abh02a6:100_3": "upari pheṇapubbulake muñcantaṁ abhinīlavaṇṇaṁ paramaduggandhajegucchaṁ neva upagantuṁ",
  "atk-abh02a6:100_4": "na daṭṭhuṁ araharūpataṁ āpajjitvā tiṭṭhati, pageva ghāyituṁ vā sāyituṁ vā; evameva",
  "atk-abh02a6:100_5": "nānappakārapānabhojanādidantamusalasañcuṇṇitaṁ jivhāhatthaparivattitakheḷalālāpalibuddhaṁ",
  "atk-abh02a6:100_6": "taṅkhaṇavigatavaṇṇagandharasādisampadaṁ tantavāyakhalisuvānavamathusadisaṁ nipatitvā",
  "atk-abh02a6:100_7": "pittasemhavātapaliveṭhitaṁ hutvā udaraggisantāpavegakuthitaṁ kimikulākulaṁ uparūpari",
  "atk-abh02a6:100_8": "pheṇapubbulakāni muñcantaṁ paramakasambuduggandhajegucchabhāvaṁ āpajjitvā tiṭṭhati;",
  "atk-abh02a6:100_9": "yaṁ sutvāpi pānabhojanādīsu amanuññatā saṇṭhāti, pageva paññācakkhunā avaloketvā,",
  "atk-abh02a6:100_10": "yattha ca patitaṁ pānabhojanādi pañcadhā vibhāgaṁ gacchati – ekaṁ bhāgaṁ pāṇakā khādanti,",
  "atk-abh02a6:100_11": "ekaṁ bhāgaṁ udaraggi jhāpeti, eko bhāgo muttaṁ hoti, eko karīsaṁ, eko rasabhāvaṁ",
  "atk-abh02a6:100_12": "āpajjitvā soṇitamaṁsādīni upabrūhayati. Paricchedato udarapaṭalena ceva udariyabhāgena",
  "atk-abh02a6:100_13": "ca paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:101_0": "Karīsanti vaccaṁ. Taṁ vaṇṇato yebhuyyena ajjhohaṭāhāravaṇṇameva hoti. Saṇṭhānato",
  "atk-abh02a6:101_1": "okāsasaṇṭhānaṁ. Disato heṭṭhimāya disāya jātaṁ. Okāsato pakkāsaye ṭhitaṁ. Pakkāsayo",
  "atk-abh02a6:101_2": "nāma heṭṭhā nābhipiṭṭhikaṇṭakamūlānamantare antāvasāne ubbedhena aṭṭhaṅgulamatto",
  "atk-abh02a6:101_3": "veḷunāḷikasadiso, yattha seyyathāpi nāma uparūpari bhūmibhāge patitaṁ vassodakaṁ",
  "atk-abh02a6:101_4": "ogaḷitvā heṭṭhā bhūmibhāgaṁ pūretvā tiṭṭhati; evameva yaṁ kiñci āmāsaye patitaṁ pānabhojanādikaṁ",
  "atk-abh02a6:101_5": "udaragginā pheṇuddehakaṁ pakkaṁ pakkaṁ nisadāya pisitamiva saṇhabhāvaṁ āpajjitvā",
  "atk-abh02a6:101_6": "antabilena ogaḷitvā ogaḷitvā madditvā veḷupabbe pakkhipamānapaṇḍumattikā viya sannicitaṁ",
  "atk-abh02a6:101_7": "hutvā tiṭṭhati. Paricchedato pakkāsayapaṭalena ceva karīsabhāgena ca paricchinnaṁ.",
  "atk-abh02a6:101_8": "Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:102_0": "Matthaluṅganti sīsakaṭāhabbhantare ṭhitamiñjarāsi. Taṁ vaṇṇato setaṁ ahicchattakapiṇḍikavaṇṇaṁ,",
  "atk-abh02a6:102_1": "dadhibhāvaṁ asampattaduṭṭhakhīravaṇṇantipi vattuṁ vaṭṭati. Saṇṭhānato okāsasaṇṭhānaṁ.",
  "atk-abh02a6:102_2": "Disato uparimāya disāya jātaṁ. Okāsato sīsakaṭāhabbhantare cattāro sibbinimagge nissāya",
  "atk-abh02a6:102_3": "samodhānetvā ṭhapitā cattāro piṭṭhapiṇḍā viya samohitaṁ tiṭṭhati. Paricchedato sīsakaṭāhassa",
  "atk-abh02a6:102_4": "abbhantaratalehi ceva matthaluṅgabhāgena ca paricchinnaṁ. Ayamassa sabhāgaparicchedo.",
  "atk-abh02a6:102_5": "Visabhāgaparicchedo pana kesasadisova.",
  "atk-abh02a6:103_0": "Pittanti dve pittāni – baddhapittañca abaddhapittañca. Tattha baddhapittaṁ vaṇṇato",
  "atk-abh02a6:103_1": "bahalamadhukatelavaṇṇaṁ, abaddhapittaṁ milātaākulitapupphavaṇṇaṁ. Taṁ saṇṭhānato",
  "atk-abh02a6:103_2": "ubhayampi okāsasaṇṭhānaṁ. Disato baddhapittaṁ uparimāya disāya jātaṁ, itaraṁ dvīsu",
  "atk-abh02a6:103_3": "disāsu jātaṁ. Okāsato abaddhapittaṁ ṭhapetvā kesalomadantanakhānaṁ maṁsavinimuttaṭṭhānañceva",
  "atk-abh02a6:103_4": "thaddhasukkhacammañca udakamiva telabinduṁ avasesasarīraṁ byāpetvā ṭhitaṁ, yamhi",
  "atk-abh02a6:103_5": "kupite akkhīni pītakāni honti bhamanti, gattaṁ kampati kaṇḍuyati. Baddhapittaṁ hadayapapphāsānamantare",
  "atk-abh02a6:103_6": "yakanamaṁsaṁ nissāya patiṭṭhite mahākosātakīkosakasadise pittakosake ṭhitaṁ, yamhi",
  "atk-abh02a6:103_7": "kupite sattā ummattakā honti, vipallatthacittā hirottappaṁ chaḍḍetvā akattabbaṁ karonti,",
  "atk-abh02a6:103_8": "abhāsitabbaṁ bhāsanti, acintetabbaṁ cintenti. Paricchedato pittabhāgena paricchinnaṁ.",
  "atk-abh02a6:103_9": "Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:104_0": "Semhanti sarīrabbhantare ekapattapūrappamāṇaṁ semhaṁ. Taṁ vaṇṇato setaṁ nāgabalapaṇṇarasavaṇṇaṁ.",
  "atk-abh02a6:104_1": "Saṇṭhānato okāsasaṇṭhānaṁ. Disato uparimāya disāya jātaṁ. Okāsato udarapaṭale ṭhitaṁ,",
  "atk-abh02a6:104_2": "yaṁ pānabhojanādīni ajjhoharaṇakāle seyyathāpi nāma udake sevālapaṇakaṁ kaṭṭhe vā",
  "atk-abh02a6:104_3": "kapāle vā patante chijjitvā dvidhā hutvā puna ajjhottharitvā tiṭṭhati, evameva pānabhojanādimhi",
  "atk-abh02a6:104_4": "nipatante chijjitvā dvidhā hutvā puna ajjhottharitvā tiṭṭhati; yamhi ca mandībhūte",
  "atk-abh02a6:104_5": "pakkagaṇḍo viya pūtikukkuṭaṇḍamiva ca udaraṁ paramajegucchaṁ kuṇapagandhaṁ hoti;",
  "atk-abh02a6:104_6": "tato uggatena ca gandhena uddekopi mukhampi duggandhaṁ pūtikuṇapasadisaṁ hoti; so",
  "atk-abh02a6:104_7": "ca puriso ‘apehi, duggandhaṁ vāyasī’ti vattabbataṁ āpajjati; yañca vaḍḍhitvā bahalattamāpannaṁ",
  "atk-abh02a6:104_8": "pidhānaphalakamiva vaccakuṭiyā udarapaṭalassa abbhantareyeva kuṇapagandhaṁ sannirujjhitvā",
  "atk-abh02a6:104_9": "tiṭṭhati. Paricchedato semhabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:105_0": "Pubboti pūtilohitavasena pavattapubbo. So vaṇṇato paṇḍupalāsavaṇṇo, matakasarīre",
  "atk-abh02a6:105_1": "pana pūtibahalācāmavaṇṇo hoti. Saṇṭhānato okāsasaṇṭhāno. Disato dvīsu disāsu jāto.",
  "atk-abh02a6:105_2": "Okāsato pana pubbassa okāso nāma nibaddho natthi yattha so sannicito tiṭṭheyya; yatra",
  "atk-abh02a6:105_3": "yatra pana khāṇukaṇṭakappaharaṇaggijālādīhi abhihate sarīrappadese lohitaṁ saṇṭhahitvā",
  "atk-abh02a6:105_4": "paccati, gaṇḍapiḷakādayo vā uppajjanti, tatra tatreva tiṭṭhati. Paricchedato pubbabhāgena",
  "atk-abh02a6:105_5": "paricchinno . Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:106_0": "Lohitanti dve lohitāni – sannicitalohitañca saṁsaraṇalohitañca. Tattha sannicitalohitaṁ",
  "atk-abh02a6:106_1": "vaṇṇato nipakkabahalalākhārasavaṇṇaṁ, saṁsaraṇalohitaṁ acchalākhārasavaṇṇaṁ. Saṇṭhānato",
  "atk-abh02a6:106_2": "ubhayampi okāsasaṇṭhānaṁ. Disato sannicitalohitaṁ uparimāya disāya jātaṁ, itaraṁ",
  "atk-abh02a6:106_3": "dvīsu disāsu jātaṁ. Okāsato saṁsaraṇalohitaṁ, ṭhapetvā kesalomadantanakhānaṁ maṁsavinimmuttaṭṭhānañceva",
  "atk-abh02a6:106_4": "thaddhasukkhacammañca, dhamanijālānusārena sabbaṁ upādinnakasarīraṁ pharitvā ṭhitaṁ;",
  "atk-abh02a6:106_5": "sannicitalohitaṁ yakanaṭṭhānassa heṭṭhābhāgaṁ pūretvā ekapattapūramattaṁ hadayavakkapapphāsānaṁ",
  "atk-abh02a6:106_6": "upari thokaṁ thokaṁ paggharantaṁ vakkahadayayakanapapphāse temayamānaṁ ṭhitaṁ. Tasmiñhi",
  "atk-abh02a6:106_7": "vakkahadayādīni atemente sattā pipāsitā honti. Paricchedato lohitabhāgena paricchinnaṁ.",
  "atk-abh02a6:106_8": "Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:107_0": "Sedoti lomakūpādīhi paggharaṇakaāpodhātu. So vaṇṇato vippasannatilatelavaṇṇo. Saṇṭhānato",
  "atk-abh02a6:107_1": "okāsasaṇṭhāno. Disato dvīsu disāsu jāto. Okāsato sedassokāso nāma nibaddho natthi,",
  "atk-abh02a6:107_2": "yattha so lohitaṁ viya sadā tiṭṭheyya; yadā pana aggisantāpasūriyasantāpautuvikārādīhi",
  "atk-abh02a6:107_3": "sarīraṁ santappati tadā udakato abbuḷhamattavisamacchinnabhisamūḷālakumudanāḷakalāpo",
  "atk-abh02a6:107_4": "viya sabbakesalomakūpavivarehi paggharati. Tasmā tassa saṇṭhānampi kesalomakūpavivarānaṁyeva",
  "atk-abh02a6:107_5": "vasena veditabbaṁ. Sedapariggaṇhakena ca yoginā kesalomakūpavivare pūretvā ṭhitavaseneva",
  "atk-abh02a6:107_6": "sedo manasikātabbo. Paricchedato sedabhāgena paricchinno. Ayamassa sabhāgaparicchedo.",
  "atk-abh02a6:107_7": "Visabhāgaparicchedo pana kesasadisova.",
  "atk-abh02a6:108_0": "Medoti thinasineho. So vaṇṇato phālitahaliddivaṇṇo. Saṇṭhānato thūlasarīrassa tāva",
  "atk-abh02a6:108_1": "cammamaṁsantare ṭhapitahaliddivaṇṇadukūlapilotikasaṇṭhāno hoti, kisasarīrassa jaṅghamaṁsaṁ",
  "atk-abh02a6:108_2": "ūrumaṁsaṁ piṭṭhikaṇṭakanissitaṁ piṭṭhamaṁsaṁ udaravaṭṭimaṁsanti etāni nissāya diguṇaṁ",
  "atk-abh02a6:108_3": "tiguṇaṁ katvā ṭhapitahaliddivaṇṇadukūlapilotikasaṇṭhāno. Disato dvīsu disāsu jāto.",
  "atk-abh02a6:108_4": "Okāsato thūlassa sakalasarīraṁ pharitvā, kisassa jaṅghamaṁsādīni nissāya ṭhito, yaṁ",
  "atk-abh02a6:108_5": "sinehasaṅkhaṁ gatampi paramajegucchattā neva muddhani telatthāya, na nāsātelādīnaṁ",
  "atk-abh02a6:108_6": "atthāya gaṇhanti. Paricchedato heṭṭhā maṁsena, upari cammena, tiriyaṁ medabhāgena",
  "atk-abh02a6:108_7": "paricchinno. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:109_0": "Assūti akkhīhi pagdharaṇakaāpodhātu. Taṁ vaṇṇato vippasannatilatelavaṇṇaṁ. Saṇṭhānato",
  "atk-abh02a6:109_1": "okāsasaṇṭhānaṁ. Disato uparimāya disāya jātaṁ. Okāsato akkhikūpakesu ṭhitaṁ. Na cetaṁ",
  "atk-abh02a6:109_2": "pittakosake pittamiva akkhikūpakesu sadā sannicitaṁ tiṭṭhati; yadā pana sattā somanassajātā",
  "atk-abh02a6:109_3": "mahāhasitaṁ hasanti, domanassajātā rodanti paridevanti tathārūpaṁ visabhāgāhāraṁ",
  "atk-abh02a6:109_4": "āharanti, yadā ca nesaṁ akkhīni dhūmarajapaṁsukādīhi abhihaññanti, tadā etehi somanassadomanassavisabhāgāhārautūhi",
  "atk-abh02a6:109_5": "samuṭṭhahitvā akkhikūpake pūretvā tiṭṭhati vā paggharati vā. Assupariggaṇhakena pana",
  "atk-abh02a6:109_6": "yoginā akkhikūpake pūretvā ṭhitavaseneva pariggaṇhitabbaṁ. Paricchedato assubhāgena",
  "atk-abh02a6:109_7": "paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:110_0": "Vasāti vilīnasneho. Sā vaṇṇato nāḷikeratelavaṇṇā, ācāme āsittatelavaṇṇātipi vattuṁ",
  "atk-abh02a6:110_1": "vaṭṭati. Saṇṭhānato nhānakāle pasannaudakassa upari paribbhamantasinehabinduvisaṭasaṇṭhānā.",
  "atk-abh02a6:110_2": "Disato dvīsu disāsu jātā. Okāsato yebhuyyena hatthatalahatthapiṭṭhipādatalapādapiṭṭhināsāpuṭanalāṭaaṁsakūṭesu",
  "atk-abh02a6:110_3": "ṭhitā. Na cesā etesu okāsesu sadā vilīnāva hutvā tiṭṭhati; yadā pana aggisantāpasūriyasantāpautuvisabhāgadhātuvisabhāgehi",
  "atk-abh02a6:110_4": "te padesā usmā jātā honti, tadā tattha nhānakāle pasannaudakūpari sinehabinduvisaṭo",
  "atk-abh02a6:110_5": "viya ito cito ca saṁsarati. Paricchedato vasābhāgena paricchinnā . Ayamassā sabhāgaparicchedo.",
  "atk-abh02a6:110_6": "Visabhāgaparicchedo pana kesasadisova.",
  "atk-abh02a6:111_0": "Kheḷoti antomukhe pheṇamissā āpodhātu. So vaṇṇato seto pheṇavaṇṇo. Saṇṭhānato okāsasaṇṭhāno,",
  "atk-abh02a6:111_1": "pheṇasaṇṭhānatotipi vattuṁ vaṭṭati. Disato uparimāya disāya jāto. Okāsato ubhohi",
  "atk-abh02a6:111_2": "kapolapassehi oruyha jivhāya ṭhito. Na cesa ettha sadā sannicito hutvā tiṭṭhati.",
  "atk-abh02a6:111_3": "Yadā pana sattā tathārūpaṁ āhāraṁ passanti vā saranti vā uṇhatittakaṭukaloṇambilānaṁ",
  "atk-abh02a6:111_4": "vā kiñci mukhe ṭhapenti, yadā vā nesaṁ hadayaṁ ākilāyati, kismiñcideva vā jigucchā",
  "atk-abh02a6:111_5": "uppajjati, tadā kheḷo uppajjitvā ubhohi kapolapassehi oruyha jivhāya saṇṭhāti. Aggajivhāya",
  "atk-abh02a6:111_6": "cesa tanuko hoti, mūlajivhāya bahalo; mukhe pakkhittañca puthukaṁ vā taṇḍulaṁ vā",
  "atk-abh02a6:111_7": "aññaṁ vā kiñci khādanīyaṁ, nadīpuḷine khatakūpakasalilaṁ viya, parikkhayaṁ agacchantova",
  "atk-abh02a6:111_8": "temetuṁ samattho hoti. Paricchedato kheḷabhāgena paricchinno. Ayamassa sabhāgaparicchedo.",
  "atk-abh02a6:111_9": "Visabhāgaparicchedo pana kesasadisova.",
  "atk-abh02a6:112_0": "Siṅghāṇikāti matthaluṅgato paggharaṇakaasuci. Sā vaṇṇato taruṇatālaṭṭhimiñjavaṇṇā.",
  "atk-abh02a6:112_1": "Saṇṭhānato okāsasaṇṭhānā. Disato uparimāya disāya jātā. Okāsato nāsāpuṭe pūretvā",
  "atk-abh02a6:112_2": "ṭhitā. Na cesā ettha sadā sannicitā hutvā tiṭṭhati; atha kho yathā nāma puriso paduminīpattena",
  "atk-abh02a6:112_3": "dadhiṁ bandhitvā heṭṭhā kaṇṭakena vijjheyya, atha tena chiddena dadhimatthu gaḷitvā",
  "atk-abh02a6:112_4": "bahi pateyya, evameva yadā sattā rodanti vā visabhāgāhārautuvasena vā sañjātadhātukkhobhā",
  "atk-abh02a6:112_5": "honti, tadā antosīsato pūtisemhabhāvaṁ āpannaṁ matthaluṅgaṁ gaḷitvā tālumatthakavivarena",
  "atk-abh02a6:112_6": "otaritvā nāsāpuṭe pūretvā tiṭṭhati vā paggharati vā. Siṅghāṇikā pariggaṇhakena pana",
  "atk-abh02a6:112_7": "yoginā nāsāpuṭe pūretvā ṭhitavaseneva pariggaṇhitabbā. Paricchedato siṅghāṇikābhāgena",
  "atk-abh02a6:112_8": "paricchinnā. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:113_0": "Lasikāti sarīrasandhīnaṁ abbhantare picchilakuṇapaṁ. Sā vaṇṇato kaṇikāraniyyāsavaṇṇā.",
  "atk-abh02a6:113_1": "Saṇṭhānato okāsasaṇṭhānā. Disato dvīsu disāsu jātā. Okāsato aṭṭhisandhīnaṁ abbhañjanakiccaṁ",
  "atk-abh02a6:113_2": "sādhayamānā asītisatasandhīnaṁ abbhantare ṭhitā. Yassa cesā mandā hoti, tassa uṭṭhahantassa",
  "atk-abh02a6:113_3": "nisīdantassa abhikkamantassa paṭikkamantassa sammiñjantassa pasārentassa aṭṭhikāni",
  "atk-abh02a6:113_4": "kaṭakaṭāyanti, accharāsaddaṁ karonto viya vicarati, ekayojanadviyojanamattampi addhānaṁ",
  "atk-abh02a6:113_5": "gatassa vāyodhātu kuppati, gattāni dukkhanti. Yassa pana bahukā hoti tassa uṭṭhānanisajjādīsu",
  "atk-abh02a6:113_6": "na aṭṭhīni kaṭakaṭāyanti, dīghampi addhānaṁ gatassa na vāyodhātu kuppati, na gattāni",
  "atk-abh02a6:113_7": "dukkhanti. Paricchedato lasikābhāgena paricchinnā. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:114_0": "Muttanti vaṇṇato māsakhārodakavaṇṇaṁ. Saṇṭhānato adhomukhaṭhapitaudakakumbhantaragataudakasaṇṭhānaṁ.",
  "atk-abh02a6:114_1": "Disato heṭṭhimāya disāya jātaṁ. Okāsato vatthissa abbhantare ṭhitaṁ. Vatthi nāma",
  "atk-abh02a6:114_2": "vatthipuṭo vuccati, yattha seyyathāpi nāma candanikāya pakkhitte amukhe ravaṇaghaṭe",
  "atk-abh02a6:114_3": "candanikaraso pavisati, na cassa pavisanamaggo paññāyati; evameva sarīrato muttaṁ",
  "atk-abh02a6:114_4": "pavisati, na cassa pavisanamaggo paññāyati, nikkhamanamaggo pana pākaṭo hoti; yamhi",
  "atk-abh02a6:114_5": "ca muttassa bharite ‘passāvaṁ karomā’ti sattānaṁ āyūhanaṁ hoti. Paricchedato vatthiabbhantarena",
  "atk-abh02a6:114_6": "ceva muttabhāgena ca paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:115_0": "Evañhi kesādike koṭṭhāse vaṇṇasaṇṭhānadisokāsaparicchedavasena vavatthapetvā anupubbato",
  "atk-abh02a6:115_1": "nātisīghato nātisaṇikatotiādinā nayena vaṇṇasaṇṭhānagandhāsayokāsavasena pañcadhā",
  "atk-abh02a6:115_2": "‘paṭikkūlā paṭikkūlā’ti manasikaroto paṇṇattisamatikkamavasena, seyyathāpi cakkhumato",
  "atk-abh02a6:115_3": "purisassa dvattiṁsavaṇṇānaṁ kusumānaṁ ekasuttagaṇṭhitaṁ mālaṁ olokentassa sabbapupphāni",
  "atk-abh02a6:115_4": "apubbāpariyamiva pākaṭāni honti, evameva ‘‘atthi imasmiṁ kāye kesā’’ti imaṁ kāyaṁ",
  "atk-abh02a6:115_5": "olokentassa sabbe te dhammā apubbāpariyamiva pākaṭā honti. Tena vuttaṁ manasikārakosallakathāyaṁ",
  "atk-abh02a6:115_6": "‘‘ādikammikassa hi ‘kesā’ti manasikaroto manasikāro gantvā ‘mutta’nti imaṁ pariyosānakoṭṭhāsameva",
  "atk-abh02a6:115_7": "āhacca tiṭṭhatī’’ti.",
  "atk-abh02a6:116_0": "Sace pana bahiddhāpi manasikāraṁ upasaṁharati, athassa evaṁ sabbakoṭṭhāsesu pākaṭībhūtesu",
  "atk-abh02a6:116_1": "āhiṇḍantā manussatiracchānādayo sattākāraṁ vijahitvā koṭṭhāsarāsivaseneva upaṭṭhahanti;",
  "atk-abh02a6:116_2": "tehi ca ajjhohariyamānaṁ pānabhojanādi koṭṭhāsarāsimhi pakkhipiyamānamiva upaṭṭhāti.",
  "atk-abh02a6:116_3": "Athassa anupubbamuñcanādivasena ‘paṭikūlā paṭikūlā’ti punappunaṁ manasikaroto anukkamena appanā uppajjati.",
  "atk-abh02a6:117_0": "Tattha kesādīnaṁ vaṇṇasaṇṭhānadisokāsaparicchedavasena upaṭṭhānaṁ uggahanimittaṁ,",
  "atk-abh02a6:117_1": "sabbākārato paṭikūlavasena upaṭṭhānaṁ paṭibhāganimittaṁ. Taṁ punappunaṁ āvajjentassa",
  "atk-abh02a6:117_2": "manasikarontassa takkāhataṁ vitakkāhataṁ karontassa cattāro khandhā paṭikūlārammaṇā",
  "atk-abh02a6:117_3": "honti, paṭhamajjhānavasena appanā pavattati. Pubbabhāge parikammaupacāracittāni savitakkasavicārāni",
  "atk-abh02a6:117_4": "sappītikāni somanassasahagatāni paṭikūlanimittārammaṇāni; appanāpi savitakkasavicārā",
  "atk-abh02a6:117_5": "sappītikā somanassasahagatāva. Bhūmantarena pana mahaggatā rūpāvacarā honti. Paṭikkūlepi",
  "atk-abh02a6:117_6": "ca etasmiṁ ārammaṇe ānisaṁsadassāvitāya somanassaṁ uppajjati, ekattārammaṇabaleneva",
  "atk-abh02a6:117_7": "vā taṁ uppajjati. Dutiyajjhānādīni panettha na nibbattanti. Kasmā? Oḷārikattā. Idañhi",
  "atk-abh02a6:117_8": "ārammaṇaṁ oḷārikaṁ. Vitakkabalenevettha cittekaggatā jāyati, na vitakkasamatikkamenāti.",
  "atk-abh02a6:117_9": "Ayaṁ tāva samathavasena kammaṭṭhānakathā.",
  "atk-abh02a6:118_0": "Avisesato pana sādhāraṇavasena evaṁ veditabbaṁ – idañhi kammaṭṭhānaṁ bhāvetukāmena",
  "atk-abh02a6:118_1": "kammaṭṭhānaṁ uggahetvā sajjhāyakāle eva kesādīnaṁ vaṇṇanimittasaṇṭhānanimittadisānimittaokāsanimittaparicchedanimittāni",
  "atk-abh02a6:118_2": "vācāya pothetvā pothetvā ekekakoṭṭhāse ‘ayaṁ etaṁsarikkhako’ti tividhena sajjhāyo",
  "atk-abh02a6:118_3": "kātabbo. Kathaṁ? Tacapañcake tāva heṭṭhā vuttanayeneva anulomato pañcāhaṁ, paṭilomato",
  "atk-abh02a6:118_4": "pañcāhaṁ, anulomapaṭilomato pañcāhanti addhamāsaṁ sajjhāyo kātabbo. Tato ācariyassa",
  "atk-abh02a6:118_5": "santikaṁ gantvā vakkapañcakaṁ uggaṇhitvā tatheva addhamāsaṁ sajjhāyo kātabbo. Tato",
  "atk-abh02a6:118_6": "te dasapi koṭṭhāse ekato katvā addhamāsaṁ. Puna papphāsapañcakādīsupi ekekaṁ uggaṇhitvā",
  "atk-abh02a6:118_7": "addhamāsaṁ. Tato te pañcadasapi koṭṭhāse addhamāsaṁ. Matthaluṅgapañcakaṁ addhamāsaṁ.",
  "atk-abh02a6:118_8": "Tato tevīsati koṭṭhāse addhamāsaṁ. Medachakkaṁ addhamāsaṁ. Tato te chabbīsatipi koṭṭhāse",
  "atk-abh02a6:118_9": "ekato katvā addhamāsaṁ. Muttachakkaṁ addhamāsaṁ. Tato sabbepi dvattiṁsa koṭṭhāse",
  "atk-abh02a6:118_10": "ekato katvā addhamāsanti evaṁ cha māse sajjhāyo kātabbo.",
  "atk-abh02a6:119_0": "Tattha – upanissayasampannassa sappaññassa bhikkhuno kammaṭṭhānaṁ uggaṇhantasseva",
  "atk-abh02a6:119_1": "koṭṭhāsā upaṭṭhahanti, ekaccassa na upaṭṭhahanti. Tena ‘na upaṭṭhahantī’ti vīriyaṁ",
  "atk-abh02a6:119_2": "na vissajjetabbaṁ. Yattakā koṭṭhāsā upaṭṭhahanti tattake gahetvā sajjhāyo kātabbo.",
  "atk-abh02a6:119_3": "Evaṁ kammaṭṭhānaṁ kathentena pana neva paññavato na mandapaññassa vasena kathetabbaṁ,",
  "atk-abh02a6:119_4": "majjhimapaññassa vasena kathetabbaṁ. Majjhimapaññassa hi vasena ācariyā chahi māsehi",
  "atk-abh02a6:119_5": "paricchinditvā tantiṁ ṭhapayiṁsu. Yassa pana ettāvatāpi koṭṭhāsā pākaṭā na honti,",
  "atk-abh02a6:119_6": "tena tato parampi sajjhāyo kātabbo eva; no ca kho aparicchinditvā, cha cha māse paricchinditvāva kātabbo.",
  "atk-abh02a6:120_0": "Sajjhāyaṁ karontena vaṇṇo na paccavekkhitabbo, na lakkhaṇaṁ manasikātabbaṁ, koṭṭhāsavaseneva",
  "atk-abh02a6:120_1": "sajjhāyo kātabbo. Ācariyenāpi ‘vaṇṇavasena sajjhāyaṁ karohī’ti niyametvā na kathetabbaṁ.",
  "atk-abh02a6:120_2": "Niyametvā kathite ko dosoti? Sampattiyampi vipattisaññāāpajjanaṁ. Sace hi ācariyena",
  "atk-abh02a6:120_3": "‘vaṇṇavasena sajjhāyaṁ karohī’ti vutte imassa bhikkhuno tathā karontassa kammaṭṭhānaṁ",
  "atk-abh02a6:120_4": "vaṇṇato na upaṭṭhāti, paṭikūlavasena vā dhātuvasena vā upaṭṭhāti, athesa ‘na idaṁ",
  "atk-abh02a6:120_5": "kammaṭṭhānaṁ vilakkhaṇa’nti saññī hoti, ācariyena kathitameva kappetvā gaṇhāti. ‘Paṭikūlavasena",
  "atk-abh02a6:120_6": "sajjhāyaṁ karohī’ti vuttepi sace tassa tathā karontassa paṭikkūlato na upaṭṭhāti,",
  "atk-abh02a6:120_7": "vaṇṇavasena vā dhātuvasena vā upaṭṭhāti, athesa ‘nayidaṁ kammaṭṭhānaṁ vilakkhaṇa’nti",
  "atk-abh02a6:120_8": "saññī hoti, ācariyena kathitameva kappetvā gaṇhāti. ‘Dhātuvasena taṁ sajjhāyaṁ karohī’ti",
  "atk-abh02a6:120_9": "vuttepi sace tassa tathā karontassa dhātuto na upaṭṭhāti, vaṇṇavasena vā paṭikūlavasena",
  "atk-abh02a6:120_10": "vā upaṭṭhāti, athesa ‘nayidaṁ kammaṭṭhānaṁ vilakkhaṇa’nti saññī hoti, ācariyena kathitameva",
  "atk-abh02a6:120_11": "kappetvā gaṇhāti. Ayaṁ ācariyena niyametvā kathite doso.",
  "atk-abh02a6:121_0": "Kinti pana vattabbo hotīti? ‘Koṭṭhāsavasena sajjhāyaṁ karohī’ti vattabbo. Kathaṁ?",
  "atk-abh02a6:121_1": "‘Kesakoṭṭhāso lomakoṭṭhāsoti sajjhāyaṁ karohī’ti vattabbo. Sace panassa evaṁ koṭṭhāsavasena",
  "atk-abh02a6:121_2": "sajjhāyaṁ karontassa vaṇṇato upaṭṭhāti, athānena ovādācariyassa ācikkhitabbaṁ – ‘ahaṁ",
  "atk-abh02a6:121_3": "dvattiṁsākāraṁ koṭṭhāsavasena sajjhāyaṁ karomi; mayhaṁ pana vaṇṇato upaṭṭhātī’ti.",
  "atk-abh02a6:121_4": "Ācariyena ‘kammaṭṭhānaṁ viya akammaṭṭhānaṁ, vilakkhaṇaṁ eta’nti na visaṁvādetabbaṁ.",
  "atk-abh02a6:121_5": "‘Sādhu, sappurisa, pubbe tayā vaṇṇakasiṇe parikammaṁ katapubbaṁ bhavissati. Etadeva",
  "atk-abh02a6:121_6": "kammaṭṭhānaṁ tuyhaṁ sappāyaṁ. Vaṇṇavaseneva sajjhāyaṁ karohī’ti vattabbo. Tenapi",
  "atk-abh02a6:121_7": "vaṇṇavaseneva sajjhāyo kātabbo.",
  "atk-abh02a6:122_0": "So evaṁ karonto ajjhattaṁ nīlakaṁ pītakaṁ lohitakaṁ odātakanti cattāri vaṇṇakasiṇāni",
  "atk-abh02a6:122_1": "labhati. Kathaṁ? Tassa hi kesalomapittesu ceva akkhīnañca kāḷakaṭṭhāne vaṇṇaṁ ‘nīlaṁ",
  "atk-abh02a6:122_2": "nīla’nti manasikarontassa catukkapañcakajjhānāni uppajjanti; jhānaṁ pādakaṁ katvā",
  "atk-abh02a6:122_3": "vipassanaṁ paṭṭhapetvā arahattaṁ pāpuṇāti. Medasmiṁ pana akkhīnañca pītakaṭṭhāne",
  "atk-abh02a6:122_4": "vaṇṇaṁ ‘pītakaṁ pītaka’nti manasikarontassa catukkapañcakajjhānāni uppajjanti; jhānaṁ",
  "atk-abh02a6:122_5": "pādakaṁ katvā vipassanaṁ paṭṭhapetvā arahattaṁ pāpuṇāti. Maṁsalohitesu pana akkhīnañca",
  "atk-abh02a6:122_6": "rattaṭṭhāne vaṇṇaṁ ‘lohitakaṁ lohitaka’nti manasikarontassa catukkapañcakajjhānāni",
  "atk-abh02a6:122_7": "uppajjanti; jhānaṁ pādakaṁ katvā vipassanaṁ paṭṭhapetvā arahattaṁ pāpuṇāti. Nakhadantacammaaṭṭhīsu",
  "atk-abh02a6:122_8": "pana akkhīnañca paṇḍaraṭṭhāne vaṇṇaṁ ‘odātaṁ odāta’nti manasikarontassa catukkapañcakajjhānāni",
  "atk-abh02a6:122_9": "uppajjanti, jhānaṁ pādakaṁ katvā vipassanaṁ paṭṭhapetvā arahattaṁ pāpuṇāti. Idaṁ",
  "atk-abh02a6:122_10": "vaṇṇavasena abhiniviṭṭhassa bhikkhuno yāva arahattā nigamanaṁ.",
  "atk-abh02a6:123_0": "Aparassa koṭṭhāsavasena sajjhāyaṁ karontassa paṭikūlato upaṭṭhāti. Athānena ovādācariyassa",
  "atk-abh02a6:123_1": "ācikkhitabbaṁ. Ācariyena ‘kammaṭṭhānaṁ viya akammaṭṭhānaṁ, vilakkhaṇaṁ eta’nti na",
  "atk-abh02a6:123_2": "visaṁvādetabbaṁ. ‘Sādhu, sappurisa, pubbe tayā paṭikūlamanasikāre yogo kato bhavissati.",
  "atk-abh02a6:123_3": "Etadeva kammaṭṭhānaṁ tuyhaṁ sappāyaṁ. Paṭikūlavaseneva sajjhāyaṁ karohī’ti vattabbo.",
  "atk-abh02a6:123_4": "Tenapi paṭikūlavasena sajjhāyo kātabbo. Tassa kesā nāma ‘ajaññā duggandhā jegucchā",
  "atk-abh02a6:123_5": "paṭikūlā’ti evaṁ paṭikūlavasena sajjhāyaṁ karontassa paṭikūlārammaṇe paṭhamajjhānaṁ",
  "atk-abh02a6:123_6": "nibbattati. So jhānaṁ pādakaṁ katvā vipassanaṁ paṭṭhapetvā arahattaṁ pāpuṇāti. Idaṁ",
  "atk-abh02a6:123_7": "paṭikūlavasena abhiniviṭṭhassa bhikkhuno yāva arahattā nigamanaṁ.",
  "atk-abh02a6:124_0": "Aparassa koṭṭhāsavasena sajjhāyaṁ karontassa dhātuto upaṭṭhāti. Dhātuto upaṭṭhahantaṁ",
  "atk-abh02a6:124_1": "kīdisaṁ hutvā upaṭṭhātīti? Kesā tāva vammikamatthake jātakunthatiṇakāni viya hutvā",
  "atk-abh02a6:124_2": "upaṭṭhahanti. Lomā purāṇagāmaṭṭhāne jātadabbatiṇakāni viya. Nakhā daṇḍakesu ṭhapitamadhukaphalaṭṭhikosakā",
  "atk-abh02a6:124_3": "viya. Dantā mattikāpiṇḍe pavesetvā ṭhapitaalābubījāni viya. Taco vīṇāpabbake pariyonaddhaallagocammaṁ",
  "atk-abh02a6:124_4": "viya, maṁsaṁ bhittiyaṁ anulittamattikā viya. Nhāru dabbasambhārabaddhavallī viya.",
  "atk-abh02a6:124_5": "Aṭṭhi ussāpetvā ṭhapitabhittidabbasambhāro viya. Aṭṭhimiñjaṁ mahāveḷumhi pakkhittaseditavettaggaṁ",
  "atk-abh02a6:124_6": "viya. Vakkaṁ, hadayaṁ, yakanaṁ, kilomakaṁ, pihakaṁ, papphāsanti ime cha koṭṭhāsā",
  "atk-abh02a6:124_7": "sūnakāragharaṁ viya hutvā upaṭṭhahanti. Dvattiṁsahatthaṁ antaṁ lohitadoṇiyaṁ saṁvellitvā",
  "atk-abh02a6:124_8": "ṭhapitagharasappo viya. Antaguṇaṁ pādapuñchanake sibbitarajjukā viya. Udariyaṁ parissāvane",
  "atk-abh02a6:124_9": "sithilabandhataṇḍulaṁ viya. Karīsaṁ veṇupabbe pakkhittapaṇḍumattikā viya. Matthaluṅgaṁ",
  "atk-abh02a6:124_10": "omadditvā ṭhapitā cattāro taṇḍulapiṭṭhapiṇḍā viya. Dvādasavidhā āpodhātu paṭipāṭiyā",
  "atk-abh02a6:124_11": "ṭhapitesu dvādasasu udakasarāvakesu pūritaudakaṁ viya hutvā upaṭṭhāti.",
  "atk-abh02a6:125_0": "Athānena ovādācariyassa ācikkhitabbaṁ. Ācariyena ‘kammaṭṭhānaṁ viya akammaṭṭhānaṁ,",
  "atk-abh02a6:125_1": "vilakkhaṇaṁ eta’nti na visaṁvādetabbaṁ. ‘Sādhu, sappurisa, pubbe tayā dhātumanasikāre",
  "atk-abh02a6:125_2": "yogo kato bhavissati. Etadeva kammaṭṭhānaṁ tuyhaṁ sappāyaṁ. Dhātuvaseneva sajjhāyaṁ",
  "atk-abh02a6:125_3": "karohī’ti vattabbo. Tenapi dhātuvasena sajjhāyo kātabbo.",
  "atk-abh02a6:126_0": "Tatridaṁ manasikāramukheneva sajjhāyavidhānaṁ – idha bhikkhu ‘kesā sīsaṁ pariyonaddhitvā",
  "atk-abh02a6:126_1": "ṭhitacamme jātā. Te na jānanti ‘mayaṁ sīsaṁ pariyonaddhitvā ṭhitacamme jātā’ti; sīsaṁ",
  "atk-abh02a6:126_2": "pariyonaddhitvā ṭhitacammampi na jānāti ‘kesā mayi jātā’ti; acetanā ete abyākatā",
  "atk-abh02a6:126_3": "suññā thaddhā patthinnā pathavīdhātu esā’ti manasikaroti. ‘Lomā sarīraṁ pariyonahanacamme",
  "atk-abh02a6:126_4": "jātā. Te na jānanti ‘mayaṁ sarīraṁ pariyonahanacamme jātā’ti. Sarīraṁ pariyonahanacammampi",
  "atk-abh02a6:126_5": "na jānāti ‘lomā mayi jātā’ti etepi acetanā. Nakhā aṅgulīnaṁ aggesu jātā. Te na jānanti",
  "atk-abh02a6:126_6": "‘mayaṁ aṅgulīnaṁ aggesu jātā’ti. Aṅgulīnaṁ aggānipi na jānanti ‘nakhā amhesu jātā’ti.",
  "atk-abh02a6:126_7": "Etepi acetanā. Dantā hanukaṭṭhike jātā. Te na jānanti ‘mayaṁ hanukaṭṭhike jātā’ti.",
  "atk-abh02a6:126_8": "Hanukaṭṭhikampi na jānāti ‘dantā mayi jātā’ti. Etepi acetanā. Taco na jānāti ‘sarīraṁ",
  "atk-abh02a6:126_9": "mayā pariyonaddha’nti. Sarīrampi na jānāti ‘ahaṁ tacena pariyonaddha’nti. Ayampi",
  "atk-abh02a6:126_10": "acetano. Maṁsaṁ na jānāti ‘mayā sarīraṁ anulitta’nti. Sarīrampi na jānāti ‘ahaṁ maṁsena",
  "atk-abh02a6:126_11": "anulitta’nti. Idampi acetanaṁ. Nhāru na jānāti ‘ahaṁ aṭṭhipuñjaṁ ābandhitvā ṭhita’nti.",
  "atk-abh02a6:126_12": "Aṭṭhipuñjopi na jānāti ‘nhārujālenāhaṁ ābaddho’ti. Idampi acetanaṁ.",
  "atk-abh02a6:127_0": "Sīsaṭṭhi na jānāti ‘ahaṁ gīvaṭṭhike patiṭṭhita’nti. Gīvaṭṭhikampi na jānāti ‘mayi",
  "atk-abh02a6:127_1": "sīsaṭṭhikaṁ patiṭṭhita’nti. Gīvaṭṭhi na jānāti ‘ahaṁ piṭṭhikaṇṭake ṭhita’nti. Piṭṭhikaṇṭaṭṭhikopi",
  "atk-abh02a6:127_2": "kaṭiṭṭhikaṁ ūruṭṭhikaṁ jaṅghaṭṭhikaṁ gopphakaṭṭhikaṁ na jānāti ‘ahaṁ paṇhikaṭṭhike",
  "atk-abh02a6:127_3": "patiṭṭhita’nti. Paṇhikaṭṭhikampi na jānāti ‘ahaṁ gopphakaṭṭhikaṁ ukkhipitvā ṭhitanti…pe…",
  "atk-abh02a6:127_4": "gīvaṭṭhikaṁ na jānāti ‘ahaṁ sīsaṭṭhikaṁ ukkhipitvā ṭhita’nti.",
  "atk-abh02a6:128": "Paṭipāṭiyā aṭṭhīni ṭhitāni koṭiyā,",
  "atk-abh02a6:129": "Anekasandhiyamito na kehici;",
  "atk-abh02a6:130": "Baddho nahārūhi jarāya codito,",
  "atk-abh02a6:131": "Acetano kaṭṭhakaliṅgarūpamo.",
  "atk-abh02a6:132_0": "‘Idampi acetanaṁ. Aṭṭhimiñjaṁ; vakkaṁ…pe… matthaluṅgaṁ acetanaṁ abyākataṁ suññaṁ",
  "atk-abh02a6:132_1": "thaddhaṁ patthinnaṁ pathavīdhātū’ti manasikaroti. ‘Pittaṁ semhaṁ…pe… muttaṁ acetanaṁ",
  "atk-abh02a6:132_2": "abyākataṁ suññaṁ yūsagataṁ āpodhātū’ti manasikaroti.",
  "atk-abh02a6:133_0": "Ime dve mahābhūte pariggaṇhantassa udare ussadā tejodhātu pākaṭā hoti, nāsāya ussadā",
  "atk-abh02a6:133_1": "vāyodhātu pākaṭā hoti. Ime cattāro mahābhūte pariggaṇhantassa upādārūpaṁ pākaṭaṁ",
  "atk-abh02a6:133_2": "hoti. Mahābhūtaṁ nāma upādārūpena paricchinnaṁ, upādārūpaṁ mahābhūtena. Yathā ātapo",
  "atk-abh02a6:133_3": "nāma chāyāya paricchinno, chāyā ātapena; evameva mahābhūtaṁ upādārūpena paricchinnaṁ",
  "atk-abh02a6:133_4": ", upādārūpaṁ mahābhūtena. Athassa evaṁ ‘‘cattāri mahābhūtāni tevīsati upādārūpāni",
  "atk-abh02a6:133_5": "rūpakkhandho’’ti rūpakkhandhaṁ pariggaṇhantassa āyatanadvāravasena arūpino khandhā",
  "atk-abh02a6:133_6": "pākaṭā honti. Iti rūpārūpapariggaho pañcakkhandhā honti, pañcakkhandhā dvādasāyatanāni",
  "atk-abh02a6:133_7": "honti, dvādasāyatanāni aṭṭhārasa dhātuyo hontīti khandhāyatanadhātuvasena yamakatālakandhaṁ",
  "atk-abh02a6:133_8": "phālento viya dve koṭṭhāse katvā nāmarūpaṁ vavatthapeti.",
  "atk-abh02a6:134_0": "So ‘‘idaṁ nāmarūpaṁ na ahetu na appaccayā nibbattaṁ, sahetu sappaccayā nibbattaṁ.",
  "atk-abh02a6:134_1": "Ko panassa hetu? Ko pana paccayo’’ti upaparikkhanto ‘‘avijjāpaccayā taṇhāpaccayā",
  "atk-abh02a6:134_2": "kammapaccayā āhārapaccayā cā’’ti tassa paccayaṁ vavatthapetvā ‘‘atītepi paccayā ceva",
  "atk-abh02a6:134_3": "paccayasamuppannadhammā ca anāgatepi etarahipi paccayā ceva paccayasamuppannadhammā",
  "atk-abh02a6:134_4": "ca, tato uddhaṁ satto vā puggalo vā natthi, suddhasaṅkhārapuñjo evā’’ti – evaṁ tīsu",
  "atk-abh02a6:134_5": "addhāsu kaṅkhaṁ vitarati. Ayaṁ pana vipassanāsaṅkhārasallakkhaṇā ñātapariññā nāma.",
  "atk-abh02a6:135_0": "Evaṁ saṅkhāre sallakkhetvā ṭhitassa pana bhikkhussa dasabalassa sāsane mūlaṁ otiṇṇaṁ",
  "atk-abh02a6:135_1": "nāma hoti, patiṭṭhā laddhā nāma, cūḷasotāpanno nāma hoti niyatagatiko. Tathārūpaṁ",
  "atk-abh02a6:135_2": "pana utusappāyaṁ, puggalasappāyaṁ, bhojanasappāyaṁ, dhammasavaṇasappāyaṁ labhitvā",
  "atk-abh02a6:135_3": "ekāsane ekapallaṅkavaragato tīṇi lakkhaṇāni āropetvā vipassanāpaṭipāṭiyā saṅkhāre",
  "atk-abh02a6:135_4": "sammasanto arahattaṁ gaṇhātīti idaṁ dhātuvasena abhiniviṭṭhassa bhikkhuno yāva arahattā nigamanaṁ.",
  "atk-abh02a6:136_0": "Yassa pana neva vaṇṇato upaṭṭhāti na paṭikūlato na suññato tena ‘na me upaṭṭhātī’ti",
  "atk-abh02a6:136_1": "na kammaṭṭhānaṁ vissajjetvā nisīditabbaṁ, koṭṭhāsamanasikāreyeva pana yogo kātabbo.",
  "atk-abh02a6:136_2": "Porāṇakattherā kira ‘koṭṭhāsamanasikārova pamāṇa’nti āhaṁsu. Iccassa punappunaṁ koṭṭhāsavasena",
  "atk-abh02a6:136_3": "sajjhāyaṁ karontassa koṭṭhāsā paguṇā honti. Kadā pana paguṇā nāma hontīti? Yadā ‘kesā’ti",
  "atk-abh02a6:136_4": "āvajjitamatte manasikāro gantvā ‘matthaluṅga’nti antimakoṭṭhāse patiṭṭhāti, ‘matthaluṅga’nti",
  "atk-abh02a6:136_5": "āvajjitamatte manasikāro āgantvā ‘kesā’ti ādikoṭṭhāse patiṭṭhāti.",
  "atk-abh02a6:137_0": "Athassa yathā nāma cakkhumato purisassa dvattiṁsavaṇṇānaṁ pupphānaṁ ekasuttaganthitaṁ",
  "atk-abh02a6:137_1": "mālaṁ olokentassa paṭipāṭiyā vā pana nikhāte dvattiṁsavatipāde paṭikkamitvā olokentassa",
  "atk-abh02a6:137_2": "paṭipāṭiyāva dvattiṁsavaṇṇāni pupphāni vatipādā vā pākaṭā honti, evameva dvattiṁsa",
  "atk-abh02a6:137_3": "koṭṭhāsā upaṭṭhahanti, vicarantā tiracchānagatāpi manussāpi sattāti na upaṭṭhahanti,",
  "atk-abh02a6:137_4": "koṭṭhāsāti upaṭṭhahanti, khādanīyabhojanīyaṁ koṭṭhāsantare pakkhippamānaṁ viya hoti.",
  "atk-abh02a6:138_0": "Koṭṭhāsānaṁ paguṇakālato paṭṭhāya tīsu mukhesu ekena mukhena vimuccissati. Kammaṭṭhānaṁ",
  "atk-abh02a6:138_1": "vaṇṇato vā paṭikūlato vā suññato vā upaṭṭhāti . Yathā nāma pūve pacitukāmā itthī",
  "atk-abh02a6:138_2": "madditvā ṭhapitapiṭṭhato yaṁ yaṁ icchati taṁ taṁ pacati, yathā vā pana same bhūmippadese",
  "atk-abh02a6:138_3": "ṭhapitaṁ udakapūraṁ kumbhaṁ yato yato āvijjhanti tato tatova udakaṁ nikkhamati; evameva",
  "atk-abh02a6:138_4": "koṭṭhāsānaṁ paguṇakālato paṭṭhāya tīsu mukhesu ekena mukhena vimuccissati. Ākaṅkhamānassa",
  "atk-abh02a6:138_5": "vaṇṇato, ākaṅkhamānassa paṭikūlato, ākaṅkhamānassa suññato kammaṭṭhānaṁ upaṭṭhahissatiyeva.",
  "atk-abh02a6:138_6": "Ayaṁ ettako uggahasandhi nāma. Imasmiṁ uggahasandhismiṁ ṭhatvā arahattaṁ pattā bhikkhu",
  "atk-abh02a6:138_7": "gaṇanapathaṁ vītivattā.",
  "atk-abh02a6:139_0": "Yassa pana uggahasandhismiṁ kammaṭṭhānaṁ na upaṭṭhāti, tena kammaṭṭhānaṁ uggahetvā,",
  "atk-abh02a6:139_1": "sace yattha ācariyo vasati, so āvāso sappāyo hoti, iccetaṁ kusalaṁ; no ce, sappāyaṭṭhāne",
  "atk-abh02a6:139_2": "vasitabbaṁ. Vasantena aṭṭhārasa vihāradose (visuddhi. 1.52) vajjetvā pañcaṅgasamannāgate",
  "atk-abh02a6:139_3": "senāsane vasitabbaṁ, sayampi pañcaṅgasamannāgatena bhavitabbaṁ. Tato pacchābhattaṁ",
  "atk-abh02a6:139_4": "piṇḍapātapaṭikkantena rattiṭṭhānaṁ vā divāṭṭhānaṁ vā pavisitvā kammaṭṭhānaṁ manasikātabbaṁ.",
  "atk-abh02a6:140_0": "Kathaṁ? Ādito tāva heṭṭhā vuttanayeneva anupubbato manasikātabbaṁ, na ekantarikā.",
  "atk-abh02a6:140_1": "Anupubbato manasikaronto hi dvattiṁsapadaṁ nisseṇiṁ padapaṭipāṭiyā akkamanto pāsādaṁ",
  "atk-abh02a6:140_2": "āruyha pāsādānisaṁsaṁ anubhavanakapuriso viya ‘kesā lomā’ti paṭipāṭiyā kammaṭṭhānaṁ",
  "atk-abh02a6:140_3": "manasikaronto kammaṭṭhānato ca na parihāyati, pāsādānisaṁsasadise ca nava lokuttaradhamme",
  "atk-abh02a6:140_4": "anubhavati. Anupubbato manasikarontenāpi ca nātisīghato nātisaṇikato manasikātabbaṁ.",
  "atk-abh02a6:140_5": "Atisīghato manasikarontassa hi kiñcāpi kammaṭṭhānaṁ paguṇaṁ hoti, avibhūtaṁ pana",
  "atk-abh02a6:140_6": "hoti. Tattha opammaṁ heṭṭhā vuttameva.",
  "atk-abh02a6:141_0": "Atisaṇikato manasikarontassa kammaṭṭhānaṁ pariyosānaṁ na gacchati, antarāva osakkitabbaṁ",
  "atk-abh02a6:141_1": "hoti. Yathā hi puriso tiyojanaṁ maggaṁ sāyaṁ kacchaṁ bandhitvā paṭipanno nikkhantaṭṭhānato",
  "atk-abh02a6:141_2": "paṭṭhāya sītalacchāyaṁ disvā vissamati, ramaṇīyaṁ vālikatalaṁ disvā piṭṭhiṁ pasāreti,",
  "atk-abh02a6:141_3": "vanapokkharaṇiṁ disvā pānīyaṁ pivati nhāyati, pabbataṁ disvā āruyha pabbatarāmaṇeyyakaṁ",
  "atk-abh02a6:141_4": "passati, taṁ antarāyeva sīho vā byaggho vā dīpi vā hanati, corā vā pana viluppanti",
  "atk-abh02a6:141_5": "ceva hananti ca; evameva atisaṇikaṁ manasikarontassa kammaṭṭhānaṁ pariyosānaṁ na",
  "atk-abh02a6:141_6": "gacchati, antarāva osakkitabbaṁ hoti.",
  "atk-abh02a6:142_0": "Tasmā nātisīghaṁ nātisaṇikaṁ ekadivasaṁ tiṁsavāre manasikātabbaṁ; pātova dasa vāre,",
  "atk-abh02a6:142_1": "majjhanhike dasavāre, sāyanhe dasa vāre sajjhāyo kātabbo, no kātuṁ na vaṭṭati. Yathā",
  "atk-abh02a6:142_2": "hi pātova uṭṭhāya mukhaṁ no dhovituṁ na vaṭṭati, khādanīyaṁ bhojanīyaṁ no khādituṁ",
  "atk-abh02a6:142_3": "no bhuñjituṁ na vaṭṭati; etaṁ pana vaṭṭeyya; idameva ekantena no kātuṁ na vaṭṭati;",
  "atk-abh02a6:142_4": "karonto mahantaṁ atthaṁ gahetvā tiṭṭhati. Yathā hi ekassa purisassa tīṇi khettāni;",
  "atk-abh02a6:142_5": "ekaṁ khettaṁ aṭṭhakumbhaṁ deti, ekaṁ soḷasa, ekaṁ dvattiṁsa; tena tīṇipi khettāni",
  "atk-abh02a6:142_6": "paṭijaggituṁ asakkontena dve chaḍḍetvā ekaṁ dvattiṁsakumbhadāyakameva paṭijaggitabbaṁ;",
  "atk-abh02a6:142_7": "tattheva kasanavapananiddānādīni kātabbāni; tadevassa itaresu dvīsu uṭṭhānakadāyaṁ",
  "atk-abh02a6:142_8": "dassati; evameva sesaṁ mukhadhovanādikammaṁ chaḍḍetvāpi ettheva kammaṁ kātabbaṁ,",
  "atk-abh02a6:142_9": "no kātuṁ na vaṭṭati. Karonto mahantaṁ atthaṁ gaṇhitvā tiṭṭhatīti ettāvatā majjhimā",
  "atk-abh02a6:142_10": "paṭipadā nāma kathitā.",
  "atk-abh02a6:143_0": "Evaṁ paṭipannenāpi vikkhepo paṭibāhitabbo. Kammaṭṭhānañhi vissajjetvā citte bahiddhā",
  "atk-abh02a6:143_1": "vikkhepaṁ gacchante kammaṭṭhānato parihāyati, vaṭṭabhayaṁ samatikkamituṁ na sakkoti.",
  "atk-abh02a6:143_2": "Yathā hi eko puriso sahassuddhāraṁ sādhetvā vaḍḍhiṁ labhitvā addhānaṁ paṭipanno antarāmagge",
  "atk-abh02a6:143_3": "kumbhīlamakaragāharakkhasasamuṭṭhitāya gambhīragirikandarāya upari atthataṁ ekapadikaṁ",
  "atk-abh02a6:143_4": "daṇḍakasetuṁ āruyha gacchanto akkamanapadaṁ vissajjetvā ito cito ca olokento paripatitvā",
  "atk-abh02a6:143_5": "kumbhīlādibhattaṁ hoti, evameva ayampi kammaṭṭhānaṁ vissajjetvā sacitte bahiddhā",
  "atk-abh02a6:143_6": "vikkhepaṁ gacchante kammaṭṭhānato parihāyati, vaṭṭabhayaṁ samatikkamituṁ na sakkoti.",
  "atk-abh02a6:144_0": "Tatridaṁ opammasaṁsandanaṁ – purisassa sahassuddhāraṁ sādhetvā vaḍḍhiṁ laddhakālo",
  "atk-abh02a6:144_1": "viya hi imassa bhikkhuno ācariyasantike kammaṭṭhānassa uggahitakālo; antarā gambhīragirikandarā",
  "atk-abh02a6:144_2": "viya saṁsāro; tassa kumbhīlādīhi daṭṭhakālo viya vaṭṭamūlakāni mahādukkhāni; ekapadikadaṇḍakasetu",
  "atk-abh02a6:144_3": "viya imassa bhikkhuno sajjhāyavīthi; tassa purisassa ekapadikaṁ daṇḍakasetuṁ āruyha",
  "atk-abh02a6:144_4": "akkamanapadaṁ vissajjetvā ito cito ca olokentassa paripatitvā kumbhīlādīnaṁ bhattabhāvaṁ",
  "atk-abh02a6:144_5": "āpannakālo viya imassa bhikkhuno kammaṭṭhānaṁ vissajjetvā bahiddhā vikkhittacittassa",
  "atk-abh02a6:144_6": "kammaṭṭhānato parihāyitvā vaṭṭabhayaṁ samatikkamituṁ asamatthabhāvo veditabbo.",
  "atk-abh02a6:145_0": "Tasmā kesā manasikātabbā. Kese manasikaritvā cittuppādassa bahiddhā vikkhepaṁ paṭibāhitvā",
  "atk-abh02a6:145_1": "suddhacitteneva ‘lomā nakhā dantā taco’ti manasikātabbaṁ. Evaṁ manasikaronto kammaṭṭhānato",
  "atk-abh02a6:145_2": "na parihāyati, vaṭṭabhayaṁ samatikkamati. Opammaṁ panettha tadeva parivattetvā veditabbaṁ.",
  "atk-abh02a6:145_3": "Sahassuddhāraṁ sādhetvā vaḍḍhiṁ labhitvā chekassa purisassa daṇḍakasetuṁ āruyha nivāsanapārupanaṁ",
  "atk-abh02a6:145_4": "saṁvidhāya dhātupatthaddhakāyaṁ katvā sotthinā paratīragamanaṁ viya chekassa bhikkhuno",
  "atk-abh02a6:145_5": "kese manasikaritvā cittuppādassa bahiddhā vikkhepaṁ paṭibāhitvā suddhacitteneva ‘lomā",
  "atk-abh02a6:145_6": "nakhā dantā taco’ti manasikarontassa kammaṭṭhānato aparihāyitvā vaṭṭabhayaṁ samatikkamanaṁ veditabbaṁ.",
  "atk-abh02a6:146_0": "Evaṁ bahiddhā vikkhepaṁ paṭibāhantenāpi heṭṭhā vuttanayeneva paṇṇattiṁ samatikkamanato",
  "atk-abh02a6:146_1": "manasikātabbaṁ. ‘Kesā lomā’ti paṇṇattiṁ vissajjetvā ‘paṭikūlaṁ paṭikūla’nti sati",
  "atk-abh02a6:146_2": "ṭhapetabbā. Paṭhamaṁyeva pana paṭikūlato na upaṭṭhāti . Yāva na upaṭṭhāti tāva paṇṇatti",
  "atk-abh02a6:146_3": "na vissajjetabbā. Yadā upaṭṭhāti tadā paṇṇattiṁ vissajjetvā ‘paṭikūla’nti manasikātabbaṁ.",
  "atk-abh02a6:146_4": "Karontena ca heṭṭhā vuttanayeneva pañcahākārehi paṭikūlato manasikātabbā. Tacapañcakasmiñhi",
  "atk-abh02a6:146_5": "vaṇṇasaṇṭhānagandhāsayokāsavaseneva pañcavidhampi pāṭikūlyaṁ labbhati. Sesesupi yaṁ",
  "atk-abh02a6:146_6": "yaṁ labbhati, tassa tassa vasena manasikāro pavattetabbo.",
  "atk-abh02a6:147_0": "Tattha kesādayo pañca koṭṭhāsā subhanimittaṁ rāgaṭṭhāniyaṁ iṭṭhārammaṇanti saṅkhaṁ",
  "atk-abh02a6:147_1": "gatā. Ye keci rajjanakasattā nāma, sabbe te imesu pañcasu koṭṭhāsesu rajjanti. Ayaṁ",
  "atk-abh02a6:147_2": "pana bhikkhu mahājanassa rajjanaṭṭhāne ‘paṭikūla’nti appanaṁ pāpeti. Tattha appanāppattito",
  "atk-abh02a6:147_3": "paṭṭhāya parato akilamantova appanaṁ pāpuṇāti.",
  "atk-abh02a6:148_0": "Tatridaṁ opammaṁ – yathā hi cheko dhanuggaho rājānaṁ ārādhetvā satasahassuṭṭhānakaṁ",
  "atk-abh02a6:148_1": "gāmavaraṁ labhitvā sannaddhapañcāvudho tattha gacchanto antarāmagge dvattiṁsa core",
  "atk-abh02a6:148_2": "disvā tesu pañcacorajeṭṭhake ghāteyya; tesaṁ ghātitakālato paṭṭhāya tesu dve ekamaggaṁ",
  "atk-abh02a6:148_3": "paṭipajjamānā nāma na honti; evaṁsampadamidaṁ daṭṭhabbaṁ. Dhanuggahassa rājānaṁ ārādhetvā",
  "atk-abh02a6:148_4": "gāmavaraṁ laddhakālo viya hi imassa bhikkhuno ācariyasantike kammaṭṭhānaṁ uggahetvā",
  "atk-abh02a6:148_5": "ṭhitakālo; dvattiṁsa corā viya dvattiṁsa koṭṭhāsā; pañca corajeṭṭhakā viya kesādayo",
  "atk-abh02a6:148_6": "pañca; corajeṭṭhakānaṁ ghātitakālo viya imassa bhikkhuno sabbasattānaṁ rajjanaṭṭhāne",
  "atk-abh02a6:148_7": "tacapañcake ‘paṭikūla’nti appanāya pāpitakālo; sesacorānaṁ pāṇippahāreneva palāyitakālo",
  "atk-abh02a6:148_8": "viya sesakoṭṭhāsesu akilamantasseva appanāppatti veditabbā.",
  "atk-abh02a6:149_0": "Evaṁ paṇṇattiṁ samatikkamantena ca anupubbamuñcanato manasikāro pavattetabbo – kese",
  "atk-abh02a6:149_1": "manasikarontena manasikaronteneva kesesu sāpekkhena hutvā lomesu sati pesetabbā.",
  "atk-abh02a6:149_2": "Yāva lomā na upaṭṭhahanti tāva ‘kesā kesā’ti manasikātabbā. Yadā pana lomā upaṭṭhahanti",
  "atk-abh02a6:149_3": "tadā kese vissajjetvā lomesu sati upaṭṭhapetabbā. Evaṁ nakhādīsupi manasikāro pavattetabbo.",
  "atk-abh02a6:150_0": "Tatridaṁ opammaṁ – yathā hi jalūkā gacchamānā yāva purato patiṭṭhaṁ na labhati tāva",
  "atk-abh02a6:150_1": "pacchato naṅguṭṭhena gahitaṭṭhānaṁ na muñcati; yadā pana purato patiṭṭhaṁ labhati",
  "atk-abh02a6:150_2": "tadā naṅguṭṭhaṁ ukkhipitvā mukhena gahitaṭṭhāne ṭhapeti; evameva kese manasikarontena",
  "atk-abh02a6:150_3": "manasikaronteneva kesesu sāpekkhena hutvā lomesu sati pesetabbā. Yāva lomā na upaṭṭhahanti",
  "atk-abh02a6:150_4": "tāva ‘kesā kesā’ti manasikātabbā. Yadā lomā upaṭṭhahanti tadā kese vissajjetvā lomesu",
  "atk-abh02a6:150_5": "sati upaṭṭhapetabbā. Evaṁ nakhādīsupi manasikāro pavattetabbo.",
  "atk-abh02a6:151_0": "Evaṁ pavattentena appanā hotīti vuttamanasikārakosallaṁ sampādetabbaṁ. Kathaṁ? Idañhi",
  "atk-abh02a6:151_1": "appanākammaṭṭhānaṁ manasikarontassa appanaṁ pāpuṇāti; paṭhamaṁyeva tāva na upaṭṭhāti;",
  "atk-abh02a6:151_2": "anamataggasmiñhi saṁsāravaṭṭe ca nānārammaṇesu vaḍḍhitaṁ cittaṁ ‘kesā’ti āvajjitamatte",
  "atk-abh02a6:151_3": "sajjhāyasotānusārena gantvā matthaluṅge patiṭṭhāti. ‘Matthaluṅga’nti āvajjitamatte",
  "atk-abh02a6:151_4": "sajjhāyasotānusārena āgantvā kesesu patiṭṭhāti. Manasikarontassa manasikarontassa",
  "atk-abh02a6:151_5": "pana so so koṭṭhāso upaṭṭhāti. Sati samādhināpi tiṭṭhamānā pavattati. Tena yo yo",
  "atk-abh02a6:151_6": "koṭṭhāso adhikataraṁ upaṭṭhāti tattha tattha dviguṇena yogaṁ katvā appanā pāpetabbā.",
  "atk-abh02a6:151_7": "Evaṁ appanāya pāpitakālato paṭṭhāya sesakoṭṭhāsesu akilamanto appanaṁ pāpeti. Tattha",
  "atk-abh02a6:151_8": "tālavanamakkaṭova opammaṁ.",
  "atk-abh02a6:152_0": "Apicettha evampi yojanā veditabbā – dvattiṁsatālakasmiñhi tālavane makkaṭo paṭivasati.",
  "atk-abh02a6:152_1": "Taṁ gahetukāmo luddo koṭiyaṁ ṭhitatālamūle ṭhatvā ukkuṭṭhimakāsi. Mānajātiko makkaṭo",
  "atk-abh02a6:152_2": "taṁ taṁ tālaṁ laṅghitvā pariyantatāle aṭṭhāsi. Luddo tatthapi gantvā ukkuṭṭhimakāsi.",
  "atk-abh02a6:152_3": "Makkaṭo puna tatheva purimatāle patiṭṭhāsi. So aparāparaṁ anubandhiyamāno kilamanto",
  "atk-abh02a6:152_4": "tassa tasseva tālassa mūle ṭhatvā ukkuṭṭhukkuṭṭhikāle uṭṭhahitvā gacchanto gacchanto",
  "atk-abh02a6:152_5": "atikilamanto ekassa tālassa makuḷapaṇṇasūciṁ daḷhaṁ gahetvā dhanukoṭiyā vijjhitvā",
  "atk-abh02a6:152_6": "gaṇhantopi na palāyati.",
  "atk-abh02a6:153_0": "Tattha dvattiṁsa tālā viya dvattiṁsa koṭṭhāsā; makkaṭo viya cittaṁ; luddo viya yogāvacaro;",
  "atk-abh02a6:153_1": "luddena tālamūle ṭhatvā ukkuṭṭhikāle mānajātikassa makkaṭassa palāyitvā pariyantakoṭiyaṁ",
  "atk-abh02a6:153_2": "ṭhitakālo viya anamatagge saṁsāravaṭṭe ca nānārammaṇesu vaḍḍhitacittassa ‘kesā’ti",
  "atk-abh02a6:153_3": "āvajjitamatte sajjhāyasotānusārena gantvā matthaluṅge patiṭṭhānaṁ; pariyantakoṭiyaṁ",
  "atk-abh02a6:153_4": "ṭhatvā ukkuṭṭhe orimakoṭiṁ āgamanakālo viya ‘matthaluṅga’nti āvajjitamatte sajjhāyasotānusārena",
  "atk-abh02a6:153_5": "gantvā kesesu patiṭṭhānaṁ; aparāparaṁ anubandhiyamānassa kilamantassa ukkuṭṭhukkuṭṭhiṭṭhāne",
  "atk-abh02a6:153_6": "uṭṭhānakālo viya manasikarontassa manasikarontassa tasmiṁ tasmiṁ koṭṭhāse upaṭṭhahante",
  "atk-abh02a6:153_7": "satiyā patiṭṭhāya patiṭṭhāya gamanaṁ; dhanukoṭiyā vijjhitvā gaṇhantassāpi apalāyanakālo",
  "atk-abh02a6:153_8": "viya yo koṭṭhāso adhikataraṁ upaṭṭhāti, tasmiṁ dviguṇaṁ manasikāraṁ katvā appanāya pāpanaṁ.",
  "atk-abh02a6:154_0": "Tattha appanāya pāpitakālato paṭṭhāya sesakoṭṭhāsesu akilamantova appanaṁ pāpessati.",
  "atk-abh02a6:154_1": "Tasmā ‘paṭikūlaṁ paṭikūla’nti punappunaṁ āvajjitabbaṁ samannāharitabbaṁ, takkāhataṁ",
  "atk-abh02a6:154_2": "vitakkāhataṁ kātabbaṁ. Evaṁ karontassa cattāro khandhā paṭikūlārammaṇā honti, appanaṁ",
  "atk-abh02a6:154_3": "pāpuṇāti. Pubbabhāgacittāni parikammaupacārasaṅkhātāni savitakkasavicārānīti sabbaṁ",
  "atk-abh02a6:154_4": "heṭṭhā vuttasadisameva. Ekaṁ pana koṭṭhāsaṁ manasikarontassa ekameva paṭhamajjhānaṁ",
  "atk-abh02a6:154_5": "nibbattati. Pāṭiyekkaṁ manasikarontassa dvattiṁsa paṭhamajjhānāni nibbattanti. Hatthe",
  "atk-abh02a6:154_6": "gahitapañhāvatthu pākatikameva.",
  "atk-abh02a6:155_0": "So taṁ nimittanti so bhikkhu taṁ kammaṭṭhānanimittaṁ. Āsevatīti sevati bhajati. Bhāvetīti",
  "atk-abh02a6:155_1": "vaḍḍheti. Bahulīkarotīti punappunaṁ karoti. Svāvatthitaṁ vavatthapetīti suvavatthitaṁ",
  "atk-abh02a6:155_2": "karoti. Bahiddhā kāye cittaṁ upasaṁharatīti evaṁ katvā bahiddhā parassa kāye attano",
  "atk-abh02a6:155_3": "cittaṁ upasaṁharati ṭhapeti peseti.",
  "atk-abh02a6:156_0": "Atthissa kāyeti atthi assa kāye. Ajjhattabahiddhākāye cittaṁ upasaṁharatīti kālena",
  "atk-abh02a6:156_1": "attano kālena paresaṁ kāye cittaṁ upanāmeti. Atthikāyeti idaṁ yasmā na ekantena attano",
  "atk-abh02a6:156_2": "kāyo nāpi parasseva kāyo adhippeto, tasmā vuttaṁ. Ettha pana attano jīvamānakasarīre",
  "atk-abh02a6:156_3": "‘paṭikūla’nti parikammaṁ karontassa appanāpi upacārampi jāyati. Parassa jīvamānakasarīre",
  "atk-abh02a6:156_4": "‘paṭikūla’nti manasikarontassa neva appanā jāyati, na upacāraṁ. Nanu ca dasasu asubhesu",
  "atk-abh02a6:156_5": "ubhayampetaṁ jāyatīti? Āma, jāyati. Tāni hi anupādinnakapakkhe ṭhitāni. Tasmā tattha",
  "atk-abh02a6:156_6": "appanāpi upacārampi jāyati. Idaṁ pana upādinnakapakkhe ṭhitaṁ. Tenevettha ubhayampetaṁ",
  "atk-abh02a6:156_7": "na jāyati. Asubhānupassanāsaṅkhātā pana vipassanābhāvanā hotīti veditabbā. Imasmiṁ",
  "atk-abh02a6:156_8": "pabbe kiṁ kathitanti? Samathavipassanā kathitā.",
  "atk-abh02a6:157": "Idānettha evaṁ sabbaṁ manasikārasādhāraṇaṁ pakiṇṇakaṁ veditabbaṁ. Etesañhi –",
  "atk-abh02a6:158": "Nimittato lakkhaṇato, dhātuto atha suññato;",
  "atk-abh02a6:159": "Khandhādito ca viññeyyo, kesādīnaṁ vinicchayo.",
  "atk-abh02a6:160_0": "Tattha ‘nimittato’ti dvattiṁsākāre saṭṭhisataṁ nimittāni, yesaṁ vasena yogāvacaro",
  "atk-abh02a6:160_1": "dvattiṁsākāraṁ koṭṭhāsato pariggaṇhāti, seyyathidaṁ – kesassa vaṇṇanimittaṁ, saṇṭhānanimittaṁ,",
  "atk-abh02a6:160_2": "disānimittaṁ, okāsanimittaṁ, paricchedanimittanti pañca nimittāni honti. Lomādīsupi eseva nayo.",
  "atk-abh02a6:161_0": "‘Lakkhaṇato’ti dvattiṁsākāre aṭṭhavīsatisataṁ lakkhaṇāni honti, yesaṁ vasena yogāvacaro",
  "atk-abh02a6:161_1": "dvattiṁsākāraṁ lakkhaṇato manasikaroti, seyyathidaṁ – kese thaddhattalakkhaṇaṁ, ābandhattalakkhaṇaṁ,",
  "atk-abh02a6:161_2": "uṇhattalakkhaṇaṁ, vitthambhanalakkhaṇanti cattāri lakkhaṇāni honti. Lomādīsupi eseva nayo.",
  "atk-abh02a6:162_0": "‘Dhātuto’ti dvattiṁsākāre ‘‘catudhāturo ayaṁ, bhikkhu, puriso’’ti vuttāsu dhātūsu",
  "atk-abh02a6:162_1": "aṭṭhavīsatisataṁ dhātuyo honti, yāsaṁ vasena yogāvacaro dvattiṁsākāraṁ dhātuto pariggaṇhāti,",
  "atk-abh02a6:162_2": "seyyathidaṁ – kese kakkhaḷatā pathavīdhātu, ābandhanatā āpodhātu, uṇhatā tejodhātu,",
  "atk-abh02a6:162_3": "vitthambhanatā vāyodhātūti catasso dhātuyo honti. Lomādīsupi eseva nayo.",
  "atk-abh02a6:163_0": "‘Suññato’ti dvattiṁsākāre channavuti suññatā honti, yāsaṁ vasena yogāvacaro dvattiṁsākāraṁ",
  "atk-abh02a6:163_1": "suññato vipassati, seyyathidaṁ – kesā suññā attena vā attaniyena vā niccena vā dhuvena",
  "atk-abh02a6:163_2": "vā sassatena vā avipariṇāmadhammena vāti. Kese tāva attasuññatā, attaniyasuññatā,",
  "atk-abh02a6:163_3": "niccabhāvasuññatāti tisso suññatā honti. Lomādīsupi eseva nayo.",
  "atk-abh02a6:164_0": "‘Khandhādito’ti dvattiṁsākāre kesādīsu khandhādivasena pariggayhamānesu kesā kati",
  "atk-abh02a6:164_1": "khandhā honti, kati āyatanāni, kati dhātuyo, kati saccāni, kati satipaṭṭhānānītiādinā",
  "atk-abh02a6:164_2": "nayena pettha vinicchayo viññātabbo.",
  "atk-abh02a6:165_0": "357. Evaṁ ajjhattādibhedato tividhena kāyānupassanaṁ vitthārato dassetvā idāni ‘‘kāyānupassī",
  "atk-abh02a6:165_1": "viharati ātāpī sampajāno’’tiādīni padāni bhājetvā dassetuṁ anupassītiādi āraddhaṁ.",
  "atk-abh02a6:165_2": "Tattha yāya anupassanāya kāyānupassī nāma hoti, taṁ dassetuṁ tattha katamā anupassanā?",
  "atk-abh02a6:165_3": "Yā paññā pajānanātiādi vuttaṁ. Ātāpītiādīsupi eseva nayo.",
  "atk-abh02a6:166_0": "Tattha paññā pajānanātiādīni heṭṭhā cittuppādakaṇḍavaṇṇanāyaṁ (dha. sa. aṭṭha. 16)",
  "atk-abh02a6:166_1": "vuttanayeneva veditabbāni. Upetotiādīni sabbāni aññamaññavevacanāni. Apica āsevanavasena",
  "atk-abh02a6:166_2": "upeto, bhāvanāvasena suṭṭhu upetoti samupeto. Upāgato samupāgato, upapanno sampannoti",
  "atk-abh02a6:166_3": "imesupi dvīsu dukesu ayameva nayo. Bahulīkāravasena pana samannāgatoti evamettha",
  "atk-abh02a6:166_4": "yojanā veditabbā. Iminā ātāpena upetoti ādīsupi eseva nayo.",
  "atk-abh02a6:167_0": "Viharatīti pade ‘tattha katamo vihāro’ti pucchaṁ akatvā puggalādhiṭṭhānāya desanāya",
  "atk-abh02a6:167_1": "desento iriyatītiādimāha. Tassattho – catunnaṁ iriyāpathānaṁ aññatarasamaṅgībhāvato",
  "atk-abh02a6:167_2": "iriyati. Tehi iriyāpathacatukkehi kāyasakaṭavattanena vattati. Ekaṁ iriyāpathadukkhaṁ",
  "atk-abh02a6:167_3": "aparena iriyāpathena bādhitvā ciraṭṭhitikabhāvena sarīrakkhanato pāleti. Ekasmiṁ",
  "atk-abh02a6:167_4": "iriyāpathe asaṇṭhahitvā sabbiriyāpathavatanato yapeti. Tena tena iriyāpathena tathā",
  "atk-abh02a6:167_5": "tathā kāyassa yāpanato yāpeti. Cirakālavattāpanato carati. Iriyāpathena iriyāpathaṁ",
  "atk-abh02a6:167_6": "vicchinditvā jīvitaharaṇato viharati.",
  "atk-abh02a6:168_0": "362.Sveva kāyo lokoti yasmiṁ kāye kāyānupassī viharati, sveva kāyo lujjanapalujjanaṭṭhena",
  "atk-abh02a6:168_1": "loko. Yasmā panassa kāye pahīyamānaṁ abhijjhādomanassaṁ vedanādīsupi pahīyati eva,",
  "atk-abh02a6:168_2": "tasmā pañcapi upādānakkhandhā lokoti vuttaṁ.",
  "atk-abh02a6:169_0": "Santātiādīsupi nirodhavasena santatāya santā. Bhāvanāya samitattā samitā. Vatthupariññāya",
  "atk-abh02a6:169_1": "appavattivūpasamavasena vūpasantā. Nirodhasaṅkhātaṁ atthaṁ gatāti atthaṅgatā. Punappunaṁ",
  "atk-abh02a6:169_2": "nibbattiyā paṭibāhitattā ativiya atthaṁ gatāti abbhatthaṅgatā. Appitāti vināsitā,",
  "atk-abh02a6:169_3": "appavattiyaṁ ṭhapitātipi attho. Byappitāti suvināsitā, ativiya appavattiyaṁ ṭhapitātipi",
  "atk-abh02a6:169_4": "attho. Yathā puna na anvassavanti evaṁ sositattā sositā. Suṭṭhu sositāti visositā,",
  "atk-abh02a6:169_5": "sukkhāpitāti attho. Vigatantā katāti byantī katā. Ettha ca anupassanāya kammaṭṭhānavihārena",
  "atk-abh02a6:169_6": "kammaṭṭhānikassa kāyapariharaṇaṁ, ātāpena sammappadhānaṁ, satisampajaññena kammaṭṭhānapariharaṇūpāyo;",
  "atk-abh02a6:169_7": "satiyā vā kāyānupassanāvasena paṭiladdho samatho, sampajaññena vipassanā, abhijjhādomanassavinayena",
  "atk-abh02a6:169_8": "bhāvanāphalaṁ vuttanti veditabbaṁ.",
  "atk-abh02a6:170": "Kāyānupassanāniddesavaṇṇanā niṭṭhitā.",
  "atk-abh02a6:171": "Vedanānupassanāniddesavaṇṇanā",
  "atk-abh02a6:172_0": "363. Vedanānupassanāniddesepi heṭṭhā vuttasadisaṁ vuttanayeneva veditabbaṁ. Sukhaṁ",
  "atk-abh02a6:172_1": "vedanaṁ vedayamānotiādīsu pana sukhaṁ vedananti kāyikaṁ vā cetasikaṁ vā sukhaṁ vedanaṁ",
  "atk-abh02a6:172_2": "vedayamāno ‘ahaṁ sukhaṁ vedanaṁ vedayāmī’ti pajānātīti attho. Tattha kāmaṁ uttānaseyyakāpi",
  "atk-abh02a6:172_3": "dārakā thaññapivanādikāle sukhaṁ vedayamānā ‘sukhaṁ vedanaṁ vedayāmā’ti pajānanti,",
  "atk-abh02a6:172_4": "na panetaṁ evarūpaṁ jānanaṁ sandhāya vuttaṁ. Evarūpañhi jānanaṁ sattūpaladdhiṁ nappajahati,",
  "atk-abh02a6:172_5": "sattasaññaṁ na ugghāṭeti, kammaṭṭhānaṁ vā satipaṭṭhānabhāvanā vā na hoti. Imassa",
  "atk-abh02a6:172_6": "pana bhikkhuno jānanaṁ sattūpaladdhiṁ pajahati, sattasaññaṁ ugghāṭeti, kammaṭṭhānañceva",
  "atk-abh02a6:172_7": "satipaṭṭhānabhāvanā ca hoti. ‘Idañhi ko vedayati, kassa vedanā, kiṁ kāraṇā vedanā’ti",
  "atk-abh02a6:172_8": "evaṁ sampajānavediyanaṁ sandhāya vuttaṁ.",
  "atk-abh02a6:173_0": "Tattha ko vedayatīti? Na koci satto vā puggalo vā vedayati. Kassa vedanāti? Na kassaci",
  "atk-abh02a6:173_1": "sattassa vā puggalassa vā vedanā. Kiṁ kāraṇā vedanāti? Vatthuārammaṇā ca panesā vedanā.",
  "atk-abh02a6:173_2": "Tasmā esa evaṁ pajānāti – ‘taṁ taṁ sukhādīnaṁ vatthuṁ ārammaṇaṁ katvā vedanāva vedayati;",
  "atk-abh02a6:173_3": "taṁ pana vedanāpavattiṁ upādāya ‘ahaṁ vedayāmī’ti vohāramattaṁ hotī’ti. Evaṁ vatthuṁ",
  "atk-abh02a6:173_4": "ārammaṇaṁ katvā vedanāva vedayatīti sallakkhento ‘esa sukhaṁ vedanaṁ vedayāmī’ti",
  "atk-abh02a6:173_5": "pajānātīti veditabbo, cittalapabbate aññataro thero viya.",
  "atk-abh02a6:174_0": "Thero kira aphāsukakāle balavavedanāya nitthunanto aparāparaṁ parivattati. Tameko",
  "atk-abh02a6:174_1": "daharo āha – ‘‘kataraṁ vo, bhante, ṭhānaṁ rujatī’’ti? ‘‘Āvuso, pāṭiyekkaṁ rujanaṭṭhānaṁ",
  "atk-abh02a6:174_2": "nāma natthi; vatthuṁ ārammaṇaṁ katvā vedanāva vedayatī’’ti. ‘‘Evaṁ jānanakālato paṭṭhāya",
  "atk-abh02a6:174_3": "adhivāsetuṁ vaṭṭati no, bhante’’ti. ‘‘Adhivāsemi, āvuso’’ti. ‘‘Adhivāsanā, bhante,",
  "atk-abh02a6:174_4": "seyyo’’ti. Thero adhivāsesi. Vāto yāva hadayā phālesi. Mañcake antāni rāsīkatāni",
  "atk-abh02a6:174_5": "ahesuṁ. Thero daharassa dassesi – ‘‘vaṭṭatāvuso, ettakā adhivāsanā’’ti? Daharo tuṇhī",
  "atk-abh02a6:174_6": "ahosi. Thero vīriyasamādhiṁ yojetvā sahapaṭisambhidāhi arahattaṁ pāpuṇitvā samasīsī hutvā parinibbāyi.",
  "atk-abh02a6:175_0": "Yathā ca sukhaṁ, evaṁ dukkhaṁ…pe… nirāmisaṁ adukkhamasukhaṁ vedanaṁ vedayamāno ‘nirāmisaṁ",
  "atk-abh02a6:175_1": "adukkhamasukhaṁ vedanaṁ vedayāmī’’ti pajānāti. Iti bhagavā rūpakammaṭṭhānaṁ kathetvā",
  "atk-abh02a6:175_2": "arūpakammaṭṭhānaṁ kathento vedanāvasena kathesi. Duvidhañhi kammaṭṭhānaṁ – rūpakammaṭṭhānaṁ",
  "atk-abh02a6:175_3": "arūpakammaṭṭhānañca; rūpapariggaho arūpapariggahotipi etadeva vuccati. Tattha bhagavā",
  "atk-abh02a6:175_4": "rūpakammaṭṭhānaṁ kathento saṅkhepamanasikāravasena vā vitthāramanasikāravasena vā",
  "atk-abh02a6:175_5": "catudhātuvavatthānaṁ kathesi. Tadubhayampi visuddhimagge sabbākārato dassitameva.",
  "atk-abh02a6:176_0": "Arūpakammaṭṭhānaṁ pana kathento yebhuyyena vedanāvasena kathesi. Tividho hi arūpakammaṭṭhāne",
  "atk-abh02a6:176_1": "abhiniveso – phassavasena, vedanāvasena, cittavasenāti. Kathaṁ? Ekaccassa hi saṁkhittena",
  "atk-abh02a6:176_2": "vā vitthārena vā pariggahite rūpakammaṭṭhāne tasmiṁ ārammaṇe cittacetasikānaṁ paṭhamābhinipāto",
  "atk-abh02a6:176_3": "taṁ ārammaṇaṁ phusanto uppajjamāno phasso pākaṭo hoti. Ekaccassa taṁ ārammaṇaṁ anubhavantī",
  "atk-abh02a6:176_4": "uppajjamānā vedanā pākaṭā hoti. Ekaccassa taṁ ārammaṇaṁ pariggahetvā vijānantaṁ uppajjamānaṁ",
  "atk-abh02a6:176_5": "viññāṇaṁ pākaṭaṁ hoti.",
  "atk-abh02a6:177_0": "Tattha yassa phasso pākaṭo hoti, sopi ‘na kevalaṁ phassova uppajjati; tena saddhiṁ",
  "atk-abh02a6:177_1": "tadevārammaṇaṁ anubhavamānā vedanāpi uppajjati, sañjānamānā saññāpi, cetayamānā cetanāpi,",
  "atk-abh02a6:177_2": "vijānanamānaṁ viññāṇampi uppajjatī’ti phassapañcamakeyeva pariggaṇhāti. Yassa vedanā",
  "atk-abh02a6:177_3": "pākaṭā hoti, sopi ‘na kevalaṁ vedanāva uppajjati; tāya saddhiṁ tadevārammaṇaṁ phusamāno",
  "atk-abh02a6:177_4": "phassopi uppajjati, sañjānanamānā saññāpi, cetayamānā cetanāpi, vijānanamānaṁ viññāṇampi",
  "atk-abh02a6:177_5": "uppajjatī’ti phassapañcamakeyeva pariggaṇhāti. Yassa viññāṇaṁ pākaṭaṁ hoti, sopi",
  "atk-abh02a6:177_6": "‘na kevalaṁ viññāṇameva uppajjati; tena saddhiṁ tadevārammaṇaṁ phusamāno phassopi",
  "atk-abh02a6:177_7": "uppajjati, anubhavamānā vedanāpi, sañjānanamānā saññāpi, cetayamānā cetanāpi uppajjatī’ti",
  "atk-abh02a6:177_8": "phassapañcamakeyeva pariggaṇhāti.",
  "atk-abh02a6:178_0": "So ‘ime phassapañcamakā dhammā kiṁnissitā’ti upadhārento ‘vatthunissitā’ti pajānāti.",
  "atk-abh02a6:178_1": "Vatthu nāma karajakāyo; yaṁ sandhāya vuttaṁ ‘‘idañca pana me viññāṇaṁ etthasitaṁ,",
  "atk-abh02a6:178_2": "etthapaṭibaddha’’nti (dī. ni. 1.235). So atthato bhūtāni ceva upādārūpāni ca. Evamettha",
  "atk-abh02a6:178_3": "vatthu rūpaṁ, phassapañcamakā nāmanti nāmarūpameva passati. Rūpañcettha rūpakkhandho,",
  "atk-abh02a6:178_4": "nāmaṁ cattāro arūpino khandhāti pañcakkhandhamattaṁ hoti. Nāmarūpavinimuttā hi pañcakkhandhā",
  "atk-abh02a6:178_5": "pañcakkhandhavinimuttaṁ vā nāmarūpaṁ natthi.",
  "atk-abh02a6:179_0": "So ‘ime pañcakkhandhā kiṁhetukā’ti upaparikkhanto ‘avijjādihetukā’ti passati; tato",
  "atk-abh02a6:179_1": "paccayo ceva paccayuppannañca idaṁ; añño satto vā puggalo vā natthi; suddhasaṅkhārapuñjamattamevāti",
  "atk-abh02a6:179_2": "sappaccayanāmarūpavasenava tilakkhaṇaṁ āropetvā vipassanāpaṭipāṭiyā ‘aniccaṁ dukkhaṁ",
  "atk-abh02a6:179_3": "anattā’ti sammasanto vicarati. So ‘ajja ajjā’ti paṭivedhaṁ ākaṅkhamāno tathārūpe",
  "atk-abh02a6:179_4": "divase utusappāyaṁ, puggalasappāyaṁ, bhojanasappāyaṁ, dhammasavanasappāyaṁ vā labhitvā",
  "atk-abh02a6:179_5": "ekapallaṅkena nisinnova vipassanaṁ matthakaṁ pāpetvā arahatte patiṭṭhāti. Evaṁ imesaṁ",
  "atk-abh02a6:179_6": "tiṇṇampi janānaṁ yāva arahattā kammaṭṭhānaṁ kathitaṁ hoti.",
  "atk-abh02a6:180_0": "Idha pana bhagavā arūpakammaṭṭhānaṁ kathento vedanāvasena kathesi. Phassavasena vā",
  "atk-abh02a6:180_1": "hi viññāṇavasena vā kathiyamānaṁ na pākaṭaṁ hoti, andhakāraṁ viya khāyati. Vedanāvasena",
  "atk-abh02a6:180_2": "pana pākaṭaṁ hoti. Kasmā? Vedanānaṁ uppattipākaṭatāya. Sukhadukkhavedanānañhi uppatti",
  "atk-abh02a6:180_3": "pākaṭā. Yadā sukhaṁ uppajjati, sakalasarīraṁ khobhentaṁ maddantaṁ pharamānaṁ abhisandayamānaṁ",
  "atk-abh02a6:180_4": "satadhotasappiṁ khādāpayantaṁ viya, satapākatelaṁ makkhāpayamānaṁ viya, udakaghaṭasahassena",
  "atk-abh02a6:180_5": "pariḷāhaṁ nibbāpayamānaṁ viya, ‘aho sukhaṁ! Aho sukhanti’! Vācaṁ nicchārayamānameva",
  "atk-abh02a6:180_6": "uppajjati. Yadā dukkhaṁ uppajjati, sakalasarīraṁ khobhentaṁ maddantaṁ pharamānaṁ",
  "atk-abh02a6:180_7": "abhisandayamānaṁ tattaphālaṁ pavesentaṁ viya, vilīnatambalohena āsiñcantaṁ viya,",
  "atk-abh02a6:180_8": "sukkhatiṇavanappatimhi araññe dāruukkākalāpaṁ pakkhipamānaṁ viya ‘aho dukkhaṁ! Aho",
  "atk-abh02a6:180_9": "dukkhanti!’ Vippalāpayamānameva uppajjati. Iti sukhadukkhavedanānaṁ uppatti pākaṭā hoti.",
  "atk-abh02a6:181_0": "Adukkhamasukhā pana duddīpanā andhakārā avibhūtā. Sā sukhadukkhānaṁ apagame sātāsātapaṭikkhepavasena",
  "atk-abh02a6:181_1": "majjhattākārabhūtā adukkhamasukhā vedanāti nayato gaṇhantassa pākaṭā hoti. Yathā",
  "atk-abh02a6:181_2": "kiṁ? Antarā piṭṭhipāsāṇaṁ āruhitvā palāyantassa migassa anupathaṁ gacchanto migaluddako",
  "atk-abh02a6:181_3": "piṭṭhipāsāṇassa orabhāge aparabhāgepi padaṁ disvā majjhe apassantopi ‘ito āruḷho,",
  "atk-abh02a6:181_4": "ito oruḷho, majjhe piṭṭhipāsāṇe iminā padesena gato bhavissatī’ti nayato jānāti.",
  "atk-abh02a6:181_5": "Evaṁ āruḷhaṭṭhāne padaṁ viya hi sukhāya vedanāya uppatti pākaṭā hoti; oruḷhaṭṭhāne",
  "atk-abh02a6:181_6": "padaṁ viya dukkhāya vedanāya uppatti pākaṭā hoti. ‘Ito āruḷho, ito oruḷho, majjhe",
  "atk-abh02a6:181_7": "evaṁ gato’ti nayato gahaṇaṁ viya sukhadukkhānaṁ apagame sātāsātapaṭikkhepavasena",
  "atk-abh02a6:181_8": "majjhattākārabhūtā adukkhamasukhā vedanāti nayato gaṇhantassa pākaṭā hoti.",
  "atk-abh02a6:182_0": "Evaṁ bhagavā paṭhamaṁ rūpakammaṭṭhānaṁ kathetvā pacchā arūpakammaṭṭhānaṁ kathento",
  "atk-abh02a6:182_1": "vedanāvasena vinivattetvā dassesi; na kevalañca idheva evaṁ dasseti, dīghanikāyamhi",
  "atk-abh02a6:182_2": "mahānidāne, sakkapañhe, mahāsatipaṭṭhāne , majjhimanikāyamhi satipaṭṭhāne ca cūḷataṇhāsaṅkhaye,",
  "atk-abh02a6:182_3": "mahātaṇhāsaṅkhaye, cūḷavedalle, mahāvedalle, raṭṭhapālasutte, māgaṇḍiyasutte, dhātuvibhaṅge,",
  "atk-abh02a6:182_4": "āneñjasappāye, saṁyuttanikāyamhi cūḷanidānasutte, rukkhopame, parivīmaṁsanasutte,",
  "atk-abh02a6:182_5": "sakale vedanāsaṁyutteti evaṁ anekesu suttesu paṭhamaṁ rūpakammaṭṭhānaṁ kathetvā pacchā",
  "atk-abh02a6:182_6": "arūpakammaṭṭhānaṁ vedanāvasena vinivattetvā dassesi. Yathā ca tesu tesu, evaṁ imasmimpi",
  "atk-abh02a6:182_7": "satipaṭṭhānavibhaṅge paṭhamaṁ rūpakammaṭṭhānaṁ kathetvā pacchā arūpakammaṭṭhānaṁ",
  "atk-abh02a6:182_8": "vedanāvasena vinivattetvā dassesi.",
  "atk-abh02a6:183_0": "Tattha sukhaṁ vedanantiādīsu ayaṁ aparopi pajānanapariyāyo – sukhaṁ vedanaṁ vedayāmīti",
  "atk-abh02a6:183_1": "pajānātīti sukhavedanākkhaṇe dukkhāya vedanāya abhāvato sukhaṁ vedanaṁ vedayamāno",
  "atk-abh02a6:183_2": "‘sukhaṁ vedanaṁ vedayāmī’ti pajānāti. Tena yā pubbe bhūtapubbā dukkhā vedanā, tassā",
  "atk-abh02a6:183_3": "idāni abhāvato imissā ca sukhāya ito paṭhamaṁ abhāvato vedanā nāma aniccā addhuvā",
  "atk-abh02a6:183_4": "vipariṇāmadhammāti itiha tattha sampajāno hoti. Vuttampi cetaṁ bhagavatā –",
  "atk-abh02a6:184_0": "‘‘Yasmiṁ, aggivessana, samaye sukhaṁ vedanaṁ vedeti, neva tasmiṁ samaye dukkhaṁ vedanaṁ",
  "atk-abh02a6:184_1": "vedeti, na adukkhamasukhaṁ vedanaṁ vedeti, sukhaṁyeva tasmiṁ samaye vedanaṁ vedeti.",
  "atk-abh02a6:184_2": "Yasmiṁ , aggivessana, samaye dukkhaṁ…pe… adukkhamasukhaṁ vedanaṁ vedeti, neva tasmiṁ",
  "atk-abh02a6:184_3": "samaye sukhaṁ vedanaṁ vedeti, na dukkhaṁ vedanaṁ vedeti, adukkhamasukhaṁyeva tasmiṁ",
  "atk-abh02a6:184_4": "samaye vedanaṁ vedeti. Sukhāpi kho, aggivessana , vedanā aniccā saṅkhatā paṭiccasamuppannā",
  "atk-abh02a6:184_5": "khayadhammā vayadhammā virāgadhammā nirodhadhammā. Dukkhāpi kho…pe… adukkhamasukhāpi",
  "atk-abh02a6:184_6": "kho, aggivessana, vedanā aniccā saṅkhatā…pe… nirodhadhammā. Evaṁ passaṁ, aggivessana,",
  "atk-abh02a6:184_7": "sutavā ariyasāvako sukhāyapi vedanāya nibbindati, dukkhāyapi vedanāya nibbindati,",
  "atk-abh02a6:184_8": "adukkhamasukhāyapi vedanāya nibbindati, nibbindaṁ virajjati, virāgā vimuccati, vimuttasmiṁ",
  "atk-abh02a6:184_9": "vimuttamiti ñāṇaṁ hoti; ‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ",
  "atk-abh02a6:184_10": "itthattāyā’ti pajānātī’’ti (ma. ni. 2.205).",
  "atk-abh02a6:185_0": "Sāmisaṁvā sukhantiādīsu sāmisā sukhā nāma pañcakāmaguṇāmisanissitā cha gehassitasomanassavedanā;",
  "atk-abh02a6:185_1": "nirāmisā sukhā nāma cha nekkhammassitasomanassavedanā; sāmisā dukkhā nāma cha gehassitadomanassavedanā;",
  "atk-abh02a6:185_2": "nirāmisā dukkhā nāma cha nekkhammassitadomanassavedanā; sāmisā adukkhamasukhā nāma",
  "atk-abh02a6:185_3": "cha gehasitaupekkhāvedanā; nirāmisā adukkhamasukhā nāma cha nekkhammassitaupekkhāvedanā.",
  "atk-abh02a6:185_4": "Tāsaṁ vibhāgo uparipaṇṇāse pāḷiyaṁ (ma. ni. 3.304 ādayo) āgatoyeva. So taṁ nimittanti",
  "atk-abh02a6:185_5": "so taṁ vedanānimittaṁ. Bahiddhā vedanāsūti parapuggalassa vedanāsu. Sukhaṁ vedanaṁ",
  "atk-abh02a6:185_6": "vedayamānanti parapuggalaṁ sukhavedanaṁ vedayamānaṁ. Ajjhattabahiddhāti kālena attano",
  "atk-abh02a6:185_7": "kālena parassa vedanāsu cittaṁ upasaṁharati. Imasmiṁ vāre yasmā neva attā, na paro",
  "atk-abh02a6:185_8": "niyamito; tasmā vedanāpariggahamattameva dassetuṁ ‘‘idha bhikkhu sukhaṁ vedanaṁ sukhā",
  "atk-abh02a6:185_9": "vedanā’’tiādi vuttaṁ. Sesamettha uttānameva. Imasmiṁ pana pabbe suddhavipassanāva kathitāti.",
  "atk-abh02a6:186": "Vedanānupassanāniddesavaṇṇanā niṭṭhitā.",
  "atk-abh02a6:187": "Cittānupassanāniddesavaṇṇanā",
  "atk-abh02a6:188_0": "365. Cittānupassanāniddesepi heṭṭhā vuttasadisaṁ vuttanayeneva veditabbaṁ. Sarāgaṁ",
  "atk-abh02a6:188_1": "vā cittantiādīsu pana sarāganti aṭṭhavidhaṁ lobhasahagataṁ. Vītarāganti lokiyakusalābyākataṁ.",
  "atk-abh02a6:188_2": "Idaṁ pana yasmā sammasanaṁ na dhammasamodhānaṁ, tasmā idha ekapadepi lokuttaraṁ na",
  "atk-abh02a6:188_3": "labbhati. Yasmā pahānekaṭṭhavasena rāgādīhi saha vattanti pahīyanti, tasmā dvīsu",
  "atk-abh02a6:188_4": "padesu nippariyāyena na labbhantīti na gahitāni. Sesāni cattāri akusalacittāni neva",
  "atk-abh02a6:188_5": "purimapadaṁ, na pacchimapadaṁ bhajanti. Sadosanti duvidhaṁ domanassasahagataṁ. Vītadosanti",
  "atk-abh02a6:188_6": "lokiyakusalābyākataṁ. Sesāni dasa akusalacittāni neva purimapadaṁ, na pacchimapadaṁ",
  "atk-abh02a6:188_7": "bhajanti. Samohanti vicikicchāsahagatañceva uddhaccasahagatañcāti duvidhaṁ. Yasmā",
  "atk-abh02a6:188_8": "pana moho sabbākusalesu uppajjati, tasmā sesānipi idha vaṭṭanti eva. Imasmiṁ yeva",
  "atk-abh02a6:188_9": "hi duke dvādasākusalacittāni pariyādiṇṇānīti. Vītamohanti lokiyakusalābyākataṁ. Saṁkhittanti",
  "atk-abh02a6:188_10": "thinamiddhānupatitaṁ. Etañhi saṅkuṭitacittaṁ nāma. Vikkhittanti uddhaccasahagataṁ.",
  "atk-abh02a6:188_11": "Etañhi pasaṭacittaṁ nāma.",
  "atk-abh02a6:189_0": "Mahaggatanti rūpāvacaraṁ arūpāvacarañca. Amahaggatanti kāmāvacaraṁ. Sauttaranti kāmāvacaraṁ.",
  "atk-abh02a6:189_1": "Anuttaranti rūpāvacarañca arūpāvacarañca. Tatrāpi sauttaraṁ rūpāvacaraṁ, anuttaraṁ",
  "atk-abh02a6:189_2": "arūpāvacarameva. Samāhitanti yassa appanāsamādhi upacārasamādhi vā atthi. Asamāhitanti",
  "atk-abh02a6:189_3": "ubhayasamādhivirahitaṁ. Vimuttanti tadaṅgavikkhambhanavimuttīhi vinimuttaṁ. Avimuttanti",
  "atk-abh02a6:189_4": "ubhayavimuttirahitaṁ; samucchedapaṭippassaddhinissaraṇavimuttīnaṁ pana idha okāsova",
  "atk-abh02a6:189_5": "natthi. Sarāgamassa cittanti sarāgaṁ assa cittaṁ. Sesaṁ heṭṭhā vuttanayattā uttānatthameva.",
  "atk-abh02a6:189_6": "Imasmimpi pabbe suddhavipassanāva kathitāti.",
  "atk-abh02a6:190": "Cittānupassanāniddesavaṇṇanā niṭṭhitā.",
  "atk-abh02a6:191": "Dhammānupassanāniddesavaṇṇanā",
  "atk-abh02a6:192": "Nīvaraṇapabbavaṇṇanā",
  "atk-abh02a6:193_0": "367. Ettāvatā yasmā kāyānupassanāya rūpakkhandhapariggahova kathito, vedanānupassanāya",
  "atk-abh02a6:193_1": "vedanākkhandhapariggahova cittānupassanāya viññāṇakkhandhapariggahova tasmā idāni",
  "atk-abh02a6:193_2": "sampayuttadhammasīsena saññāsaṅkhārakkhandhapariggahampi kathetuṁ dhammānupassanaṁ",
  "atk-abh02a6:193_3": "dassento kathañca bhikkhūtiādimāha. Tattha santanti abhiṇhasamudācāravasena saṁvijjamānaṁ.",
  "atk-abh02a6:193_4": "Asantanti asamudācāravasena vā pahīnattā vā avijjamānaṁ. Yathā cāti yena kāraṇena",
  "atk-abh02a6:193_5": "kāmacchandassa uppādo hoti. Tañca pajānātīti tañca kāraṇaṁ pajānāti. Iminā nayena",
  "atk-abh02a6:193_6": "sabbapadesu attho veditabbo.",
  "atk-abh02a6:194_0": "Tattha subhanimitte ayonisomanasikārena kāmacchandassa uppādo hoti. Subhanimittaṁ",
  "atk-abh02a6:194_1": "nāma subhampi subhanimittaṁ, subhārammaṇampi subhanimittaṁ. Ayonisomanasikāro nāma",
  "atk-abh02a6:194_2": "anupāyamanasikāro uppathamanasikāro, anicce niccanti vā dukkhe sukhanti vā anattani",
  "atk-abh02a6:194_3": "attāti vā asubhe subhanti vā manasikāro. Taṁ tattha bahulaṁ pavattayato kāmacchando",
  "atk-abh02a6:194_4": "uppajjati. Tenāha bhagavā –",
  "atk-abh02a6:195_0": "‘‘Atthi, bhikkhave, subhanimittaṁ. Tattha ayonisomanasikārabahulīkāro – ayamāhāro",
  "atk-abh02a6:195_1": "anuppannassa vā kāmacchandassa uppādāya, uppannassa vā kāmacchandassa bhiyyobhāvāya",
  "atk-abh02a6:195_2": "vepullāyā’’ti (saṁ. ni. 5.232).",
  "atk-abh02a6:196_0": "Asubhanimitte pana yonisomanasikārenassa pahānaṁ hoti. Asubhanimittaṁ nāma asubhampi",
  "atk-abh02a6:196_1": "asubhanimittaṁ, asubhārammaṇampi asubhanimittaṁ. Yonisomanasikāro nāma upāyamanasikāro",
  "atk-abh02a6:196_2": "pathamanasikāro, anicce aniccanti vā dukkhe dukkhanti vā anattani anattāti vā asubhe",
  "atk-abh02a6:196_3": "asubhanti vā manasikāro. Taṁ tattha bahulaṁ pavattayato kāmacchando pahīyati. Tenāha bhagavā –",
  "atk-abh02a6:197_0": "‘‘Atthi, bhikkhave, asubhanimittaṁ. Tattha yonisomanasikārabahulīkāro ayamanāhāro",
  "atk-abh02a6:197_1": "anuppannassa vā kāmacchandassa uppādāya, uppannassa vā kāmacchandassa bhiyyobhāvāya,",
  "atk-abh02a6:197_2": "vepullāyā’’ti (saṁ. ni. 5.232).",
  "atk-abh02a6:198_0": "Apica cha dhammā kāmacchandassa pahānāya saṁvattanti – asubhanimittassa uggaho, asubhabhāvanānuyogo,",
  "atk-abh02a6:198_1": "indriyesu guttadvāratā, bhojane mattaññutā, kalyāṇamittatā, sappāyakathāti. Dasavidhañhi",
  "atk-abh02a6:198_2": "asubhanimittaṁ uggaṇhantassāpi kāmacchando pahīyati, bhāventassāpi; indriyesu pihitadvārassāpi",
  "atk-abh02a6:198_3": "; catunnaṁ pañcannaṁ ālopānaṁ okāse sati udakaṁ pivitvā yāpanasīlatāya bhojane mattaññunopi. Tena vuttaṁ –",
  "atk-abh02a6:199": "‘‘Cattāro pañca ālope, abhutvā udakaṁ pive;",
  "atk-abh02a6:200": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-abh02a6:201_0": "Asubhakammikatissattherasadise asubhabhāvanārate kalyāṇamitte sevantassāpi kāmacchando",
  "atk-abh02a6:201_1": "pahīyati; ṭhānanisajjādīsu dasaasubhanissitasappāyakathāyapi pahīyati. Tena vuttaṁ",
  "atk-abh02a6:201_2": "‘‘cha dhammā kāmacchandassa pahānāya saṁvattantī’’ti. Imehi pana chahi dhammehi pahīnassa",
  "atk-abh02a6:201_3": "kāmacchandassa arahattamaggena āyatiṁ anuppādo hotīti pajānāti.",
  "atk-abh02a6:202_0": "Paṭighanimitte ayonisomanasikārena pana byāpādassa uppādo hoti. Tattha paṭighampi",
  "atk-abh02a6:202_1": "paṭighanimittaṁ nāma; paṭighārammaṇampi paṭighanimittaṁ. Ayonisomanasikāro sabbattha",
  "atk-abh02a6:202_2": "ekalakkhaṇova. Taṁ tasmiṁ nimitte bahulaṁ pavattayato byāpādo uppajjati. Tenāha bhagavā –",
  "atk-abh02a6:203_0": "‘‘Atthi, bhikkhave, paṭighanimittaṁ. Tattha ayonisomanasikārabahulīkāro – ayamāhāro",
  "atk-abh02a6:203_1": "anuppannassa vā byāpādassa uppādāya, uppannassa vā byāpādassa bhiyyobhāvāya vepullāyā’’ti (saṁ. ni. 5.232).",
  "atk-abh02a6:204_0": "Mettāya pana cetovimuttiyā yonisomanasikārenassa pahānaṁ hoti. Tattha mettāti vutte",
  "atk-abh02a6:204_1": "appanāpi upacāropi vaṭṭati; cetovimuttīti appanāva. Yonisomanasikāro vuttalakkhaṇova.",
  "atk-abh02a6:204_2": "Taṁ tattha bahulaṁ pavattayato byāpādo pahīyati. Tenāha bhagavā –",
  "atk-abh02a6:205_0": "‘‘Atthi , bhikkhave, mettācetovimutti. Tattha yonisomanasikārabahulīkāro – ayamāhāro",
  "atk-abh02a6:205_1": "anuppannassa vā byāpādassa uppādāya, uppannassa vā byāpādassa bhiyyobhāvāya, vepullāyā’’ti",
  "atk-abh02a6:205_2": "(saṁ. ni. 5.232 thokaṁ visadisaṁ).",
  "atk-abh02a6:206_0": "Apica cha dhammā byāpādassa pahānāya saṁvattanti – mettānimittassa uggaho, mettābhāvanānuyogo,",
  "atk-abh02a6:206_1": "kammassakatāpaccavekkhaṇā, paṭisaṅkhānabahulīkatā , kalyāṇamittatā, sappāyakathāti.",
  "atk-abh02a6:206_2": "Odissakānodissakadisāpharaṇānañhi aññataravasena mettaṁ uggaṇhantassāpi byāpādo pahīyati.",
  "atk-abh02a6:206_3": "Odhiso anodhiso disāpharaṇavasena mettaṁ bhāventassāpi. ‘Tvaṁ etassa kuddho kiṁ karissasi,",
  "atk-abh02a6:206_4": "kimassa sīlādīni vināsetuṁ sakkhissasi? Nanu tvaṁ attano kammena āgantvā attano kammeneva",
  "atk-abh02a6:206_5": "gamissasi? Parassa kujjhanaṁ nāma vītaccitaṅgāratattaayosalākagūthādīni gahetvā parassa",
  "atk-abh02a6:206_6": "paharitukāmatāsadisaṁ hoti. Esopi tava kuddho kiṁ karissati? Kiṁ te sīlādīni vināsetuṁ",
  "atk-abh02a6:206_7": "sakkhissati? Esa attano kammenāgantvā attano kammeneva gamissati; appaṭicchitapaheṇakaṁ",
  "atk-abh02a6:206_8": "viya paṭivātakhittarajomuṭṭhi viya ca etassevesa kodho matthake patissatī’ti. Evaṁ",
  "atk-abh02a6:206_9": "attano ca parassa ca kammassakataṁ paccavekkhatopi, ubhayakammassakataṁ paccavekkhitvā",
  "atk-abh02a6:206_10": "paṭisaṅkhāne ṭhitassāpi, assaguttattherasadise mettābhāvanārate kalyāṇamitte sevantassāpi",
  "atk-abh02a6:206_11": "byāpādo pahīyati; ṭhānanisajjādīsu mettānissitasappāyakathāyapi pahīyati. Tena vuttaṁ",
  "atk-abh02a6:206_12": "‘‘cha dhammā byāpādassa pahānāya saṁvattantī’’ti. Imehi pana chahi dhammehi pahīnassa",
  "atk-abh02a6:206_13": "byāpādassa anāgāmimaggena āyatiṁ anuppādo hotīti pajānāti.",
  "atk-abh02a6:207_0": "Aratītiādīsu ayonisomanasikārena thinamiddhassa uppādo hoti. Arati nāma ukkaṇṭhitatā.",
  "atk-abh02a6:207_1": "Tandī nāma kāyālasiyatā. Vijambhikā nāma kāyavināmanā. Bhattasammado nāma bhattamucchā",
  "atk-abh02a6:207_2": "bhattapariḷāho. Cetaso līnattaṁ nāma cittassa līnākāro. Imesu aratiādīsu ayonisomanasikāraṁ",
  "atk-abh02a6:207_3": "bahulaṁ pavattayato thinamiddhaṁ uppajjati. Tenāha bhagavā –",
  "atk-abh02a6:208_0": "‘‘Atthi, bhikkhave, arati tandī vijambhikā bhattasammado cetaso ca līnattaṁ. Tattha",
  "atk-abh02a6:208_1": "ayonisomanasikārabahulīkāro – ayamāhāro anuppannassa vā thinamiddhassa uppādāya ,",
  "atk-abh02a6:208_2": "uppannassa vā thinamiddhassa bhiyyobhāvāya vepullāyā’’ti (saṁ. ni. 5.232).",
  "atk-abh02a6:209_0": "Ārambhadhātuādīsu pana yonisomanasikārenassa pahānaṁ hoti. Ārambhadhātu nāma paṭhamārambhavīriyaṁ.",
  "atk-abh02a6:209_1": "Nikkamadhātu nāma kosajjato nikkhantattā tato balavataraṁ. Parakkamadhātu nāma paraṁ",
  "atk-abh02a6:209_2": "paraṁ ṭhānaṁ akkamanato tatopi balavataraṁ. Imasmiṁ tippabhede vīriye yonisomanasikāraṁ",
  "atk-abh02a6:209_3": "bahulaṁ pavattayato thinamiddhaṁ pahīyati. Tenāha bhagavā –",
  "atk-abh02a6:210_0": "‘‘Atthi, bhikkhave, ārambhadhātu, nikkamadhātu, parakkamadhātu. Tattha yonisomanasikārabahulīkāro",
  "atk-abh02a6:210_1": "– ayamanāhāro anuppannassa vā thinamiddhassa uppādāya, uppannassa vā thinamiddhassa",
  "atk-abh02a6:210_2": "bhiyyobhāvāya, vepullāyā’’ti (saṁ. ni. 5.232).",
  "atk-abh02a6:211_0": "Apica cha dhammā thinamiddhassa pahānāya saṁvattanti – atibhojane nimittaggāho, iriyāpathasamparivattanatā,",
  "atk-abh02a6:211_1": "ālokasaññāmanasikāro, abbhokāsavāso, kalyāṇamittatā, sappāyakathāti. Āharahatthaka",
  "atk-abh02a6:211_2": "bhuttavamitaka tatravaṭṭaka alaṁsāṭaka kākamāsakabhojanaṁ bhuñjitvā rattiṭṭhānadivāṭṭhāne",
  "atk-abh02a6:211_3": "nisinnassa hi samaṇadhammaṁ karoto thinamiddhaṁ mahāhatthī viya ottharantaṁ āgacchati.",
  "atk-abh02a6:211_4": "Catupañcaālopaokāsaṁ pana ṭhapetvā pānīyaṁ pivitvā yāpanasīlassa bhikkhuno taṁ na",
  "atk-abh02a6:211_5": "hotīti atibhojane nimittaṁ gaṇhantassāpi thinamiddhaṁ pahīyati. Yasmiṁ iriyāpathe",
  "atk-abh02a6:211_6": "thinamiddhaṁ okkamati tato aññaṁ parivattentassāpi, rattiṁ candālokadīpālokaukkāloke",
  "atk-abh02a6:211_7": "divā sūriyālokaṁ manasikarontassāpi, abbhokāse vasantassāpi, mahākassapattherasadise",
  "atk-abh02a6:211_8": "pahīnathinamiddhe kalyāṇamitte sevantassāpi thinamiddhaṁ pahīyati; ṭhānanisajjādīsu",
  "atk-abh02a6:211_9": "dhutaṅganissitasappāyakathāyapi pahīyati. Tena vuttaṁ ‘‘cha dhammā thinamiddhassa",
  "atk-abh02a6:211_10": "pahānāya saṁvattantī’’ti. Imehi pana chahi dhammehi pahīnassa thinamiddhassa arahattamaggena",
  "atk-abh02a6:211_11": "āyatiṁ anuppādo hotīti pajānāti.",
  "atk-abh02a6:212_0": "Cetaso avūpasame ayonisomanasikārena uddhaccakukkuccassa uppādo hoti. Avūpasamo nāma",
  "atk-abh02a6:212_1": "avūpasantākāro; uddhaccakukkuccamevetaṁ atthato. Tattha ayonisomanasikāraṁ bahulaṁ",
  "atk-abh02a6:212_2": "pavattayato uddhaccakukkuccaṁ uppajjati. Tenāha bhagavā –",
  "atk-abh02a6:213_0": "‘‘Atthi , bhikkhave, cetaso avūpasamo. Tattha ayonisomanasikārabahulīkāro – ayamāhāro",
  "atk-abh02a6:213_1": "anuppannassa vā uddhaccakukkuccassa uppādāya, uppannassa vā uddhaccakukkuccassa bhiyyobhāvāya",
  "atk-abh02a6:213_2": "vepullāyā’’ti (saṁ. ni. 5.232).",
  "atk-abh02a6:214": "Samādhisaṅkhāte pana cetaso vūpasame yonisomanasikārenassa pahānaṁ hoti. Tenāha bhagavā –",
  "atk-abh02a6:215_0": "‘‘Atthi, bhikkhave, cetaso vūpasamo. Tattha yonisomanasikārabahulīkāro – ayamanāhāro",
  "atk-abh02a6:215_1": "anuppannassa vā uddhaccakukkuccassa uppādāya, uppannassa vā uddhaccakukkuccassa bhiyyobhāvāya,",
  "atk-abh02a6:215_2": "vepullāyā’’ti (saṁ. ni. 5.232).",
  "atk-abh02a6:216_0": "Apica cha dhammā uddhaccakukkuccassa pahānāya saṁvattanti – bahussutatā, paripucchakatā,",
  "atk-abh02a6:216_1": "vinaye pakataññutā, vuḍḍhasevitā , kalyāṇamittatā, sappāyakathāti. Bāhusaccenapi",
  "atk-abh02a6:216_2": "hi ekaṁ vā dve vā tayo vā cattāro vā pañca vā nikāye pāḷivasena ca atthavasena ca",
  "atk-abh02a6:216_3": "uggaṇhantassāpi uddhaccakukkuccaṁ pahīyati. Kappiyākappiyaparipucchābahulassāpi,",
  "atk-abh02a6:216_4": "vinayapaññattiyaṁ ciṇṇavasībhāvatāya pakataññunopi, vuḍḍhe mahallakatthere upasaṅkamantassāpi,",
  "atk-abh02a6:216_5": "upālittherasadise vinayadhare kalyāṇamitte sevantassapi uddhaccakukkuccaṁ pahīyati;",
  "atk-abh02a6:216_6": "ṭhānanisajjādīsu kappiyākappiyanissitasappāyakathāyapi pahīyati. Tena vuttaṁ ‘‘cha",
  "atk-abh02a6:216_7": "dhammā uddhaccakukkuccassa pahānāya saṁvattantī’’ti. Imehi pana chahi dhammehi pahīne",
  "atk-abh02a6:216_8": "uddhaccakukkucce uddhaccassa arahattamaggena kukkuccassa anāgāmimaggena āyatiṁ anuppādo hotīti pajānāti.",
  "atk-abh02a6:217_0": "Vicikicchāṭhānīyesu dhammesu ayonisomanasikārena vicikicchāya uppādo hoti. Vicikicchāṭhānīyā",
  "atk-abh02a6:217_1": "dhammā nāma punappunaṁ vicikicchāya kāraṇattā vicikicchāva. Tattha ayonisomanasikāraṁ",
  "atk-abh02a6:217_2": "bahulaṁ pavattayato vicikicchā uppajjati. Tenāha bhagavā –",
  "atk-abh02a6:218_0": "‘‘Atthi, bhikkhave, vicikicchāṭhānīyā dhammā. Tattha ayonisomanasikārabahulīkāro",
  "atk-abh02a6:218_1": "– ayamāhāro anuppannāya vā vicikicchāya uppādāya, uppannāya vā vicikicchāya bhiyyobhāvāya",
  "atk-abh02a6:218_2": "vepullāyā’’ti (saṁ. ni. 5.232).",
  "atk-abh02a6:219": "Kusalādidhammesu yonisomanasikārena panassā pahānaṁ hoti. Tenāha bhagavā –",
  "atk-abh02a6:220_0": "‘‘Atthi, bhikkhave, kusalākusalā dhammā, sāvajjānavajjā dhammā, hīnappaṇītā dhammā,",
  "atk-abh02a6:220_1": "kaṇhasukkasappaṭibhāgā dhammā. Tattha yonisomanasikārabahulīkāro – ayamanāhāro anuppannāya",
  "atk-abh02a6:220_2": "vā vicikicchāya uppādāya, uppannāya vā vicikicchāya bhiyyobhāvāya, vepullāyā’’ti (saṁ. ni. 5.232).",
  "atk-abh02a6:221_0": "Apica cha dhammā vicikicchāya pahānāya saṁvattanti – bahussutatā, paripucchakatā,",
  "atk-abh02a6:221_1": "vinaye pakataññutā, adhimokkhabahulatā, kalyāṇamittatā, sappāyakathāti. Bāhusaccenapi",
  "atk-abh02a6:221_2": "hi ekaṁ vā…pe… pañca vā nikāye pāḷivasena ca atthavasena ca uggaṇhantassāpi vicikicchā",
  "atk-abh02a6:221_3": "pahīyati. Tīṇi ratanāni ārabbha paripucchābahulassāpi, vinaye ciṇṇavasībhāvassāpi,",
  "atk-abh02a6:221_4": "tīsu ratanesu okappaniyasaddhāsaṅkhātaadhimokkhabahulassāpi , saddhādhimutte vakkalittherasadise",
  "atk-abh02a6:221_5": "kalyāṇamitte sevantassāpi vicikicchā pahīyati. Ṭhānanissajjādīsu tiṇṇaṁ ratanānaṁ",
  "atk-abh02a6:221_6": "guṇanissitasappāyakathāyapi pahīyati. Tena vuttaṁ ‘‘cha dhammā vicikicchāya pahānāya",
  "atk-abh02a6:221_7": "saṁvattantī’’ti. Imehi pana chahi dhammehi pahīnāya vicikicchāya sotāpattimaggena",
  "atk-abh02a6:221_8": "āyatiṁ anuppādo hotīti pajānāti.",
  "atk-abh02a6:222": "Nīvaraṇapabbavaṇṇanā.",
  "atk-abh02a6:223": "Bojjhaṅgapabbavaṇṇanā",
  "atk-abh02a6:224": "Bojjhaṅgapabbe santanti paṭilābhavasena vijjamānaṁ. Asantanti appaṭilābhavasena avijjamānaṁ. Yathā ca anuppannassātiādīsu pana satisambojjhaṅgassa tāva –",
  "atk-abh02a6:225_0": "‘‘Atthi , bhikkhave, satisambojjhaṅgaṭṭhānīyā dhammā. Tattha yonisomanasikārabahulīkāro",
  "atk-abh02a6:225_1": "– ayamāhāro anuppannassa vā satisambojjhaṅgassa uppādāya, uppannassa vā satisambojjhaṅgassa",
  "atk-abh02a6:225_2": "bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.183) – evaṁ",
  "atk-abh02a6:225_3": "uppādo hoti. Tattha satiyeva satisambojjhaṅgaṭṭhānīyā dhammā. Yonisomanasikāro vuttalakkhaṇoyeva.",
  "atk-abh02a6:225_4": "Taṁ tattha bahulaṁ pavattayato satisambojjhaṅgo uppajjati.",
  "atk-abh02a6:226_0": "Apica cattāro dhammā satisambojjhaṅgassa uppādāya saṁvattanti – satisampajaññaṁ,",
  "atk-abh02a6:226_1": "muṭṭhassatipuggalaparivajjanatā, upaṭṭhitassatipuggalasevanatā, tadadhimuttatāti.",
  "atk-abh02a6:226_2": "Abhikkantādīsu hi sattasu ṭhānesu satisampajaññena, bhattanikkhittakākasadise muṭṭhassatipuggale",
  "atk-abh02a6:226_3": "parivajjanena, tissadattattheraabhayattherasadise upaṭṭhitassatipuggale sevanena,",
  "atk-abh02a6:226_4": "ṭhānanisajjādīsu satisamuṭṭhāpanatthaṁ ninnapoṇapabbhāracittatāya ca satisambojjhaṅgo",
  "atk-abh02a6:226_5": "uppajjati. Evaṁ catūhi kāraṇehi uppannassa panassa arahattamaggena bhāvanāpāripūri hotīti pajānāti.",
  "atk-abh02a6:227": "Dhammavicayasambojjhaṅgassa pana –",
  "atk-abh02a6:228_0": "‘‘Atthi, bhikkhave, kusalākusalā dhammā…pe… kaṇhasukkasappaṭibhāgā dhammā. Tattha",
  "atk-abh02a6:228_1": "yonisomanasikārabahulīkāro – ayamāhāro anuppannassa vā dhammavicayasambojjhaṅgassa",
  "atk-abh02a6:228_2": "uppādāya, uppannassa vā dhammavicayasambojjhaṅgassa bhiyyobhāvāya vepullāya bhāvanāya",
  "atk-abh02a6:228_3": "pāripūriyā saṁvattatī’’ti (saṁ. ni. 5.232) –",
  "atk-abh02a6:229": "Evaṁ uppādo hoti.",
  "atk-abh02a6:230_0": "Apica satta dhammā dhammavicayasambojjhaṅgassa uppādāya saṁvattanti – paripucchakatā,",
  "atk-abh02a6:230_1": "vatthuvisadakiriyā, indriyasamattapaṭipādanā, duppaññapuggalaparivajjanā, paññavantapuggalasevanā,",
  "atk-abh02a6:230_2": "gambhīrañāṇacariyapaccavekkhaṇā, tadadhimuttatāti. Tattha paripucchakatāti khandhadhātuāyatanaindriyabalabojjhaṅgamaggaṅgajhānasamathavipassanānaṁ",
  "atk-abh02a6:230_3": "atthasannissitaparipucchābahulatā. Vatthuvisadakiriyāti ajjhattikabāhirānaṁ vatthūnaṁ",
  "atk-abh02a6:230_4": "visadabhāvakaraṇaṁ. Yadā hissa kesanakhalomāni dīghāni honti, sarīraṁ vā ussannadosañceva",
  "atk-abh02a6:230_5": "sedamalamakkhitañca, tadā ajjhattikaṁ vatthu avisadaṁ hoti aparisuddhaṁ. Yadā pana",
  "atk-abh02a6:230_6": "cīvaraṁ jiṇṇaṁ kiliṭṭhaṁ duggandhaṁ hoti, senāsanaṁ vā uklāpaṁ, tadā bāhiraṁ vatthu",
  "atk-abh02a6:230_7": "avisadaṁ hoti aparisuddhaṁ. Tasmā kesādichedanena uddhaṁvirecanaadhovirecanādīhi",
  "atk-abh02a6:230_8": "sarīrasallahukabhāvakaraṇena, ucchādananhāpanena ca ajjhattikavatthu visadaṁ kātabbaṁ.",
  "atk-abh02a6:230_9": "Sūcikammadhovanarajanaparibhaṇḍakaraṇādīhi bāhiravatthu visadaṁ kātabbaṁ. Etasmiñhi",
  "atk-abh02a6:230_10": "ajjhattikabāhiravatthumhi avisade uppannesu cittacetasikesu ñāṇampi avisadaṁ hoti",
  "atk-abh02a6:230_11": "aparisuddhaṁ; aparisuddhāni dīpakapallakavaṭṭitelāni nissāya uppannadīpasikhāya obhāso",
  "atk-abh02a6:230_12": "viya. Visade pana ajjhattikabāhiravatthumhi uppannesu cittacetasikesu ñāṇampi visadaṁ",
  "atk-abh02a6:230_13": "hoti parisuddhāni dīpakapallakavaṭṭitelāni nissāya uppannadīpasikhāya obhāso viya.",
  "atk-abh02a6:230_14": "Tena vuttaṁ ‘‘vatthuvisadakiriyā dhammavicayasambojjhaṅgassa uppādāya saṁvattatī’’ti.",
  "atk-abh02a6:231_0": "Indriyasamattapaṭipādanā nāma saddhādīnaṁ indriyānaṁ samabhāvakaraṇaṁ. Sace hissa",
  "atk-abh02a6:231_1": "saddhindriyaṁ balavaṁ hoti, itarāni mandāni, tato vīriyindriyaṁ paggahakiccaṁ, satindriyaṁ",
  "atk-abh02a6:231_2": "upaṭṭhānakiccaṁ, samādhindriyaṁ avikkhepakiccaṁ, paññindriyaṁ dassanakiccaṁ kātuṁ",
  "atk-abh02a6:231_3": "na sakkoti. Tasmā taṁ dhammasabhāvapaccavekkhaṇena vā yathā vā manasikaroto balavaṁ",
  "atk-abh02a6:231_4": "jātaṁ, tathā amanasikārena hāpetabbaṁ. Vakkalittheravatthu cettha nidassanaṁ. Sace",
  "atk-abh02a6:231_5": "pana vīriyindriyaṁ balavaṁ hoti, atha neva saddhindriyaṁ adhimokkhakiccaṁ kātuṁ sakkoti,",
  "atk-abh02a6:231_6": "na itarāni itarakiccabhedaṁ. Tasmā taṁ passaddhādibhāvanāya hāpetabbaṁ. Tatrāpi soṇattheravatthu",
  "atk-abh02a6:231_7": "dassetabbaṁ. Evaṁ sesesupi ekassa balavabhāve sati itaresaṁ attano kiccesu asamatthatā veditabbā.",
  "atk-abh02a6:232_0": "Visesato panettha saddhāpaññānaṁ samādhivīriyānañca samataṁ pasaṁsanti. Balavasaddho",
  "atk-abh02a6:232_1": "hi mandapañño muddhappasanno hoti, avatthusmiṁ pasīdati. Balavapañño mandasaddho",
  "atk-abh02a6:232_2": "kerāṭikapakkhaṁ bhajati, bhesajjasamuṭṭhito viya rogo atekiccho hoti ‘cittuppādamatteneva",
  "atk-abh02a6:232_3": "kusalaṁ hotī’ti atidhāvitvā dānādīni puññāni akaronto niraye uppajjati. Ubhinnaṁ",
  "atk-abh02a6:232_4": "pana samatāya vatthusmiṁyeva pasīdati. Balavasamādhiṁ pana mandavīriyaṁ, samādhissa",
  "atk-abh02a6:232_5": "kosajjapakkhattā, kosajjaṁ adhibhavati. Balavavīriyaṁ mandasamādhiṁ, vīriyassa uddhaccapakkhattā,",
  "atk-abh02a6:232_6": "uddhaccaṁ adhibhavati. Samādhi pana vīriyena saṁyojito kosajje patituṁ na labhati.",
  "atk-abh02a6:232_7": "Vīriyaṁ samādhinā saṁyojitaṁ uddhacce patituṁ na labhati. Tasmā tadubhayampi samaṁ",
  "atk-abh02a6:232_8": "kātabbaṁ. Ubhayasamatāya hi appanā hoti . Apica samādhikammikassa balavatīpi saddhā",
  "atk-abh02a6:232_9": "vaṭṭati. Evaṁ so saddahanto okappento appanaṁ pāpuṇissati.",
  "atk-abh02a6:233_0": "Samādhipaññāsu pana samādhikammikassa ekaggatā balavatī vaṭṭati. Evañhi so appanaṁ",
  "atk-abh02a6:233_1": "pāpuṇāti. Vipassanākammikassa paññā balavatī vaṭṭati. Evañhi so lakkhaṇapaṭivedhaṁ",
  "atk-abh02a6:233_2": "pāpuṇāti. Ubhinnaṁ pana samatāya appanā hotiyeva. Sati pana sabbattha balavatī vaṭṭati.",
  "atk-abh02a6:233_3": "Sati hi cittaṁ uddhaccapakkhikānaṁ saddhāvīriyapaññānaṁ vasena uddhaccapātato, kosajjapakkhikena",
  "atk-abh02a6:233_4": "ca samādhinā kosajjapātato rakkhati. Tasmā sā, loṇadhūpanaṁ viya sabbabyañjanesu,",
  "atk-abh02a6:233_5": "sabbakammikaamacco viya ca sabbarājakiccesu, sabbattha icchitabbā. Tenāha ‘‘sati",
  "atk-abh02a6:233_6": "ca pana sabbatthikā vuttā bhagavatā. Kiṁ kāraṇā? Cittañhi satipaṭisaraṇaṁ, ārakkhapaccupaṭṭhānā",
  "atk-abh02a6:233_7": "ca sati; na vinā satiyā cittassa paggahaniggaho hotī’’ti.",
  "atk-abh02a6:234_0": "Duppaññapuggalaparivajjanā nāma khandhādibhede anogāḷhapaññānaṁ dummedhapuggalānaṁ",
  "atk-abh02a6:234_1": "ārakā parivajjanaṁ. Paññavantapuggalasevanā nāma samapaññāsalakkhaṇapariggāhikāya",
  "atk-abh02a6:234_2": "udayabbayapaññāya samannāgatapuggalasevanā. Gambhīrañāṇacariyapaccavekkhaṇā nāma",
  "atk-abh02a6:234_3": "gambhīresu khandhādīsu pavattāya gambhīrapaññāya pabhedapaccavekkhaṇā. Tadadhimuttatā",
  "atk-abh02a6:234_4": "nāma ṭhānanisajjādīsu dhammavicayasambojjhaṅgasamuṭṭhāpanatthaṁ ninnapoṇapabbhāracittatā.",
  "atk-abh02a6:234_5": "Evaṁ uppannassa panassa arahattamaggena bhāvanāpāripūri hotīti pajānāti.",
  "atk-abh02a6:235": "Vīriyasambojjhaṅgassa –",
  "atk-abh02a6:236_0": "‘‘Atthi, bhikkhave, ārambhadhātu nikkamadhātu parakkamadhātu. Tattha yonisomanasikārabahulīkāro",
  "atk-abh02a6:236_1": "– ayamāhāro anuppannassa vā vīriyasambojjhaṅgassa uppādāya, uppannassa vā vīriyasambojjhaṅgassa",
  "atk-abh02a6:236_2": "bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) –",
  "atk-abh02a6:237": "Evaṁ uppādo hoti.",
  "atk-abh02a6:238_0": "Apica ekādasa dhammā vīriyasambojjhaṅgassa uppādāya saṁvattanti – apāyabhayapaccavekkhaṇatā,",
  "atk-abh02a6:238_1": "ānisaṁsadassāvitā, gamanavīthipaccavekkhaṇatā, piṇḍapātāpacāyanatā , dāyajjamahattapaccavekkhaṇatā,",
  "atk-abh02a6:238_2": "satthumahattapaccavekkhaṇatā, jātimahattapaccavekkhaṇatā, sabrahmacārimahattapaccavekkhaṇatā,",
  "atk-abh02a6:238_3": "kusītapuggalaparivajjanatā, āraddhavīriyapuggalasevanatā, tadadhimuttatāti.",
  "atk-abh02a6:239_0": "Tattha nirayesu pañcavidhabandhanakammakāraṇato paṭṭhāya mahādukkhaṁ anubhavanakālepi,",
  "atk-abh02a6:239_1": "tiracchānayoniyaṁ jālakkhipakumīnādīhi gahitakālepi, pācanakaṇṭakādippahārāvitunnassa",
  "atk-abh02a6:239_2": "pana sakaṭavahanādikālepi, pettivisaye anekānipi vassasahassāni ekaṁ buddhantarampi",
  "atk-abh02a6:239_3": "khuppipāsāhi āturībhūtakālepi, kālakañjikaasuresu saṭṭhihatthaasītihatthappamāṇena",
  "atk-abh02a6:239_4": "aṭṭhicammamatteneva attabhāvena vātātapādidukkhānubhavanakālepi na sakkā vīriyasambojjhaṅgaṁ",
  "atk-abh02a6:239_5": "uppādetuṁ. ‘Ayameva te, bhikkhu, kālo vīriyakaraṇāyā’ti evaṁ apāyabhayaṁ paccavekkhantassāpi",
  "atk-abh02a6:239_6": "vīriyasambojjhaṅgo uppajjati. ‘Na sakkā kusītena nava lokuttaradhammā laddhuṁ; āraddhavīriyeneva",
  "atk-abh02a6:239_7": "sakkā; ayamānisaṁso vīriyassā’ti evaṁ ānisaṁsadassāvinopi uppajjati. ‘Sabbabuddhapaccekabuddhamahāsāvakeheva",
  "atk-abh02a6:239_8": "te gatamaggo gantabbo; so ca na sakkā kusītena gantu’nti evaṁ gamanavīthiṁ paccavekkhantassāpi",
  "atk-abh02a6:239_9": "uppajjati. ‘Ye taṁ piṇḍapātādīhi upaṭṭhahanti, ime te manussā neva ñātakā, na dāsakammakarā,",
  "atk-abh02a6:239_10": "nāpi taṁ nissāya ‘jīvissāmā’ti te paṇītāni piṇḍapātādīni denti; atha kho attano kārānaṁ",
  "atk-abh02a6:239_11": "mahapphalataṁ paccāsiṁsamānā denti. Satthārāpi ‘ayaṁ ime paccaye paribhuñjitvā kāyadaḷhībahulo",
  "atk-abh02a6:239_12": "sukhaṁ viharissatī’ti na evañca sampassatā tuyhaṁ paccayā anuññatā; atha kho ‘ayaṁ",
  "atk-abh02a6:239_13": "ime paribhuñjamāno samaṇadhammaṁ katvā vaṭṭadukkhato muccissatī’ti te paccayā anuññātā.",
  "atk-abh02a6:239_14": "So dāni tvaṁ kusīto viharanto na taṁ piṇḍapātaṁ apacāyissasi. Āraddhavīriyasseva",
  "atk-abh02a6:239_15": "hi piṇḍapātāpacāyanaṁ nāma hotī’ti evaṁ piṇḍapātāpacāyanaṁ paccavekkhantassāpi uppajjati,",
  "atk-abh02a6:239_16": "mahāmittattherassa viya.",
  "atk-abh02a6:240_0": "Thero kira kassakaleṇe nāma paṭivasati. Tassa ca gocaragāme ekā mahāupāsikā theraṁ",
  "atk-abh02a6:240_1": "puttaṁ katvā paṭijaggati. Sā ekadivasaṁ araññaṁ gacchantī dhītaraṁ āha – ‘‘amma,",
  "atk-abh02a6:240_2": "asukasmiṁ ṭhāne purāṇataṇḍulā, asukasmiṁ khīraṁ, asukasmiṁ sappi, asukasmiṁ phāṇitaṁ.",
  "atk-abh02a6:240_3": "Tava bhātikassa ayyamittassa āgatakāle bhattaṁ pacitvā khīrasappiphāṇitehi saddhiṁ",
  "atk-abh02a6:240_4": "dehi , tvañca bhuñjeyyāsī’’ti. ‘‘Tvaṁ pana kiṁ bhuñjissasi, ammā’’ti? ‘‘Ahaṁ pana",
  "atk-abh02a6:240_5": "hiyyo pakkaṁ pārivāsikabhattaṁ kañjiyena bhuttamhī’’ti. ‘‘Divā kiṁ bhuñjissasi, ammā’’ti?",
  "atk-abh02a6:240_6": "‘‘Sākapaṇṇaṁ pakkhipitvā kaṇataṇḍulehi ambilayāguṁ pacitvā ṭhapehi, ammā’’ti.",
  "atk-abh02a6:241_0": "Thero cīvaraṁ pārupitvā pattaṁ nīharantova taṁ saddaṁ sutvā attānaṁ ovadi – ‘mahāupāsikā",
  "atk-abh02a6:241_1": "kira kañjiyena pārivāsikabhattaṁ bhuñji; divāpi kaṇapaṇṇambilayāguṁ bhuñjissati;",
  "atk-abh02a6:241_2": "tuyhaṁ atthāya pana purāṇataṇḍulādīni ācikkhati. Taṁ nissāya kho panesā neva khettaṁ,",
  "atk-abh02a6:241_3": "na vatthuṁ, na bhattaṁ, na vatthaṁ paccāsīsati; tisso pana sampattiyo patthayamānā",
  "atk-abh02a6:241_4": "deti. Tvaṁ etissā tā sampattiyo dātuṁ sakkhissasi, na sakkhissasīti? Ayaṁ kho pana",
  "atk-abh02a6:241_5": "piṇḍapāto tayā sarāgena sadosena samohena na sakkā bhuñjitu’nti pattaṁ thavikāya",
  "atk-abh02a6:241_6": "pakkhipitvā gaṇṭhikaṁ muñcitvā nivattitvā kassakaleṇameva gantvā pattaṁ heṭṭhāmañce",
  "atk-abh02a6:241_7": "cīvaraṁ cīvaravaṁse ṭhapetvā ‘arahattaṁ apāpuṇitvā na nikkhamissāmī’ti vīriyaṁ adhiṭṭhahitvā",
  "atk-abh02a6:241_8": "nisīdi. Dīgharattaṁ appamatto hutvā nivutthabhikkhu vipassanaṁ vaḍḍhetvā purebhattameva",
  "atk-abh02a6:241_9": "arahattaṁ patvā vikasamānamiva padumaṁ mahākhīṇāsavo sitaṁ karontova nisīdi. Leṇadvāre",
  "atk-abh02a6:241_10": "rukkhamhi adhivatthā devatā –",
  "atk-abh02a6:242": "‘‘Namo te purisājañña, namo te purisuttama;",
  "atk-abh02a6:243": "Yassa te āsavā khīṇā, dakkhiṇeyyosi mārisā’’ti.",
  "atk-abh02a6:244": "Udānaṁ udānetvā – ‘bhante, piṇḍāya paviṭṭhānaṁ tumhādisānaṁ arahantānaṁ bhikkhaṁ datvā mahallakitthiyo dukkhā muccissantī’ti āha.",
  "atk-abh02a6:245_0": "Thero uṭṭhahitvā dvāraṁ vivaritvā kālaṁ olokento ‘pātoyevā’ti ñatvā pattacīvaramādāya",
  "atk-abh02a6:245_1": "gāmaṁ pāvisi. Dārikāpi bhattaṁ sampādetvā ‘idāni me bhātā āgamissati, idāni me bhātā",
  "atk-abh02a6:245_2": "āgamissatīti dvāraṁ vivaritvā olokayamānā nisīdi. Sā, there gharadvāraṁ sampatte,",
  "atk-abh02a6:245_3": "pattaṁ gahetvā sappiphāṇitayojitassa khīrapiṇḍapātassa pūretvā hatthe ṭhapesi. Thero",
  "atk-abh02a6:245_4": "‘sukhaṁ hotū’ti anumodanaṁ katvā pakkāmi. Sāpi taṁ olokayamānā aṭṭhāsi.",
  "atk-abh02a6:246_0": "Therassa hi tadā ativiya parisuddho chavivaṇṇo ahosi, vippasannāni indriyāni, mukhaṁ",
  "atk-abh02a6:246_1": "bandhanā muttatālapakkaṁ viya ativiya virocittha. Mahāupāsikā araññā āgantvā – ‘‘kiṁ,",
  "atk-abh02a6:246_2": "amma, bhātiko te āgato’’ti pucchi. Sā sabbaṁ taṁ pavattiṁ ārocesi. Upāsikā ‘ajja",
  "atk-abh02a6:246_3": "me puttassa pabbajitakiccaṁ matthakaṁ patta’nti ñatvā ‘‘abhiramati te, amma, bhātā",
  "atk-abh02a6:246_4": "buddhasāsane, na ukkaṇṭhatī’’ti āha.",
  "atk-abh02a6:247_0": "Mahantaṁ kho panetaṁ satthu dāyajjaṁ yadidaṁ satta ariyadhanāni nāma. Taṁ na sakkā",
  "atk-abh02a6:247_1": "kusītena gahetuṁ. Yathā hi vippaṭipannaṁ puttaṁ mātāpitaro ‘ayaṁ amhākaṁ aputto’ti",
  "atk-abh02a6:247_2": "paribāhiraṁ karonti; so tesaṁ accayena dāyajjaṁ na labhati; evaṁ kusītopi idaṁ ariyadhanadāyajjaṁ",
  "atk-abh02a6:247_3": "na labhati, āraddhavīriyova labhatīti dāyajjamahattaṁ paccavekkhatopi uppajjati.",
  "atk-abh02a6:247_4": "‘Mahā kho pana te satthā. Satthuno hi te mātukucchismiṁ paṭisandhigaṇhanakālepi abhinikkhamanepi",
  "atk-abh02a6:247_5": "abhisambodhiyampi dhammacakkapavattanayamakapāṭihāriyadevorohanaāyusaṅkhāravossajjanesupi",
  "atk-abh02a6:247_6": "parinibbānakālepi dasasahassilokadhātu kampittha. Yuttaṁ nu te evarūpassa satthuno",
  "atk-abh02a6:247_7": "sāsane pabbajitvā kusītena bhavitu’nti evaṁ satthumahattaṁ paccavekkhatopi uppajjati.",
  "atk-abh02a6:248_0": "‘Jātiyāpi tvaṁ idāni na lāmakajātikosi; asambhinnāya mahāsammatapaveṇiyā āgate okkākarājavaṁse",
  "atk-abh02a6:248_1": "jāto; sirisuddhodanamahārājassa ca mahāmāyādeviyā ca nattā; rāhulabhaddassa kaniṭṭho.",
  "atk-abh02a6:248_2": "Tayā nāma evarūpena jinaputtena hutvā na yuttaṁ kusītena viharitu’nti evaṁ jātimahattaṁ",
  "atk-abh02a6:248_3": "paccavekkhatopi uppajjati. ‘Sāriputtamoggallānā ceva asītimahāsāvakā ca vīriyeneva",
  "atk-abh02a6:248_4": "lokuttaradhammaṁ paṭivijjhiṁsu. Tvaṁ etesaṁ sabrahmacārīnaṁ maggaṁ paṭipajjasi, nappaṭipajjasī’ti",
  "atk-abh02a6:248_5": "evaṁ sabrahmacārimahattaṁ paccavekkhatopi uppajjati.",
  "atk-abh02a6:249_0": "Kucchiṁ pūretvā ṭhitaajagarasadise vissaṭṭhakāyikacetasikavīriye kusītapuggale parivajjentassāpi",
  "atk-abh02a6:249_1": "āraddhavīriye pahitatte puggale sevantassāpi ṭhānanisajjādīsu viriyuppādanatthaṁ",
  "atk-abh02a6:249_2": "ninnapoṇapabbhāracittassāpi uppajjati. Evaṁ uppannassa panassa arahattamaggena bhāvanāpāripūri hotīti pajānāti.",
  "atk-abh02a6:250": "Pītisambojjhaṅgassa –",
  "atk-abh02a6:251_0": "‘‘Atthi , bhikkhave, pītisambojjhaṅgaṭṭhānīyā dhammā. Tattha yonisomanasikārabahulīkāro",
  "atk-abh02a6:251_1": "– ayamāhāro anuppannassa vā pītisambojjhaṅgassa uppādāya, uppannassa vā pītisambojjhaṅgassa",
  "atk-abh02a6:251_2": "bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) –",
  "atk-abh02a6:252": "Evaṁ uppādo hoti. Tattha pītiyeva pītisambojjhaṅgaṭṭhānīyā dhammā nāma. Tassā uppādakamanasikāro yonisomanasikāro nāma.",
  "atk-abh02a6:253_0": "Apica ekādasa dhammā pītisambojjhaṅgassa uppādāya saṁvattanti – buddhānussati, dhammasaṅghasīlacāgadevatānussati,",
  "atk-abh02a6:253_1": "upasamānussati, lūkhapuggalaparivajjanatā, siniddhapuggalasevanatā, pasādanīyasuttantapaccavekkhaṇatā, tadadhimuttatāti.",
  "atk-abh02a6:254_0": "Buddhaguṇe anussarantassāpi hi yāva upacārā sakalasarīraṁ pharamāno pītisambojjhaṅgo",
  "atk-abh02a6:254_1": "uppajjati; dhammasaṅghaguṇe anussarantassāpi, dīgharattaṁ akkhaṇḍaṁ katvā rakkhitaṁ",
  "atk-abh02a6:254_2": "catupārisuddhisīlaṁ paccavekkhantassāpi, gihino dasasīlaṁ pañcasīlaṁ paccavekkhantassāpi,",
  "atk-abh02a6:254_3": "dubbhikkhabhayādīsu paṇītaṁ bhojanaṁ sabrahmacārīnaṁ datvā ‘evaṁ nāma adamhā’ti cāgaṁ",
  "atk-abh02a6:254_4": "paccavekkhantassāpi, gihinopi evarūpe kāle sīlavantānaṁ dinnadānaṁ paccavekkhantassāpi,",
  "atk-abh02a6:254_5": "yehi guṇehi samannāgatā devatā devattaṁ pattā tathārūpānaṁ guṇānaṁ attani atthitaṁ",
  "atk-abh02a6:254_6": "paccavekkhantassāpi, samāpattiyā vikkhambhite kilese saṭṭhipi sattatipi vassāni na",
  "atk-abh02a6:254_7": "samudācarantīti paccavekkhantassāpi, cetiyadassanabodhidassanatheradassanesu asakkaccakiriyāya",
  "atk-abh02a6:254_8": "saṁsūcitalūkhabhāve buddhādīsu pasādasinehābhāvena gadrabhapiṭṭhe rajasadise lūkhapuggale",
  "atk-abh02a6:254_9": "parivajjentassāpi, buddhādīsu pasādabahule muducitte siniddhapuggale sevantassāpi,",
  "atk-abh02a6:254_10": "ratanattayaguṇaparidīpake pasādanīyasuttante paccavekkhantassāpi, ṭhānanisajjādīsu",
  "atk-abh02a6:254_11": "pītiuppādanatthaṁ ninnapoṇapabbhāracittassāpi uppajjati. Evaṁ uppannassa panassa",
  "atk-abh02a6:254_12": "arahattamaggena bhāvanāpāripūri hotīti pajānāti.",
  "atk-abh02a6:255": "Passaddhisambojjhaṅgassa –",
  "atk-abh02a6:256_0": "‘‘Atthi , bhikkhave, kāyapassaddhi cittapassaddhi. Tattha yonisomanasikārabahulīkāro",
  "atk-abh02a6:256_1": "– ayamāhāro anuppannassa vā passaddhisambojjhaṅgassa uppādāya, uppannassa vā passaddhisambojjhaṅgassa",
  "atk-abh02a6:256_2": "bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) –",
  "atk-abh02a6:257_0": "Evaṁ uppādo hoti. Apica satta dhammā passaddhisambojjhaṅgassa uppādāya saṁvattanti",
  "atk-abh02a6:257_1": "– paṇītabhojanasevanatā, utusukhasevanatā , iriyāpathasukhasevanatā, majjhattapayogatā,",
  "atk-abh02a6:257_2": "sāraddhakāyapuggalaparivajjanatā, passaddhikāyapuggalasevanatā, tadadhimuttatāti.",
  "atk-abh02a6:257_3": "Paṇītañhi siniddhaṁ sappāyabhojanaṁ bhuñjantassāpi, sītuṇhesu utūsu ṭhānādīsu ca",
  "atk-abh02a6:257_4": "iriyāpathesu sappāyaṁ utuñca iriyāpathañca sevantassāpi passaddhi uppajjati. Yo pana",
  "atk-abh02a6:257_5": "mahāpurisajātiko sabbautuiriyāpathakkhamova hoti, na taṁ sandhāyetaṁ vuttaṁ. Yassa",
  "atk-abh02a6:257_6": "sabhāgavisabhāgatā atthi, tasseva visabhāge utuiriyāpathe vajjetvā sabhāge sevantassāpi",
  "atk-abh02a6:257_7": "uppajjati. Majjhattapayogo vuccati attano ca parassa ca kammassakatapaccavekkhaṇā;",
  "atk-abh02a6:257_8": "iminā majjhattapayogena uppajjati. Yo leḍḍudaṇḍādīhi paraṁ viheṭhayamānova vicarati,",
  "atk-abh02a6:257_9": "evarūpaṁ sāraddhakāyaṁ puggalaṁ parivajjentassāpi, saṁyatapādapāṇiṁ passaddhakāyaṁ",
  "atk-abh02a6:257_10": "puggalaṁ sevantassāpi, ṭhānanisajjādīsu passaddhiuppādanatthāya ninnapoṇapabbhāracittassāpi",
  "atk-abh02a6:257_11": "uppajjati. Evaṁ uppannassa panassa arahattamaggena bhāvanāpāripūri hotīti pajānāti.",
  "atk-abh02a6:258": "Samādhisambojjhaṅgassa –",
  "atk-abh02a6:259_0": "‘‘Atthi, bhikkhave, samathanimittaṁ abyagganimittaṁ. Tattha yonisomanasikārabahulīkāro",
  "atk-abh02a6:259_1": "– ayamāhāro anuppannassa vā samādhisambojjhaṅgassa uppādāya, uppannassa vā samādhisambojjhaṅgassa",
  "atk-abh02a6:259_2": "bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) –",
  "atk-abh02a6:260": "Evaṁ uppādo hoti. Tattha samathova samathanimittaṁ, avikkhepaṭṭhena ca abyagganimittanti.",
  "atk-abh02a6:261_0": "Apica ekādasa dhammā samādhisambojjhaṅgassa uppādāya saṁvattanti – vatthuvisadakiriyatā",
  "atk-abh02a6:261_1": ", indriyasamattapaṭipādanatā, nimittakusalatā, samaye cittassa paggaṇhanatā, samaye",
  "atk-abh02a6:261_2": "cittassa niggahaṇanatā, samaye sampahaṁsanatā, samaye ajjhupekkhaṇatā, asamāhitapuggalaparivajjanatā,",
  "atk-abh02a6:261_3": "samāhitapuggalasevanatā, jhānavimokkhapaccavekkhaṇatā, tadadhimuttatāti. Tattha vatthuvisadakiriyatā",
  "atk-abh02a6:261_4": "ca indriyasamattapaṭipādanatā ca vuttanayeneva veditabbā.",
  "atk-abh02a6:262_0": "Nimittakusalatā nāma kasiṇanimittassa uggahaṇakusalatā. Samaye cittassa paggahaṇanatāti",
  "atk-abh02a6:262_1": "yasmiṁ samaye atisithilavīriyatādīhi līnaṁ cittaṁ hoti, tasmiṁ samaye dhammavicayavīriyapītisambojjhaṅgasamuṭṭhāpanena",
  "atk-abh02a6:262_2": "tassa paggaṇhanaṁ. Samaye cittassa niggahaṇanatāti yasmiṁ samaye accāraddhavīriyatādīhi",
  "atk-abh02a6:262_3": "uddhaṭaṁ cittaṁ hoti, tasmiṁ samaye passaddhisamādhiupekkhāsambojjhaṅgasamuṭṭhāpanena",
  "atk-abh02a6:262_4": "tassa niggaṇhanaṁ. Samaye sampahaṁsanatāti yasmiṁ samaye cittaṁ paññāpayogamandatāya",
  "atk-abh02a6:262_5": "vā upasamasukhānadhigamena vā nirassādaṁ hoti, tasmiṁ samaye aṭṭhasaṁvegavatthupaccavekkhaṇena",
  "atk-abh02a6:262_6": "saṁvejeti. Aṭṭha saṁvegavatthūni nāma jātijarābyādhimaraṇāni cattāri, apāyadukkhaṁ",
  "atk-abh02a6:262_7": "pañcamaṁ, atīte vaṭṭamūlakaṁ dukkhaṁ, anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ",
  "atk-abh02a6:262_8": "dukkhanti. Ratanattayaguṇānussaraṇena ca pasādaṁ janeti. Ayaṁ vuccati samaye sampahaṁsanatāti.",
  "atk-abh02a6:263_0": "Samaye ajjhupekkhanatā nāma yasmiṁ samaye sammāpaṭipattiṁ āgamma alīnaṁ anuddhaṭaṁ",
  "atk-abh02a6:263_1": "anirassādaṁ ārammaṇe samappavattaṁ samathavīthipaṭipannaṁ cittaṁ hoti, tadāyaṁ paggahaniggahasampahaṁsanesu",
  "atk-abh02a6:263_2": "na byāpāraṁ āpajjati sārathī viya samappavattesu assesu. Ayaṁ vuccati samaye ajjhupekkhanatāti.",
  "atk-abh02a6:263_3": "Asamāhitapuggalaparivajjanatā nāma upacāraṁ vā appanaṁ vā appattānaṁ vikkhittacittānaṁ",
  "atk-abh02a6:263_4": "puggalānaṁ ārakā parivajjanaṁ. Samāhitapuggalasevanatā nāma upacārena vā appanāya",
  "atk-abh02a6:263_5": "vā samāhitacittānaṁ sevanā bhajanā payirupāsanā. Tadadhimuttatā nāma ṭhānanisajjādīsu",
  "atk-abh02a6:263_6": "samādhiuppādanatthaṁyeva ninnapoṇapabbhāracittatā. Evañhi paṭipajjato esa uppajjati.",
  "atk-abh02a6:263_7": "Evaṁ uppannassa panassa arahattamaggena bhāvanāpāripūri hotīti pajānāti.",
  "atk-abh02a6:264": "Upekkhāsambojjhaṅgassa –",
  "atk-abh02a6:265_0": "‘‘Atthi, bhikkhave, upekkhāsambojjhaṅgaṭṭhānīyā dhammā. Tattha yonisomanasikārabahulīkāro",
  "atk-abh02a6:265_1": "– ayamāhāro anuppannassa vā upekkhāsambojjhaṅgassa uppādāya, uppannassa vā upekkhāsambojjhaṅgassa",
  "atk-abh02a6:265_2": "bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) –",
  "atk-abh02a6:266_0": "Evaṁ uppādo hoti. Tattha upekkhāva upekkhāsambojjhaṅgaṭṭhānīyā dhammā nāma. Apica",
  "atk-abh02a6:266_1": "pañca dhammā upekkhāsambojjhaṅgassa uppādāya saṁvattanti – sattamajjhattatā, saṅkhāramajjhattatā,",
  "atk-abh02a6:266_2": "sattasaṅkhārakelāyanapuggalaparivajjanatā, sattasaṅkhāramajjhattapuggalasevanatā, tadadhimuttatāti.",
  "atk-abh02a6:267_0": "Tattha dvīhākārehi sattamajjhattataṁ samuṭṭhāpeti – ‘tvaṁ attano kammena āgantvā",
  "atk-abh02a6:267_1": "attanova kammena gamissasi. Esopi attano kammena āgantvā attanova kammena gamissati.",
  "atk-abh02a6:267_2": "Tvaṁ kaṁ kelāyasī’ti evaṁ kammassakatapaccavekkhaṇena ca ‘paramatthato sattoyeva",
  "atk-abh02a6:267_3": "natthi. So tvaṁ kaṁ kelāyasī’ti evaṁ nissattapaccavekkhaṇena ca. Dvīhevākārehi saṅkhāramajjhattataṁ",
  "atk-abh02a6:267_4": "samuṭṭhāpeti – ‘idaṁ cīvaraṁ anupubbena vaṇṇavikārañceva jiṇṇabhāvañca upagantvā",
  "atk-abh02a6:267_5": "pādapuñchanacoḷakaṁ hutvā yaṭṭhikoṭiyā chaḍḍanīyaṁ bhavissati. Sace panassa sāmiko",
  "atk-abh02a6:267_6": "bhaveyya, nāssa evaṁ vinassituṁ dadeyyā’ti evaṁ assāmikabhāvapaccavekkhaṇena ca.",
  "atk-abh02a6:267_7": "‘Anaddhaniyaṁ idaṁ tāvakālika’nti evaṁ tāvakālikabhāvapaccavekkhaṇena ca. Yathā ca",
  "atk-abh02a6:267_8": "cīvare, evaṁ pattādīsupi yojanā kātabbā.",
  "atk-abh02a6:268_0": "Sattasaṅkhārakelāyanapuggalaparivajjanatāti ettha yo puggalo gihī vā attano puttadhītādike,",
  "atk-abh02a6:268_1": "pabbajito vā attano antevāsikasamānupajjhāyakādike mamāyati, sahattheneva nesaṁ kesacchedanasūcikammacīvaradhovanarajanapattapacanādīni",
  "atk-abh02a6:268_2": "karoti, muhuttampi apassanto ‘asuko sāmaṇero kuhiṁ? Asuko daharo kuhi’nti? Bhantamigo",
  "atk-abh02a6:268_3": "viya ito cito ca āloketi; aññena kesacchedanādīnaṁ atthāya ‘muhuttaṁ tāva asukaṁ",
  "atk-abh02a6:268_4": "pesethā’ti yāciyamānopi ‘amhepi taṁ attano kammaṁ na kārema, tumhe naṁ gahetvā kilamessathā’ti",
  "atk-abh02a6:268_5": "na deti – ayaṁ sattakelāyano nāma.",
  "atk-abh02a6:269_0": "Yo pana cīvarapattathālakakattarayaṭṭhiādīni mamāyati, aññassa hatthena parāmasitumpi",
  "atk-abh02a6:269_1": "na deti, tāvakālikaṁ yācitopi ‘mayampi imaṁ mamāyantā na paribhuñjāma, tumhākaṁ kiṁ",
  "atk-abh02a6:269_2": "dassāmā’ti vadati – ayaṁ saṅkhārakelāyano nāma. Yo pana tesu dvīsupi vatthūsu majjhatto",
  "atk-abh02a6:269_3": "udāsīno – ayaṁ sattasaṅkhāramajjhatto nāma. Iti ayaṁ upekkhāsambojjhaṅgo evarūpe",
  "atk-abh02a6:269_4": "sattasaṅkhārakelāyanapuggale ārakā parivajjentassāpi, sattasaṅkhāramajjhattapuggale",
  "atk-abh02a6:269_5": "sevantassāpi, ṭhānanisajjādīsu taduppādanatthaṁ ninnapoṇapabbhāracittassāpi uppajjati.",
  "atk-abh02a6:269_6": "Evaṁ uppannassa panassa arahattamaggena bhāvanāpāripūri hotīti pajānāti. Sesaṁ sabbattha uttānatthamevāti.",
  "atk-abh02a6:270": "Bojjhaṅgapabbavaṇṇanā.",
  "atk-abh02a6:271_0": "Imesupi dvīsu pabbesu suddhavipassanāva kathitā. Iti ime cattāro satipaṭṭhānā pubbabhāge",
  "atk-abh02a6:271_1": "nānācittesu labbhanti. Aññeneva hi cittena kāyaṁ pariggaṇhāti, aññena vedanaṁ, aññena",
  "atk-abh02a6:271_2": "cittaṁ, aññena dhamme pariggaṇhāti; lokuttaramaggakkhaṇe pana ekacitteyeva labbhanti.",
  "atk-abh02a6:271_3": "Ādito hi kāyaṁ pariggaṇhitvā āgatassa vipassanāsampayuttā sati kāyānupassanā nāma.",
  "atk-abh02a6:271_4": "Tāya satiyā samannāgato puggalo kāyānupassī nāma. Vipassanaṁ ussukkāpetvā ariyamaggaṁ",
  "atk-abh02a6:271_5": "pattassa maggakkhaṇe maggasampayuttā sati kāyanupassanā nāma. Tāya satiyā samannāgato",
  "atk-abh02a6:271_6": "puggalo kāyānupassī nāma. Vedanaṁ pariggaṇhitvā…. Cittaṁ pariggaṇhitvā…. Dhamme pariggaṇhitvā",
  "atk-abh02a6:271_7": "āgatassa vipassanāsampayuttā sati dhammānupassanā nāma. Tāya satiyā samannāgato puggalo",
  "atk-abh02a6:271_8": "dhammānupassī nāma. Vipassanaṁ ussukkāpetvā ariyamaggaṁ pattassa maggakkhaṇe maggasampayuttā",
  "atk-abh02a6:271_9": "sati dhammānupassanā nāma. Tāya satiyā samannāgato puggalo dhammānupassī nāma. Evaṁ",
  "atk-abh02a6:271_10": "tāva desanā puggale tiṭṭhati. Kāye pana ‘subha’nti vipallāsappahānā kāyapariggāhikā",
  "atk-abh02a6:271_11": "sati maggena samijjhatīti kāyānupassanā nāma. Vedanāya ‘sukha’nti vipallāsappahānā",
  "atk-abh02a6:271_12": "vedanāpariggāhikā sati maggena samijjhatīti vedanānupassanā nāma. Citte ‘nicca’nti",
  "atk-abh02a6:271_13": "vipallāsappahānā cittapariggāhikā sati maggena samijjhatīti cittānupassanā nāma.",
  "atk-abh02a6:271_14": "Dhammesu ‘attā’ti vipallāsappahānā dhammapariggāhikā sati maggena samijjhatīti dhammānupassanā",
  "atk-abh02a6:271_15": "nāma. Iti ekāva maggasampayuttā sati catukiccasādhanaṭṭhena cattāri nāmāni labhati.",
  "atk-abh02a6:271_16": "Tena vuttaṁ – ‘lokuttaramaggakkhaṇe pana ekacitteyeva labbhantī’ti.",
  "atk-abh02a6:272": "Suttantabhājanīyavaṇṇanā.",
  "atk-abh02a6:273": "2. Abhidhammabhājanīyavaṇṇanā",
  "atk-abh02a6:274_0": "374. Abhidhammabhājanīye lokuttarasatipaṭṭhānavasena desanāya āraddhattā yathā kāyādiārammaṇesu",
  "atk-abh02a6:274_1": "lokiyasatipaṭṭhānesu tanti ṭhapitā, evaṁ aṭṭhapetvā sabbānipi kāyānupassādīni satipaṭṭhānāni",
  "atk-abh02a6:274_2": "dhammasaṅgaṇiyaṁ (dha. sa. 355 ādayo) vibhattassa desanānayassa mukhamattameva dassentena niddiṭṭhāni.",
  "atk-abh02a6:275_0": "Tattha nayabhedo veditabbo. Kathaṁ? Kāyānupassanāya tāva sotāpattimagge jhānābhinivese",
  "atk-abh02a6:275_1": "suddhikapaṭipadā, suddhikasuññatā, suññatapaṭipadā, suddhikaappaṇihitaṁ, appaṇihitapaṭipadāti",
  "atk-abh02a6:275_2": "imesu pañcasu ṭhānesu dvinnaṁ dvinnaṁ catukkapañcakanayānaṁ vasena dasa nayā honti.",
  "atk-abh02a6:275_3": "Evaṁ sesesupīti vīsatiyā abhinivesesu dve nayasatāni. Tāni catūhi adhipatīhi catuguṇitāni",
  "atk-abh02a6:275_4": "aṭṭha. Iti suddhikāni dve sādhipatīni aṭṭhāti sabbampi nayasahassaṁ hoti. Tathā vedanānupassanādīsu",
  "atk-abh02a6:275_5": "suddhikasatipaṭṭhāne cāti sotāpattimagge pañca nayasahassāni. Yathā ca sotāpattimagge,",
  "atk-abh02a6:275_6": "evaṁ sesamaggesupīti kusale vīsati nayasahassāni; suññatāpaṇihitānimittādibhedesu",
  "atk-abh02a6:275_7": "pana tato tiguṇe vipāke saṭṭhi nayasahassānīti. Evameva sakiccasādhakānañceva saṁsiddhikakiccānañca",
  "atk-abh02a6:275_8": "kusalavipākasatipaṭṭhānānaṁ niddesavasena duvidho kāyānupassanādivasena ca suddhikavasena",
  "atk-abh02a6:275_9": "ca kusale pañcannaṁ vipāke pañcannanti dasannaṁ niddesavārānaṁ vasena dasappabhedo",
  "atk-abh02a6:275_10": "asītinayasahassapatimaṇḍito abhidhammabhājanīyaniddeso.",
  "atk-abh02a6:276": "3. Pañhāpucchakavaṇṇanā",
  "atk-abh02a6:277_0": "386. Pañhāpucchake pāḷianusāreneva satipaṭṭhānānaṁ kusalādibhāvo veditabbo. Ārammaṇattikesu",
  "atk-abh02a6:277_1": "pana sabbānipi etāni appamāṇaṁ nibbānaṁ ārabbha pavattanato appamāṇārammaṇāneva,",
  "atk-abh02a6:277_2": "na maggārammaṇāni; sahajātahetuvasena pana maggahetukāni; vīriyaṁ vā vīmaṁsaṁ vā",
  "atk-abh02a6:277_3": "jeṭṭhakaṁ katvā maggabhāvanākāle maggādhipatīni; chandacittajeṭṭhakāya maggabhāvanāya",
  "atk-abh02a6:277_4": "navattabbāni maggādhipatīnīti phalakālepi navattabbāneva; atītādīsu ekārammaṇabhāvenapi",
  "atk-abh02a6:277_5": "navattabbāni; nibbānassa pana bahiddhādhammattā bahiddhārammaṇāni nāma hontīti. Evametasmiṁ",
  "atk-abh02a6:277_6": "pañhāpucchake nibbattitalokuttarāneva satipaṭṭhānāni kathitāni. Sammāsambuddhena",
  "atk-abh02a6:277_7": "hi suttantabhājanīyasmiṁyeva lokiyalokuttaramissakā satipaṭṭhānā kathitā; abhidhammabhājanīyapañhāpucchakesu",
  "atk-abh02a6:277_8": "pana lokuttarāyevāti. Evamayaṁ satipaṭṭhānavibhaṅgopi teparivaṭṭaṁ nīharitvā bhājetvā dassitoti.",
  "atk-abh02a6:278": "Sammohavinodaniyā vibhaṅgaṭṭhakathāya",
  "atk-abh02a6:279": "Satipaṭṭhānavibhaṅgavaṇṇanā niṭṭhitā."
}