{
  "tika-s0404t14:0": "2. Nāthavaggo",
  "tika-s0404t14:1": "1-4. Senāsanasuttādivaṇṇanā",
  "tika-s0404t14:2_0": "11-14. Dutiyassa paṭhame nātidūranti gocaraṭṭhānato aḍḍhagāvutato orabhāgatāya nātidūraṁ.",
  "tika-s0404t14:2_1": "Nāccāsannanti pacchimena pamāṇena gocaraṭṭhānato pañcadhanusatikatāya na atiāsannaṁ.",
  "tika-s0404t14:2_2": "Tāya ca pana nātidūranāccāsannatāya gocaraṭṭhānapaṭiparissayādirahitamaggatāya ca",
  "tika-s0404t14:2_3": "gamanassa ca āgamanassa ca yuttarūpattā gamanāgamanasampannaṁ. Divasabhāge mahājanasaṁkiṇṇatābhāvena",
  "tika-s0404t14:2_4": "divā appākiṇṇaṁ. Abhāvattho hi ayaṁ appa-saddo ‘‘appiccho’’tiādīsu viya. Rattiyaṁ",
  "tika-s0404t14:2_5": "manussasaddābhāvena rattiṁ appasaddaṁ. Sabbadāpi janasannipātanigghosābhāvena appanigghosaṁ.",
  "tika-s0404t14:3_0": "Appakasirenāti akasirena sukheneva. Sīlādiguṇānaṁ thirabhāvappattiyā therā. Suttageyyādi",
  "tika-s0404t14:3_1": "bahu sutaṁ etesanti bahussutā. Tamuggahadhāraṇena sammadeva garūnaṁ santike āgamitabhāvena",
  "tika-s0404t14:3_2": "ca āgato pariyattidhammasaṅkhāto āgamo etesanti āgatāgamā. Suttābhidhammasaṅkhātassa",
  "tika-s0404t14:3_3": "dhammassa dhāraṇena dhammadharā. Vinayassa dhāraṇena vinayadharā. Tesaṁ dhammavinayānaṁ",
  "tika-s0404t14:3_4": "mātikāya dhāraṇena mātikādharā. Tattha tattha dhammaparipucchāya paripucchati. Atthaparipucchāya",
  "tika-s0404t14:3_5": "paripañhati vīmaṁsati vicāreti. Idaṁ, bhante, kathaṁ, imassa ko atthoti paripucchāparipañhākāradassanaṁ.",
  "tika-s0404t14:3_6": "Avivaṭañceva pāḷiyā atthaṁ padesantarapāḷidassanena āgamato vivaranti. Anuttānīkatañca",
  "tika-s0404t14:3_7": "yuttivibhāvanena uttāniṁ karonti. Kaṅkhāṭhāniyesu dhammesu saṁsayuppattiyā hetutāya",
  "tika-s0404t14:3_8": "gaṇṭhiṭṭhānabhūtesu pāḷippadesesu yāthāvato vinicchayappadānena kaṅkhaṁ paṭivinodenti.",
  "tika-s0404t14:4_0": "Ettha ca nātidūraṁ nāccāsannaṁ gamanāgamanasampannanti ekaṁ aṅgaṁ, divā appākiṇṇaṁ,",
  "tika-s0404t14:4_1": "rattiṁ appasaddaṁ, appanigghosanti ekaṁ, appaḍaṁsamakasavātātapasarīsapasamphassanti",
  "tika-s0404t14:4_2": "ekaṁ, tasmiṁ kho pana senāsane viharantassa…pe… parikkhārāti ekaṁ, tasmiṁ kho pana",
  "tika-s0404t14:4_3": "senāsane therā…pe… kaṅkhaṁ paṭivinodentīti ekaṁ. Evaṁ pañca aṅgāni veditabbāni. Dutiyādīni uttānatthāni.",
  "tika-s0404t14:5": "Senāsanasuttādivaṇṇanā niṭṭhitā.",
  "tika-s0404t14:6": "5-6. Appamādasuttādivaṇṇanā",
  "tika-s0404t14:7_0": "15-16. Pañcame kārāpakaappamādo nāma ‘‘ime akusalā dhammā pahātabbā, ime kusalā dhammā",
  "tika-s0404t14:7_1": "upasampādetabbā’’ti taṁtaṁparivajjetabbavajjanasampādetabbasampādanavasena pavatto",
  "tika-s0404t14:7_2": "appamādo. Esāti appamādo. Lokiyova na lokuttaro. Ayañcāti ca esāti ca appamādameva",
  "tika-s0404t14:7_3": "vadati. Tesanti cātubhūmakadhammānaṁ. Paṭilābhakattenāti paṭilābhāpanakattena.",
  "tika-s0404t14:8_0": "Jaṅgalānanti jaṅgalacārīnaṁ. Jaṅgala-saddo cettha kharabhāvasāmaññena pathavīpariyāyo,",
  "tika-s0404t14:8_1": "na anupaṭṭhānavidūradesavācī. Tenāha ‘‘pathavītalacārīna’’nti. Padānaṁ vuccamānattā",
  "tika-s0404t14:8_2": "‘‘sapādakapāṇāna’’nti visesetvā vuttaṁ. Samodhānanti antogadhabhāvaṁ. Tenāha ‘‘odhānaṁ",
  "tika-s0404t14:8_3": "pakkhepa’’nti. ‘‘Upakkhepa’’ntipi paṭhanti, upanetvā pakkhipitabbanti attho. Vassikāya",
  "tika-s0404t14:8_4": "pupphaṁ vassikaṁ yathā ‘‘āmalakiyā phalaṁ āmalaka’’nti. Mahātalasminti uparipāsāde.",
  "tika-s0404t14:8_5": "Chaṭṭhaṁ uttānameva.",
  "tika-s0404t14:9": "Appamādasuttādivaṇṇanā niṭṭhitā.",
  "tika-s0404t14:10": "7-8. Paṭhamanāthasuttādivaṇṇanā",
  "tika-s0404t14:11_0": "17-18. Sattame yehi sīlādīhi samannāgato bhikkhu dhammasaraṇatāya dhammeneva nāthati",
  "tika-s0404t14:11_1": "āsīsati abhibhavatīti nātho vuccati, te tassa nāthabhāvakarā dhammā nāthakaraṇāti",
  "tika-s0404t14:11_2": "vuttāti āha ‘‘attano sanāthabhāvakarā patiṭṭhakarāti attho’’ti. Tattha attano patiṭṭhakarāti",
  "tika-s0404t14:11_3": "yassa nāthabhāvakarā, tassa attano patiṭṭhāvidhāyino. Appatiṭṭho anātho, sappatiṭṭho",
  "tika-s0404t14:11_4": "sanāthoti patiṭṭhattho nātha-saddo. Kalyāṇaguṇayogato kalyāṇāti dassento ‘‘sīlādiguṇasampannā’’ti",
  "tika-s0404t14:11_5": "āha. Mijjanalakkhaṇā mettā etassa atthīti mitto. So vuttanayena kalyāṇo assa atthīti",
  "tika-s0404t14:11_6": "tassa atthitāmattaṁ kalyāṇamittapadena vuttaṁ. Assa tena sabbakālaṁ avijahitavāsoti",
  "tika-s0404t14:11_7": "taṁ dassetuṁ ‘‘kalyāṇasahāyo’’ti vuttanti āha ‘‘tevassā’’ti. Te eva kalyāṇamittā",
  "tika-s0404t14:11_8": "assa bhikkhuno. Saha ayanatoti saha pavattanato. Asamodhāne cittena, samodhāne pana",
  "tika-s0404t14:11_9": "cittena ceva kāyena ca sampavaṅko. Sukhaṁ vaco etasmiṁ anukūlagāhimhi ādaragāravavati",
  "tika-s0404t14:11_10": "puggaleti suvaco. Tenāha ‘‘sukhena vattabbo’’tiādi. Khamoti khanto. Tamevassa khamabhāvaṁ",
  "tika-s0404t14:11_11": "dassetuṁ ‘‘gāḷhenā’’tiādi vuttaṁ. Vāmatoti micchā, ayoniso vā gaṇhāti. Paṭippharatīti",
  "tika-s0404t14:11_12": "paṭāṇikabhāvena tiṭṭhati. Padakkhiṇaṁ gaṇhātīti sammā, yoniso vā gaṇhāti.",
  "tika-s0404t14:12_0": "Uccāvacānīti vipulakhuddakāni. Tatrupagamaniyāyāti tatra tatra mahante khuddake ca",
  "tika-s0404t14:12_1": "kamme sādhanavasena upāyena upagacchantiyā, tassa tassa kammassa nipphādane samatthāyāti",
  "tika-s0404t14:12_2": "attho. Tatrupāyāyāti vā tatra tatra kamme sādhetabbe upāyabhūtāya.",
  "tika-s0404t14:13_0": "Dhamme assa kāmoti dhammakāmoti byadhikaraṇānampi bāhirattho samāso hotīti katvā",
  "tika-s0404t14:13_1": "vuttaṁ. Kāmetabbato vā piyāyitabbato kāmo, dhammo. Dhammo kāmo assāti dhammakāmo.",
  "tika-s0404t14:13_2": "Dhammoti pariyattidhammo adhippetoti āha ‘‘tepiṭakaṁ buddhavacanaṁ piyāyatīti attho’’ti.",
  "tika-s0404t14:13_3": "Samudāharaṇaṁ kathanaṁ samudāhāro, piyo samudāhāro etassāti piyasamudāhāro. Sayañcāti",
  "tika-s0404t14:13_4": "ettha ca-saddena ‘‘sakkacca’’nti padaṁ anukaḍḍhati. Tena sayañca sakkaccaṁ desetukāmo",
  "tika-s0404t14:13_5": "hotīti yojanā. Abhidhammo satta pakaraṇāni ‘‘adhiko abhivisiṭṭho ca pariyattidhammo’’ti",
  "tika-s0404t14:13_6": "katvā. Vinayo ubhatovibhaṅgā vinayanato kāyavācānaṁ. Abhivinayo khandhakaparivārā",
  "tika-s0404t14:13_7": "visesato ābhisamācārikadhammakittanato. Ābhisamācārikadhammapāripūrivaseneva hi ādibrahmacariyakadhammapāripūrī.",
  "tika-s0404t14:13_8": "Dhammo eva piṭakadvayassapi pariyattidhammabhāvato. Maggaphalāni abhidhammo ‘‘nibbānadhammassa",
  "tika-s0404t14:13_9": "abhimukho’’ti katvā. Kilesavūpasamakaraṇaṁ pubbabhāgiyā tisso sikkhā saṅkhepato vivaṭṭanissito",
  "tika-s0404t14:13_10": "samatho vipassanā ca. Uḷārapāmojjoti balavapāmojjo. Kāraṇattheti nimittatthe. Kusaladhammanimittaṁ",
  "tika-s0404t14:13_11": "hissa vīriyārambho. Tenāha ‘‘tesaṁ adhigamatthāyā’’ti. Kusalesu dhammesūti vā nipphādetabbe",
  "tika-s0404t14:13_12": "bhummaṁ yathā ‘‘cetaso avūpasame ayonisomanasikārapadaṭṭhāna’’nti. Aṭṭhame natthi vattabbaṁ.",
  "tika-s0404t14:14": "Paṭhamanāthasuttādivaṇṇanā niṭṭhitā.",
  "tika-s0404t14:15": "9. Paṭhamaariyāvāsasuttavaṇṇanā",
  "tika-s0404t14:16_0": "19. Navame ariyānaṁ eva āvāsāti ariyāvāsā anariyānaṁ tādisānaṁ asambhavato. Ariyāti",
  "tika-s0404t14:16_1": "cettha ukkaṭṭhaniddesena khīṇāsavā gahitā. Te ca yasmā tehi sabbakālaṁ avijahitavāsā",
  "tika-s0404t14:16_2": "eva, tasmā vuttaṁ ‘‘te āvasiṁsu āvasanti āvasissantī’’ti. Tattha āvasiṁsūti nissāya",
  "tika-s0404t14:16_3": "āvasiṁsu. Pañcaṅgavippahīnatādayo hi ariyānaṁ apassayā. Tesu pañcaṅgavippahānapaccekasaccapanodanaesanāosaṭṭhāni,",
  "tika-s0404t14:16_4": "‘‘saṅkhāyekaṁ paṭisevati, adhivāseti parivajjeti vinodetī’’ti (dī. ni. 3.308; ma.",
  "tika-s0404t14:16_5": "ni. 2.168; a. ni. 10.20) vuttesu apassenesu vinodanañca maggakiccāneva, itare maggena ca samijjhantīti.",
  "tika-s0404t14:17": "Paṭhamaariyāvāsasuttavaṇṇanā niṭṭhitā.",
  "tika-s0404t14:18": "10. Dutiyaariyāvāsasuttavaṇṇanā",
  "tika-s0404t14:19_0": "20. Dasame kasmā pana bhagavā kurusu viharanto imaṁ suttaṁ abhāsīti āha ‘‘yasmā’’tiādi.",
  "tika-s0404t14:19_1": "Kururaṭṭhaṁ kira tadā tannivāsisattānaṁ yonisomanasikāravantatādinā yebhuyyena suppaṭipannatāya",
  "tika-s0404t14:19_2": "pubbe ca katapuññatābalena vā tadā utuādisampattiyuttameva ahosi. Keci pana ‘‘pubbe",
  "tika-s0404t14:19_3": "pavattakuruvattadhammānuṭṭhānavāsanāya uttarakuru viya yebhuyyena utuādisampannameva",
  "tika-s0404t14:19_4": "hoti. Bhagavato kāle sātisayaṁ utusappāyādiyuttaṁ raṭṭhaṁ ahosī’’ti vadanti. Tattha",
  "tika-s0404t14:19_5": "bhikkhū bhikkhuniyo upāsakā upāsikāyo utupaccayādisampannattā tassa raṭṭhassa sappāyautupaccayasevanena",
  "tika-s0404t14:19_6": "niccaṁ kallasarīrā kallacittā ca honti. Te cittasarīrakallatāya anuggahitapaññābalā",
  "tika-s0404t14:19_7": "gambhīrakathaṁ paṭiggahetuṁ samatthā paṭiccasamuppādanissitānaṁ gambhīrapaññānañca",
  "tika-s0404t14:19_8": "kārakā honti. Tenāha ‘‘kururaṭṭhavāsino bhikkhū gambhīrapaññākārakā’’tiādi.",
  "tika-s0404t14:20_0": "Yuttappayuttāti satipaṭṭhānabhāvanāya yuttā ceva payuttā ca. Tasmiñhi (dī. ni. aṭṭha.",
  "tika-s0404t14:20_1": "2.373; ma. ni. aṭṭha. 1.106) janapade catasso parisā pakatiyāva satipaṭṭhānabhāvanānuyogamanuyuttā",
  "tika-s0404t14:20_2": "viharanti, antamaso dāsakammakaraparijanāpi satipaṭṭhānappaṭisaṁyuttameva kathaṁ",
  "tika-s0404t14:20_3": "kathenti. Udakatitthasuttakantanaṭṭhānādīsupi niratthakakathā nāma nappavattati.",
  "tika-s0404t14:20_4": "Sace kāci itthī, ‘‘amma, tvaṁ kataraṁ satipaṭṭhānabhāvanaṁ manasi karosī’’ti pucchitā",
  "tika-s0404t14:20_5": "‘‘na kiñcī’’ti vadati, taṁ garahanti ‘‘dhīratthu tava jīvitaṁ, jīvamānāpi tvaṁ matasadisā’’ti.",
  "tika-s0404t14:20_6": "Atha naṁ ‘‘mā dāni puna evamakāsī’’ti ovaditvā aññataraṁ satipaṭṭhānaṁ uggaṇhāpenti.",
  "tika-s0404t14:20_7": "Yā pana ‘‘ahaṁ asukaṁ satipaṭṭhānaṁ nāma manasi karomī’’ti vadati, tassā ‘‘sādhu",
  "tika-s0404t14:20_8": "sādhū’’ti sādhukāraṁ datvā ‘‘tava jīvitaṁ sujīvitaṁ, tvaṁ nāma manussattaṁ pattā,",
  "tika-s0404t14:20_9": "tavatthāya sammāsambuddho uppanno’’tiādīhi pasaṁsanti. Na kevalañcettha manussajātikāyeva",
  "tika-s0404t14:20_10": "satipaṭṭhānamanasikārayuttā, te nissāya viharantā tiracchānagatāpi.",
  "tika-s0404t14:21_0": "Tatridaṁ vatthu – eko kira naṭako suvapotakaṁ gahetvā sikkhāpento vicarati. So bhikkhuniupassayaṁ",
  "tika-s0404t14:21_1": "upanissāya vasitvā gamanakāle suvapotakaṁ pamussitvā gato. Taṁ sāmaṇeriyo gahetvā",
  "tika-s0404t14:21_2": "paṭijaggiṁsu, ‘‘buddharakkhito’’ti cassa nāmaṁ akaṁsu. Taṁ ekadivasaṁ purato nisinnaṁ",
  "tika-s0404t14:21_3": "disvā mahātherī āha ‘‘buddharakkhitā’’ti. Kiṁ, ayyoti. Atthi te koci bhāvanāmanasikāroti?",
  "tika-s0404t14:21_4": "Natthayyeti. Āvuso , pabbajitānaṁ santike vasantena nāma vissaṭṭhaattabhāvena bhavituṁ",
  "tika-s0404t14:21_5": "na vaṭṭati, kocideva manasikāro icchitabbo, tvaṁ pana aññaṁ na sakkhissasi, ‘‘aṭṭhi",
  "tika-s0404t14:21_6": "aṭṭhī’’ti sajjhāyaṁ karohīti. So theriyā ovāde ṭhatvā ‘‘aṭṭhi aṭṭhī’’ti sajjhāyanto carati.",
  "tika-s0404t14:22_0": "Taṁ ekadivasaṁ pātova toraṇagge nisīditvā bālātapaṁ tapamānaṁ eko sakuṇo nakhapañjarena",
  "tika-s0404t14:22_1": "aggahesi. So ‘‘kiri kirī’’ti saddamakāsi. Sāmaṇeriyo sutvā, ‘‘ayye, buddharakkhito",
  "tika-s0404t14:22_2": "sakuṇena gahito, mocema na’’nti leḍḍuādīni gahetvā anubandhitvā mocesuṁ. Taṁ ānetvā",
  "tika-s0404t14:22_3": "purato ṭhapitaṁ therī āha, ‘‘buddharakkhita, sakuṇena gahitakāle kiṁ cintesī’’ti.",
  "tika-s0404t14:22_4": "Ayye, na aññaṁ cintesiṁ, ‘‘aṭṭhipuñjova aṭṭhipuñjaṁ gahetvā gacchati, katarasmiṁ",
  "tika-s0404t14:22_5": "ṭhāne vippakirissatī’’ti evaṁ, ayye, aṭṭhipuñjameva cintesinti. Sādhu sādhu, buddharakkhita",
  "tika-s0404t14:22_6": ", anāgate bhavakkhayassa te paccayo bhavissatīti. Evaṁ tattha tiracchānagatāpi satipaṭṭhānamanasikārayuttā.",
  "tika-s0404t14:23_0": "Dīghanikāyādīsu mahānidānādīnīti dīghanikāye mahānidānaṁ (dī. ni. 2.95 ādayo) satipaṭṭhānaṁ",
  "tika-s0404t14:23_1": "(dī. ni. 2.372 ādayo) majjhimanikāye satipaṭṭhānaṁ (ma. ni. 1.105 ādayo) sāropamaṁ",
  "tika-s0404t14:23_2": "(ma. ni. 1.307 ādayo) rukkhopamaṁ raṭṭhapālaṁ māgaṇḍiyaṁ āneñjasappāyanti (ma. ni.",
  "tika-s0404t14:23_3": "3.66 ādayo) evamādīni.",
  "tika-s0404t14:24_0": "Ñāṇādayoti ñāṇañceva taṁsampayuttadhammā ca. Tenāha ‘‘ñāṇanti vutte’’tiādi. Ñāṇasampayuttacittāni",
  "tika-s0404t14:24_1": "labbhanti tehi vinā sampajānatāya asambhavato. Mahācittānīti aṭṭhapi mahākiriyacittāni",
  "tika-s0404t14:24_2": "labbhanti ‘‘satatavihārā’’ti vacanato ñāṇuppattipaccayarahitakālepi pavattijotanato.",
  "tika-s0404t14:24_3": "Dasa cittānīti aṭṭha mahākiriyacittāni hasituppādavoṭṭhabbanacittehi saddhiṁ dasa",
  "tika-s0404t14:24_4": "cittāni labbhanti. Arajjanādussanavasena pavatti tesampi sādhāraṇāti. ‘‘Upekkhako",
  "tika-s0404t14:24_5": "viharatī’’ti vacanato chaḷaṅgupekkhāvasena āgatānaṁ imesaṁ satatavihārānaṁ somanassaṁ",
  "tika-s0404t14:24_6": "kathaṁ labbhatīti āha ‘‘āsevanavasena labbhatī’’ti. Kiñcāpi khīṇāsavo iṭṭhāniṭṭhepi",
  "tika-s0404t14:24_7": "ārammaṇe majjhatto viya bahulaṁ upekkhako viharati attano parisuddhapakatibhāvāvijahanato.",
  "tika-s0404t14:24_8": "Kadāci pana tathā cetobhisaṅkhārābhāve yaṁ taṁ sabhāvato iṭṭhaṁ ārammaṇaṁ , tattha",
  "tika-s0404t14:24_9": "yāthāvasabhāvaggahaṇavasenapi arahato cittaṁ somanassasahagataṁ hutvā pavattateva,",
  "tika-s0404t14:24_10": "tañca kho pubbāsevanavasena. Tena vuttaṁ ‘‘āsevanavasena labbhatī’’ti. Ārakkhakiccaṁ",
  "tika-s0404t14:24_11": "sādheti sativepullappattattā. Caratotiādinā niccasamādānaṁ dasseti, taṁ vikkhepābhāvena daṭṭhabbaṁ.",
  "tika-s0404t14:25_0": "Pabbajjūpagatāti yaṁ kiñci pabbajjaṁ upagatā, na samitapāpā. Bhovādinoti jātimattabrāhmaṇe",
  "tika-s0404t14:25_1": "vadati. Pāṭekkasaccānīti tehi tehi diṭṭhigatikehi pāṭiyekkaṁ gahitāni ‘‘idameva sacca’’nti",
  "tika-s0404t14:25_2": "abhiniviṭṭhāni diṭṭhisaccādīni. Tānipi hi ‘‘idameva sacca’’nti gahaṇaṁ upādāya ‘‘saccānī’’ti",
  "tika-s0404t14:25_3": "voharīyanti. Tenāha ‘‘idamevā’’tiādi. Nīhaṭānīti attano santānato nīharitāni apanītāni.",
  "tika-s0404t14:25_4": "Gahitaggahaṇassāti ariyamaggādhigamato pubbe gahitassa diṭṭhiggāhassa. Vissaṭṭhabhāvavevacanānīti",
  "tika-s0404t14:25_5": "ariyamaggena sabbaso pariccāgabhāvassa adhivacanāni.",
  "tika-s0404t14:26_0": "Natthi etāsaṁ vayo vekallanti avayāti āha ‘‘anūnā’’ti, anavasesoti attho. Esanāti",
  "tika-s0404t14:26_1": "kāmesanādayo. Maggassa kiccanipphatti kathitā rāgādīnaṁ pahīnabhāvadīpanato. Paccavekkhaṇaphalaṁ",
  "tika-s0404t14:26_2": "kathitanti paccavekkhaṇamukhena ariyaphalaṁ kathitaṁ. Adhigate hi aggaphale sabbaso",
  "tika-s0404t14:26_3": "rāgādīnaṁ anuppādadhammataṁ pajānāti, tañca pajānanaṁ paccavekkhaṇañāṇanti.",
  "tika-s0404t14:27": "Dutiyaariyāvāsasuttavaṇṇanā niṭṭhitā.",
  "tika-s0404t14:28": "Nāthavaggavaṇṇanā niṭṭhitā."
}