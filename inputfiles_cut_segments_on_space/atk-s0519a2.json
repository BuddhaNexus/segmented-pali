{
  "atk-s0519a2:0": "2. Uddesavāravaṇṇanā",
  "atk-s0519a2:1_0": "1. Evaṁ saṅgahavārena saṅkhepato dassite hārādayo idāni vibhāgena dassetuṁ ‘‘tattha",
  "atk-s0519a2:1_1": "katame soḷasa hārā’’tiādidesanā āraddhā. Tattha tatthāti yaṁ vuttaṁ – ‘‘soḷasahārā",
  "atk-s0519a2:1_2": "nettī’’ti, tasmiṁ vacane, tissaṁ vā gāthāyaṁ, yāni hāranayamūlapadāni uddhaṭāni,",
  "atk-s0519a2:1_3": "tesūti attho. Katameti pucchāvacanaṁ. Pucchā ca nāmesā pañcavidhā adiṭṭhajotanāpucchā",
  "atk-s0519a2:1_4": "diṭṭhasaṁsandanāpucchā vimaticchedanāpucchā anumatipucchā kathetukamyatāpucchāti.",
  "atk-s0519a2:1_5": "Tāsu ayaṁ kathetukamyatāpucchā. Soḷasāti gaṇanavasena paricchedo. Tena nesaṁ na tato",
  "atk-s0519a2:1_6": "uddhaṁ adho cāti etaparamataṁ dasseti. Sā cetaparamatā parato āvi bhavissati. Hārāti",
  "atk-s0519a2:1_7": "gaṇanavasena paricchinnānaṁ sāmaññato dassanaṁ. Desanā vicayotiādi sarūpadassanaṁ.",
  "atk-s0519a2:2_0": "Tattha kenaṭṭhena hārā? Harīyanti etehi, ettha vā suttageyyādivisayā aññāṇasaṁsayavipallāsāti",
  "atk-s0519a2:2_1": "hārā, haranti vā sayaṁ tāni, haraṇamattameva vāti hārā phalūpacārena. Atha vā harīyanti",
  "atk-s0519a2:2_2": "voharīyanti dhammasaṁvaṇṇakadhammapaṭiggāhakehi dhammassa dānaggahaṇavasenāti hārā.",
  "atk-s0519a2:2_3": "Atha vā hārā viyāti hārā. Yathā hi anekaratanāvalisamūho hārasaṅkhāto attano avayavabhūtaratanasamphassehi",
  "atk-s0519a2:2_4": "samuppajjanīyamānahilādasukho hutvā tadupabhogījanasarīrasantāpaṁ nidāghapariḷāhupajanitaṁ",
  "atk-s0519a2:2_5": "vūpasameti, evametepi nānāvidhaparamattharatanappabandhā saṁvaṇṇanāvisesā attano",
  "atk-s0519a2:2_6": "avayavabhūtaparamattharatanādhigamena samuppādiyamānanibbutisukhā dhammapaṭiggāhakajanahadayaparitāpaṁ",
  "atk-s0519a2:2_7": "kāmarāgādikilesahetukaṁ vūpasamentīti. Atha vā hārayanti aññāṇādīnaṁ hāraṁ apagamaṁ",
  "atk-s0519a2:2_8": "karonti ācikkhantīti vā hārā. Atha vā sotujanacittassa haraṇato ramaṇato ca hārā",
  "atk-s0519a2:2_9": "niruttinayena, yathā – ‘‘bhavesu vantagamano bhagavā’’ti (visuddhi. 1.144; pārā.",
  "atk-s0519a2:2_10": "aṭṭha. 1.1 verañjakaṇḍavaṇṇanā). Ayaṁ tāva hārānaṁ sādhāraṇato attho.",
  "atk-s0519a2:3_0": "Asādhāraṇato pana desīyati saṁvaṇṇīyati etāya suttatthoti desanā, desanāsahacaraṇato",
  "atk-s0519a2:3_1": "vā desanā. Nanu ca aññepi hārā desanāsaṅkhātassa suttassa atthasaṁvaṇṇanato desanāsahacārinovāti?",
  "atk-s0519a2:3_2": "Saccametaṁ, ayaṁ pana hāro yebhuyyena yathārutavaseneva viññāyamāno desanāya saha",
  "atk-s0519a2:3_3": "caratīti vattabbataṁ arahati, na tathā pare. Na hi assādādīnavanissaraṇādisandassanarahitā",
  "atk-s0519a2:3_4": "suttadesanā atthi. Assādādisandassanavibhāvanalakkhaṇo cāyaṁ hāroti.",
  "atk-s0519a2:4": "Viciyanti etena, ettha vā padapañhādayo, viciti eva vā tesanti vicayo. Pāḷiyaṁ pana vicinatīti vicayoti ayamattho dassito.",
  "atk-s0519a2:5": "Yuttīti upapattisādhanayutti, idha pana yuttivicāraṇā yutti uttarapadalopena ‘‘rūpabhavo rūpa’’nti yathā, yuttisahacaraṇato vā. Idhāpi desanāhāre vuttanayena attho vitthāretabbo.",
  "atk-s0519a2:6": "Padaṭṭhānanti āsannakāraṇaṁ, idhāpi padaṭṭhānavicāraṇātiādi vuttanayeneva veditabbaṁ.",
  "atk-s0519a2:7": "Lakkhīyanti etena, ettha vā ekalakkhaṇā dhammā avuttāpi ekavacanenāti lakkhaṇaṁ.",
  "atk-s0519a2:8": "Viyūhīyanti vibhāgena piṇḍīyanti etena, ettha vāti byūho. Nibbacanādīnaṁ sutte dassiyamānānaṁ catunnaṁ byūhoti catubyūho, catunnaṁ vā byūho etthāti catubyūho.",
  "atk-s0519a2:9": "Āvaṭṭīyanti etena, ettha vā sabhāgā visabhāgā ca dhammā, tesaṁ vā āvaṭṭananti āvaṭṭo.",
  "atk-s0519a2:10": "Vibhajīyanti etena, ettha vā sādhāraṇāsādhāraṇānaṁ saṁkilesavodānadhammānaṁ bhūmiyoti vibhatti, vibhajanaṁ vā etesaṁ bhūmiyāti vibhatti.",
  "atk-s0519a2:11": "Paṭipakkhavasena parivattīyanti iminā, ettha vā sutte vuttadhammā, parivattanaṁ vā tesanti parivattano.",
  "atk-s0519a2:12": "Vividhaṁ vacanaṁ ekassevatthassa vācakametthāti vivacanaṁ, vivacanameva vevacanaṁ, vividhaṁ vuccati etena atthoti vā vivacanaṁ. Sesaṁ vuttanayameva.",
  "atk-s0519a2:13": "Pakārehi pabhedato vā ñāpīyanti iminā, ettha vā atthāti paññatti.",
  "atk-s0519a2:14": "Otārīyanti anuppavesīyanti etena, ettha vā suttāgatā dhammā paṭiccasamuppādādīsūti otaraṇo.",
  "atk-s0519a2:15": "Sodhīyanti samādhīyanti etena, ettha vā sutte padapadatthapañhārambhāti sodhano.",
  "atk-s0519a2:16": "Adhiṭṭhīyanti anupavattīyanti etena, ettha vā sāmaññavisesabhūtā dhammā vinā vikappenāti adhiṭṭhāno.",
  "atk-s0519a2:17": "Parikaroti abhisaṅkharoti phalanti parikkhāro, hetu paccayo ca, parikkhāraṁ ācikkhatīti parikkhāro, hāro, parikkhāravisayattā parikkhārasahacaraṇato vā parikkhāro.",
  "atk-s0519a2:18": "Samāropīyanti etena, ettha vā padaṭṭhānādimukhena dhammāti samāropano. Sabbattha ca bhāvasādhanavasenāpi attho sambhavatīti tassāpi vasena yojetabbaṁ.",
  "atk-s0519a2:19_0": "Tassāti yathāvuttassa hāruddesassa. Anugītīti vuttassevatthassa sukhaggahaṇatthaṁ",
  "atk-s0519a2:19_1": "anupacchā gāyanagāthā, tāsu osānagāthāya atthato asaṁkiṇṇāti padatthena saṅkararahitā,",
  "atk-s0519a2:19_2": "tena yadipi keci hārā aññamaññaṁ avisiṭṭhā viya dissanti, tathāpi tesaṁ atthato saṅkaro",
  "atk-s0519a2:19_3": "natthīti dasseti. So ca nesaṁ asaṅkaro lakkhaṇaniddese supākaṭo hoti. Etesañcevāti",
  "atk-s0519a2:19_4": "etesaṁ soḷasannaṁ hārānaṁ. Yathā asaṅkaro, tathā ceva bhavati. Kiṁ bhavati? Vitthāratayā",
  "atk-s0519a2:19_5": "vitthārena. Nayavibhatti nayena upāyena ñāyena vibhāgo. Etena taṁ eva asaṅkiṇṇataṁ",
  "atk-s0519a2:19_6": "vibhāveti. Keci ‘‘vitthāranayā’’ti paṭhanti, taṁ na sundaraṁ, ayañca gāthā kesuci potthakesu natthi.",
  "atk-s0519a2:20_0": "2. Evaṁ hāre uddisitvā idāni naye uddisituṁ ‘‘tattha katame’’tiādi vuttaṁ. Tattha",
  "atk-s0519a2:20_1": "nayanti saṁkilese vodānāni ca vibhāgato ñāpentīti nayā, nīyanti vā tāni etehi , ettha",
  "atk-s0519a2:20_2": "vāti nayā, nayanamattameva vāti nayā, nīyanti vā sayaṁ dhammakathikehi upanīyanti",
  "atk-s0519a2:20_3": "suttassa atthapavicayatthanti nayā. Atha vā nayā viyāti nayā. Yathā hi ekattādayo",
  "atk-s0519a2:20_4": "nayā sammā paṭivijjhiyamānā paccayapaccayuppannadhammānaṁ yathākkamaṁ sambandhavibhāgabyāpāravirahānurūpaphalabhāvadassanena",
  "atk-s0519a2:20_5": "asaṅkarato sammutisaccaparamatthasaccānaṁ sabhāvaṁ pavedayantā paramatthasaccappaṭivedhāya",
  "atk-s0519a2:20_6": "saṁvattanti, evametepi kaṇhasukkasappaṭibhāgadhammavibhāgadassanena aviparītasuttatthāvabodhāya",
  "atk-s0519a2:20_7": "abhisambhuṇantā veneyyānaṁ catusaccappaṭivedhāya saṁvattanti. Atha vā pariyattiatthassa",
  "atk-s0519a2:20_8": "nayanato saṁkilesato yamanato ca nayā niruttinayena.",
  "atk-s0519a2:21_0": "Nandiyāvaṭṭotiādīsu nandiyāvaṭṭassa viya āvaṭṭo etassāti nandiyāvaṭṭo, yathā hi nandiyāvaṭṭo",
  "atk-s0519a2:21_1": "antoṭhitena padhānāvayavena bahiddhā āvaṭṭati, evamayampi nayoti attho. Atha vā nandiyā",
  "atk-s0519a2:21_2": "taṇhāya pamodassa vā āvaṭṭo etthāti nandiyāvaṭṭo. Tīhi avayavehi lobhādīhi saṁkilesapakkhe",
  "atk-s0519a2:21_3": "alobhādīhi ca vodānapakkhe pukkhalo sobhanoti tipukkhalo. Asantāsanajavaparakkamādivisesayogena",
  "atk-s0519a2:21_4": "sīho bhagavā, tassa vikkīḷitaṁ desanāvacīkammabhūto vihāroti katvā vipallāsatappaṭipakkhaparidīpanato",
  "atk-s0519a2:21_5": "sīhassa vikkīḷitaṁ etthāti sīhavikkīḷito, nayo. Balavisesayogadīpanato vā sīhavikkīḷitasadisattā",
  "atk-s0519a2:21_6": "nayo sīhavikkīḷito. Balaviseso cettha saddhādibalaṁ, dasabalāni eva vā. Atthanayattayadisābhāvena",
  "atk-s0519a2:21_7": "kusalādidhammānaṁ ālocanaṁ disālocanaṁ. Tathā ālocitānaṁ tesaṁ dhammānaṁ atthanayattayayojane",
  "atk-s0519a2:21_8": "samānayanato aṅkuso viya aṅkuso. Gāthāsu lañjeti pakāseti suttatthanti lañjako, nayo",
  "atk-s0519a2:21_9": "ca so lañjako cāti nayalañjako. Gatāti ñātā, matāti attho. So eva vā pāṭho. Sesaṁ",
  "atk-s0519a2:21_10": "vuttanayena veditabbaṁ.",
  "atk-s0519a2:22_0": "3. Evaṁ nayepi uddisitvā idāni mūlapadāni uddisituṁ ‘‘tattha katamānī’’tiādi āraddhaṁ.",
  "atk-s0519a2:22_1": "Tattha mūlāni ca tāni nayānaṁ paṭṭhānabhāgānañca patiṭṭhābhāvato padāni ca adhigamūpāyabhāvato",
  "atk-s0519a2:22_2": "koṭṭhāsabhāvato cāti mūlapadāni. Kosallasambhūtaṭṭhena, kucchitānaṁ vā pāpadhammānaṁ",
  "atk-s0519a2:22_3": "salanato viddhaṁsanato, kusānaṁ vā rāgādīnaṁ lavanato, kusā viya vā lavanato, kusena",
  "atk-s0519a2:22_4": "vā ñāṇena lātabbato pavattetabbato kusalāni, tappaṭipakkhato akusalānīti padattho veditabbo.",
  "atk-s0519a2:23_0": "Evaṁ gaṇanaparicchedato jātibhedato ca mūlapadāni dassetvā idāni sarūpato dassento",
  "atk-s0519a2:23_1": "saṁkilesapakkhaṁyeva paṭhamaṁ uddisati ‘‘taṇhā’’tiādinā. Tattha tasati paritasatīti",
  "atk-s0519a2:23_2": "taṇhā. Avindiyaṁ vindati, vindiyaṁ na vindatīti avijjā, vijjāpaṭipakkhāti vā avijjā.",
  "atk-s0519a2:23_3": "Lubbhanti tena, sayaṁ vā lubbhati, lubbhanamattameva vā soti lobho. Dosamohesupi",
  "atk-s0519a2:23_4": "eseva nayo. Asubhe ‘‘subha’’nti pavattā saññā subhasaññā. Sukhasaññādīsupi imināva",
  "atk-s0519a2:23_5": "nayena attho veditabbo. Saṅgahanti gaṇanaṁ. Samosaraṇanti samoropanaṁ.",
  "atk-s0519a2:24_0": "Paccanīkadhamme sametīti samatho. Aniccādīhi vividhehi ākārehi passatīti vipassanā.",
  "atk-s0519a2:24_1": "Alobhādayo lobhādipaṭipakkhato veditabbā. Asubhe ‘‘asubha’’nti pavattā saññā asubhasaññā,",
  "atk-s0519a2:24_2": "kāyānupassanāsatipaṭṭhānaṁ. Saññāsīsena hi desanā. Dukkhasaññādīsupi eseva nayo.",
  "atk-s0519a2:25_0": "Idaṁ uddānanti idaṁ vuttasseva atthassa vippakiṇṇabhāvena nassituṁ adatvā uddhaṁ",
  "atk-s0519a2:25_1": "dānaṁ rakkhaṇaṁ uddānaṁ, saṅgahavacananti attho. ‘‘Cattāro vipallāsā’’tipi pāṭho.",
  "atk-s0519a2:25_2": "Kilesabhūmīti saṁkilesabhūmi sabbesaṁ akusaladhammānaṁ samosaraṇaṭṭhānattā. Kusalānaṁ",
  "atk-s0519a2:25_3": "yāni tīṇi mūlāni. ‘‘Kusalānī’’tipi paṭhanti. Satipaṭṭhānāti asubhasaññādayo sandhāyāha.",
  "atk-s0519a2:25_4": "Indriyabhūmīti saddhādīnaṁ vimuttiparipācanindriyānaṁ samosaraṇaṭṭhānattā vuttaṁ.",
  "atk-s0519a2:25_5": "Yujjantīti yojīyanti. Khoti padapūraṇe, avadhāraṇatthe vā nipāto. Tena ete evāti",
  "atk-s0519a2:25_6": "dasseti. Aṭṭhārasevāti vā. Mūlapadāti mūlapadāni, liṅgavipallāso vā.",
  "atk-s0519a2:26": "Uddesavāravaṇṇanā niṭṭhitā."
}