{
  "atk-s0101a7:0": "7. Jāliyasuttavaṇṇanā",
  "atk-s0101a7:1": "Dve pabbajitavatthuvaṇṇanā",
  "atk-s0101a7:2_0": "378.Evaṁme sutaṁ…pe… kosambiyanti jāliyasuttaṁ. Tatrāyaṁ apubbapadavaṇṇanā. Ghositārāmeti",
  "atk-s0101a7:2_1": "ghositena seṭṭhinā kate ārāme. Pubbe kira allakapparaṭṭhaṁ nāma ahosi. Tato kotūhaliko",
  "atk-s0101a7:2_2": "nāma daliddo chātakabhayena saputtadāro avantiraṭṭhaṁ gacchanto puttaṁ vahituṁ asakkonto",
  "atk-s0101a7:2_3": "chaḍḍetvā agamāsi, mātā nivattitvā taṁ gahetvā gatā, te ekaṁ gopālakagāmaṁ pavisiṁsu.",
  "atk-s0101a7:2_4": "Gopālakena ca tadā bahupāyāso paṭiyatto hoti, te tato pāyāsaṁ labhitvā bhuñjiṁsu.",
  "atk-s0101a7:2_5": "Atha so puriso balavapāyāsaṁ bhutto jīrāpetuṁ asakkonto rattibhāge kālaṁ katvā tattheva",
  "atk-s0101a7:2_6": "sunakhiyā kucchismiṁ paṭisandhiṁ gahetvā kukkuro jāto, so gopālakassa piyo ahosi.",
  "atk-s0101a7:2_7": "Gopālako ca paccekabuddhaṁ upaṭṭhahati. Paccekabuddhopi bhattakiccapariyosāne kukkurassa",
  "atk-s0101a7:2_8": "ekekaṁ piṇḍaṁ deti, so paccekabuddhe sinehaṁ uppādetvā gopālakena saddhiṁ paṇṇasālampi",
  "atk-s0101a7:2_9": "gacchati. Gopālake asannihite bhattavelāyaṁ sayameva gantvā kālārocanatthaṁ paṇṇasāladvāre",
  "atk-s0101a7:2_10": "bhussati, antarāmaggepi caṇḍamige disvā bhussitvā palāpeti. So paccekabuddhe mudukena",
  "atk-s0101a7:2_11": "cittena kālaṁkatvā devaloke nibbatti. Tatrassa ghosakadevaputto tveva nāmaṁ ahosi.",
  "atk-s0101a7:2_12": "So devalokato cavitvā kosambiyaṁ ekassa kulassa ghare nibbatti. Taṁ aputtako seṭṭhi",
  "atk-s0101a7:2_13": "tassa mātāpitūnaṁ dhanaṁ datvā puttaṁ katvā aggahesi. Atha attano putte jāte sattakkhattuṁ",
  "atk-s0101a7:2_14": "ghātāpetuṁ upakkami. So puññavantatāya sattasupi ṭhānesu maraṇaṁ appatvā avasāne",
  "atk-s0101a7:2_15": "ekāya seṭṭhidhītāya veyyattiyena laddhajīvito aparabhāge pituaccayena seṭṭhiṭṭhānaṁ",
  "atk-s0101a7:2_16": "patvā ghosakaseṭṭhi nāma jāto. Aññepi kosambiyaṁ kukkuṭaseṭṭhi, pāvāriyaseṭṭhīti",
  "atk-s0101a7:2_17": "dve seṭṭhino atthi, iminā saddhiṁ tayo ahesuṁ.",
  "atk-s0101a7:3_0": "Tena ca samayena himavantato pañcasatatāpasā sarīrasantappanatthaṁ antarantarākosambiṁ",
  "atk-s0101a7:3_1": "āgacchanti, tesaṁ ete tayo seṭṭhī attano attano uyyānesu paṇṇakuṭiyo katvā upaṭṭhānaṁ",
  "atk-s0101a7:3_2": "karonti. Athekadivasaṁ te tāpasā himavantato āgacchantā mahākantāre tasitā kilantā",
  "atk-s0101a7:3_3": "ekaṁ mahantaṁ vaṭarukkhaṁ patvā tattha adhivatthāya devatāya santikā saṅgahaṁ paccāsisantā",
  "atk-s0101a7:3_4": "nisīdiṁsu. Devatā sabbālaṅkāravibhūsitaṁ hatthaṁ pasāretvā tesaṁ pānīyapānakādīni",
  "atk-s0101a7:3_5": "datvā kilamathaṁ paṭivinodesi, ete devatāyānubhāvena vimhitā pucchiṁsu – “kiṁ nu",
  "atk-s0101a7:3_6": "kho, devate, kammaṁ katvā tayā ayaṁ sampatti laddhā”ti? Devatā āha – “loke buddho",
  "atk-s0101a7:3_7": "nāma bhagavā uppanno, so etarahi sāvatthiyaṁ viharati, anāthapiṇḍiko gahapati taṁ",
  "atk-s0101a7:3_8": "upaṭṭhahati. So uposathadivasesu attano bhatakānaṁ pakatibhattavetanameva datvā uposathaṁ",
  "atk-s0101a7:3_9": "kārāpesi. Athāhaṁ ekadivasaṁ majjhanhike pātarāsatthāya āgato kañci bhatakakammaṁ",
  "atk-s0101a7:3_10": "akarontaṁ disvā – ‘ajja manussā kasmā kammaṁ na karontī’ti pucchiṁ. Tassa me tamatthaṁ",
  "atk-s0101a7:3_11": "ārocesuṁ. Athāhaṁ etadavocaṁ – ‘idāni upaḍḍhadivaso gato, sakkā nu kho upaḍḍhuposathaṁ",
  "atk-s0101a7:3_12": "kātu’nti. Tato seṭṭhissa paṭivedetvā “sakkā kātu”nti āha. Svāhaṁ upaḍḍhadivasaṁ upaḍḍhuposathaṁ",
  "atk-s0101a7:3_13": "samādiyitvā tadaheva kālaṁ katvā imaṁ sampattiṁ paṭilabhi”nti.",
  "atk-s0101a7:4_0": "Atha te tāpasā “buddho kira uppanno”ti sañjātapītipāmojjā tatova sāvatthiṁ gantukāmā",
  "atk-s0101a7:4_1": "hutvāpi – “bahukārā no upaṭṭhākaseṭṭhino tesampi imamatthamārocessāmā”ti kosambiṁ",
  "atk-s0101a7:4_2": "gantvā seṭṭhīhi katasakkārabahumānā “tadaheva mayaṁ gacchāmā”ti āhaṁsu. “Kiṁ, bhante,",
  "atk-s0101a7:4_3": "turitāttha, nanu tumhe pubbe cattāro pañca māse vasitvā gacchathā”ti ca vutte taṁ",
  "atk-s0101a7:4_4": "pavattiṁ ārocesuṁ. “Tena hi, bhante, saheva gacchāmā”ti ca vutte “gacchāma mayaṁ,",
  "atk-s0101a7:4_5": "tumhe saṇikaṁ āgacchathā”ti sāvatthiṁ gantvā bhagavato santike pabbajitvā arahattaṁ",
  "atk-s0101a7:4_6": "pāpuṇiṁsu. Tepi seṭṭhino pañcasatapañcasatasakaṭaparivārā sāvatthiṁ gantvā dānādīni",
  "atk-s0101a7:4_7": "datvā kosambiṁ āgamanatthāya bhagavantaṁ yācitvā paccāgamma tayo vihāre kāresuṁ.",
  "atk-s0101a7:4_8": "Tesu kukkuṭaseṭṭhinā kato kukkuṭārāmo nāma, pāvāriyaseṭṭhinā kato pāvārikambavanaṁ",
  "atk-s0101a7:4_9": "nāma, ghositaseṭṭhinā kato ghositārāmo nāma ahosi. Taṁ sandhāya vuttaṁ – “kosambiyaṁ",
  "atk-s0101a7:4_10": "viharati ghositārāme”ti.",
  "atk-s0101a7:5_0": "Muṇḍiyoti idaṁ tassa nāmaṁ. Jāliyoti idampi itarassa nāmameva. Yasmā panassa upajjhāyo",
  "atk-s0101a7:5_1": "dārumayena pattena piṇḍāya carati, tasmā dārupattikantevāsīti vuccati. Etadavocunti",
  "atk-s0101a7:5_2": "upārambhādhippāyena vādaṁ āropetukāmā hutvā etadavocuṁ. Iti kira nesaṁ ahosi, sace",
  "atk-s0101a7:5_3": "samaṇo gotamo “taṁ jīvaṁ taṁ sarīra”nti vakkhati, athassa mayaṁ etaṁ vādaṁ āropessāma",
  "atk-s0101a7:5_4": "– “bho gotama, tumhākaṁ laddhiyā idheva satto bhijjati, tena vo vādo ucchedavādo",
  "atk-s0101a7:5_5": "hotī”ti. Sace pana “aññaṁ jīvaṁ aññaṁ sarīra”nti vakkhati, athassetaṁ vādaṁ āropessāma",
  "atk-s0101a7:5_6": "“tumhākaṁ vāde rūpaṁ bhijjati, na satto bhijjati. Tena vo vāde satto sassato āpajjatī”ti.",
  "atk-s0101a7:5_7": "Atha bhagavā “ime vādāropanatthāya pañhaṁ pucchanti, mama sāsane ime dve ante anupagamma",
  "atk-s0101a7:5_8": "majjhimā paṭipadā atthīti na jānanti, handa nesaṁ pañhaṁ avissajjetvā tassāyeva paṭipadāya",
  "atk-s0101a7:5_9": "āvibhāvatthaṁ dhammaṁ desemī”ti cintetvā “tena hāvuso”tiādimāha.",
  "atk-s0101a7:6_0": "379-380. Tattha kallaṁ nu kho tassetaṁ vacanāyāti tassetaṁ saddhāpabbajitassa tividhaṁ",
  "atk-s0101a7:6_1": "sīlaṁ paripūretvā paṭhamajjhānaṁ pattassa yuttaṁ nu kho etaṁ vattunti attho. Taṁ",
  "atk-s0101a7:6_2": "sutvā paribbājakā puthujjano nāma yasmā nibbicikiccho na hoti, tasmā kadāci evaṁ",
  "atk-s0101a7:6_3": "vadeyyāti maññamānā – “kallaṁ tassetaṁ vacanāyā”ti āhaṁsu. Atha ca panāhaṁ na vadāmīti",
  "atk-s0101a7:6_4": "ahaṁ etamevaṁ jānāmi, no ca evaṁ vadāmi, atha kho kasiṇaparikammaṁ katvā bhāventassa",
  "atk-s0101a7:6_5": "paññābalena uppannaṁ mahaggatacittametanti saññaṁ ṭhapesiṁ. Nakallaṁ tassetanti idaṁ",
  "atk-s0101a7:6_6": "te paribbājakā – “yasmā khīṇāsavo vigatasammoho tiṇṇavicikiccho, tasmā na yuttaṁ",
  "atk-s0101a7:6_7": "tassetaṁ vattu”nti maññamānā vadanti. Sesamettha uttānatthamevāti.",
  "atk-s0101a7:7": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a7:8": "Jāliyasuttavaṇṇanā niṭṭhitā."
}