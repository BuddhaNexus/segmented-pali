{
  "tika-vin08t21:0": "21. Pavāraṇāvinicchayakathā",
  "tika-vin08t21:1_0": "116. Evaṁ paṭiggahaṇavinicchayaṁ kathetvā idāni pavāraṇāvinicchayaṁ kathetuṁ “paṭikkhepapavāraṇā”tiādimāha.",
  "tika-vin08t21:1_1": "Tattha paṭikkhipanaṁ paṭikkhepo, asampaṭicchananti attho. Pavāriyate pavāraṇā, paṭisedhanantyattho.",
  "tika-vin08t21:1_2": "Paṭikkhepasaṅkhātā pavāraṇā paṭikkhepapavāraṇā. Atha vā paṭikkhepavasena pavāraṇā",
  "tika-vin08t21:1_3": "paṭikkhepapavāraṇā. Pañcannaṁ bhojanānaṁ aññataraṁ bhuñjantassa aññasmiṁ bhojane",
  "tika-vin08t21:1_4": "abhihaṭe paṭikkhepasaṅkhātā pavāraṇāti sambandho.",
  "tika-vin08t21:2_0": "117.Yaṁ asnātīti yaṁ bhuñjati. Ambilapāyāsādīsūti ādi-saddena khīrapāyāsādiṁ saṅgaṇhāti.",
  "tika-vin08t21:2_1": "Tattha ambilapāyāsaggahaṇena takkādiambilasaṁyuttā ghanayāgu vuttā. Khīrapāyāsaggahaṇena",
  "tika-vin08t21:2_2": "khīrasaṁyuttā yāgu saṅgayhati. Pavāraṇaṁ janetīti anatirittabhojanāpattinibandhanaṁ",
  "tika-vin08t21:2_3": "paṭikkhepaṁ sādheti. Katopi paṭikkhepo anatirittabhojanāpattinibandhano na hoti,",
  "tika-vin08t21:2_4": "akataṭṭhāneyeva tiṭṭhatīti āha “pavāraṇaṁ na janetī”ti.",
  "tika-vin08t21:3_0": "“Yāgu-saddassa pavāraṇajanakayāguyāpi sādhāraṇattā ‘yāguṁ gaṇhathā’ti vuttepi pavāraṇā",
  "tika-vin08t21:3_1": "hotīti pavāraṇaṁ janetiyevāti vutta”nti tīsupi gaṇṭhipadesu vuttaṁ. Taṁ parato tattheva",
  "tika-vin08t21:3_2": "“bhattamissakaṁ yāguṁ āharitvā”ti ettha vuttakāraṇena na sameti. Vuttañhi tattha",
  "tika-vin08t21:3_3": "– heṭṭhā ayāguke nimantane udakakañjikakhīrādīhi saddhiṁ madditaṁ bhattameva sandhāya",
  "tika-vin08t21:3_4": "“yāguṁ gaṇhathā”ti vuttattā pavāraṇā hoti. “Bhattamissakaṁ yāguṁ āharitvā”ti ettha",
  "tika-vin08t21:3_5": "pana visuṁ yāguyā vijjamānattā pavāraṇā na hotīti. Tasmā tattha vuttanayeneva khīrādīhi",
  "tika-vin08t21:3_6": "saddhiṁ madditaṁ bhattameva sandhāya “yāguṁ gaṇhathā”ti vuttattā yāguyāva tattha",
  "tika-vin08t21:3_7": "abhāvato pavāraṇā hotīti evamettha kāraṇaṁ vattabbaṁ. Evañhi sati parato “yenāpucchito,",
  "tika-vin08t21:3_8": "tassa atthitāyā”ti aṭṭhakathāya vuttakāraṇenapi saṁsandati, aññathā gaṇṭhipadesuyeva",
  "tika-vin08t21:3_9": "pubbāparavirodho āpajjati, aṭṭhakathāya ca na sametīti. Sace…pe… paññāyatīti iminā",
  "tika-vin08t21:3_10": "vuttappamāṇassa macchamaṁsakhaṇḍassa nahāruno vā sabbhāvamattaṁ dasseti. Tāhīti puthukāhi.",
  "tika-vin08t21:4_0": "Sālivīhiyavehi katasattūti yebhuyyanayena vuttaṁ, satta dhaññāni pana bhajjitvā katopi",
  "tika-vin08t21:4_1": "sattuyeva. Tenevāha “kaṅguvaraka…pe… sattusaṅgahameva gacchatī”ti. Sattumodakoti",
  "tika-vin08t21:4_2": "sattuyo piṇḍetvā kato apakko sattuguḷo. Vimativinodaniyaṁ pana “sattumodakoti sattuṁ",
  "tika-vin08t21:4_3": "temetvā kato apakko, sattuṁ pana pisitvā piṭṭhaṁ katvā temetvā pūvaṁ katvā pacanti,",
  "tika-vin08t21:4_4": "taṁ na pavāretī”ti vuttaṁ.",
  "tika-vin08t21:5_0": "Pañcannaṁ bhojanānaṁ aññataravasena vippakatabhojanabhāvassa upacchinnattā “mukhe",
  "tika-vin08t21:5_1": "sāsapamattampi…pe… na pavāretī”ti vuttaṁ. “Akappiyamaṁsaṁ paṭikkhipati, na pavāretī”ti",
  "tika-vin08t21:5_2": "vacanato sace saṅghikaṁ lābhaṁ attano apāpuṇantaṁ jānitvā vā ajānitvā vā paṭikkhipati,",
  "tika-vin08t21:5_3": "na pavāreti paṭikkhipitabbasseva paṭikkhittattā, alajjisantakaṁ paṭikkhipantopi na",
  "tika-vin08t21:5_4": "pavāreti. Avatthutāyāti anatirittāpattisādhikāya pavāraṇāya avatthubhāvato. Etena",
  "tika-vin08t21:5_5": "paṭikkhipitabbasseva paṭikkhittabhāvaṁ dīpeti. Yañhi paṭikkhipitabbaṁ hoti, tassa",
  "tika-vin08t21:5_6": "paṭikkhepo āpattiyā aṅgaṁ na hotīti taṁ pavāraṇāya avatthūti vuccati.",
  "tika-vin08t21:6": "118.Āsannataraṁ aṅganti hatthapāsato bahi ṭhatvā onamitvā dentassa sīsaṁ āsannataraṁ hoti, tassa orimantena paricchinditabbaṁ.",
  "tika-vin08t21:7_0": "Upanāmetīti iminā kāyābhihāraṁ dasseti. Apanāmetvāti abhimukhaṁ haritvā. Idaṁ bhattaṁ",
  "tika-vin08t21:7_1": "gaṇhāti vadatīti kiñci apanāmetvā vadati. Kevalaṁ vācābhihārassa anadhippetattā gaṇhathāti",
  "tika-vin08t21:7_2": "gahetuṁ āraddhaṁ. Hatthapāsato bahi ṭhitassa satipi dātukāmatābhihāre paṭikkhipantassa",
  "tika-vin08t21:7_3": "dūrabhāveneva pavāraṇāya abhāvato therassapi dūrabhāvamattaṁ gahetvā pavāraṇāya abhāvaṁ",
  "tika-vin08t21:7_4": "dassento “therassa dūrabhāvato”tiādimāha, na pana therassa abhihārasambhavato. Sacepi",
  "tika-vin08t21:7_5": "gahetvā gato hatthapāse ṭhito hoti, kiñci pana avatvā ādhāraṭṭhāne ṭhitattā abhihāro",
  "tika-vin08t21:7_6": "nāma na hotīti “dūtassa ca anabhiharaṇato”ti vuttaṁ. “Gahetvā āgatena ‘bhattaṁ gaṇhathā’ti",
  "tika-vin08t21:7_7": "vutte abhihāro nāma hotīti ‘sace pana gahetvā āgato bhikkhu…pe… pavāraṇā hotī’ti",
  "tika-vin08t21:7_8": "vutta”nti tīsupi gaṇṭhipadesu vuttaṁ. Keci pana “pattaṁ kiñcipi upanāmetvā ‘imaṁ",
  "tika-vin08t21:7_9": "bhattaṁ gaṇhathā’ti vuttanti gahetabba”nti vadanti, taṁ yuttaṁ viya dissati vācābhihārassa",
  "tika-vin08t21:7_10": "idha anadhippetattā.",
  "tika-vin08t21:8_0": "Parivesanāyāti bhattagge. Abhihaṭāva hotīti parivesakeneva abhihaṭā hoti. Tatodātukāmatāya",
  "tika-vin08t21:8_1": "gaṇhantaṁ paṭikkhipantassa pavāraṇā hotīti ettha aggaṇhantampi paṭikkhipato pavāraṇā",
  "tika-vin08t21:8_2": "hotiyeva. Kasmā? Dātukāmatāya abhihaṭattā, “tasmā sā abhihaṭāva hotī”ti hi vuttaṁ.",
  "tika-vin08t21:8_3": "Teneva tīsupi gaṇṭhipadesu “dātukāmābhihāre sati kevalaṁ ‘dassāmī’ti gahaṇameva abhihāro",
  "tika-vin08t21:8_4": "na hoti, ‘dassāmī’ti gaṇhantepi agaṇhantepi dātukāmatābhihārova abhihāro hoti, tasmā",
  "tika-vin08t21:8_5": "gahaṇasamaye vā aggahaṇasamaye vā taṁ paṭikkhipato pavāraṇā hotī”ti vuttaṁ. Idāni",
  "tika-vin08t21:8_6": "tassa asati dātukāmatābhihāre gahaṇasamayepi paṭikkhipato pavāraṇā na hotīti dassetuṁ",
  "tika-vin08t21:8_7": "“sace panā”tiādi vuttaṁ. Kaṭacchunā anukkhittampi pubbe eva abhihaṭattā pavāraṇā",
  "tika-vin08t21:8_8": "hotīti “abhihaṭāva hotī”ti vuttaṁ. Uddhaṭamatteti bhājanato viyojitamatte. Dvinnaṁ",
  "tika-vin08t21:8_9": "samabhārepīti parivesakassa ca aññassa ca bhattapacchibhāraggahaṇe sambhūtepīti attho.",
  "tika-vin08t21:9_0": "119.Rasaṁ gaṇhathāti ettha kevalaṁ maṁsarasassa apavāraṇājanakassa nāmena vuttattā",
  "tika-vin08t21:9_1": "paṭikkhipato pavāraṇā na hoti. Maccharasantiādīsu maccho ca rasañcāti atthasambhavato,",
  "tika-vin08t21:9_2": "vatthunopi tādisattā pavāraṇā hoti. “Idaṁ gaṇhathā”tipi avatvā tuṇhībhūtena abhihaṭaṁ",
  "tika-vin08t21:9_3": "paṭikkhipatopi hoti eva.",
  "tika-vin08t21:10_0": "Karambakoti missakādhivacanametaṁ. Yañhi bahūhi missetvā karonti, so “karambako”ti",
  "tika-vin08t21:10_1": "vuccati, so sacepi maṁsena missetvā kato hoti, “karambakaṁ gaṇhathā”ti apavāraṇārahassa",
  "tika-vin08t21:10_2": "nāmena vuttattā paṭikkhipato pavāraṇā na hoti. “Maṁsakarambakaṁ gaṇhathā”ti vutte",
  "tika-vin08t21:10_3": "pana “maṁsamissakaṁ gaṇhathā”ti vuttaṁ hoti, tasmā pavāraṇāva hoti.",
  "tika-vin08t21:11_0": "120.“Uddissakata”nti maññamānoti ettha “vatthuno kappiyattā akappiyasaññāya paṭikkhepatopi",
  "tika-vin08t21:11_1": "acittakattā imassa sikkhāpadassa pavāraṇā hotī”ti vadanti. “Heṭṭhā ayāguke nimantane",
  "tika-vin08t21:11_2": "udakakañjikakhīrādīhi saddhiṁ madditaṁ bhattameva sandhāya ‘yāguṁ gaṇhathā’ti vuttattā",
  "tika-vin08t21:11_3": "pavāraṇā hoti, ‘bhattamissakaṁ yāguṁ āharitvā’ti ettha pana visuṁ yāguyā vijjamānattā",
  "tika-vin08t21:11_4": "pavāraṇā na hotī”ti vadanti. Ayamettha adhippāyoti “yenāpucchito”tiādinā vuttamevatthaṁ",
  "tika-vin08t21:11_5": "sandhāya vadati. Kāraṇaṁ panettha duddasanti ettha eke tāva vadanti “yasmā yāgumissakaṁ",
  "tika-vin08t21:11_6": "nāma bhattameva na hoti, khīrādikampi hotiyeva, tasmā karambake viya pavāraṇāya na",
  "tika-vin08t21:11_7": "bhavitabbaṁ, evañca sati ‘yāgu bahutarā vā hoti samasamā vā, na pavāreti, yāgu mandā,",
  "tika-vin08t21:11_8": "bhattaṁ bahutaraṁ, pavāretī’ti ettha kāraṇaṁ duddasa”nti. Keci pana vadanti “yāgumissakaṁ",
  "tika-vin08t21:11_9": "nāma bhattaṁ, tasmā taṁ paṭikkhipato pavāraṇāya eva bhavitabbaṁ, evañca sati ‘idha",
  "tika-vin08t21:11_10": "pavāraṇā hoti, na hotī’ti ettha kāraṇaṁ duddasa”nti.",
  "tika-vin08t21:12_0": "Yathā cettha kāraṇaṁ duddasaṁ, evaṁ parato “missakaṁ gaṇhathā”ti etthāpi kāraṇaṁ",
  "tika-vin08t21:12_1": "duddasamevāti veditabbaṁ. Na hi pavāraṇappahonakassa appabahubhāvo pavāraṇāya bhāvābhāvanimittaṁ,",
  "tika-vin08t21:12_2": "kiñcarahi pavāraṇājanakassa nāma gahaṇamevettha pamāṇaṁ, tasmā “idañca karambakena",
  "tika-vin08t21:12_3": "na samānetabba”ntiādinā yampi kāraṇaṁ vuttaṁ, tampi pubbe vuttena saṁsandiyamānaṁ",
  "tika-vin08t21:12_4": "na sameti. Yadi hi missakanti bhattamissakeyeva ruḷhaṁ siyā, evaṁ sati yathā “bhattamissakaṁ",
  "tika-vin08t21:12_5": "gaṇhathā”ti vutte bhattaṁ bahutaraṁ vā samaṁ vā appataraṁ vā hoti, pavāretiyeva,",
  "tika-vin08t21:12_6": "evaṁ “missakaṁ gaṇhathā”ti vuttepi appatarepi bhatte pavāraṇāya bhavitabbaṁ “missaka”nti",
  "tika-vin08t21:12_7": "bhattamissakeyeva ruḷhattā. Tathā hi “missakanti bhattamissakeyeva ruḷhavohārattā",
  "tika-vin08t21:12_8": "idaṁ pana bhattamissakamevāti vutta”nti tīsupi gaṇṭhipadesu vuttaṁ. Atha missakanti",
  "tika-vin08t21:12_9": "bhattamissake ruḷhaṁ na hoti, missakabhattaṁ pana sandhāya “missakaṁ gaṇhathā”ti",
  "tika-vin08t21:12_10": "vuttanti. Evampi yathā ayāguke nimantane khīrādīhi sammadditaṁ bhattameva sandhāya",
  "tika-vin08t21:12_11": "“yāguṁ gaṇhathā”ti vutte pavāraṇā hoti, evamidhāpi missakabhattameva sandhāya “missakaṁ",
  "tika-vin08t21:12_12": "gaṇhathā”ti vutte bhattaṁ appaṁ vā hotu, bahu vā, pavāraṇā eva siyā, tasmā missakanti",
  "tika-vin08t21:12_13": "bhattamissake ruḷhaṁ vā hotu, missakaṁ sandhāya bhāsitaṁ vā, ubhayathāpi pubbenāparaṁ",
  "tika-vin08t21:12_14": "na sametīti kimettha kāraṇacintāya. Īdisesu pana ṭhānesu aṭṭhakathāpamāṇeneva gantabbanti",
  "tika-vin08t21:12_15": "ayaṁ amhākaṁ khanti.",
  "tika-vin08t21:13_0": "Vimativinodaniyaṁ pana “uddissakatanti maññamānoti ettha vatthuno kappiyattā ‘pavāritova",
  "tika-vin08t21:13_1": "hotī’ti vuttaṁ. Tañce uddissakatameva hoti, paṭikkhepo natthi. Ayametthādhippāyoti",
  "tika-vin08t21:13_2": "‘yenāpucchito’tiādinā vuttamevatthaṁ sandhāya vadati. Kāraṇaṁ panettha duddasanti",
  "tika-vin08t21:13_3": "bhattassa bahutarabhāve pavāraṇāya sambhavakāraṇaṁ duddasaṁ, aññathā karambakepi",
  "tika-vin08t21:13_4": "macchādibahubhāve pavāraṇā bhaveyyāti adhippāyo. Yathā cettha kāraṇaṁ duddasaṁ, evaṁ",
  "tika-vin08t21:13_5": "parato ‘missakaṁ gaṇhathā’ti etthāpi kāraṇaṁ duddasamevāti daṭṭhabbaṁ. Yañca ‘idaṁ",
  "tika-vin08t21:13_6": "pana bhattamissakamevā’tiādi kāraṇaṁ vuttaṁ, tampi ‘appataraṁ na pavāretī’ti vacanena",
  "tika-vin08t21:13_7": "na sametī”ti ettakameva vuttaṁ.",
  "tika-vin08t21:14_0": "“Visuṁ katvā detīti bhattassa upari ṭhitaṁ rasādiṁ visuṁ gahetvā detī”ti tīsupi gaṇṭhipadesu",
  "tika-vin08t21:14_1": "vuttaṁ. Kehici pana “yathā bhattasitthaṁ na patati, tathā gāḷhaṁ hatthena pīḷetvā",
  "tika-vin08t21:14_2": "parissāvetvā detī”ti vuttaṁ. Tatthāpi kāraṇaṁ na dissati. Yathā hi bhattamissakaṁ",
  "tika-vin08t21:14_3": "yāguṁ āharitvā “yāguṁ gaṇhathā”ti vatvā yāgumissakaṁ bhattampi dentaṁ paṭikkhipato",
  "tika-vin08t21:14_4": "pavāraṇā na hoti, evamidhāpi bahukhīrarasādīsu bhattesu “khīraṁ gaṇhathā”tiādīni",
  "tika-vin08t21:14_5": "vatvā dinnāni khīrādīni vā detu khīrādimissakaṁ bhattaṁ vā, ubhayathāpi pavāraṇāya",
  "tika-vin08t21:14_6": "na bhavitabbaṁ, tasmā “visuṁ katvā detī”ti tenākārena dentaṁ sandhāya vuttaṁ, na",
  "tika-vin08t21:14_7": "pana bhattamissakaṁ katvā dīyamānaṁ paṭikkhipato pavāraṇā hotīti dassanatthanti gahetabbaṁ.",
  "tika-vin08t21:14_8": "Yadi pana bhattamissakaṁ katvā dīyamāne pavāraṇā hotīti adhippāyena aṭṭhakathāyaṁ",
  "tika-vin08t21:14_9": "“visuṁ katvā detī”ti vuttaṁ, evaṁ sati aṭṭhakathāyevettha pamāṇanti gahetabbaṁ, na",
  "tika-vin08t21:14_10": "pana kāraṇantaraṁ gavesitabbaṁ. Vimativinodaniyaṁ pana “visuṁ katvā detīti ‘rasaṁ",
  "tika-vin08t21:14_11": "gaṇhathā’tiādinā vācāya visuṁ katvā detīti attho gahetabbo, na pana kāyena rasādiṁ",
  "tika-vin08t21:14_12": "viyojetvāti tathā aviyojitepi paṭikkhipato pavāraṇāya asambhavato apavāraṇāpahonakassa",
  "tika-vin08t21:14_13": "nāmena vuttattā bhattamissakayāguṁ āharitvā ‘yāguṁ gaṇhathā’ti vuttaṭṭhānādīsu viya,",
  "tika-vin08t21:14_14": "aññathā ettha yathā pubbāparaṁ na virujjhati, tathā adhippāyo gahetabbo”ti vuttaṁ.",
  "tika-vin08t21:15_0": "Nāvā vā setu vātiādimhi nāvādiabhiruhanādikkhaṇe kiñci ṭhatvāpi abhiruhanādikātabbattepi",
  "tika-vin08t21:15_1": "gamanatapparatāya ṭhānaṁ nāma na hoti, janasammaddena pana anokāsādibhāvena ṭhātuṁ",
  "tika-vin08t21:15_2": "na vaṭṭati. Acāletvāti vuttaṭṭhānato aññasmiṁ pīṭhappadese vā uddhaṁ vā apelletvā,",
  "tika-vin08t21:15_3": "tasmiṁ eva pana ṭhāne parivattetuṁ labhati. Tenāha “yena passenā”tiādi. Sace ukkuṭikaṁ",
  "tika-vin08t21:15_4": "nisinno pāde amuñcitvāpi bhūmiyaṁ nisīdati, iriyāpathaṁ vikopento nāma hotīti ukkuṭikāsanaṁ",
  "tika-vin08t21:15_5": "avikopetvā sukhena nisīdituṁ “tassa pana heṭṭhā…pe… nisīdanakaṁ dātabba”nti vuttaṁ.",
  "tika-vin08t21:15_6": "“Āsanaṁ acāletvāti pīṭhe phuṭṭhokāsato ānisadamaṁsaṁ amocetvā anuṭṭhahitvāti vuttaṁ",
  "tika-vin08t21:15_7": "hoti. Adinnādāne viya ṭhānācāvanaṁ na gahetabba”nti tīsupi gaṇṭhipadesu vuttaṁ.",
  "tika-vin08t21:16_0": "121.Akappiyakatanti ettha akappiyakatasseva anatirittabhāvato kappiyaṁ akārāpetvā",
  "tika-vin08t21:16_1": "tasmiṁ patte pakkhittaṁ mūlaphalādiyeva atirittaṁ na hoti, akappiyabhojanaṁ vā kuladūsanādinā",
  "tika-vin08t21:16_2": "uppannaṁ. Sesaṁ pana pattapariyāpannaṁ atirittameva hoti, paribhuñjituṁ vaṭṭati,",
  "tika-vin08t21:16_3": "taṁ pana mūlaphalādiṁ paribhuñjitukāmena tato nīharitvā kappiyaṁ kārāpetvā aññasmiṁ",
  "tika-vin08t21:16_4": "bhājane ṭhapetvā atirittaṁ kārāpetvā paribhuñjitabbaṁ.",
  "tika-vin08t21:17_0": "122.So puna kātuṁ na labhatīti tasmiṁyeva bhājane kariyamānaṁ paṭhamaṁ katena saddhiṁ",
  "tika-vin08t21:17_1": "kataṁ hotīti puna soyeva kātuṁ na labhati, añño labhati. Aññasmiṁ pana bhājane tena",
  "tika-vin08t21:17_2": "vā aññena vā kātuṁ vaṭṭati. Tenāha “yena akataṁ, tena kātabbaṁ, yañca akataṁ, taṁ",
  "tika-vin08t21:17_3": "kātabba”nti. Tenāpīti ettha pi-saddo na kevalaṁ aññenevāti imamatthaṁ dīpeti. Evaṁ",
  "tika-vin08t21:17_4": "katanti aññasmiṁ bhājane kataṁ.",
  "tika-vin08t21:18": "Pesetvāti anupasampannassa hatthe pesetvā. Imassa vinayakammabhāvato “anupasampannassa hatthe ṭhitaṁ na kātabba”nti vuttaṁ.",
  "tika-vin08t21:19_0": "Sace pana āmisasaṁsaṭṭhānīti ettha sace mukhagatenāpi anatirittena āmisena saṁsaṭṭhāni",
  "tika-vin08t21:19_1": "honti, pācittiyamevāti veditabbaṁ, tasmā pavāritena bhojanaṁ atirittaṁ kārāpetvā",
  "tika-vin08t21:19_2": "bhuñjantenapi yathā akatena missaṁ na hoti, evaṁ mukhañca hatthañca suddhaṁ katvā",
  "tika-vin08t21:19_3": "bhuñjitabbaṁ. Kiñcāpi apavāritassa purebhattaṁ yāmakālikādīni āhāratthāya paribhuñjatopi",
  "tika-vin08t21:19_4": "anāpatti, pavāritassa pana pavāraṇamūlakaṁ dukkaṭaṁ hotiyevāti “yāmakālikaṁ…pe… ajjhohāre",
  "tika-vin08t21:19_5": "ajjhohāre āpatti dukkaṭassā”ti pāḷiyaṁ vuttaṁ.",
  "tika-vin08t21:20": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t21:21": "Paṭikkhepapavāraṇāvinicchayakathālaṅkāro nāma",
  "tika-vin08t21:22": "Ekavīsatimo paricchedo."
}