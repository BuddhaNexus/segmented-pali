{
  "anya-e0501n4:0": "5. Samanantarapaccayo",
  "anya-e0501n4:1": "Paccayadhammavibhāgo ca paccayuppannadhammavibhāgo ca anantapaccaya sadiso.",
  "anya-e0501n4:2_0": "Kenaṭṭhena samanantaroti. Suṭṭhu anantaraṭṭhena samanantaro. Yathā silāthambhādīsu",
  "anya-e0501n4:2_1": "rūpakalāpā ekābaddhā samānāpi rūpa dhammabhāvena saṇṭhāna jātikattā majjhe paricchedarūpasahitā",
  "anya-e0501n4:2_2": "eva honti. Dvinnaṁ rūpakalāpānaṁ majjhe antaraṁ nāma vivaraṁ nāma atthiyeva. Na tathā",
  "anya-e0501n4:2_3": "purimapacchimānaṁ dvinnaṁ cittacetasika kalāpānaṁ majjhe. Te pana arūpadhammabhāvena",
  "anya-e0501n4:2_4": "asaṇṭhāna jātikattā majjhe paricchedadhammassa nāma kassaci ākāsavivarassa abhāvato",
  "anya-e0501n4:2_5": "sabbaso antara rahitā eva honti. Lokassapi dvinnaṁ kalāpānaṁ antaraṁ nāma na dissati.",
  "anya-e0501n4:2_6": "Tato ime sattā cittaṁ nāma niccaṁ dhuvaṁ thāvaraṁ avipariṇāmadhammanti evaṁ citte",
  "anya-e0501n4:2_7": "niccasaññino honti. Evaṁ suṭṭhu anantaraṭṭhena samanantaro. Anantaraṭṭhenāti ca attano",
  "anya-e0501n4:2_8": "anantare attasadisassa dhammantarassa uppādanaṭṭhenāti pubbe vuttameva.",
  "anya-e0501n4:3_0": "Evaṁ sante nirodhasamāpattikāle purimacittaṁ nāma neva saññānāsaññāyatanacittaṁ,",
  "anya-e0501n4:3_1": "pacchimacittaṁ nāma ariyaphalacittaṁ, dvinnaṁ cittānaṁ antare ekarattidivampi dverattidivānipi.La.",
  "anya-e0501n4:3_2": "Sattarattidivānipi acittako hoti. Asaññasattabhūmiyaṁpi purime kāmabhave cuticittaṁ",
  "anya-e0501n4:3_3": "purimacittaṁ nāma. Pacchime kāmabhave paṭisandhicittaṁ pacchimacittaṁ nāma, dvinnaṁ",
  "anya-e0501n4:3_4": "cittānaṁ antare asaññasattabhave pañcakappasatāni puggalo acittako tiṭṭhati. Tattha",
  "anya-e0501n4:3_5": "dve purimacittāni attano anantare attasadisassa dhammantarassa uppādanapaccayasattirahitāni",
  "anya-e0501n4:3_6": "hontīti. Na honti. Mahantehi pana bhāvanāpaṇidhibalehi paṭibāhitattā purimacittāni",
  "anya-e0501n4:3_7": "ca nirujjhamānāni anantare dhammantarassa uppādana sattisahitāni eva nirujjhanti.",
  "anya-e0501n4:3_8": "Pacchimacittāni ca uppajjamānāni tasmiṁ khaṇe ekābaddhabhāvena anuppajjitvā cirakāle",
  "anya-e0501n4:3_9": "eva uppajjanti. Na ca ettakamattena purimacittānaṁ anantare dhammantarassa uppādana",
  "anya-e0501n4:3_10": "sattināma natthīti ca, te anantarapaccayadhammā nāma na hontīti ca sakkā vattuṁ.",
  "anya-e0501n4:3_11": "Yathā taṁ rañño yodhā nāma atthi, kadāci rājā kālaṁ ñatvā tumhe idāni māyujjhatha,",
  "anya-e0501n4:3_12": "yuddhakālo na hoti, asukasmiṁ kāle eva yujjhathāti vadeyya. Te ca tadā ayujjhamānā",
  "anya-e0501n4:3_13": "vicareyyuṁ. Evaṁ santepi tesaṁ yujjhanasatti nāma natthīti ca, te yodhā nāma na hontīti",
  "anya-e0501n4:3_14": "ca na sakkā vattunti.",
  "anya-e0501n4:4_0": "Ettha vadeyyuṁ, imasmiṁ paccaye te pana arūpadhammabhāvena asaṇṭhāna jātikattā majjheparicchedadhammassa",
  "anya-e0501n4:4_1": "nāma kassaci abhāvato sabbaso antararahitā eva hontīti vuttaṁ. Evaṁ sante pubbe ārammaṇa",
  "anya-e0501n4:4_2": "paccaye bherisaddavīṇāsaddopamāhi yo cittānaṁ khaṇe khaṇe uppādo ca nirodho ca vutto,",
  "anya-e0501n4:4_3": "so amhehi kathaṁ paccetabboti. Aññamaññaviruddhānaṁ nānācittānaṁ khaṇamattepi pubbāpara",
  "anya-e0501n4:4_4": "parivattanassa loke paññāyanato. Ayamattho pubbe citta yamakadīpaniyaṁ vitthārato",
  "anya-e0501n4:4_5": "vuttoyevāti. Samanantarapaccaya dīpanā niṭṭhitā."
}