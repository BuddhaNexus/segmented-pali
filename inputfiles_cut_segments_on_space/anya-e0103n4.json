{
  "anya-e0103n4:0": "4. Pathavīkasiṇaniddesavaṇṇanā",
  "anya-e0103n4:1_0": "51.Phāsuhotīti āvāsasappāyādilābhena manasikāraphāsutā bhāvanānukūlatā hoti. Parisodhentenāti",
  "anya-e0103n4:1_1": "tesaṁ tesaṁ gaṇṭhiṭṭhānānaṁ chindanavasena visodhentena. Akilamantoyevāti akilantakāyo",
  "anya-e0103n4:1_2": "eva. Sati hi kāyakilamathe siyā kammaṭṭhānamanasikārassa antarāyoti adhippāyo. Gaṇṭhiṭṭhānanti",
  "anya-e0103n4:1_3": "atthato, adhippāyato ca dubbinivedhatāya gaṇṭhibhūtaṁ ṭhānaṁ. Chinditvāti yāthāvato",
  "anya-e0103n4:1_4": "atthassa, adhippāyassa ca vibhāvanena chinditvā, vibhūtaṁ supākaṭaṁ katvāti adhippāyo.",
  "anya-e0103n4:1_5": "Suvisuddhanti suṭṭhu visuddhaṁ, nigumbaṁ nijjaṭanti attho.",
  "anya-e0103n4:2": "Ananurūpavihāravaṇṇanā",
  "anya-e0103n4:3_0": "52.Aññatarenāti aññatarenāpi, pageva anekehīti adhippāyo. Mahantabhāvo mahattaṁ.",
  "anya-e0103n4:3_1": "Tathā sesesu. Soṇḍavā soṇḍī. Tathā paṇṇantiādīsu. Bodhiaṅgaṇādīsu kātabbaṁ idha ‘‘vatta’’nti",
  "anya-e0103n4:3_2": "adhippetanti āha ‘‘pānīyaghaṭaṁ vā ritta’’nti. Niṭṭhitāyāti paviṭṭhapaviṭṭhānaṁ dānena",
  "anya-e0103n4:3_3": "parikkhīṇāya. Jiṇṇavihārepi yatra bhikkhū evaṁ vadanti ‘‘āyasmā, yathāsukhaṁ samaṇadhammaṁ",
  "anya-e0103n4:3_4": "karotu, mayaṁ paṭijaggissāmā’’ti. Evarūpe vihātabbanti ayampi nayo labbhati, vuttanayattā pana na vutto.",
  "anya-e0103n4:4_0": "Mahāpathavihāreti mahāpathasamīpe vihāre. Bhājanadārudoṇikādīnīti rajanabhājanāni,",
  "anya-e0103n4:4_1": "rajanatthāya dāru, dārumayadoṇikā, rajanapacanaṭṭhānaṁ, dhovanaphalakanti evamādīni.",
  "anya-e0103n4:4_2": "Sākahārikāti sākahāriniyo itthiyo. Visabhāgasaddo kāmaguṇūpasaṁhito gītasaddoti vadanti,",
  "anya-e0103n4:4_3": "kevalopi itthisaddo visabhāgasaddo eva. Tatrāti pupphavante vihāre. Tādisoyevāti",
  "anya-e0103n4:4_4": "‘‘tatthassa kammaṭṭhānaṁ gahetvā’’tiādinā yādiso paṇṇavante vihāre upaddavo vutto,",
  "anya-e0103n4:4_5": "tādisoyeva. ‘‘Pupphahārikāyo pupphaṁ ocinantiyo’’ti pana vattabbaṁ. Ayamidha viseso.",
  "anya-e0103n4:5": "Patthanīyeti tattha vasantesu sambhāvanāvasena upasaṅkamanādinā patthetabbe. Tenāha ‘‘leṇasammate’’ti. Dakkhiṇāgirīti magadhavisaye dakkhiṇāgirīti vadanti.",
  "anya-e0103n4:6": "Visabhāgārammaṇāni iṭṭhāni, aniṭṭhāni ca. Aniṭṭhānaṁ hi dassanatthaṁ ‘‘ghaṭehi nighaṁsantiyo’’tiādi vuttaṁ. Dabbūpakaraṇayoggā rukkhā dabbūpakaraṇarukkhā.",
  "anya-e0103n4:7_0": "Yo pana vihāro. Khalanti dhaññakaraṇaṭṭhānaṁ. Gāvo rundhanti ‘‘sassaṁ khādiṁsū’’ti.",
  "anya-e0103n4:7_1": "Udakavāranti kedāresu sassānaṁ dātabbaudakavāraṁ. Ayampīti mahāsaṅghabhogopi vihāro.",
  "anya-e0103n4:7_2": "Vāriyamānā kammaṭṭhānikena bhikkhunā.",
  "anya-e0103n4:8_0": "Samuddasāmuddikanadīnissitaṁ udakapaṭṭanaṁ. Mahānagarānaṁ āyadvārabhūtaṁ aṭavimukhādinissitaṁ",
  "anya-e0103n4:8_1": "thalapaṭṭanaṁ. Appasannā honti. Tenassa tattha phāsuvihāro na hotīti adhippāyo. Maññamānā rājamanussā.",
  "anya-e0103n4:9_0": "Samosaraṇenāti ito cito sañcaraṇena. Papāteti papātasīse ṭhatvā gāyi ‘‘gītasaddena",
  "anya-e0103n4:9_1": "idhāgataṁ papāte pātetvā khādissāmī’’ti. Vegena gahetvāti vegenāgantvā ‘‘kuhiṁ yāsī’’ti khandhe gahetvā.",
  "anya-e0103n4:10": "Yatthāti yasmiṁ vihāre, vihārasāmantā vā na sakkā hoti kalyāṇamittaṁ laddhuṁ, tattha vihāre so alābho mahādosoti yojanā.",
  "anya-e0103n4:11_0": "Panthaninti panthe nīto pavattitoti panthanī, magganissito vihāro. Taṁ panthaniṁ.",
  "anya-e0103n4:11_1": "Soṇḍinti soṇḍisahito vihāro soṇḍī, taṁ soṇḍiṁ. Tathā paṇṇantiādīsu. Nagaranissitaṁ",
  "anya-e0103n4:11_2": "nagaranti vuttaṁ uttarapadalopena yathā ‘‘bhīmaseno bhīmo’’ti. Dārunāti dārunissitena",
  "anya-e0103n4:11_3": "saha. Visabhāgenāti yo visabhāgehi vusīyati, visabhāgānaṁ vā nivāso, so vihāro visabhāgo.",
  "anya-e0103n4:11_4": "Tena visabhāgena saddhiṁ. Paccantanissitañca sīmānissitañca asappāyañca paccantasīmāsappāyaṁ.",
  "anya-e0103n4:11_5": "Yattha mitto na labbhati, tampīti sabbattha ṭhāna-saddāpekkhāya napuṁsakaniddeso.",
  "anya-e0103n4:11_6": "Iti viññāyāti ‘‘bhāvanāya ananurūpānī’’ti evaṁ vijānitvā.",
  "anya-e0103n4:12": "Anurūpavihāravaṇṇanā",
  "anya-e0103n4:13_0": "53.Ayaṁanurūpo nāmāti ayaṁ vihāro bhāvanāya anurūpo nāma. Nātidūranti gocaraṭṭhānato",
  "anya-e0103n4:13_1": "aḍḍhagāvutato orabhāgatāya na atidūraṁ. Nāccāsannanti pacchimena pamāṇena gocaraṭṭhānato",
  "anya-e0103n4:13_2": "pañcadhanusatikatāya na atiāsannaṁ. Tāya ca pana nātidūranāccāsannatāya, gocaraṭṭhānaṁ",
  "anya-e0103n4:13_3": "parissayādirahitamaggatāya ca gamanassa ca āgamanassa ca yuttarūpattā gamanāgamanasampannaṁ.",
  "anya-e0103n4:13_4": "Divasabhāge mahājanasaṁkiṇṇatābhāvena divā appākiṇṇaṁ. Abhāvattho hi ayaṁ appa-saddo",
  "anya-e0103n4:13_5": "‘‘appiccho’’tiādīsu (ma. ni. 1.336) viya. Rattiyaṁ janālāpasaddābhāvena rattiṁ appasaddaṁ.",
  "anya-e0103n4:13_6": "Sabbadāpi janasannipātanigghosābhāvena appanigghosaṁ. Appakasirenāti akasirena sukheneva.",
  "anya-e0103n4:13_7": "Sīlādiguṇānaṁ thirabhāvappattiyā therā. Suttageyyādi bahu sutaṁ etesanti bahussutā.",
  "anya-e0103n4:13_8": "Vācuggatakaraṇena, sammadeva garūnaṁ santike āgamitabhāvena ca āgato pariyattidhammasaṅkhāto",
  "anya-e0103n4:13_9": "āgamo etesanti āgatāgamā. Suttābhidhammasaṅkhātassa dhammassa dhāraṇena dhammadharā.",
  "anya-e0103n4:13_10": "Vinayassa dhāraṇena vinayadharā. Tesaṁyeva dhammavinayānaṁ mātikāya dhāraṇena mātikādharā.",
  "anya-e0103n4:13_11": "Tattha tattha dhammaparipucchāya paripucchati. Atthaparipucchāya paripañhati vīmaṁsati",
  "anya-e0103n4:13_12": "vicāreti. Idaṁ, bhante, kathaṁ imassa ko atthoti paripucchanaparipañhākāradassanaṁ.",
  "anya-e0103n4:13_13": "Avivaṭañceva pāḷiyā atthaṁ padesantarapāḷidassanena āgamato vivaranti. Anuttānīkatañca",
  "anya-e0103n4:13_14": "yuttivibhāvanena uttānīkaronti. Kaṅkhaṭṭhāniyesu dhammesu saṁsayuppattiyā hetutāya",
  "anya-e0103n4:13_15": "gaṇṭhiṭṭhānabhūtesu pāḷipadesesu yāthāvato vinicchayadānena kaṅkhaṁ paṭivinodenti.",
  "anya-e0103n4:13_16": "Ettha ca ‘‘nātidūraṁ, nāccāsannaṁ, gamanāgamanasampanna’’nti ekaṁ aṅgaṁ, ‘‘divā appākiṇṇaṁ,",
  "anya-e0103n4:13_17": "rattiṁ appasaddaṁ appanigghosa’’nti ekaṁ, ‘‘appaḍaṁsamakasavātātapasarīsapasamphassa’’nti",
  "anya-e0103n4:13_18": "ekaṁ, ‘‘tasmiṁ kho pana senāsane viharantassa…pe… parikkhārā’’ti ekaṁ, ‘‘tasmiṁ kho",
  "anya-e0103n4:13_19": "pana senāsane therā…pe… kaṅkhaṁ paṭivinodentī’’ti ekaṁ. Evaṁ pañca aṅgāni veditabbāni.",
  "anya-e0103n4:14": "Khuddakapalibodhavaṇṇanā",
  "anya-e0103n4:15": "54. Khuddakapalibodhupacchede payojanaṁ parato āgamissati. Aggaḷaanuvātaparibhaṇḍadānādinā daḷhīkammaṁ vā. Tantacchedādīsu tunnakammaṁ vā kātabbaṁ.",
  "anya-e0103n4:16": "Bhāvanāvidhānavaṇṇanā",
  "anya-e0103n4:17_0": "55.Sabbakammaṭṭhānavasenāti anukkamena niddisiyamānassa cattālīsavidhassa sabbassa",
  "anya-e0103n4:17_1": "kammaṭṭhānassa vasena. Piṇḍapātapaṭikkantenāti piṇḍapātaparibhogato paṭinivattena,",
  "anya-e0103n4:17_2": "piṇḍapātabhuttāvinā onītapattapāṇināti attho. Bhattasammadaṁ paṭivinodetvāti bhojananimittaṁ",
  "anya-e0103n4:17_3": "parissamaṁ vinodetvā. Āhāre hi āsayaṁ paviṭṭhamatte tassa āgantukatāya yebhuyyena",
  "anya-e0103n4:17_4": "siyā sarīrassa koci parissamo, taṁ vūpasametvā. Tasmiṁ hi avūpasante sarīrakhedena",
  "anya-e0103n4:17_5": "cittaṁ ekaggataṁ na labheyyāti. Pavivitteti janavivitte. Sukhanisinnenāti pallaṅkaṁ",
  "anya-e0103n4:17_6": "ābhujitvā ujuṁ kāyaṁ paṇidhāya nisajjāya sukhanisinnena. Vuttañhetanti yaṁ ‘‘katāya",
  "anya-e0103n4:17_7": "vā’’tiādinā pathaviyā nimittaggahaṇaṁ idha vuccati, vuttaṁ hetaṁ porāṇaṭṭhakathāyaṁ.",
  "anya-e0103n4:18_0": "Idāni taṁ aṭṭhakathāpāḷiṁ dassento ‘‘pathavīkasiṇaṁ uggaṇhanto’’tiādimāha. Tatthāyaṁ",
  "anya-e0103n4:18_1": "saṅkhepattho – pathavīkasiṇaṁ uggaṇhantoti uggahanimittabhāvena pathavīkasiṇaṁ gaṇhanto",
  "anya-e0103n4:18_2": "ādiyanto, uggahanimittabhūtaṁ pathavīkasiṇaṁ uppādentoti attho. Uppādanañcettha tathānimittassa",
  "anya-e0103n4:18_3": "upaṭṭhāpanaṁ daṭṭhabbaṁ. Pathaviyanti vakkhamānavisese pathavīmaṇḍale. Nimittaṁ gaṇhātīti",
  "anya-e0103n4:18_4": "tattha cakkhunā ādāsatale mukhanimittaṁ viya bhāvanāñāṇena vakkhamānavisesaṁ pathavīnimittaṁ",
  "anya-e0103n4:18_5": "gaṇhāti. ‘‘Pathaviya’’nti vatvāpi maṇḍalāpekkhāya napuṁsakaniddeso. Kateti vakkhamānavidhinā",
  "anya-e0103n4:18_6": "abhisaṅkhateti attho. Vā-saddo aniyamattho. Akateti pākatike khalamaṇḍalādike pathavīmaṇḍale.",
  "anya-e0103n4:18_7": "Sāntaketi saantake eva, saparicchede evāti attho. Sāvadhāraṇañhetaṁ vacanaṁ. Tathā",
  "anya-e0103n4:18_8": "hi tena nivattitaṁ dassetuṁ ‘‘no anantake’’ti vuttaṁ. Sakoṭiyetiādīnipi tasseva vevacanāni.",
  "anya-e0103n4:18_9": "Suppamatte vātiādīsu suppasarāvāni samappamāṇāni icchitāni. Keci pana vadanti ‘‘sarāvamattaṁ",
  "anya-e0103n4:18_10": "vidatthicaturaṅgulaṁ hoti, suppamattaṁ tato adhikappamāṇanti. Kittimaṁ kasiṇamaṇḍalaṁ",
  "anya-e0103n4:18_11": "heṭṭhimaparicchedena sarāvamattaṁ, uparimaparicchedena suppamattaṁ, na tato adho,",
  "anya-e0103n4:18_12": "uddhaṁ vāti parittappamāṇabhedasaṅgaṇhanatthaṁ ‘suppamatte vā sarāvamatte vā’ti vutta’’nti.",
  "anya-e0103n4:18_13": "Yathāupaṭṭhite ārammaṇe ekaṅgulamattampi vaḍḍhitaṁ appamāṇamevāti vuttovāyamattho.",
  "anya-e0103n4:18_14": "Keci pana ‘‘chattamattampi kasiṇamaṇḍalaṁ kātabba’’nti vadanti.",
  "anya-e0103n4:19_0": "Sotaṁ nimittaṁ suggahitaṁ karotīti so yogāvacaro taṁ pathavīmaṇḍalaṁ suggahitaṁ nimittaṁ",
  "anya-e0103n4:19_1": "karoti. Yadā cakkhuṁ ummīletvā oloketvā tattha nimittaṁ gahetvā nimmīletvā āvajjentassa",
  "anya-e0103n4:19_2": "ummīletvā olokitakkhaṇe viya upaṭṭhāti, tadā suggahitaṁ karoti nāma. Athettha satiṁ",
  "anya-e0103n4:19_3": "sūpaṭṭhitaṁ katvā abahigatena mānasena punappunaṁ sallakkhento sūpadhāritaṁ upadhāreti",
  "anya-e0103n4:19_4": "nāma. Evaṁ upadhāritaṁ pana naṁ punappunaṁ āvajjento manasi karonto tamevārabbha",
  "anya-e0103n4:19_5": "āsevanaṁ bhāvanaṁ bahulaṁ pavattento suvavatthitaṁ vavatthapeti nāma. Tasmiṁ ārammaṇeti",
  "anya-e0103n4:19_6": "evaṁ suggahitakaraṇādinā sammadeva upaṭṭhite tasmiṁ pathavīkasiṇasaññite ārammaṇe.",
  "anya-e0103n4:19_7": "Cittaṁ upanibandhatīti attano cittaṁ upacārajjhānaṁ upanetvā nibandhati aññārammaṇato",
  "anya-e0103n4:19_8": "vinivattaṁ karoti. Addhā imāyātiādi ānisaṁsadassāvitādassanaṁ.",
  "anya-e0103n4:20_0": "Idāni yathādassitassa aṭṭhakathāpāṭhassa atthappakāsanena saddhiṁ bhāvanāvidhiṁ vibhāvetukāmo",
  "anya-e0103n4:20_1": "akate tāva nimittaggahaṇaṁ dassento ‘‘tattha yena atītabhavepī’’tiādimāha. Tattha",
  "anya-e0103n4:20_2": "tatthāti tasmiṁ aṭṭhakathāpāṭhe. Catukkapañcakajjhānānīti catukkapañcakanayavasena",
  "anya-e0103n4:20_3": "vadati. Puññavatoti bhāvanāmayapuññavato. Upanissayasampannassāti tādiseneva upanissayena",
  "anya-e0103n4:20_4": "samannāgatassa. Khalamaṇḍaleti maṇḍalākāre dhaññakaraṇaṭṭhāne. Taṁṭhānappamāṇamevāti",
  "anya-e0103n4:20_5": "olokitaṭṭhānappamāṇameva.",
  "anya-e0103n4:21_0": "Avirādhetvāti avirajjhitvā vuttavidhinā eva. Nīlapītalohitaodātasambhedavasenāti",
  "anya-e0103n4:21_1": "nīlādivaṇṇāhi mattikāhi paccekaṁ, ekajjhañca saṁsaggavasena. Gaṅgāvaheti gaṅgāsote.",
  "anya-e0103n4:21_2": "Sīhaḷadīpe kira rāvaṇagaṅgā nāma nadī, tassā sotena chinnataṭaṭṭhāne mattikā aruṇavaṇṇā.",
  "anya-e0103n4:21_3": "Taṁ sandhāya vuttaṁ ‘‘gaṅgāvahe mattikāsadisāya aruṇavaṇṇāyā’’ti. Aruṇavaṇṇāya aruṇanibhāya,",
  "anya-e0103n4:21_4": "aruṇappabhāvaṇṇāyāti attho.",
  "anya-e0103n4:22_0": "Evaṁ kasiṇadose dassetvā idāni kasiṇakaraṇādike sesākāre dassetuṁ ‘‘tañca kho’’tiādi",
  "anya-e0103n4:22_1": "vuttaṁ. Saṁhārimanti saṁharitabbaṁ gahetvā caraṇayoggaṁ. Tatraṭṭhakanti yatra kataṁ,",
  "anya-e0103n4:22_2": "tattheva tiṭṭhanakaṁ. Vuttappamāṇanti ‘‘suppamatte vā sarāvamatte vā’’ti vuttappamāṇaṁ.",
  "anya-e0103n4:22_3": "Vaṭṭanti maṇḍalasaṇṭhānaṁ. Parikammakāleti nimittuggahaṇāya bhāvanākāle. Etadevāti",
  "anya-e0103n4:22_4": "yaṁ vidatthicaturaṅgulavitthāraṁ, etadeva pamāṇaṁ sandhāya ‘‘suppamattaṁ vā sarāvamattaṁ",
  "anya-e0103n4:22_5": "vā’’ti vuttaṁ. Suppaṁ hi nātimahantaṁ, sarāvañca mahantaṁ cāṭipidhānappahonakanti samappamāṇaṁ hoti.",
  "anya-e0103n4:23_0": "56.Tasmāti paricchedatthāya vuttattā. Evaṁ vuttapamāṇaṁ paricchedanti yathāvuttappamāṇaṁ",
  "anya-e0103n4:23_1": "vidatthicaturaṅgulavitthāraṁ paricchedaṁ katvā, evaṁ vuttappamāṇaṁ vā kasiṇamaṇḍalaṁ",
  "anya-e0103n4:23_2": "visabhāgavaṇṇena paricchedaṁ katvā. Rukkhapāṇikāti kucandanādirukkhapāṇikā aruṇavaṇṇassa",
  "anya-e0103n4:23_3": "visabhāgavaṇṇaṁ samuṭṭhapeti. Tasmā taṁ aggahetvāti vuttaṁ. Pakatirukkhapāṇikā pana",
  "anya-e0103n4:23_4": "pāsāṇapāṇikāgatikāva. Ninnunnataṭṭhānābhāvena bherītalasadisaṁ katvā. Tato dūrataretiādi",
  "anya-e0103n4:23_5": "yathāvuttato padesato, pīṭhato ca aññasmiṁ ādīnavadassanaṁ. Kasiṇadosāti hatthapāṇipadādayo idha kasiṇadosā.",
  "anya-e0103n4:24_0": "Vuttanayenevāti ‘‘aḍḍhateyyahatthantare padese, vidatthicaturaṅgulapādake pīṭhe’’ti",
  "anya-e0103n4:24_1": "ca vuttavidhināva. Kāmesu ādīnavanti ‘‘kāmā nāmete aṭṭhikaṅkalūpamā nirassādaṭṭhena,",
  "anya-e0103n4:24_2": "tiṇukkūpamā anudahanaṭṭhena, aṅgārakāsūpamā mahābhitāpaṭṭhena, supinakūpamā ittarapaccupaṭṭhānaṭṭhena,",
  "anya-e0103n4:24_3": "yācitakūpamā tāvakālikaṭṭhena, rukkhaphalūpamā sabbaṅgapaccaṅgapalibhañjanaṭṭhena,",
  "anya-e0103n4:24_4": "asisūnūpamā adhikuṭṭanaṭṭhena, sattisūlūpamā vinivijjhanaṭṭhena, sappasirūpamā sapaṭibhayaṭṭhenā’’tiādinā",
  "anya-e0103n4:24_5": "(pāci. aṭṭha. 417; ma. ni. aṭṭha. 1.234) ‘‘appassādā kāmā bahudukkhā bahupāyāsā’’tiādinā",
  "anya-e0103n4:24_6": "(pāci. 417; ma. ni. 1.234; 2.42) ‘‘kāmasukhañca nāmetaṁ bahuparissayaṁ, sāsaṅkaṁ,",
  "anya-e0103n4:24_7": "sabhayaṁ, saṁkiliṭṭhaṁ, mīḷhaparibhogasadisaṁ, hīnaṁ, gammaṁ, pothujjanikaṁ, anariyaṁ,",
  "anya-e0103n4:24_8": "anatthasaṁhita’’ntiādinā ca anekākāravokāraṁ vatthukāmakilesakāmesu ādīnavaṁ dosaṁ",
  "anya-e0103n4:24_9": "paccavekkhitvā. Kāmanissaraṇeti kāmānaṁ nissaraṇabhūte, tehi vā nissaṭe. Aggamaggassa",
  "anya-e0103n4:24_10": "pādakabhāvena sabbadukkhasamatikkamassa upāyabhūte. Nekkhammeti jhāne. Jātābhilāsena",
  "anya-e0103n4:24_11": "sañjātacchandena. ‘‘Sammāsambuddho vata bhagavā aviparītadhammadesanattā, svākkhāto",
  "anya-e0103n4:24_12": "dhammo ekantaniyyānikattā, suppaṭipanno saṅgho yathānusiṭṭhaṁ paṭipajjanato’’ti evaṁ",
  "anya-e0103n4:24_13": "buddhadhammasaṅghaguṇānussaraṇena ratanattayavisayaṁ pītipāmojjaṁ janayitvā. Nekkhammaṁ",
  "anya-e0103n4:24_14": "paṭipajjati etāyāti nekkhammapaṭipadā, saupacārassa jhānassa, vipassanāya, maggassa,",
  "anya-e0103n4:24_15": "nibbānassa ca adhigamakāraṇanti attho. Pubbe pana paṭhamajjhānameva nekkhammanti",
  "anya-e0103n4:24_16": "vuttattā vuttāvasesā sabbepi nekkhammadhammā. Yathāha –",
  "anya-e0103n4:25": "‘‘Pabbajjā paṭhamaṁ jhānaṁ, nibbānaṁ ca vipassanā;",
  "anya-e0103n4:26": "Sabbepi kusalā dhammā, ‘nekkhamma’nti pavuccare’’ti. (itivu. aṭṭha. 109);",
  "anya-e0103n4:27_0": "Pavivekasukharasassāti cittavivekādivivekajassa sukharasassa. Evametehi pañcahi padehi",
  "anya-e0103n4:27_1": "‘‘ānisaṁsadassāvī’’tiādīnaṁ padānaṁ attho dassitoti daṭṭhabbaṁ. Samena ākārenāti",
  "anya-e0103n4:27_2": "atiummīlanaatimandālocanāni vajjetvā nātiummīlananātimandālocanasaṅkhātena samena",
  "anya-e0103n4:27_3": "ālocanākārena. Nimittaṁ gaṇhantenāti pathavīkasiṇe cakkhunā gahitanimittaṁ manasā",
  "anya-e0103n4:27_4": "gaṇhantena. Bhāvetabbanti tathāpavattaṁ nimittaggahaṇaṁ vaḍḍhetabbaṁ āsevitabbaṁ bahulīkātabbaṁ.",
  "anya-e0103n4:28_0": "Cakkhu kilamati atisukhumaṁ, atibhāsurañca rūpagataṁ upanijjhāyato viya. Ativibhūtaṁ",
  "anya-e0103n4:28_1": "hoti attano sabhāvāvibhāvato. Tathā ca vaṇṇato vā lakkhaṇato vā upatiṭṭheyya. Tena",
  "anya-e0103n4:28_2": "vuttaṁ ‘‘tenassa nimittaṁ nuppajjatī’’ti. Avibhūtaṁ hoti gajanimmīlanena pekkhantassa",
  "anya-e0103n4:28_3": "rūpagataṁ viya. Cittañca līnaṁ hoti dassane mandabyāpāratāya kosajjapātato. Tenāha",
  "anya-e0103n4:28_4": "‘‘evampi nimittaṁ nuppajjatī’’ti. Ādāsatale mukhanimittadassinā viyāti yathā ādāsatale",
  "anya-e0103n4:28_5": "mukhanimittadassī puriso na tattha atigāḷhaṁ ummīlati, nāpi atimandaṁ, na ādāsatalassa",
  "anya-e0103n4:28_6": "vaṇṇaṁ paccavekkhati, nāpi lakkhaṇaṁ manasi karoti. Atha kho samena ākārena olokento",
  "anya-e0103n4:28_7": "attano mukhanimittameva passati, evameva ayampi pathavīkasiṇaṁ samena ākārena olokento",
  "anya-e0103n4:28_8": "nimittaggahaṇappasutoyeva hoti, tena vuttaṁ ‘‘samena ākārenā’’tiādi. Na vaṇṇo paccavekkhitabboti",
  "anya-e0103n4:28_9": "yo tattha pathavīkasiṇe aruṇavaṇṇo, so na cintetabbo. Cakkhuviññāṇena pana gahaṇaṁ",
  "anya-e0103n4:28_10": "na sakkā nivāretuṁ. Tenevettha ‘‘na oloketabbo’’ti avatvā paccavekkhaṇaggahaṇaṁ kataṁ.",
  "anya-e0103n4:28_11": "Na lakkhaṇaṁ manasi kātabbanti yaṁ tattha pathavīdhātuyā thaddhalakkhaṇaṁ, taṁ na manasi kātabbaṁ.",
  "anya-e0103n4:29_0": "Disvā gahetabbattā ‘‘vaṇṇaṁ amuñcitvā’’ti vatvāpi vaṇṇavasenettha ābhogo na kātabbo,",
  "anya-e0103n4:29_1": "so pana vaṇṇo nissayagatiko kātabboti dassento āha ‘‘nissayasavaṇṇaṁ katvā’’ti. Nissayena",
  "anya-e0103n4:29_2": "samānākārasannissito so vaṇṇo tāya pathaviyā samānagatikaṁ katvā, vaṇṇena saheva",
  "anya-e0103n4:29_3": "‘‘pathavī’’ti manasi kātabbanti attho. Ussadavasena paṇṇattidhammeti pathavīdhātuyā",
  "anya-e0103n4:29_4": "ussannabhāvena sattito adhikabhāvena sasambhārapathaviyaṁ ‘‘pathavī’’ti yo lokavohāro,",
  "anya-e0103n4:29_5": "tasmiṁ paṇṇattidhamme cittaṁ paṭṭhapetvā ‘‘pathavī, pathavī’’ti manasi kātabbaṁ.",
  "anya-e0103n4:29_6": "Yadi lokavohārena paṇṇattimatte cittaṁ ṭhapetabbaṁ, nāmantaravasenapi pathavī manasi",
  "anya-e0103n4:29_7": "kātabbā bhaveyyāti, hotu, ko dosoti dassento ‘‘mahī medinī’’tiādimāha. Tattha yamicchatīti",
  "anya-e0103n4:29_8": "yaṁ nāmaṁ vattuṁ icchati, taṁ vattabbaṁ. Tañca kho yadassa saññānukūlaṁhoti yaṁ nāmaṁ",
  "anya-e0103n4:29_9": "assa yogino pubbe tattha gahitasaññāvasena anukūlaṁ pacuratāya, paguṇatāya vā āgacchati,",
  "anya-e0103n4:29_10": "taṁ vattabbaṁ. Vattabbanti ca paṭhamasamannāhāre kassaci vacībhedopi hotīti katvā",
  "anya-e0103n4:29_11": "vuttaṁ, ācariyena vā vattabbataṁ sandhāya. Kiṁ vā bahunā, pākaṭabhāvoyevettha pamāṇanti",
  "anya-e0103n4:29_12": "dassetuṁ ‘‘apicā’’tiādi vuttaṁ. Kālena ummīletvā kālena nimmīletvāti kiñci kālaṁ",
  "anya-e0103n4:29_13": "cakkhuṁ ummīletvā nimittaggahaṇavasena pathavīmaṇḍalaṁ oloketvā puna kiñci kālaṁ",
  "anya-e0103n4:29_14": "cakkhuṁ nimmīletvā āvajjitabbaṁ. Yenākārena oloketvā gahitaṁ, tenākārena puna taṁ samannāharitabbaṁ.",
  "anya-e0103n4:30_0": "57.Āpāthamāgacchatīti manodvārikajavanānaṁ gocarabhāvaṁ upagacchati. Tassa uggahanimittassa.",
  "anya-e0103n4:30_1": "Na tasmiṁ ṭhāne nisīditabbaṁ. Kasmā? Yadi uggahanimitte jātepi pathavīmaṇḍalaṁ oloketvā",
  "anya-e0103n4:30_2": "bhāveti, paṭibhāganimittuppatti na siyā. Samīpaṭṭhena ca na oloketuṁ na sakkā. Tena",
  "anya-e0103n4:30_3": "vuttaṁ ‘‘attano vasanaṭṭhānaṁ pavisitvā’’tiādi. Nissaddabhāvāya ekapaṭalikūpāhanāgahaṇaṁ,",
  "anya-e0103n4:30_4": "parissayavinodanatthaṁ kattaradaṇḍaggahaṇaṁ. Sace nassati, athānena bhāvetabbanti",
  "anya-e0103n4:30_5": "sambandho. Vakkhamānesu asappāyesu kenacideva asappāyena kāraṇabhūtena. Nimittaṁ",
  "anya-e0103n4:30_6": "ādāyāti yathājātaṁ uggahanimittaṁ gahetvā. Samannāharitabbanti āvajjitabbaṁ nimittanti",
  "anya-e0103n4:30_7": "adhippāyo, sammā vā anu anu āharitabbaṁ kammaṭṭhānanti attho. Takkāhataṁ vitakkāhatanti",
  "anya-e0103n4:30_8": "takkanato, savisesaṁ takkanato ca ‘‘takko, vitakko’’ti ca evaṁ laddhanāmena bhāvanācittasampayuttena",
  "anya-e0103n4:30_9": "sammāsaṅkappena āhananapariyāhananakiccena aparāparaṁ vattamānena kammaṭṭhānaṁ āhataṁ,",
  "anya-e0103n4:30_10": "pariyāhatañca kātabbaṁ, balappattavitakko manasikāro bahulaṁ pavattetabboti attho.",
  "anya-e0103n4:30_11": "Evaṁ karontassāti evaṁ kammaṭṭhānaṁ takkāhataṁ vitakkāhataṁ karontassa. Yathā bhāvanā",
  "anya-e0103n4:30_12": "pubbenāparaṁ visesaṁ āvahati, evaṁ anuyuñjantassa. Anukkamenāti bhāvanānukkamena.",
  "anya-e0103n4:30_13": "Yadā saddhādīni indriyāni suvisadāni tikkhāni pavattanti, tadā assaddhiyādīnaṁ dūrībhāvena",
  "anya-e0103n4:30_14": "sātisayathāmappattehi sattahi balehi laddhūpatthambhāni vitakkādīni kāmāvacarāneva",
  "anya-e0103n4:30_15": "jhānaṅgāni bahūni hutvā pātubhavanti. Tato eva tesaṁ ujuvipaccanīkabhūtā kāmacchandādayo",
  "anya-e0103n4:30_16": "saddhiṁ tadekaṭṭhehi pāpadhammehi vidūrī bhavanti, paṭibhāganimittuppattiyā saddhiṁ",
  "anya-e0103n4:30_17": "taṁ ārabbha upacārajjhānaṁ uppajjati. Tena vuttaṁ ‘‘nīvaraṇāni vikkhambhantī’’tiādi.",
  "anya-e0103n4:30_18": "Tattha sannisīdantīti sammadeva sīdanti, upasamantīti attho.",
  "anya-e0103n4:31_0": "Imassāti paṭibhāganimittassa. Aṅgulipadapāṇipadādiko kasiṇadoso. Ādāsamaṇḍalūpamādīhi",
  "anya-e0103n4:31_1": "uggahanimittato paṭibhāganimittassa suparisuddhataṁ, saṇhasukhumatañca dasseti. Tañca",
  "anya-e0103n4:31_2": "kho paṭibhāganimittaṁ neva vaṇṇavantaṁ na saṇṭhānavantaṁ aparamatthasabhāvattā. Īdisanti",
  "anya-e0103n4:31_3": "vaṇṇasaṇṭhānavantaṁ. Tilakkhaṇabbhāhatanti uppādādilakkhaṇattayānupaviṭṭhaṁ, aniccatādilakkhaṇattayaṅkitaṁ",
  "anya-e0103n4:31_4": "vā. Yadi na panetaṁ tādisaṁ vaṇṇādivantaṁ, kathaṁ jhānassa ārammaṇabhāvoti āha ‘‘kevalañhī’’tiādi.",
  "anya-e0103n4:31_5": "Saññajanti bhāvanāsaññājanitaṁ, bhāvanāsaññāya sañjātamattaṁ. Na hi asabhāvassa kutoci",
  "anya-e0103n4:31_6": "samuṭṭhānaṁ atthi. Tenāha ‘‘upaṭṭhānākāramatta’’nti.",
  "anya-e0103n4:32_0": "58.Vikkhambhitāneva sannisinnāva, na pana tadatthaṁ ussāho kātabboti adhippāyo. ‘‘Upacārasamādhinā’’ti",
  "anya-e0103n4:32_1": "vutte itaropi samādhi atthīti atthato āpannanti tampi dassetuṁ ‘‘duvidho hi samādhī’’tiādi",
  "anya-e0103n4:32_2": "āraddhaṁ. Dvīhākārehīti jhānadhammānaṁ paṭipakkhadūrībhāvo, thirabhāvappatti cāti",
  "anya-e0103n4:32_3": "imehi dvīhi kāraṇehi. Idāni tāni kāraṇāni avatthāmukhena dassetuṁ ‘‘upacārabhūmiyaṁ",
  "anya-e0103n4:32_4": "vā’’tiādi vuttaṁ. Upacārabhūmiyanti upacārāvatthāyaṁ. Yadipi tadā jhānaṅgāni paṭutarāni",
  "anya-e0103n4:32_5": "mahaggatabhāvappattāni na uppajjanti, tesaṁ pana paṭipakkhadhammānaṁ vikkhambhanena",
  "anya-e0103n4:32_6": "cittaṁ samādhiyati. Tenāha ‘‘nīvaraṇappahānena cittaṁ samāhitaṁ hotī’’ti. Paṭilābhabhūmiyanti",
  "anya-e0103n4:32_7": "jhānassa adhigamāvatthāyaṁ. Tadā hi appanāpattānaṁ jhānadhammānaṁ uppattiyā cittaṁ",
  "anya-e0103n4:32_8": "samādhiyati. Tenāha ‘‘aṅgapātubhāvenā’’ti. Cittaṁ samāhitaṁ hotīti sambandho.",
  "anya-e0103n4:33_0": "Na thāmajātānīti na jātathāmāni, na bhāvanābalaṁ pattānīti attho. Cittanti jhānacittaṁ.",
  "anya-e0103n4:33_1": "Kevalampi rattiṁ kevalampi divasaṁ tiṭṭhatīti samāpattivelaṁ sandhāyāha. Upacārabhūmiyaṁ",
  "anya-e0103n4:33_2": "nimittavaḍḍhanaṁ yuttanti katvā vuttaṁ ‘‘nimittaṁ vaḍḍhetvā’’ti. Laddhaparihānīti",
  "anya-e0103n4:33_3": "laddhaupacārajjhānaparihāni. Nimitte avinassante tadārammaṇajhānampi aparihīnameva",
  "anya-e0103n4:33_4": "hoti, nimitte pana ārakkhābhāvena vinaṭṭhe laddhaṁ laddhaṁ jhānampi vinassati tadāyattavuttito.",
  "anya-e0103n4:33_5": "Tenāha ‘‘ārakkhamhī’’tiādi.",
  "anya-e0103n4:34": "Sattasappāyavaṇṇanā",
  "anya-e0103n4:35_0": "59. ‘‘Thāvarañca hotī’’ti vatvā yathā thāvaraṁ hoti, taṁ dassetuṁ ‘‘sati upaṭṭhāti,",
  "anya-e0103n4:35_1": "cittaṁ samādhiyatī’’ti vuttaṁ. Yathāladdhañhi nimittaṁ tattha satiṁ sūpaṭṭhitaṁ katvā",
  "anya-e0103n4:35_2": "ekaggataṁ vindantassa thiraṁ nāma hoti, surakkhitañca. Sati-ggahaṇena cettha sampajaññaṁ,",
  "anya-e0103n4:35_3": "samādhiggahaṇena vīriyañca saṅgahitaṁ hoti nānantariyabhāvato. Tatthāti tesu āvāsesu.",
  "anya-e0103n4:35_4": "Tīṇi tīṇīti ekekasmiṁ āvāse avutthaavutthaṭṭhāne vasananiyāmena tayo tayo divase vasitvā.",
  "anya-e0103n4:36": "Uttarena vā dakkhiṇena vāti vuttaṁ gamanāgamane sūriyābhimukhabhāvanivāraṇatthanti. Sahassadhanuppamāṇaṁ diyaḍḍhakosaṁ.",
  "anya-e0103n4:37_0": "Dvattiṁsa tiracchānakathāti rājakathādike (dī. ni. 1.17; ma. ni. 2.223; saṁ. ni.",
  "anya-e0103n4:37_1": "5.1080; a. ni. 10.69; pāci. 508) sandhāyāha. Tā hi pāḷiyaṁ sarūpato anāgatāpi araññapabbatanadīdīpakathā",
  "anya-e0103n4:37_2": "iti-saddena saṅgahetvā saggamokkhānaṁ tiracchānabhāvato ‘‘dvattiṁsa tiracchānakathā’’ti",
  "anya-e0103n4:37_3": "vuttā. Dasakathāvatthunissitanti ‘‘appicchatā, santuṭṭhi, paviveko, asaṁsaggo, vīriyārambho,",
  "anya-e0103n4:37_4": "sīla, samādhi, paññā, vimutti, vimuttiñāṇadassana’’nti imāni appicchakathādīnaṁ vatthūni,",
  "anya-e0103n4:37_5": "tannissitaṁ bhassaṁ sappāyaṁ.",
  "anya-e0103n4:38_0": "Atiracchānakathikoti natiracchānakathiko, tiracchānakathā vidhuraṁ dhammikaṁ kammaṭṭhānapaṭisaṁyuttameva",
  "anya-e0103n4:38_1": "kathaṁ kathetīti adhippāyo. Sīlādiguṇasampannoti sīlasamādhiādiguṇasampanno. Yo hi",
  "anya-e0103n4:38_2": "samādhikammaṭṭhāniko, samādhikammaṭṭhānassa vā pāraṁ patto, so imassa yogino sappāyo.",
  "anya-e0103n4:38_3": "Tenāha ‘‘yaṁ nissāyā’’tiādi. Kāyadaḷhībahuloti kāyassa santappanaposanappasuto. Yaṁ",
  "anya-e0103n4:38_4": "sandhāya vuttaṁ ‘‘yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ",
  "anya-e0103n4:38_5": "anuyutto viharatī’’ti (dī. ni. 3.320; ma. ni. 1.186; a. ni. 5.206).",
  "anya-e0103n4:39_0": "Bhojanaṁ yebhuyyena madhurambilarasavasena sattānaṁ upayogaṁ gacchati dadhiādīsu",
  "anya-e0103n4:39_1": "tathā dassanato. Kaṭukādirasā pana kevalaṁ abhisaṅkhārakā evāti āha ‘‘kassaci madhuraṁ,",
  "anya-e0103n4:39_2": "kassaci ambilaṁ sappāyaṁ hotī’’ti.",
  "anya-e0103n4:40_0": "Yasmiṁ iriyāpathe ādhārabhūte, vattamāne vā, yasmiṁ vā iriyāpathe pavattamānassa.",
  "anya-e0103n4:40_1": "Nimittāsevanabahulassāti nimitte āsevanābahulassa paṭibhāganimitte visayabhūte bhāvanāmanasikāraṁ",
  "anya-e0103n4:40_2": "bahulaṁ āsevantassa, nimittassa vā gocarāsevanavasena āsevanābahulassa. Yena hi bhāventassa",
  "anya-e0103n4:40_3": "bhāvanāsevanā, tena gocarāsevanāpi icchitabbāti.",
  "anya-e0103n4:41": "Dasavidhaappanākosallavaṇṇanā",
  "anya-e0103n4:42_0": "60.Na hoti appanā. Yena vidhinā appanāyaṁ kusalo hoti, so dasavidho vidhi appanākosallaṁ,",
  "anya-e0103n4:42_1": "tannibbattaṁ vā ñāṇaṁ. Vatthuvisadakiriyatoti vatthūnaṁ visadabhāvakaraṇato appanākosallaṁ",
  "anya-e0103n4:42_2": "icchitabbanti sambandho. Evaṁ sesesupi.",
  "anya-e0103n4:43_0": "61. Cittacetasikānaṁ hi pavattiṭṭhānabhāvato sarīraṁ, tappaṭibaddhāni cīvarādīni",
  "anya-e0103n4:43_1": "ca idha ‘‘vatthūnī’’ti adhippetāni. Tāni yathā cittassa sukhāvahāni honti, tathā",
  "anya-e0103n4:43_2": "karaṇaṁ tesaṁ visadabhāvakaraṇaṁ. Tena vuttaṁ ‘‘ajjhattikabāhirāna’’ntiādi. Sarīraṁ",
  "anya-e0103n4:43_3": "vāti vā-saddo aṭṭhānappayutto, sarīraṁ sedamalaggahitaṁ vā aññena vā avassutakiccena",
  "anya-e0103n4:43_4": "vibādhitanti adhippāyo. Senāsanaṁ vāti vā-saddena pattādīnampi saṅgaho daṭṭhabbo.",
  "anya-e0103n4:43_5": "Nanu cāyaṁ nayo khuddakapalibodhupacchedena saṅgahito, puna kasmā vuttoti? Saccaṁ",
  "anya-e0103n4:43_6": "saṅgahito, so ca kho bhāvanāya ārambhakāle. Idha pana āraddhakammaṭṭhānassa upacārajjhāne",
  "anya-e0103n4:43_7": "ṭhatvā appanāparivāsaṁ vasantassa kālantare jāte tathāpaṭipatti appanākosallāya vuttā.",
  "anya-e0103n4:43_8": "Avisade sati, visayabhūte vā. Kathaṁ bhāvanamanuyuñjantassa tāni visayo? Antarantarā",
  "anya-e0103n4:43_9": "pavattanakacittuppādavasenevaṁ vuttaṁ. Te hi cittuppādā cittekaggatāya aparisuddhabhāvāya",
  "anya-e0103n4:43_10": "saṁvattanti. Cittacetasikesu nissayādipaccayabhūtesu. Ñāṇampīti pi-saddo sampiṇḍane.",
  "anya-e0103n4:43_11": "Tena ‘‘na kevalaṁ taṁ vatthuyeva, atha kho tasmiṁ aparisuddhe ñāṇampi aparisuddhaṁ",
  "anya-e0103n4:43_12": "hotī’’ti dassitaṁ. Taṁsampayuttānaṁ pana aparisuddhatā avuttasiddhā, ñāṇassa ca visuṁ",
  "anya-e0103n4:43_13": "gahaṇaṁ appanāya bahukārattā. Tathā hi jhānaṁ ‘‘dandhābhiññaṁ, khippābhiñña’’nti",
  "anya-e0103n4:43_14": "ñāṇamukhena niddiṭṭhaṁ. Nissayanissayopi nissayotveva vuccatīti āha ‘‘dīpakapallikavaṭṭitelāni",
  "anya-e0103n4:43_15": "nissāyā’’ti. Ñāṇe avisade vipassanābhāvanā viya samādhibhāvanāpi paridubbalā hotīti",
  "anya-e0103n4:43_16": "dassetuṁ ‘‘aparisuddhena ñāṇenā’’tiādi vuttaṁ. Tattha kammaṭṭhānanti samathakammaṭṭhānaṁ",
  "anya-e0103n4:43_17": "āha. Vuḍḍhiṁ aṅgapātubhāvena, virūḷhiṁ guṇabhāvena, vepullaṁ sabbaso vasibhāvappattiyā",
  "anya-e0103n4:43_18": "veditabbaṁ. Visade panāti sukkapakkho, tassa vuttavipariyāyena attho veditabbo.",
  "anya-e0103n4:44_0": "62.Samabhāvakaraṇanti kiccato anūnādhikabhāvakaraṇaṁ. Yathāpaccayaṁ saddheyyavatthusmiṁ",
  "anya-e0103n4:44_1": "adhimokkhakiccassa paṭutarabhāvena, paññāya avisadatāya, vīriyādīnaṁ ca sithilatādinā",
  "anya-e0103n4:44_2": "saddhindriyaṁ balavaṁ hoti. Tenāha ‘‘itarāni mandānī’’ti. Tatoti tasmā saddhindriyassa",
  "anya-e0103n4:44_3": "balavabhāvato, itaresañca mandattā. Kosajjapakkhe patituṁ adatvā sampayuttadhammānaṁ",
  "anya-e0103n4:44_4": "paggaṇhanaṁ anubalappadānaṁ paggaho, paggahova kiccaṁ, paggahakiccaṁ kātuṁ na sakkotīti",
  "anya-e0103n4:44_5": "sambandhitabbaṁ. Ārammaṇaṁ upagantvā ṭhānaṁ, anissajjanaṁ vā upaṭṭhānaṁ, vikkhepapaṭipakkho.",
  "anya-e0103n4:44_6": "Yena vā sampayuttā avikkhittā honti, so avikkhepo. Rūpagataṁ viya cakkhunā yena yāthāvato",
  "anya-e0103n4:44_7": "visayasabhāvaṁ passati, taṁ dassanakiccaṁ kātuṁ na sakkoti balavatā saddhindriyena",
  "anya-e0103n4:44_8": "abhibhūtattā. Sahajātadhammesu hi indaṭṭhaṁ kārentānaṁ sahapavattamānānaṁ dhammānaṁ",
  "anya-e0103n4:44_9": "ekarasatāvaseneva atthasiddhi, na aññathā. Tasmāti vuttamevatthaṁ kāraṇabhāvena paccāmasati",
  "anya-e0103n4:44_10": ". Tanti saddhindriyaṁ. Dhammasabhāvapaccavekkhaṇenāti yassa saddheyyavatthuno uḷāratādiguṇe",
  "anya-e0103n4:44_11": "adhimuccanassa sātisayappavattiyā saddhindriyaṁ balavaṁ jātaṁ, tassa paccayapaccayuppannādivibhāgato",
  "anya-e0103n4:44_12": "yāthāvato vīmaṁsanena. Evañhi evaṁdhammatānayena sabhāvarasato pariggayhamāne savipphāro",
  "anya-e0103n4:44_13": "adhimokkho na hoti, ‘‘ayaṁ imesaṁ dhammānaṁ sabhāvo’’ti parijānanavasena paññābyāpārassa",
  "anya-e0103n4:44_14": "sātisayattā. Dhuriyadhammesu hi yathā saddhāya balavabhāve paññāya mandabhāvo hoti,",
  "anya-e0103n4:44_15": "evaṁ paññāya balavabhāve saddhāya mandabhāvo hotīti. Tena vuttaṁ ‘‘taṁ dhammasabhāvapaccavekkhaṇena hāpetabba’’nti.",
  "anya-e0103n4:45_0": "Tathā amanasikārenāti yenākārena bhāvanamanuyuñjantassa saddhindriyaṁ balavaṁ hoti,",
  "anya-e0103n4:45_1": "tenākārena bhāvanāya ananuyuñjanatoti vuttaṁ hoti. Idha duvidhena saddhindriyassa",
  "anya-e0103n4:45_2": "balavabhāvo, attano vā paccayavisesato kiccuttariyena, vīriyādīnaṁ vā mandakiccatāya.",
  "anya-e0103n4:45_3": "Tattha paṭhamavikappe hāpanavidhi dassito, dutiyavikappe pana yathā manasi karoto",
  "anya-e0103n4:45_4": "vīriyādīnaṁ mandakiccatāya saddhindriyaṁ balavaṁ jātaṁ, tathā amanasikārena vīriyādīnaṁ",
  "anya-e0103n4:45_5": "paṭukiccabhāvāvahena manasikārena saddhindriyaṁ tehi samarasaṁ karontena hāpetabbaṁ.",
  "anya-e0103n4:45_6": "Iminā nayena sesindriyesupi hāpanavidhi veditabbo.",
  "anya-e0103n4:46_0": "Vakkalittheravatthūti so hi āyasmā saddhādhimuttatāya katādhikāro satthu rūpakāyadassanappasuto",
  "anya-e0103n4:46_1": "eva hutvā viharanto satthārā ‘‘kiṁ te, vakkali, iminā pūtikāyena diṭṭhena? Yo kho,",
  "anya-e0103n4:46_2": "vakkali, dhammaṁ passati, so maṁ passatī’’tiādinā (saṁ. ni. 3.87) ovaditvā kammaṭṭhāne",
  "anya-e0103n4:46_3": "niyojitopi taṁ ananuyuñjanto paṇāmito attānaṁ vinipātetuṁ papātaṭṭhānaṁ abhiruhi.",
  "anya-e0103n4:46_4": "Atha naṁ satthā yathānisinnova obhāsaṁ visajjento attānaṁ dassetvā –",
  "anya-e0103n4:47": "‘‘Pāmojjabahulo bhikkhu, pasanno buddhasāsane;",
  "anya-e0103n4:48": "Adhigacche padaṁ santaṁ, saṅkhārūpasamaṁ sukha’’nti. (dha. pa. 381) –",
  "anya-e0103n4:49_0": "Gāthaṁ vatvā ‘‘ehi vakkalī’’ti āha. So tena amateneva abhisitto haṭṭhatuṭṭho hutvā",
  "anya-e0103n4:49_1": "vipassanaṁ paṭṭhapesi. Saddhāya pana balavabhāvato vipassanāvīthiṁ na otari. Taṁ",
  "anya-e0103n4:49_2": "ñatvā bhagavā indriyasamataṁ paṭipādento kammaṭṭhānaṁ sodhetvā adāsi. So satthārā",
  "anya-e0103n4:49_3": "dinnanayena vipassanaṁ ussukkāpetvā maggapaṭipāṭiyā arahattaṁ pāpuṇi. Tena vuttaṁ",
  "anya-e0103n4:49_4": "‘‘vakkalittheravatthu cettha nidassana’’nti.",
  "anya-e0103n4:50_0": "Itarakiccabhedanti upaṭṭhānādikiccavisesaṁ. Passaddhādīti ādi-saddena samādhiupekkhāsambojjhaṅgānaṁ",
  "anya-e0103n4:50_1": "saṅgaho daṭṭhabbo. Hāpetabbanti yathā saddhindriyassa balavabhāvo dhammasabhāvapaccavekkhaṇena",
  "anya-e0103n4:50_2": "hāyati, evaṁ vīriyindriyassa adhimattatā passaddhiādibhāvanāya hāyati, samādhipakkhiyattā",
  "anya-e0103n4:50_3": "tassā. Tathā hi sā samādhindriyassa adhimattataṁ kosajjapātato rakkhantī vīriyādibhāvanā",
  "anya-e0103n4:50_4": "viya vīriyindriyassa adhimattataṁ uddhaccapātato rakkhantī ekaṁsato hāpeti. Tena",
  "anya-e0103n4:50_5": "vuttaṁ ‘‘passaddhādibhāvanāya hāpetabba’’nti.",
  "anya-e0103n4:51_0": "Soṇattherassa vatthūti (mahāva. 243) sukumārassa soṇattherassa vatthu. So hi āyasmā",
  "anya-e0103n4:51_1": "satthu santike kammaṭṭhānaṁ gahetvā sītavane viharanto ‘‘mama sarīraṁ sukhumālaṁ,",
  "anya-e0103n4:51_2": "na ca sakkā sukheneva sukhaṁ adhigantuṁ, kāyaṁ kilametvāpi samaṇadhammo kātabbo’’ti",
  "anya-e0103n4:51_3": "ṭhānacaṅkamameva adhiṭṭhāya padhānamanuyuñjanto pādatalesu phoṭesu uṭṭhitesupi vedanaṁ",
  "anya-e0103n4:51_4": "ajjhupekkhitvā daḷhaṁ vīriyaṁ karonto accāraddhavīriyatāya visesaṁ nibbattetuṁ nāsakkhi.",
  "anya-e0103n4:51_5": "Satthā tattha gantvā vīṇovādena ovaditvā vīriyasamatāyojanavidhiṁ dassento kammaṭṭhānaṁ",
  "anya-e0103n4:51_6": "sodhetvā gijjhakūṭaṁ gato. Theropi satthārā dinnanayena vīriyasamataṁ yojento vipassanaṁ",
  "anya-e0103n4:51_7": "ussukkāpetvā arahatte patiṭṭhāsi. Tena vuttaṁ ‘‘soṇattherassa vatthu dassetabba’’nti.",
  "anya-e0103n4:52_0": "Sesesupīti satisamādhipaññindriyesupi. Ekassāti ekekassa. Sāmaññaniddesovāyaṁ daṭṭhabbo.",
  "anya-e0103n4:52_1": "Evaṁ pañcannaṁ indriyānaṁ paccekaṁ adhimattatāya pana hāpanavasena samataṁ dassetvā",
  "anya-e0103n4:52_2": "idāni tattha yesaṁ visesato asādhāraṇato, sādhāraṇato ca samatā icchitabbā, taṁ dassetuṁ",
  "anya-e0103n4:52_3": "‘‘visesato panā’’tiādi vuttaṁ. Etthāti etesu pañcasu indriyesu. Samatanti saddhāpaññānaṁ",
  "anya-e0103n4:52_4": "aññamaññaṁ anūnānadhikabhāvaṁ. Tathā samādhivīriyānaṁ . Yathā hi saddhāpaññānaṁ visuṁ",
  "anya-e0103n4:52_5": "visuṁ dhuriyadhammabhūtānaṁ kiccato aññamaññānativattanaṁ visesato icchitabbameva,",
  "anya-e0103n4:52_6": "yato nesaṁ samadhuratāya appanā sampajjatīti, evaṁ samādhivīriyānaṁ kosajjauddhaccapakkhikānaṁ",
  "anya-e0103n4:52_7": "samarasatāya sati aññamaññūpatthambhanato sampayuttadhammānaṁ antadvayapātābhāvena",
  "anya-e0103n4:52_8": "sammadeva appanā ijjhati.",
  "anya-e0103n4:53_0": "‘‘Balavasaddho hī’’tiādi nidassanavasena vuttaṁ. Tassattho – yo balavatiyā saddhāya",
  "anya-e0103n4:53_1": "samannāgato avisadañāṇo, so muddhappasanno hoti, na aveccappasanno. Tathā hi so avatthusmiṁ",
  "anya-e0103n4:53_2": "pasīdati seyyathāpi titthiyasāvakā. Kerāṭikapakkhanti sāṭheyyapakkhaṁ bhajati. Saddhāhīnāya",
  "anya-e0103n4:53_3": "paññāya atidhāvanto ‘‘deyyavatthupariccāgena vinā cittuppādamattenapi dānamayaṁ puññaṁ",
  "anya-e0103n4:53_4": "hotī’’tiādīni parikappeti hetupaṭirūpakehi vañcito. Evaṁbhūto pana sukkhatakkaviluttacitto",
  "anya-e0103n4:53_5": "paṇḍitānaṁ vacanaṁ nādiyati, saññattiṁ na gacchati. Tenāha ‘‘bhesajjasamuṭṭhito viya",
  "anya-e0103n4:53_6": "rogo atekiccho hotī’’ti. Yathā cettha saddhāpaññānaṁ aññamaññaviraho na atthāvaho",
  "anya-e0103n4:53_7": "anatthāvaho ca, evamidhāpi samādhivīriyānaṁ aññamaññaviraho na avikkhepāvaho vikkhepāvaho",
  "anya-e0103n4:53_8": "cāti veditabbaṁ. Kosajjaṁ abhibhavati, tena appanaṁ na pāpuṇātīti adhippāyo. Uddhaccaṁ",
  "anya-e0103n4:53_9": "abhibhavatīti etthāpi eseva nayo. Tadubhayanti taṁ saddhāpaññādvayaṁ, samādhivīriyadvayañca.",
  "anya-e0103n4:53_10": "Samaṁ kātabbanti samarasaṁ kātabbaṁ.",
  "anya-e0103n4:54_0": "Samādhikammikassāti samathakammaṭṭhānikassa. Evanti evaṁ sante, saddhāya tesaṁ balavabhāve",
  "anya-e0103n4:54_1": "satīti attho. Saddahantoti ‘‘pathavī pathavī’’ti manasikaraṇamattena kathaṁ jhānuppattīti",
  "anya-e0103n4:54_2": "acintetvā ‘‘addhā sammāsambuddhena vuttavidhi ijjhissatī’’ti saddahanto saddhaṁ janento.",
  "anya-e0103n4:54_3": "Okappentoti ārammaṇaṁ anupavisitvā viya adhimuccanavasena okappento pakkhandanto.",
  "anya-e0103n4:54_4": "Ekaggatā balavatī vaṭṭati samādhipadhānattā jhānassa. Ubhinnanti samādhipaññānaṁ,",
  "anya-e0103n4:54_5": "samādhikammikassa samādhino adhimattatāpi icchitabbāti āha ‘‘samatāyapī’’ti, samabhāvenāpīti",
  "anya-e0103n4:54_6": "attho. Appanāti idhādhippetaappanā. Tathā hi ‘‘hotiyevā’’ti sāsaṅkaṁ vadati , lokuttarappanā",
  "anya-e0103n4:54_7": "pana tesaṁ samabhāveneva icchitā. Yathāha – ‘‘samathavipassanaṁ yuganaddhaṁ bhāvetī’’ti (paṭi. ma. 2.1, 5).",
  "anya-e0103n4:55_0": "Yadi visesato saddhāpaññānaṁ, samādhivīriyānañca samatā icchitā, kathaṁ satīti āha",
  "anya-e0103n4:55_1": "‘‘sati pana sabbattha balavatī vaṭṭatī’’ti. Sabbatthāti līnuddhaccapakkhesu pañcasu",
  "anya-e0103n4:55_2": "indriyesu. Uddhaccapakkhiye gaṇhanto ‘‘saddhāvīriyapaññāna’’nti āha. Aññathāpīti",
  "anya-e0103n4:55_3": "ca gahetabbā siyā. Tathā hi ‘‘kosajjapakkhena samādhinā’’ icceva vuttaṁ, na ‘‘passaddhisamādhiupekkhāhī’’ti.",
  "anya-e0103n4:55_4": "Sā sati. Sabbesu rājakammesu niyutto sabbakammiko. Tena kāraṇena sabbattha icchitabbatthena.",
  "anya-e0103n4:55_5": "Āha aṭṭhakathāyaṁ. Sabbattha niyuttā sabbatthikā, sabbena vā līnuddhaccapakkhiyena",
  "anya-e0103n4:55_6": "bojjhaṅgaggahaṇena atthetabbā sabbatthiyā, sabbatthiyāva sabbatthikā. Cittanti kusalacittaṁ.",
  "anya-e0103n4:55_7": "Tassa hi sati paṭisaraṇaṁ parāyaṇaṁ appattassa pattiyā anadhigatassa adhigamāya.",
  "anya-e0103n4:55_8": "Tenāha ‘‘ārakkhapaccupaṭṭhānā’’tiādi.",
  "anya-e0103n4:56_0": "63.Cittekaggatānimittassāti cittekaggatāya nimittassa, cittekaggatāsaṅkhātassa ca",
  "anya-e0103n4:56_1": "nimittassa. Cittassa hi samāhitākāraṁ sallakkhetvā samathanimittaṁ rakkhantoyeva",
  "anya-e0103n4:56_2": "kasiṇanimittaṁ rakkhati. Tasmā pathavīkasiṇādikassāti ādi-saddena na kevalaṁ paṭibhāganimittasseva,",
  "anya-e0103n4:56_3": "atha kho samathanimittassāpi gahaṇaṁ daṭṭhabbaṁ. Tanti rakkhaṇakosallaṁ. Idha appanākosallakathāyaṁ",
  "anya-e0103n4:56_4": "‘‘nimittakosalla’’nti adhippetaṁ, karaṇabhāvanākosallānaṁ pageva siddhattāti adhippāyo.",
  "anya-e0103n4:57_0": "64.Atisithilavīriyatādīhīti ādi-saddena pamodanasaṁvejanavipariyāye saṅgaṇhāti. Līnanti",
  "anya-e0103n4:57_1": "saṅkucitaṁ kosajjapakkhapatitaṁ. Cittanti bhāvanācittaṁ. Dhammavicayasambojjhaṅgādayo",
  "anya-e0103n4:57_2": "bhāvetīti ettha ‘‘tayo’’ti padaṁ ānetvā sambandhitabbaṁ. Yathā pana te bhāvetabbā,",
  "anya-e0103n4:57_3": "taṁ sayameva vakkhati.",
  "anya-e0103n4:58_0": "Parittanti appakaṁ. Ujjāletukāmoti padīpetukāmo. Udakavātaṁ dadeyyāti udakamissaṁ",
  "anya-e0103n4:58_1": "vātaṁ upaneyya. Akāloti nakālo, ayuttakālo vā. Satiādidhammasāmaggisaṅkhātāya bodhiyā",
  "anya-e0103n4:58_2": "bujjhati etāyāti katvā, taṁsamaṅgino vā bujjhatīti bodhino yogino aṅganti bojjhaṅgo",
  "anya-e0103n4:58_3": ", pasattho, sundaro vā bojjhaṅgo sambojjhaṅgo . Kāyacittadarathavūpasamalakkhaṇā",
  "anya-e0103n4:58_4": "passaddhiyeva sambojjhaṅgo passaddhisambojjhaṅgo, tassa passaddhisambojjhaṅgassa.",
  "anya-e0103n4:58_5": "Samādhisambojjhaṅgādīsupi eseva nayo. Ayaṁ pana viseso – samādhissa tāva padatthalakkhaṇāni",
  "anya-e0103n4:58_6": "heṭṭhā āgatāneva. Upapattito ikkhatīti upekkhā. Sā panāyaṁ atthato tatramajjhattupekkhāva",
  "anya-e0103n4:58_7": "idha bojjhaṅgupekkhā veditabbā. Dusamuṭṭhāpayanti samuṭṭhāpetuṁ uppādetuṁ asakkuṇeyyaṁ.",
  "anya-e0103n4:58_8": "Dhammānaṁ, dhammesu vā vicayo dhammavicayo, paññāti attho. Vīrassa bhāvo, kammaṁ",
  "anya-e0103n4:58_9": "vā, vidhinā vā īretabbaṁ pavattetabbanti vīriyaṁ, ussāho. Pīṇeti kāyaṁ, cittaṁ ca santappetīti pīti.",
  "anya-e0103n4:59_0": "Yaṁ yaṁ sakaṁ yathāsakaṁ, attano attanoti attho. Āhāravasenāti paccayavasena. Bhāvanāti",
  "anya-e0103n4:59_1": "uppādanā, vaḍḍhanā ca. Kusalākusalāti kosallasambhūtaṭṭhena kusalā, tappaṭipakkhato",
  "anya-e0103n4:59_2": "akusalā. Ye akusalā, te sāvajjā. Ye kusalā, te anavajjā. Akusalā hīnā, itare paṇītā.",
  "anya-e0103n4:59_3": "Kusalāpi vā hīnehi chandādīhi āraddhā hīnā, itare paṇītā. Kaṇhāti kāḷakā cittassa",
  "anya-e0103n4:59_4": "apabhassarabhāvakaraṇā, sukkāti odātā cittassa pabhassarabhāvakaraṇā. Kaṇhābhijātihetuto",
  "anya-e0103n4:59_5": "vā kaṇhā, sukkābhijātihetuto sukkā. Te eva sappaṭibhāgā. Kaṇhā hi ujuvipaccanīkatāya",
  "anya-e0103n4:59_6": "sukkehi sappaṭibhāgā. Tathā sukkāpi itarehi. Atha vā kaṇhā ca sukkā ca sappaṭibhāgā",
  "anya-e0103n4:59_7": "ca kaṇhasukkasappaṭibhāgā. Sukhā hi vedanā dukkhāya vedanāya sappaṭibhāgā, dukkhā",
  "anya-e0103n4:59_8": "ca vedanā sukhāya sappaṭibhāgāti. Anuppannassāti anibbattassa. Uppādāyāti uppādanatthāya.",
  "anya-e0103n4:59_9": "Uppannassāti nibbattassa. Bhiyyobhāvāyāti punappunabhāvāya. Vepullāyāti vipulabhāvāya.",
  "anya-e0103n4:59_10": "Bhāvanāyāti vaḍḍhiyā. Pāripūriyāti paripūraṇatthāya.",
  "anya-e0103n4:60_0": "Tatthāti ‘‘atthi bhikkhave’’tiādinā dassitapāṭhe. Sabhāvasāmaññalakkhaṇapaṭivedhavasenāti",
  "anya-e0103n4:60_1": "ekajjhaṁ katvā gahaṇe anavajjasukhavipākādikassa visuṁ visuṁ pana phusanādikassa",
  "anya-e0103n4:60_2": "sabhāvalakkhaṇassa, aniccādikassa sāmaññalakkhaṇassa ca paṭivijjhanavasena. Pavattamanasikāroti",
  "anya-e0103n4:60_3": "kusalādīnaṁ taṁtaṁsabhāvalakkhaṇādikassa yāthāvato avabujjhanavasena uppannajavanacittuppādo.",
  "anya-e0103n4:60_4": "So hi aviparītamanasikāratāya ‘‘yonisomanasikāro’’ti vutto. Tadābhogatāya āvajjanāpi",
  "anya-e0103n4:60_5": "taggatikāva. Ruppanalakkhaṇādikampi idha sāmaññalakkhaṇeneva saṅgahitanti daṭṭhabbaṁ.",
  "anya-e0103n4:60_6": "Kusalakiriyāya ādiārambhavasena pavattavīriyaṁ dhitisabhāvatāya ‘‘dhātū’’ti vuttanti",
  "anya-e0103n4:60_7": "āha ‘‘ārambhadhātūti paṭhamavīriyaṁ vuccatī’’ti. Laddhāsevanaṁ vīriyaṁ balappattaṁ",
  "anya-e0103n4:60_8": "hutvā paṭipakkhaṁ vidhamatīti āha ‘‘kosajjato nikkhantattā tato balavatara’’nti.",
  "anya-e0103n4:60_9": "Adhimattādhimattatarānaṁ paṭipakkhadhammānaṁ vidhamanasamatthaṁ paṭupaṭutarādibhāvappattaṁ",
  "anya-e0103n4:60_10": "hotīti vuttaṁ ‘‘paraṁ paraṁ ṭhānaṁ akkamanato tatopi balavatara’’nti. Tiṭṭhati pavattati",
  "anya-e0103n4:60_11": "etthāti ṭhāniyā, pītisambojjhaṅgassa ṭhāniyā pītisambojjhaṅgaṭṭhāniyā. Ṭhātabbo vā",
  "anya-e0103n4:60_12": "ṭhāniyo, pītisambojjhaṅgo ṭhāniyo etesūti pītisambojjhaṅgaṭṭhāniyā, aparāparaṁ vattamānā",
  "anya-e0103n4:60_13": "pītisambojjhaṅgasampayuttā dhammā. Yasmā pana tesu pītiyeva pītisambojjhaṅgassa visesakāraṇaṁ,",
  "anya-e0103n4:60_14": "tasmā vuttaṁ ‘‘pītiyā eva etaṁ nāma’’nti. Uppādakamanasikāroti yathā manasi karoto",
  "anya-e0103n4:60_15": "anuppanno pītisambojjhaṅgo uppajjati, uppanno ca vaḍḍhati, tathā pavattamanasikāro.",
  "anya-e0103n4:61_0": "Paripucchakatāti pariyogāhetvā pucchakabhāvo. Pañcapi hi nikāye uggahetvā ācariye",
  "anya-e0103n4:61_1": "pariyupāsitvā tassa tassa atthaṁ paripucchantassa, te vā saha aṭṭhakathāya pariyogāhetvā",
  "anya-e0103n4:61_2": "yaṁ yaṁ tattha gaṇṭhiṭṭhānaṁ, taṁ taṁ ‘‘idaṁ, bhante, kathaṁ, imassa ko attho’’ti",
  "anya-e0103n4:61_3": "pucchantassa dhammavicayasambojjhaṅgo uppajjatīti. Vatthuvisadakiriyā indriyasamattapaṭipādanā",
  "anya-e0103n4:61_4": "saṅkhepato, vitthārato ca pakāsitā eva. Tattha pana samādhisaṁvattaniyabhāvena āgatā,",
  "anya-e0103n4:61_5": "idha paññāsaṁvattaniyabhāvena. Yadaggena hi samādhisaṁvattanikā, tadaggena paññāsaṁvattanikā",
  "anya-e0103n4:61_6": "samādhissa ñāṇapaccupaṭṭhānato. ‘‘Samāhito yathābhūtaṁ pajānātī’’ti (saṁ. ni. 4.99;",
  "anya-e0103n4:61_7": "5.1071) vuttaṁ. Duppaññapuggalaparivajjanā nāma duppaññānaṁ mandabuddhīnaṁ bhattanikkhittakākamaṁsanikkhittasunakhasadisānaṁ",
  "anya-e0103n4:61_8": "momūhapuggalānaṁ dūrato pariccajanā. Paññavantapuggalasevanā nāma paññāya katādhikārānaṁ",
  "anya-e0103n4:61_9": "saccapaṭiccasamuppādādīsu kusalānaṁ ariyānaṁ, vipassanākammikānaṁ vā mahāpaññānaṁ",
  "anya-e0103n4:61_10": "kālena kālaṁ upasaṅkamanaṁ. Gambhīrañāṇacariyapaccavekkhaṇāti gambhīrañāṇehi caritabbānaṁ",
  "anya-e0103n4:61_11": "khandhāyatanadhātādīnaṁ, saccapaccayākārādidīpanānaṁ vā suññatāpaṭisaṁyuttānaṁ suttantānaṁ",
  "anya-e0103n4:61_12": "paccavekkhaṇā. Tadadhimuttatāti paññādhimuttatā, paññāya ninnapoṇapabbhāratāti attho.",
  "anya-e0103n4:62_0": "Apāyādīti ādi-saddena jātiādiṁ atīte vaṭṭamūlakaṁ dukkhaṁ, anāgate vaṭṭamūlakaṁ dukkhaṁ,",
  "anya-e0103n4:62_1": "paccuppanne āhārapariyeṭṭhimūlakañca dukkhaṁ saṅgaṇhāti. Vīriyāyattassa lokiyalokuttaravisesassa",
  "anya-e0103n4:62_2": "adhigamo eva ānisaṁso, tassa dassanasīlatā vīriyāyatta…pe… dassitā. Sapubbabhāgo",
  "anya-e0103n4:62_3": "nibbānagāmimaggo gamanavīthi gantabbā paṭipajjitabbā paṭipadāti katvā . Dāyakānaṁ",
  "anya-e0103n4:62_4": "mahapphalabhāvakaraṇena piṇḍāpacāyanatāti paccayadāyakānaṁ attani kārassa attano",
  "anya-e0103n4:62_5": "sammāpaṭipattiyā mahapphalakārabhāvassa karaṇena piṇḍassa bhikkhāya paṭipūjanā. Itarathāti",
  "anya-e0103n4:62_6": "āmisapūjāya. Kusītapuggalaparivajjanatāti alasānaṁ bhāvanāya nāmamattampi ajānantānaṁ",
  "anya-e0103n4:62_7": "kāyadaḷhībahulānaṁ yāvadatthaṁ bhuñjitvā seyyasukhādianuyuñjanakānaṁ tiracchānakathikānaṁ",
  "anya-e0103n4:62_8": "puggalānaṁ dūrato pariccajanā. Āraddhavīriyapuggalasevanatāti ‘‘divasaṁ caṅkamena",
  "anya-e0103n4:62_9": "nisajjāyā’’tiādinā (vibha. 519; a. ni. 3.16) bhāvanārambhavasena āraddhavīriyānaṁ",
  "anya-e0103n4:62_10": "daḷhaparakkamānaṁ puggalānaṁ kālena kālaṁ upasaṅkamanā. Sammappadhānapaccavekkhaṇatāti",
  "anya-e0103n4:62_11": "catubbidhasammappadhānānubhāvassa paccavekkhaṇatā. Tadadhimuttatāti tasmiṁ vīriyasambojjhaṅge",
  "anya-e0103n4:62_12": "adhimutti sabbiriyāpathesu ninnapoṇapabbhāratā. Ettha ca thinamiddhavinodanakusītapuggalaparivajjanaāraddhavīriyapuggalasevanatadadhimuttatā",
  "anya-e0103n4:62_13": "paṭipakkhavidhamanapaccayūpasaṁhāravasena, apāyādibhayapaccavekkhaṇādayo samuttejanavasena",
  "anya-e0103n4:62_14": "vīriyasambojjhaṅgassa uppādakā daṭṭhabbā.",
  "anya-e0103n4:63_0": "Buddhādīsu pasādasinehābhāvena thusakharahadayā lūkhapuggalā, tabbipariyāyena siniddhapuggalā",
  "anya-e0103n4:63_1": "veditabbā. Buddhādīnaṁ guṇaparidīpanā sampasādanīyasuttādayo (dī. ni. 3.141 ādayo)",
  "anya-e0103n4:63_2": "pasādanīyasuttantā. Imehi ākārehīti yathāvuttehi kusalādīnaṁ sabhāvasāmaññalakkhaṇapaṭivijjhanādiākārehi",
  "anya-e0103n4:63_3": "ceva paripucchakatādiākārehi ca. Ete dhammeti ete kusalādīsu yonisomanasikārādike",
  "anya-e0103n4:63_4": "ceva dhammatthaññutādike ca.",
  "anya-e0103n4:64_0": "65.Accāraddhavīriyatādīhīti ativiya paggahitavīriyatādīhi. Ādi-saddena saṁvejanapamodanādiṁ",
  "anya-e0103n4:64_1": "saṅgaṇhāti. Uddhatanti samādhiādīnaṁ mandatāya avūpasantaṁ. Duvūpasamayanti vūpasametuṁ",
  "anya-e0103n4:64_2": "samādhātuṁ asakkuṇeyyaṁ.",
  "anya-e0103n4:65_0": "Taṁākāraṁ sallakkhetvāti yenākārena assa yogino passaddhi samādhi upekkhāti ime passaddhiādayo",
  "anya-e0103n4:65_1": "dhammā pubbe yathārahaṁ tasmiṁ tasmiṁ kāle uppannapubbā, taṁ cittataṁsampayuttadhammānaṁ",
  "anya-e0103n4:65_2": "passaddhākāraṁ, samāhitākāraṁ, ajjhupekkhitākārañca upalakkhetvā upadhāretvā. Tīsupi",
  "anya-e0103n4:65_3": "padesūti ‘‘atthi, bhikkhave, kāyappassaddhī’’tiādinā āgatesu tīsupi vākyesu, tehi",
  "anya-e0103n4:65_4": "vā pakāsitesu tīsu dhammakoṭṭhāsesu. Yathāsamāhitākāraṁ sallakkhetvā gayhamāno samatho",
  "anya-e0103n4:65_5": "eva samathanimittanti āha ‘‘samathanimittanti ca samathassevetamadhivacana’’nti.",
  "anya-e0103n4:65_6": "Nānārammaṇe paribbhamanena vividhaṁ aggaṁ etassāti byaggo, vikkhepo. Tathā hi so",
  "anya-e0103n4:65_7": "anavaṭṭhānaraso, bhantatāpaccupaṭṭhāno ca vutto. Ekaggatābhāvato byaggapaṭipakkhoti",
  "anya-e0103n4:65_8": "abyaggo, samādhi. So eva nimittanti pubbe viya vattabbaṁ. Tenāha ‘‘avikkhepaṭṭhena",
  "anya-e0103n4:65_9": "ca tasseva abyagganimittanti adhivacana’’nti.",
  "anya-e0103n4:66_0": "Sarīrāvatthaṁ ñatvā mattaso paribhutto paṇītāhāro kāyalahutādīnaṁ samuṭṭhāpanena",
  "anya-e0103n4:66_1": "passaddhiyā paccayo hoti, tathā utusappāyaṁ, iriyāpathasappāyañca sevitaṁ, payogo",
  "anya-e0103n4:66_2": "ca kāyiko pavattitoti āha ‘‘paṇītabhojanasevanatā’’tiādi. Payogasamatādīnaṁ abhāvena",
  "anya-e0103n4:66_3": "sadarathakāyacittā puggalā sāraddhapuggalā. Vuttavipariyāyena passaddhakāyā puggalā veditabbā.",
  "anya-e0103n4:67_0": "Nirassādassāti bhāvanassādarahitassa. Bhāvanā hi vīthipaṭipannā pubbenāparaṁ visesavatī",
  "anya-e0103n4:67_1": "pavattamānā cittassa assādaṁ upasamasukhaṁ āvahati, tadabhāvato nirassādaṁ cittaṁ",
  "anya-e0103n4:67_2": "hoti. Saddhāsaṁvegavasenāti saddhāvasena, saṁvegavasena ca. Sampahaṁsanatāti sammadeva",
  "anya-e0103n4:67_3": "pahaṁsanatā saṁvejanapubbakapasāduppādanena bhāvanā cittassa tosanā. Sammāpavattassāti",
  "anya-e0103n4:67_4": "līnuddhaccavirahena, samathavīthipaṭipattiyā ca samaṁ, savisesañca pavattiyā sammadeva",
  "anya-e0103n4:67_5": "pavattassa bhāvanācittassa. Ajjhupekkhanatāti paggahaniggahasampahaṁsanesu abyāvaṭatā.",
  "anya-e0103n4:67_6": "Jhānavimokkhapaccavekkhaṇatāti paṭhamādīni jhānāni paccanīkadhammehi suṭṭhu vimuttatādinā",
  "anya-e0103n4:67_7": "teyeva vimokkhā tesaṁ ‘‘evaṁ bhāvanā, evaṁ samāpajjanā, evaṁ adhiṭṭhānaṁ, evaṁ vuṭṭhānaṁ,",
  "anya-e0103n4:67_8": "evaṁ saṁkileso, evaṁ vodāna’’nti pati pati avekkhaṇā.",
  "anya-e0103n4:68_0": "Sattamajjhattatāti sattesu piyaṭṭhāniyesupi gahaṭṭhapabbajitesu majjhattākāro ajjhupekkhanā.",
  "anya-e0103n4:68_1": "Saṅkhāramajjhattatāti ajjhattikesu cakkhādīsu, bāhiresu pattacīvarādīsu majjhattākāro",
  "anya-e0103n4:68_2": "ajjhupekkhanā. Sattasaṅkhārānaṁ mamāyanaṁ sattasaṅkhārakelāyanaṁ. Imehākārehīti imehi",
  "anya-e0103n4:68_3": "yathāvuttehi kāyacittānaṁ passaddhākārasallakkhaṇādiākārehi ceva sappāyāhārasevanādiākārehi",
  "anya-e0103n4:68_4": "ca. Ete dhammeti ete passaddhiādidhamme.",
  "anya-e0103n4:69_0": "66.Paññāpayogamandatāyāti paññābyāpārassa appabhāvena. Yathā hi dānasīlāni alobhādosappadhānāni",
  "anya-e0103n4:69_1": ", evaṁ bhāvanā amohappadhānā visesato appanāvahā. Tattha yadā paññā na balavatī hoti,",
  "anya-e0103n4:69_2": "tadā bhāvanācittassa anabhisaṅkhato viya āhāro purisassa abhiruciṁ na janeti, tena",
  "anya-e0103n4:69_3": "taṁ nirassādaṁ hoti. Yadā ca bhāvanā pubbenāparaṁ visesāvahā na hoti sammadeva avīthipaṭipattiyā,",
  "anya-e0103n4:69_4": "tadā upasamasukhassa alābhena cittaṁ nirassādaṁ hoti. Tadubhayaṁ sandhāyāha ‘‘paññāpayogamandatāyā’’tiādi.",
  "anya-e0103n4:69_5": "Nanti cittaṁ. Jātijarābyādhimaraṇāni yathārahaṁ sugatiyaṁ, duggatiyañca hontīti tadaññameva",
  "anya-e0103n4:69_6": "pañcavidhabandhanādikhuppipāsādiaññamaññavibādhanādihetukaṁ apāyadukkhaṁ daṭṭhabbaṁ.",
  "anya-e0103n4:69_7": "Tayidaṁ sabbaṁ tesaṁ tesaṁ sattānaṁ paccuppannabhavanissitaṁ gahitanti atīte, anāgate",
  "anya-e0103n4:69_8": "ca kāle vaṭṭamūlakadukkhāni visuṁ gahitāni. Ye pana sattā āhārūpajīvino, tattha ca",
  "anya-e0103n4:69_9": "uṭṭhānaphalūpajīvino, tesaṁ aññehi asādhāraṇaṁ jīvitadukkhaṁ aṭṭhamaṁ saṁvegavatthu",
  "anya-e0103n4:69_10": "vuttanti daṭṭhabbaṁ.",
  "anya-e0103n4:70_0": "Assāti cittassa. Alīnantiādīsu kosajjapakkhiyānaṁ dhammānaṁ anadhimattatāya alīnaṁ.",
  "anya-e0103n4:70_1": "Uddhaccapakkhikānaṁ dhammānaṁ anadhimattatāya anuddhataṁ. Paññāpayogasampattiyā,",
  "anya-e0103n4:70_2": "upasamasukhādhigamena ca anirassādaṁ. Pubbenāparaṁ savisesaṁ tato eva ārammaṇe samappavattaṁ,",
  "anya-e0103n4:70_3": "samathavīthipaṭipannañca. Tattha alīnatāya paggahe, anuddhatatāya niggahe, anirassādatāya",
  "anya-e0103n4:70_4": "sampahaṁsane na byāpāraṁ āpajjati. Alīnānuddhatatāya hi ārammaṇe samappavattaṁ anirassādatāya",
  "anya-e0103n4:70_5": "samathavīthipaṭipannaṁ. Samappavattiyā vā alīnaṁ anuddhataṁ, samathavīthipaṭipattiyā",
  "anya-e0103n4:70_6": "anirassādanti daṭṭhabbaṁ.",
  "anya-e0103n4:71_0": "Nekkhammapaṭipadanti jhānapaṭipattiṁ. Samādhiadhimuttatāti samādhinibbattane jhānādhigame",
  "anya-e0103n4:71_1": "yuttappayuttatā. Sā pana yasmā samādhiṁ garuṁ katvā tattha ninnapoṇapabbhārabhāvena",
  "anya-e0103n4:71_2": "pavattiyā hoti, tasmā ‘‘samādhigarū’’tiādi vuttaṁ.",
  "anya-e0103n4:72_0": "67. Paṭiladdhe nimittasmiṁ evaṁ hi sampādayato appanākosallaṁ imaṁ appanā sampavattatīti",
  "anya-e0103n4:72_1": "sambandho. Sāti appanā. Hitvā hīti hi-saddo hetuattho. Yasmā ṭhānametaṁ na vijjati,",
  "anya-e0103n4:72_2": "tasmā cittappavattiākāraṁ bhāvanācittassa līnuddhatādivasena pavattiākāraṁ sallakkhayaṁ",
  "anya-e0103n4:72_3": "upadhārento. Samataṁ vīriyasseva vīriyassa samādhinā samarasataṁyeva yojayetha. Kathaṁ",
  "anya-e0103n4:72_4": "pana yojayethāti āha ‘‘īsakampī’’tiādi. Tattha layanti līnabhāvaṁ, saṅkocanti attho.",
  "anya-e0103n4:72_5": "Yantanti gacchantaṁ , paggaṇhetheva samabhāvāyāti adhippāyo. Tenāha ‘‘accāraddhaṁ",
  "anya-e0103n4:72_6": "nisedhetvā samameva pavattaye’’ti. Kathaṁ pana samameva pavattayeti āha ‘‘reṇumhī’’tiādi.",
  "anya-e0103n4:72_7": "Yathāti reṇuādīsu yathā madhukarādīnaṁ pavatti upamābhāvena aṭṭhakathāyaṁ sammavaṇṇitā,",
  "anya-e0103n4:72_8": "evaṁ līnuddhatabhāvehi mocayitvā vīriyasamatāyojanena nimittābhimukhaṁ mānasaṁ paṭipādaye",
  "anya-e0103n4:72_9": "paṭibhāganimittābhimukhaṁ bhāvanācittaṁ sampādeyyāti attho.",
  "anya-e0103n4:73": "Nimittābhimukhapaṭipādanavaṇṇanā",
  "anya-e0103n4:74_0": "68.Tatrāti tasmiṁ ‘‘reṇumhī’’tiādinā vuttagāthādvaye. Atthadīpanā upamūpameyyatthavibhāvanā.",
  "anya-e0103n4:74_1": "Achekoti akusalo. Pakkhandoti dhāvituṁ āraddho. Vikasanakkhaṇeyeva sarasaṁ kusumaparāgaṁ",
  "anya-e0103n4:74_2": "hoti, pacchā vātādīhi paripatati, virasaṁ vā hoti. Tasmā nivattane reṇu khīyatīti",
  "anya-e0103n4:74_3": "āha ‘‘khīṇe reṇumhi sampāpuṇātī’’ti. Puppharāsinti rukkhasākhāsu nissitaṁ pupphasañcayaṁ.",
  "anya-e0103n4:75_0": "Sallakattaantevāsikesūti sallakattaācariyassa antevāsikesu. Udakathālagateti udakathāliyaṁ",
  "anya-e0103n4:75_1": "ṭhapite. Satthakammanti sirāvedhanādisatthakammaṁ. Phusitumpi uppalapattanti sambandho.",
  "anya-e0103n4:75_2": "Samenāti purimakā viya garuṁ, mandañca payogaṁ akatvā samappamāṇena payogena. Tatthāti",
  "anya-e0103n4:75_3": "uppalapatte. Pariyodātasippoti suvisuddhasippo nipphannasippo.",
  "anya-e0103n4:76_0": "Makkaṭakasuttanti lūtasuttaṁ. Niyāmako nāvāsārathī. Laṅkāranti kilañjādimayaṁ nāvākaṭasārakaṁ.",
  "anya-e0103n4:76_1": "Telena achaḍḍento nāḷiṁ pūretīti sarāvādigatena telena achaḍḍento sukhumacchiddakaṁ",
  "anya-e0103n4:76_2": "telanāḷiṁ pūreti. Evamevāti yathā te ādito vuttamadhukarasallakattaantevāsisuttākaḍḍhakaniyāmakatelapūrakā",
  "anya-e0103n4:76_3": "vegena payogaṁ karonti, evameva yo bhikkhu ‘‘sīghaṁ appanaṁ pāpuṇissāmī’’ti gāḷhaṁ",
  "anya-e0103n4:76_4": "vīriyaṁ karoti, yo majjhe vuttamadhukarādayo viya vīriyaṁ na karoti, ime dvepi vīriyasamatābhāvena",
  "anya-e0103n4:76_5": "appanaṁ pāpuṇituṁ na sakkonti. Yo pana avasāne vuttamadhukarādayo viya samappayogo,",
  "anya-e0103n4:76_6": "ayaṁ appanaṁ pāpuṇituṁ sakkoti vīriyasamatāyogatoti upamāsaṁsandanaṁ veditabbaṁ.",
  "anya-e0103n4:76_7": "Tena vuttaṁ ‘‘eko bhikkhū’’tiādi. Līnaṁ bhāvanācittanti adhippāyo.",
  "anya-e0103n4:77": "Paṭhamajjhānakathāvaṇṇanā",
  "anya-e0103n4:78_0": "69.Evanti vuttappakārena. Vīriyasamatāyojanavasena vīthipaṭipannaṁ bhāvanāmānasaṁ",
  "anya-e0103n4:78_1": "paṭibhāganimitteyeva ṭhapanavasena nimittābhimukhaṁ paṭipādayato assa yogino. Ijjhissatīti",
  "anya-e0103n4:78_2": "samijjhissati, uppajjissatīti attho. Anuyogavasenāti bhāvanāvasena. Sesānīti sesāni",
  "anya-e0103n4:78_3": "tīṇi, cattāri vā. Pakaticittehīti pākatikehi kāmāvacaracittehi. Balava…pe… cittekaggatāni",
  "anya-e0103n4:78_4": "bhāvanābalena paṭutarasabhāvappattiyā. Parikammattāti paṭisaṅkhārakattā. Yadi āsannattā",
  "anya-e0103n4:78_5": "upacāratā, gotrabhuno eva upacārasamaññā siyāti āha ‘‘samīpacārittā vā’’ti. Anaccāsannopi",
  "anya-e0103n4:78_6": "hi nātidūrapavattī samīpacārī nāma hoti. Appanaṁ upecca carantīti upacārāni. Ito",
  "anya-e0103n4:78_7": "pubbe parikammānanti nānāvajjanavīthiyaṁ parikammānaṁ. Etthāti etesu parikammupacārānulomasaññitesu.",
  "anya-e0103n4:78_8": "Sabbantimanti tatiyaṁ, catutthaṁ vā. Parittagottābhibhavanatoti parittassa gottassa",
  "anya-e0103n4:78_9": "abhibhavanato. Gaṁtāyatīti hi gottaṁ, ‘‘paritta’’nti pavattamānaṁ abhidhānaṁ, buddhiñca",
  "anya-e0103n4:78_10": "ekaṁsikavisayatāya rakkhatīti parittagottaṁ. Yathā hi buddhi ārammaṇabhūtena atthena",
  "anya-e0103n4:78_11": "vinā na pavattati, evaṁ abhidhānaṁ abhidheyyabhūtena. Tasmā so tāni tāyati rakkhatīti",
  "anya-e0103n4:78_12": "vuccati. Taṁ pana mahaggatānuttaravidhuraṁ kāmataṇhāya gocarabhūtaṁ kāmāvacaradhammānaṁ",
  "anya-e0103n4:78_13": "āveṇikarūpaṁ daṭṭhabbaṁ. Mahaggatagottepi iminā nayena attho veditabbo. Bhāvanatoti uppādanato.",
  "anya-e0103n4:79_0": "Avisesena sabbesaṁ sabbā samaññāti paṭhamanayo gahitaggahaṇaṁ hotīti āha ‘‘aggahitaggahaṇenā’’tiādi.",
  "anya-e0103n4:79_1": "Nānāvajjanaparikammameva parikammanti adhippāyena ‘‘paṭhamaṁ vā upacāra’’ntiādi vuttaṁ.",
  "anya-e0103n4:79_2": "Catutthaṁ appanācittaṁ, pañcamaṁ vā appanācittaṁ pubbe vuttanayena sace catutthaṁ",
  "anya-e0103n4:79_3": "gotrabhu hotīti attho. Pañcamaṁ vāti vā-saddo aniyame. Svāyaṁ aniyamo iminā kāraṇenāti",
  "anya-e0103n4:79_4": "dassetuṁ ‘‘tañca kho khippābhiññadandhābhiññavasenā’’ti vuttaṁ. Tattha khippābhiññassa",
  "anya-e0103n4:79_5": "catutthaṁ appeti, dandhābhiññassa pañcamaṁ. Kasmā pana catutthaṁ, pañcamaṁ vā appeti,",
  "anya-e0103n4:79_6": "na tato paranti āha ‘‘tato paraṁ javanaṁ patatī’’ti. Tato pañcamato paraṁ chaṭṭhaṁ,",
  "anya-e0103n4:79_7": "sattamañca javanaṁ patantaṁ viya hoti parikkhīṇajavattāti adhippāyo.",
  "anya-e0103n4:80_0": "Yathā aladdhāsevanaṁ paṭhamajavanaṁ dubbalattā gotrabhuṁ na uppādeti, laddhāsevanaṁ",
  "anya-e0103n4:80_1": "pana balavabhāvato dutiyaṁ, tatiyaṁ vā gotrabhuṁ uppādeti, evaṁ laddhāsevanatāya",
  "anya-e0103n4:80_2": "balavabhāvato chaṭṭhaṁ, sattamampi appetīti therassa adhippāyo. Tenāha ‘‘tasmā chaṭṭhepi",
  "anya-e0103n4:80_3": "sattamepi appanā hotī’’ti. Tanti therassa vacanaṁ. Suttasuttānulomaācariyavādehi",
  "anya-e0103n4:80_4": "anupatthambhitattā vuttaṁ ‘‘attanomatimatta’’nti. ‘‘Purimā purimā kusalā dhammā’’ti",
  "anya-e0103n4:80_5": "(paṭṭhā. 1.1.12) pana suttapadamakāraṇaṁ āsevanapaccayalābhassa balavabhāve anekantikattā.",
  "anya-e0103n4:80_6": "Tathā hi aladdhāsevanāpi paṭhamacetanā diṭṭhadhammavedanīyā hoti, laddhāsevanā dutiyacetanā",
  "anya-e0103n4:80_7": "yāva chaṭṭhacetanā aparāpariyavedanīyā. Catutthapañcamesuyevātiādi vuttassevatthassa",
  "anya-e0103n4:80_8": "yuttidassanamukhena nigamanatthaṁ vuttaṁ. Tattha yadi chaṭṭhasattamaṁ javanaṁ patitaṁ",
  "anya-e0103n4:80_9": "nāma hoti parikkhīṇajavattā, kathaṁ sattamajavanacetanā upapajjavedanīyā, ānantariyā",
  "anya-e0103n4:80_10": "ca hotīti? Nāyaṁ viseso āsevanapaccayalābhena balappattiyā. Kiñcarahi kiriyāvatthāvisesato.",
  "anya-e0103n4:80_11": "Kiriyāvatthā hi ārambhamajjhapariyosānavasena tividhā. Tattha ca pariyosānāvatthāya",
  "anya-e0103n4:80_12": "sanniṭṭhāpakacetanābhāvena upapajjavedanīyāditā hoti, na balavabhāvenāti daṭṭhabbaṁ.",
  "anya-e0103n4:80_13": "Paṭisandhiyā anantarapaccayabhāvino vipākasantānassa anantarapaccayabhāvena tathā",
  "anya-e0103n4:80_14": "abhisaṅkhatattāti ca vadanti. Tasmā chaṭṭhasattamānaṁ papātābhimukhatāya parikkhīṇajavatā",
  "anya-e0103n4:80_15": "na sakkā nivāretuṁ. Tathā hi ‘‘yathā hi puriso’’tiādi vuttaṁ.",
  "anya-e0103n4:81_0": "Sāca pana appanā. Addhānaparicchedoti kālaparicchedo. So panettha sattasu ṭhānesu",
  "anya-e0103n4:81_1": "katthaci aparimāṇacittakkhaṇatāya, katthaci atiittarakhaṇatāya natthīti vutto. Na",
  "anya-e0103n4:81_2": "hettha sampuṇṇajavanavīthi addhā labbhati. Tenevāha ‘‘ettha maggānantaraphala’’ntiādi.",
  "anya-e0103n4:81_3": "Sesaṭṭhānesūti paṭhamappanā, lokiyābhiññā, maggakkhaṇo, nirodhā vuṭṭhahantassa phalakkhaṇoti",
  "anya-e0103n4:81_4": "etesu catūsu ṭhānesu.",
  "anya-e0103n4:82": "Ettāvatāti ettakena bhāvanākkamena esa yogāvacaro paṭhamaṁ jhānaṁ upasampajja viharati. Evaṁ viharatā ca anena tadeva paṭhamaṁ jhānaṁ adhigataṁ hoti pathavīkasiṇanti sambandho.",
  "anya-e0103n4:83_0": "70.Tatthāti tasmiṁ jhānapāṭhe. Viviccitvāti visuṁ hutvā. Tenāha ‘‘vinā hutvā apakkamitvā’’ti,",
  "anya-e0103n4:83_1": "pajahanavasena apasakkitvāti attho. Vivicceva kāmehīti ettha ‘‘viviccā’’ti iminā",
  "anya-e0103n4:83_2": "vivecanaṁ jhānakkhaṇe kāmānaṁ abhāvamattaṁ vuttaṁ. ‘‘Viviccevā’’ti pana iminā ekaṁsato",
  "anya-e0103n4:83_3": "kāmānaṁ vivecetabbatādīpanena tappaṭipakkhatā jhānassa, kāmavivekassa ca jhānādhigamūpāyatā",
  "anya-e0103n4:83_4": "dassitā hotīti imamatthaṁ dassetuṁ ‘‘paṭhamaṁ jhāna’’ntiādiṁ vatvā tamevatthaṁ pākaṭataraṁ",
  "anya-e0103n4:83_5": "kātuṁ ‘‘katha’’ntiādi vuttaṁ. ‘‘Andhakāre sati padīpobhāso viyā’’ti etena yathā padīpobhāsābhāvena",
  "anya-e0103n4:83_6": "rattiyaṁ andhakārābhibhavo, evaṁ jhānābhāvena sattasantatiyaṁ kāmābhibhavoti dasseti.",
  "anya-e0103n4:84_0": "Etanti pubbapadeyeva avadhāraṇavacanaṁ. Na kho pana evaṁ daṭṭhabbaṁ ‘‘kāmehi evā’’ti",
  "anya-e0103n4:84_1": "avadhāraṇassa akatattā. Nissaranti niggacchanti etena, ettha vāti nissaraṇaṁ. Ke",
  "anya-e0103n4:84_2": "niggacchanti? Kāmā, tesaṁ kāmānaṁ nissaraṇaṁ pahānaṁ tannissaraṇaṁ, tato. Kathaṁ",
  "anya-e0103n4:84_3": "pana samāne vikkhambhane kāmānamevetaṁ nissaraṇaṁ, na byāpādādīnanti codanaṁ yuttito,",
  "anya-e0103n4:84_4": "āgamato ca sodhetuṁ ‘‘kāmadhātū’’tiādi vuttaṁ. Tattha kāmadhātusamatikkamanatoti",
  "anya-e0103n4:84_5": "sakalassapi kāmabhavassa samatikkamapaṭipadābhāvato. Tena imassa jhānassa kāmapariññābhāvamāha.",
  "anya-e0103n4:84_6": "Kāmarāgapaṭipakkhatoti vakkhamānavibhāgassa kilesakāmassa paccatthikabhāvato. Tena",
  "anya-e0103n4:84_7": "yathā mettā byāpādassa, karuṇā vihiṁsāya, evamidaṁ jhānaṁ kāmarāgassa ujuvipaccanīkabhūtanti",
  "anya-e0103n4:84_8": "dasseti. Evamattano pavattiyā, vipākappavattiyā ca kāmarāgato, kāmadhātuto ca vinivattasabhāvattā",
  "anya-e0103n4:84_9": "idaṁ jhānaṁ visesato kāmānameva nissaraṇaṁ. Svāyamattho pāṭhagato evāti āha ‘‘yathāhā’’tiādi.",
  "anya-e0103n4:84_10": "Kāmañcetamatthaṁ dīpetuṁ purimapadeyeva avadhāraṇaṁ gahitaṁ, uttarapadepi pana taṁ",
  "anya-e0103n4:84_11": "gahetabbameva tathā atthasambhavatoti dassetuṁ ‘‘uttarapadepī’’tiādi vuttaṁ. Itoti",
  "anya-e0103n4:84_12": "kāmacchandato. Esa niyamo. Sādhāraṇavacanenāti avisesavacanena. Tadaṅgavikkhambhanasamucchedappaṭipassaddhinissaraṇavivekā",
  "anya-e0103n4:84_13": "tadaṅgavivekādayo. Cittakāyaupadhivivekā cittavivekādayo. Tayo eva idha jhānakathāyaṁ",
  "anya-e0103n4:84_14": "daṭṭhabbā samucchedavivekādīnaṁ asambhavato.",
  "anya-e0103n4:85_0": "Niddeseti mahāniddese (mahāni. 1, 7). Tattha hi ‘‘uddānato dve kāmā – vatthukāmā",
  "anya-e0103n4:85_1": "kilesakāmā cā’’ti uddisitvā ‘‘tattha katame vatthukāmā? Manāpiyā rūpā…pe… manāpiyā",
  "anya-e0103n4:85_2": "phoṭṭhabbā’’tiādinā vatthukāmā niddiṭṭhā. Te pana kāmīyantīti kāmāti veditabbā. Tatthevāti",
  "anya-e0103n4:85_3": "niddese eva. Vibhaṅgeti jhānavibhaṅge (vibha. 564). Patthanākārena pavatto dubbalo",
  "anya-e0103n4:85_4": "lobho chandanaṭṭhena chando, tato balavā rañjanaṭṭhena rāgo, tatopi balavataro bahalarāgo",
  "anya-e0103n4:85_5": "chandarāgo. Nimittānubyañjanāni saṅkappeti etenāti saṅkappo, tathāpavatto lobho,",
  "anya-e0103n4:85_6": "tato balavā rañjanaṭṭhena rāgo, saṅkappanavaseneva pavatto tatopi balavataro saṅkapparāgoti.",
  "anya-e0103n4:85_7": "Svāyaṁ pabhedo ekasseva lobhassa pavattiākāravasena, avatthābhedavasena ca veditabbo",
  "anya-e0103n4:85_8": "yathā ‘‘vaccho dammo balībaddo’’ti. Ime kilesakāmā. Kāmentīti kāmā, kāmenti etehīti vā.",
  "anya-e0103n4:86_0": "Evañhi satīti evaṁ ubhayesampi kāmānaṁ saṅgahe sati. Vatthukāmehipīti ‘‘vatthukāmehi",
  "anya-e0103n4:86_1": "viviccevā’’tipi attho yujjatīti evaṁ yujjamānatthantarasamuccayattho pi-saddo, na",
  "anya-e0103n4:86_2": "kilesakāmasamuccayattho. Kasmā? Imasmiṁ atthe kilesakāmehi vivekassa dutiyapadena",
  "anya-e0103n4:86_3": "vuttattā. Tenāti vatthukāmavivekena. Kāyaviveko vutto hoti puttadārādipariggahavivekadīpanato.",
  "anya-e0103n4:86_4": "Purimenāti kāyavivekena. Etthāti ‘‘vivicceva kāmehi, vivicca akusalehi dhammehī’’ti",
  "anya-e0103n4:86_5": "etasmiṁ padadvaye, ito vā niddhārite vivekadvaye. Akusala-saddena yadipi kilesakāmā,",
  "anya-e0103n4:86_6": "sabbākusalāpi vā gahitā, sabbathā pana kilesakāmehi viveko vuttoti āha ‘‘dutiyena",
  "anya-e0103n4:86_7": "kilesakāmehi vivekavacanato’’ti. Dutiyenāti ca cittavivekenāti attho. Etesanti yathāvuttānaṁ",
  "anya-e0103n4:86_8": "dvinnaṁ padānaṁ, niddhāraṇe cetaṁ sāmivacanaṁ. Taṇhādisaṁkilesānaṁ vatthuno pahānaṁ",
  "anya-e0103n4:86_9": "saṁkilesavatthuppahānaṁ. Lolabhāvo nāma tattha tattha rūpādīsu taṇhuppādo, tassa",
  "anya-e0103n4:86_10": "hetu vatthukāmā eva veditabbā. Bālabhāvo avijjā, duccintitacintitādi vā, tassa ayonisomanasikāro,",
  "anya-e0103n4:86_11": "sabbepi vā akusalā dhammā hetu. Kāmaguṇādhigamahetupi pāṇātipātādiasuddhapayogo hotīti",
  "anya-e0103n4:86_12": "tabbivekena payogasuddhi vibhāvitā. Taṇhāsaṁkilesasodhanena, vivaṭṭūpanissayasaṁvaḍḍhanena",
  "anya-e0103n4:86_13": "ca ajjhāsayavisodhanaṁ āsayaposanaṁ. Kāmesūti niddhāraṇe bhummaṁ.",
  "anya-e0103n4:87_0": "Anekabhedoti kāmāsavakāmarāgasaṁyojanādivasena, rūpataṇhādivasena ca anekappabhedo.",
  "anya-e0103n4:87_1": "Kāmacchandoyevāti kāmasabhāvoyeva chando, na kattukamyatāchando, nāpi kusalacchandoti",
  "anya-e0103n4:87_2": "adhippāyo. Jhānapaṭipakkhatoti jhānassa paṭipakkhabhāvato taṁhetu tannimittaṁ visuṁ",
  "anya-e0103n4:87_3": "vutto. Akusalabhāvasāmaññena aggahetvā visuṁ sarūpena gahito. Yadi kilesakāmova purimapade",
  "anya-e0103n4:87_4": "vutto, kathaṁ bahuvacananti āha ‘‘anekabhedato’’tiādi.",
  "anya-e0103n4:88_0": "Aññesampi diṭṭhimānaahirikānottappādīnaṁ, taṁsahitaphassādīnañca. Upari vuccamānāni",
  "anya-e0103n4:88_1": "jhānaṅgāni uparijhānaṅgāni, tesaṁ attano paccanīkānaṁ paṭipakkhabhāvadassanato tappaccanīkanīvaraṇavacanaṁ.",
  "anya-e0103n4:88_2": "Nīvaraṇāni hi jhānaṅgapaccanīkāni tesaṁ pavattinivāraṇato. Samādhi kāmacchandassapaṭipakkho",
  "anya-e0103n4:88_3": "rāgappaṇidhiyā ujuvipaccanīkabhāvato, nānārammaṇehi palobhitassa paribbhamantassa",
  "anya-e0103n4:88_4": "cittassa samādhānato ca. Pīti byāpādassa paṭipakkhā pāmojjena samānayogakkhemattā.",
  "anya-e0103n4:88_5": "Vitakko thinamiddhassa paṭipakkho yoniso saṅkappanavasena savipphārapavattito. Sukhaṁ",
  "anya-e0103n4:88_6": "avūpasamānutāpasabhāvassa uddhaccakukkuccassa paṭipakkhaṁ vūpasantasītalasabhāvattā.",
  "anya-e0103n4:88_7": "Vicāro vicikicchāya paṭipakkho ārammaṇe anumajjanavasena paññāpaṭirūpasabhāvattā.",
  "anya-e0103n4:88_8": "Mahākaccānattherena desitaṁ piṭakānaṁ saṁvaṇṇanā peṭakaṁ, tasmiṁ peṭake.",
  "anya-e0103n4:89_0": "Pañcakāmaguṇabhedavisayassāti rūpādipañcakāmaguṇavisesavisayassa. Āghātavatthubhedādivisayānanti",
  "anya-e0103n4:89_1": "byāpādavivekavacanena ‘‘anatthaṁ me acarī’’ti (dī. ni. 3.340; a. ni. 9.29; vibha.",
  "anya-e0103n4:89_2": "960) ādiāghātavatthubhedavisayassa dosassa, mohādhikehi thinamiddhādīhi vivekavacanena",
  "anya-e0103n4:89_3": "paṭicchādanavasena dukkhādipubbantādibhedavisayassa mohassa vikkhambhanaviveko vutto.",
  "anya-e0103n4:89_4": "Kāmarāgabyāpādatadekaṭṭhathinamiddhādivikkhambhakañcetaṁ sabbākusalapaṭipakkhasabhāvattā.",
  "anya-e0103n4:89_5": "Sabbakusalānaṁ tena sabhāvena sabbākusalappahāyakaṁ hoti, hontampi kāmarāgādivikkhambhanasabhāvameva",
  "anya-e0103n4:89_6": "hoti taṁsabhāvattāti avisesetvā nīvaraṇākusalamūlādīnaṁ ‘‘vikkhambhanaviveko vutto hotī’’ti āha.",
  "anya-e0103n4:90_0": "71. Yathāpaccayaṁ pavattamānānaṁ sabhāvadhammānaṁ natthi kāci vasavattitāti vasavattibhāvanivāraṇatthaṁ",
  "anya-e0103n4:90_1": "‘‘vitakkanaṁ vitakko’’ti vuttaṁ. Tayidaṁ ‘‘vitakkanaṁ īdisamida’’nti ārammaṇassa",
  "anya-e0103n4:90_2": "parikappananti āha ‘‘ūhananti vuttaṁ hotī’’ti. Yasmā cittaṁ vitakkabalena ārammaṇaṁ",
  "anya-e0103n4:90_3": "abhiniruḷhaṁ viya hoti, tasmā so ārammaṇābhiniropanalakkhaṇo vutto. Yathā hi koci",
  "anya-e0103n4:90_4": "rājavallabhaṁ, taṁsambandhinaṁ mittaṁ vā nissāya rājagehaṁ ārohati anupavisati, evaṁ",
  "anya-e0103n4:90_5": "vitakkaṁ nissāya cittaṁ ārammaṇaṁ ārohati. Yadi evaṁ, kathaṁ avitakkaṁ cittaṁ ārammaṇaṁ",
  "anya-e0103n4:90_6": "ārohatīti? Vitakkabaleneva. Yathā hi so puriso paricayena tena vināpi nirāsaṅko rājagehaṁ",
  "anya-e0103n4:90_7": "pavisati, evaṁ paricayena vitakkena vināpi avitakkaṁ cittaṁ ārammaṇaṁ ārohati. Paricayenāti",
  "anya-e0103n4:90_8": "ca santāne pavattavitakkabhāvanāsaṅkhātena paricayena. Vitakkassa hi santāne abhiṇhaṁ",
  "anya-e0103n4:90_9": "pavattassa vasena cittassa ārammaṇābhiruhaṇaṁ ciraparicitaṁ. Tena taṁ kadāci vitakkena",
  "anya-e0103n4:90_10": "vināpi tattha pavattateva. Yathā taṁ ñāṇasahitaṁ hutvā sammasanavasena ciraparicitaṁ",
  "anya-e0103n4:90_11": "kadāci ñāṇavirahitampi sammasanavasena pavattati, yathā vā kilesasahitaṁ hutvā pavattaṁ",
  "anya-e0103n4:90_12": "sabbaso kilesarahitampi paricayena kilesavāsanāvasena pavattati, evaṁsampadamidaṁ",
  "anya-e0103n4:90_13": "daṭṭhabbaṁ. Ādito, abhimukhaṁ vā hananaṁ āhananaṁ. Parito, parivattetvā vā āhananaṁ",
  "anya-e0103n4:90_14": "pariyāhananaṁ. ‘‘Rūpaṁ rūpaṁ, pathavī pathavī’’ti ākoṭentassa viya pavatti ‘‘āhananaṁ,",
  "anya-e0103n4:90_15": "pariyāhanana’’nti ca veditabbaṁ. Ānayanaṁ cittassa ārammaṇe upanayanaṁ, ākaḍḍhanaṁ vā.",
  "anya-e0103n4:91_0": "Anusañcaraṇaṁ anuparibbhamanaṁ. Svāyaṁ viseso santānamhi labbhamāno eva santāne pākaṭo",
  "anya-e0103n4:91_1": "hotīti daṭṭhabbo. Sesesupi eseva nayo. Anumajjanaṁ ārammaṇe cittassa anumasanaṁ,",
  "anya-e0103n4:91_2": "parimajjananti attho. Tathā hi vicāro ‘‘parimajjanahattho viya, sañcaraṇahattho viyā’’ti",
  "anya-e0103n4:91_3": "ca vutto. Tatthāti ārammaṇe. Sahajātānaṁ anuyojanaṁ ārammaṇe anuvicāraṇasaṅkhātaanumajjanavaseneva",
  "anya-e0103n4:91_4": "veditabbaṁ. Anuppabandhanaṁ ārammaṇe cittassa avicchinnassa viya pavatti. Tathā hi",
  "anya-e0103n4:91_5": "so ‘‘anusandhānatā’’ti (dha. sa. 8) niddiṭṭho. Teneva ca ‘‘ghaṇḍānuravo viya, paribbhamanaṁ viyā’’ti ca vutto.",
  "anya-e0103n4:92_0": "Katthacīti paṭhamajjhāne, parittacittuppādesu ca. Vicārato oḷārikaṭṭhena, vicārasseva",
  "anya-e0103n4:92_1": "ca pubbaṅgamaṭṭhena anuravato oḷāriko, tassa ca pubbaṅgamo ghaṇḍābhighāto viya vitakko.",
  "anya-e0103n4:92_2": "Yathā hi ghaṇḍābhighāto paṭhamābhinipāto hoti, evaṁ ārammaṇābhimukhaniropanaṭṭhena",
  "anya-e0103n4:92_3": "vitakko cetaso paṭhamābhinipāto hoti. Abhighāta-ggahaṇena cettha abhighātajo saddo",
  "anya-e0103n4:92_4": "gahitoti veditabbo. Vipphāravāti vicalanayutto saparipphando. Paribbhamanaṁ viya",
  "anya-e0103n4:92_5": "parissayābhāvavīmaṁsanatthaṁ. Anuppabandhena pavattiyanti upacāre vā appanāyaṁ vā",
  "anya-e0103n4:92_6": "santānena pavattiyaṁ. Tattha hi vitakko niccalo hutvā ārammaṇaṁ anupavisitvā viya",
  "anya-e0103n4:92_7": "pavattati, na paṭhamābhinipāte. Pākaṭo hotīti vitakkassa viseso abhiniropanākāro",
  "anya-e0103n4:92_8": "oḷārikattā paṭhamajjhāne pākaṭo hoti, tadabhāvato pañcakanaye dutiyajjhāne vicārassa",
  "anya-e0103n4:92_9": "viseso anumajjanākāro pākaṭo hoti.",
  "anya-e0103n4:93_0": "Vālaṇḍupakaṁ eḷakalomādīhi katacumbaṭakaṁ. Uppīḷanahatthoti piṇḍassa uppīḷanahattho.",
  "anya-e0103n4:93_1": "Tasseva ito cito ca sañcaraṇahattho. Maṇḍalanti kaṁsabhājanādīsu kiñci maṇḍalaṁ vaṭṭalekhaṁ",
  "anya-e0103n4:93_2": "karontassa. Yathā pupphaphalasākhādiavayavavinimutto avijjamānopi rukkho ‘‘sapuppho",
  "anya-e0103n4:93_3": "saphalo’’ti voharīyati, evaṁ vitakkādiaṅgavinimuttaṁ avijjamānampi jhānaṁ ‘‘savitakkaṁ",
  "anya-e0103n4:93_4": "savicāra’’nti voharīyatīti dassetuṁ ‘‘rukkho viyā’’tiādi vuttaṁ. Jhānabhāvanāya puggalavasena",
  "anya-e0103n4:93_5": "desetabbattā ‘‘idha bhikkhu vivicceva kāmehī’’tiādinā puggalādhiṭṭhānena jhānāni",
  "anya-e0103n4:93_6": "uddiṭṭhānīti. Yadipi vibhaṅge puggalādhiṭṭhānā desanā katā, attho pana tatrāpi vibhaṅgepi",
  "anya-e0103n4:93_7": "yathā idha ‘‘iminā ca vitakkenā’’tiādinā dhammavasena vutto, evameva daṭṭhabbo, paramatthato",
  "anya-e0103n4:93_8": "puggalasseva abhāvatoti adhippāyo. Attho…pe… daṭṭhabbo jhānasamaṅgino vitakkavicārasamaṅgitādassanena,",
  "anya-e0103n4:93_9": "jhānasseva ca savitakkasavicāratāya vuttattāti evaṁ vā ettha attho daṭṭhabbo.",
  "anya-e0103n4:94_0": "Vivekāti vivekā hetubhūtāti viveka-saddassa bhāvasādhanataṁ sandhāyāha. Viveketi",
  "anya-e0103n4:94_1": "kattusādhanataṁ, kammasādhanataṁ vā. ‘‘Vivitto’’ti hi iminā nīvaraṇehi vinābhūto",
  "anya-e0103n4:94_2": "tehi vivecitoti ca sādhanadvayampi saṅgahitamevāti.",
  "anya-e0103n4:95_0": "72.Pīṇayatīti tappeti, vaḍḍheti vā. Sampiyāyanalakkhaṇāti paritussanalakkhaṇā. Pīṇanarasāti",
  "anya-e0103n4:95_1": "paribrūhanarasā. Pharaṇarasāti paṇītarūpehi kāyassa byāpanarasā. Udaggabhāvo odagyaṁ.",
  "anya-e0103n4:95_2": "Khuddikā lahuṁ lomahaṁsanamattaṁ katvā bhinnā na puna uppajjati. Khaṇikā bahulaṁ",
  "anya-e0103n4:95_3": "uppajjati. Ubbegato pharaṇā niccalattā, ciraṭṭhitikattā ca paṇītatarā. Cetiyaṅgaṇaṁ",
  "anya-e0103n4:95_4": "gantvāti puṇṇavallikavihāre cetiyaṅgaṇaṁ gantvā. Pakatiyā diṭṭhārammaṇavasenāti pubbe",
  "anya-e0103n4:95_5": "mahācetiyaṁ gahitārammaṇavasena. Citrageṇḍuko vicitrākārena katageṇḍuko. Upanissayeti",
  "anya-e0103n4:95_6": "samīpe, tassa vā vihārassa nissayabhūte, gocaraṭṭhānabhūteti attho.",
  "anya-e0103n4:96_0": "Gharājireti gehaṅgaṇe. Pabbatasikhare katacetiyaṁ ‘‘ākāsacetiya’’nti vuttaṁ. Gahitanimittenevāti",
  "anya-e0103n4:96_1": "cetiyavandanaṁ, dhammassavanañca uddissa ‘‘dhaññā vatime’’tiādinā gahitakusalanimitteneva",
  "anya-e0103n4:96_2": "kāraṇabhūtena. Gahitaṁ vā nimittaṁ etenāti gahitanimittaṁ, vuttākārena pavattacittaṁ,",
  "anya-e0103n4:96_3": "tena gahitanimitteneva cittena saha. Pakkhandanti anupaviṭṭhaṁ. Anuparipphuṭanti",
  "anya-e0103n4:96_4": "anu anu samantato phuṭaṁ, sabbaso anuvisaṭanti attho.",
  "anya-e0103n4:97_0": "Passaddhiyā nimittabhāvena gabbhaṁ gaṇhantī. Paripācanavasena paripākaṁ gacchantī.",
  "anya-e0103n4:97_1": "Appanāsampayuttāva pīti appanāsamādhipūrikā. Khaṇikasamādhipūrikā ca upacārasamādhipūrikā",
  "anya-e0103n4:97_2": "ca appanāsamādhissa vidūratarāti tadubhayaṁ anāmasanto ‘‘tāsu yā appanāsamādhissā’’tiādimāha",
  "anya-e0103n4:97_3": ". Samādhisampayogaṁ gatāti pubbe upacārasamādhinā sampayuttā hutvā anukkamena vaḍḍhitvā",
  "anya-e0103n4:97_4": "appanāsamādhinā sampayogaṁ gatā.",
  "anya-e0103n4:98_0": "73. Sukhayatīti sukhaṁ, attanā sampayuttadhamme laddhassāde karotīti attho. Svāyaṁ",
  "anya-e0103n4:98_1": "kattuniddeso pariyāyaladdho dhammato aññassa kattu nivattanattho, nippariyāyena pana",
  "anya-e0103n4:98_2": "bhāvasādhanameva labbhatīti ‘‘sukhanaṁ sukha’’nti vuttaṁ. Iṭṭhasabhāvattā taṁsamaṅgīpuggalaṁ,",
  "anya-e0103n4:98_3": "sampayuttadhamme vā attani sādayatīti sātaṁ da-kārassa ta-kāraṁ katvā. Sātaṁ ‘‘madhura’’nti",
  "anya-e0103n4:98_4": "vadanti. Sātaṁ lakkhaṇaṁ etassāti sātalakkhaṇaṁ. Upabrūhanaṁ sampayuttadhammānaṁ",
  "anya-e0103n4:98_5": "saṁvaḍḍhanaṁ. Dukkhaṁ viya avissajjetvā adukkhamasukhā viya anajjhupekkhitvā anu",
  "anya-e0103n4:98_6": "anu gaṇhanaṁ, upakāritā vā anuggaho. Katthaci paṭhamajjhānādike. Paṭilābhatuṭṭhīti",
  "anya-e0103n4:98_7": "paṭilābhavasena uppajjanakatuṭṭhi. Paṭiladdharasānubhavananti paṭiladdhassa ārammaṇarasassa",
  "anya-e0103n4:98_8": "anubhavananti sabhāvato pītisukhāni vibhajitvā dasseti. Yattha pīti, tattha sukhanti",
  "anya-e0103n4:98_9": "vitakkassa viya itarena pītiyā sukhena accantasaṁyogamāha. ‘‘Yattha sukhaṁ, tattha",
  "anya-e0103n4:98_10": "na niyamato pītī’’ti vicārassa viya vitakkena sukhassa pītiyā anaccantasaṁyogaṁ.",
  "anya-e0103n4:98_11": "Tena accantānaccantasaṁyogitāya pītisukhānaṁ visesaṁ dasseti. Kaṁ tārenti etthāti",
  "anya-e0103n4:98_12": "kantāraṁ, nirudakamaruṭṭhānaṁ. Vanameva vanantaṁ. Tasmiṁ tasmiṁ samayeti iṭṭhārammaṇassa",
  "anya-e0103n4:98_13": "paṭilābhasamaye, paṭiladdhassa rasānubhavanasamaye, vanacchāyādīnaṁ savanadassanasamaye,",
  "anya-e0103n4:98_14": "pavesaparibhogasamaye ca. Pākaṭabhāvatoti yathākkamaṁ pītisukhānaṁ vibhūtabhāvato.",
  "anya-e0103n4:99_0": "Vivekajaṁ pītisukhanti ettha purimasmiṁ atthe vivekajanti jhānaṁ vuttaṁ. Pītisukhasaddato",
  "anya-e0103n4:99_1": "ca atthiatthavisesato ‘‘assa jhānassa, asmiṁ vā jhāne’’ti ettha a-kāro daṭṭhabbo.",
  "anya-e0103n4:99_2": "Dutiye pītisukhameva vivekajaṁ. ‘‘Vivekajaṁpītisukha’’nti ca aññapadatthasamāso,",
  "anya-e0103n4:99_3": "paccattaniddesassa ca alopo kato. Lope vā sati ‘‘vivekajapītisukha’’nti pāṭhoti ayaṁ viseso.",
  "anya-e0103n4:100_0": "Upasampajjāti ettha upa-saṁ-saddā ‘‘upalabbhati, saṁbhuñjatī’’tiādīsu viya niratthakāti",
  "anya-e0103n4:100_1": "dassetuṁ ‘‘upagantvā’’tiādiṁ vatvā puna tesaṁ sātthakabhāvaṁ dassetuṁ ‘‘upasampādayitvā’’tiādi",
  "anya-e0103n4:100_2": "vuttaṁ, tasmā patvā, sādhetvāti vā attho. Iriyanti kiriyaṁ. Vuttiādīni tasseva vevacanāni.",
  "anya-e0103n4:100_3": "Pālanāti hi ekaṁ iriyāpathabādhanaṁ iriyāpathantarehi rakkhaṇā.",
  "anya-e0103n4:101": "Pañcaṅgavippahīnādivaṇṇanā",
  "anya-e0103n4:102_0": "74. Pañca aṅgāni vikkhambhanavasena pahīnāni etassāti pañcaṅgavippahīnaṁ. ‘‘Agyāhito’’ti",
  "anya-e0103n4:102_1": "ettha āhita-saddassa viya vippahīna-saddassettha paravacanaṁ daṭṭhabbaṁ, pañcahi",
  "anya-e0103n4:102_2": "aṅgehi vippahīnanti vā pañcaṅgavippahīnaṁ. Nanu aññepi akusalā dhammā iminā jhānena",
  "anya-e0103n4:102_3": "pahīyanti, atha kasmā pañcaṅgavippahīnatāva vuccatīti āha ‘‘kiñcāpī’’tiādi. Jhānalābhinopi",
  "anya-e0103n4:102_4": "ajhānasamaṅgikāle jhānapaṭipakkhalobhacittādīnaṁ pavattisabbhāvato ‘‘jhānakkhaṇe’’ti",
  "anya-e0103n4:102_5": "vuttaṁ. Pahīyantīti vigacchanti, nappavattantīti attho. Ekattārammaṇeti pathavīkasiṇādivasena",
  "anya-e0103n4:102_6": "ekasabhāve, ekaggatāsaṅkhāte ekattāvahe vā ārammaṇe. Tanti taṁ nānāvisayapalobhitaṁ",
  "anya-e0103n4:102_7": "cittaṁ. Kāmadhātuppahānāyāti nānāvisayasamūpabyūḷhāya kāmadhātuyā pahānāya samatikkamāya",
  "anya-e0103n4:102_8": "paṭipadaṁ jhānaṁ nappaṭipajjati. Nirantaranti vikkhepena anantaritaṁ, sahitanti attho.",
  "anya-e0103n4:102_9": "Akammaññanti akammanīyaṁ, bhāvanākammassa ayogyanti attho. Uddhaccakukkuccaparetanti",
  "anya-e0103n4:102_10": "uddhaccakukkuccena abhibhūtaṁ. Paribbhamati anavaṭṭhānato, avaṭṭhānassa samādhānassa",
  "anya-e0103n4:102_11": "abhāvatoti attho. Vicikicchāya upahatanti sātisayassa vicārassa abhāvato ‘‘sammāsambuddho",
  "anya-e0103n4:102_12": "nu kho bhagavā, na nu kho’’ti, ‘‘pathavī pathavī’’tiādinā manasikārena, ‘‘jhānaṁ",
  "anya-e0103n4:102_13": "siyā nu kho, na nu kho’’tiādinā ca pavattāya vicikicchāya upahataṁ. Nārohati appaṭipattinimittattā.",
  "anya-e0103n4:102_14": "Visesena jhānantarāyakarattāti samādhiādīnaṁ ujuvipaccanīkabhāvena jhānādhigamassa antarāyakaraṇato.",
  "anya-e0103n4:103_0": "Tehīti jhānādhigamassa paccayabhūtehi vitakkavicārehi. Avikkhepāya sampāditappayogassāti",
  "anya-e0103n4:103_1": "tato evaṁ samādhānāya nipphāditabhāvanāpayogassa. Cetaso payogasampattisambhavāti",
  "anya-e0103n4:103_2": "yathāvuttabhāvanāpayogasampattisamuṭṭhānā. Pīti pīṇanaṁ bhāvanāvasena tappanaṁ. Upabrūhanaṁ",
  "anya-e0103n4:103_3": "bhāvanāvasena parivuddhiṁ cetaso karotīti sambandho. Nanti cittaṁ. Sasesasampayuttadhammanti",
  "anya-e0103n4:103_4": "avasiṭṭhaphassādidhammasahitaṁ, samaṁ sammā ca ādhiyatīti sambandho. Indriyasamatāvasena",
  "anya-e0103n4:103_5": "samaṁ, paṭipakkhadhammānaṁ. Dūrībhāve līnuddhaccābhāvena sammā ca ṭhapetīti attho.",
  "anya-e0103n4:103_6": "Ekaggatā hi samādhānakiccena cittaṁ, sampayuttadhamme ca attānaṁ anuvattāpentī jhānakkhaṇe",
  "anya-e0103n4:103_7": "sātisayaṁ samāhite karotīti. Uppattivasenāti yathāpaccayaṁ uppajjanavasena . Etesu",
  "anya-e0103n4:103_8": "vitakkādīsu jhānaṁ uppannaṁ nāma hoti tattheva jhānavohārato. Tenāha ‘‘tasmā’’tiādi.",
  "anya-e0103n4:103_9": "‘‘Yathā panā’’tiādināpi upamāvasena tamevatthaṁ pākaṭataraṁ karoti.",
  "anya-e0103n4:104_0": "Pakaticittatoti pākatikakāmāvacaracittato. Suvisadenāti suṭṭhu visadena, paṭutarenāti",
  "anya-e0103n4:104_1": "attho. Sabbāvantanti sabbāvayavavantaṁ, anavasesanti attho. Apphuṭanti asamphuṭṭhaṁ.",
  "anya-e0103n4:104_2": "Ārammaṇesu phusitāti appanāvasena pavattamānā cittekaggatā samantato ārammaṇaṁ pharantī",
  "anya-e0103n4:104_3": "viya hotīti katvā vuttaṁ. Kasmā panettha jhānapāṭhe aggahitā cittekaggatā gahitāti",
  "anya-e0103n4:104_4": "anuyogaṁ sandhāya ‘‘tattha cittekaggatā’’tiādi vuttaṁ. Tatthāti tesu jhānaṅgesu.",
  "anya-e0103n4:104_5": "Na niddiṭṭhāti sarūpato na niddiṭṭhā, sāmaññato pana jhānaggahaṇena gahitā. Evaṁ",
  "anya-e0103n4:104_6": "vuttattāti sarūpeneva vuttattā, aṅgameva cittekaggatāti sambandho. Yena adhippāyenāti",
  "anya-e0103n4:104_7": "yena vitakkādīhi saha vattantaṁ dhammaṁ dīpetuṁ tassa pakāsanādhippāyena ‘‘savitakkaṁ",
  "anya-e0103n4:104_8": "savicāra’’ntiādinā uddeso kato. So eva adhippāyo tena bhagavatā vibhaṅge ‘‘cittekaggatā’’ti",
  "anya-e0103n4:104_9": "niddisantena pakāsito. Tasmā sā jhānapāṭhe aggahitāti na cintetabbaṁ.",
  "anya-e0103n4:105": "Tividhakalyāṇavaṇṇanā",
  "anya-e0103n4:106": "75.Ādimajjhapariyosānavasenāti jhānassa ādimajjhapariyosānavasena. Lakkhaṇavasenāti tesaṁyeva appanāyaṁ lakkhitabbabhāvavasena.",
  "anya-e0103n4:107_0": "Tatrāti tasmiṁ kalyāṇatālakkhaṇānaṁ vibhāvane. Paṭipadāvisuddhīti paṭipajjati jhānaṁ",
  "anya-e0103n4:107_1": "etāyāti paṭipadā, gotrabhupariyosāno pubbabhāgiyo bhāvanānayo. Paripanthato visujjhanaṁ",
  "anya-e0103n4:107_2": "visuddhi, paṭipadāya visuddhi paṭipadāvisuddhi. Sā panāyaṁ yasmā jhānassa uppādakkhaṇe",
  "anya-e0103n4:107_3": "labbhati, tasmā vuttaṁ ‘‘paṭipadāvisuddhi ādī’’ti. Upekkhānubrūhanāti visodhetabbatādīnaṁ",
  "anya-e0103n4:107_4": "abhāvato jhānapariyāpannāya tatramajjhattupekkhāya kiccanipphattiyā anubrūhanā. Sā",
  "anya-e0103n4:107_5": "panāyaṁ visesato jhānassa ṭhitikkhaṇe labbhati. Tena vuttaṁ ‘‘upekkhānubrūhanā majjhe’’ti.",
  "anya-e0103n4:107_6": "Sampahaṁsanāti tattha dhammānaṁ anativattanādisādhakassa ñāṇassa kiccanipphattivasena",
  "anya-e0103n4:107_7": "pariyodapanā. Sā pana yasmā jhānassa osānakkhaṇe pākaṭā hoti , tasmā vuttaṁ ‘‘sampahaṁsanā",
  "anya-e0103n4:107_8": "pariyosāna’’nti. Imāni tīṇi lakkhaṇānīti paripanthato cittassa visujjhanākāro , majjhimassa",
  "anya-e0103n4:107_9": "samathanimittassa paṭipajjanākāro, tattha pakkhandanākāroti imāni tīṇi jhānassa ādito",
  "anya-e0103n4:107_10": "uppādakkhaṇe appanāpattilakkhaṇāni tehi ākārehi vinā appanāpattiyā abhāvato, asati",
  "anya-e0103n4:107_11": "ca appanāya tadabhāvato. Ādikalyāṇañceva visuddhipaṭipadattā. Yathāvuttehi lakkhaṇehi",
  "anya-e0103n4:107_12": "samannāgatattā, sampannalakkhaṇattā ca tilakkhaṇasampannañca. Iminā nayena majjhapariyosānalakkhaṇānañca yojanā veditabbā.",
  "anya-e0103n4:108_0": "Sambharīyati jhānaṁ etenāti sambhāro, nānāvajjanaparikammaṁ. Saha sambhārenāti sasambhāro,",
  "anya-e0103n4:108_1": "so eva sasambhāriko. Upacāroti ekāvajjanūpacāramāha. Paggahādikiccassa pubbabhāge",
  "anya-e0103n4:108_2": "bhāvanāya eva sādhitattā yā tattha ekāvajjanūpacāre siddhā ajjhupekkhanā, sā jhānakkhaṇe",
  "anya-e0103n4:108_3": "paribrūhitā nāma hotīti vuttaṁ ‘‘upekkhānubrūhanā nāma appanā’’ti. Yathādhigataṁ",
  "anya-e0103n4:108_4": "jhānaṁ nissāya yo pahaṭṭhākāro cittassa paritoso, taṁ paccavekkhaṇāvasena pavattaṁ",
  "anya-e0103n4:108_5": "sandhāyāha ‘‘sampahaṁsanā nāma paccavekkhaṇā’’ti. Eketi abhayagirivāsino. Te hi evaṁ",
  "anya-e0103n4:108_6": "paṭipadāvisuddhiādike vaṇṇayanti, tadayuttaṁ. Tathā hi sati ajjhānadhammehi jhānassa",
  "anya-e0103n4:108_7": "guṇasaṁkittanaṁ nāma kataṁ hoti. Na hi bhūmantaraṁ bhūmantarapariyāpannaṁ hoti. Pāḷiyā",
  "anya-e0103n4:108_8": "cetaṁ viruddhanti dassetuṁ ‘‘yasmā panā’’tiādi vuttaṁ. Tattha ekattagataṁ cittanti",
  "anya-e0103n4:108_9": "indriyānaṁ ekarasabhāvena, ekaggatāya ca sikhāppattiyā tadanuguṇaṁ ekattaṁ gatanti",
  "anya-e0103n4:108_10": "ekattagataṁ, sasampayuttaṁ appanāpattacittaṁ. Tasseva paṭipadāvisuddhipakkhandatādi",
  "anya-e0103n4:108_11": "anantarameva vuccati. Tasmāti yasmā ekasmiṁyeva appanācittakkhaṇe paṭipadāvisuddhiādi",
  "anya-e0103n4:108_12": "pāḷiyaṁ vuttaṁ, tasmā āgamanavasenāti parikammāgamanavasena. Anativattanādīti ādi-saddena",
  "anya-e0103n4:108_13": "indriyekarasatātadupagavīriyavāhanāsevanāni saṅgaṇhāti. Pariyodāpakassāti parisodhakassa",
  "anya-e0103n4:108_14": "pabhassarabhāvakarassa. Anativattanādibhāvasādhanameva cettha ñāṇassa kiccanipphatti veditabbā.",
  "anya-e0103n4:109_0": "Tasminti tasmiṁ vāre, catupañcacittaparimāṇāya appanāvīthiyanti attho. Tato paripanthato.",
  "anya-e0103n4:109_1": "Cittaṁ visujjhatīti yadipi āgamanaṁ gahetuṁ avisesena viya vuttaṁ, parikammavisuddhito",
  "anya-e0103n4:109_2": "pana appanāvisuddhi sātisayāva. Tenāha ‘‘visuddhattā’’tiādi. Āvaraṇavirahitaṁ hutvāti",
  "anya-e0103n4:109_3": "yenāvaraṇena āvaṭattā cittaṁ tato pubbe majjhimaṁ samathanimittaṁ paṭipajjituṁ na",
  "anya-e0103n4:109_4": "sakkoti, tena vivittaṁ hutvā, taṁ vikkhambhetvāti attho. Līnuddhaccasaṅkhātānaṁ ubhinnaṁ",
  "anya-e0103n4:109_5": "antānaṁ anupagamanena majjhimo, savisesaṁ paccanīkadhammānaṁ vūpasamanato samatho,",
  "anya-e0103n4:109_6": "yogino sukhavisesānaṁ kāraṇabhāvato nimittañcāti majjhimaṁ samathanimittaṁ. Tenāha",
  "anya-e0103n4:109_7": "‘‘samappavatto appanāsamādhiyevā’’ti. Tadanantaraṁ pana purimacittanti tassa appanācittassa",
  "anya-e0103n4:109_8": "anantarapaccayabhūtaṁ purimaṁ cittaṁ, gotrabhucittanti attho. Ekasantatipariṇāmanayenāti",
  "anya-e0103n4:109_9": "yathā ‘‘tadeva khīraṁ dadhisampanna’’nti, evaṁ satipi parittamahaggatabhāvabhede,",
  "anya-e0103n4:109_10": "paccayapaccayuppannabhāvabhede ca ekissā eva santatiyā pariṇāmūpagamananayena ekattanayavasena.",
  "anya-e0103n4:109_11": "Tathattanti tathabhāvaṁ appanāsamādhivasena samāhitabhāvaṁ. Evaṁ paṭipannattāti vuttākārena",
  "anya-e0103n4:109_12": "paṭipajjamānattā. Yasmiñhi khaṇe tathattaṁ majjhimaṁ samathanimittaṁ paṭipajjati,",
  "anya-e0103n4:109_13": "tasmiṁyeva khaṇe tathattupagamanena appanāsamādhinā samāhitabhāvūpagamanena tattha",
  "anya-e0103n4:109_14": "pakkhandati nāma. Purimacitteti appanācittassa purimasmiṁ citte gotrabhucitte. Vijjamānākāranipphādikāti",
  "anya-e0103n4:109_15": "tasmiṁ citte vijjamānānaṁ paripanthavisuddhimajjhimasamathapaṭipattipakkhandanākārānaṁ",
  "anya-e0103n4:109_16": "nipphādikā, tenākārena nipphajjamānāti attho. Teyeva hi ākārā paccayavisesato jhānakkhaṇe",
  "anya-e0103n4:109_17": "nipphajjamānā ‘‘paṭipadāvisuddhī’’ti laddhasamaññā jhānassa taṁ visesaṁ nipphādentā",
  "anya-e0103n4:109_18": "viya vuttā. Uppādakkhaṇeyevāti attalābhavelāyameva. Yadi evaṁ, kathaṁ te ākārā nipphajjantīti",
  "anya-e0103n4:109_19": "āha ‘‘āgamanavasenā’’ti.",
  "anya-e0103n4:110_0": "Tassāti cittassa. ‘‘Visuddhaṁ cittaṁ ajjhupekkhatī’’ti pāḷiyaṁ (paṭi. ma. 1.158)",
  "anya-e0103n4:110_1": "puggalādhiṭṭhānena āgatāti ‘‘byāpāraṁ akaronto’’ti āha. Samathapaṭipattitathattupagamanañca",
  "anya-e0103n4:110_2": "idha samathabhāvāpattiyevāti āha ‘‘samathabhāvūpagamanenā’’ti. Kilesasaṁsaggaṁ pahāya",
  "anya-e0103n4:110_3": "ekattena upaṭṭhitassāti pubbe ‘‘kathaṁ nu kho kilesasaṁsaggaṁ pajaheyya’’nti paṭipannassa",
  "anya-e0103n4:110_4": "idāni samathapaṭipattiyā tassa pahīnattā kilesasaṅgaṇikābhāvena ekattena upaṭṭhitassa",
  "anya-e0103n4:110_5": "jhānacittassa. Paripanthavisuddhimajjhimasamathapaṭipattipakkhandanehi vuddhippattiyā",
  "anya-e0103n4:110_6": "anubrūhite jhānacitte laddhokāsā tatramajjhattupekkhā sampayuttesu samavāhitabhāvena",
  "anya-e0103n4:110_7": "pavattamānā te anubrūhentī viya hotīti āha ‘‘tatramajjhattupekkhāya kiccavasena upekkhānubrūhanā veditabbā’’ti.",
  "anya-e0103n4:111_0": "Ye panete yuganaddhadhammāti sambandho. Tatthāti tasmiṁ jhānacitte. Aññamaññānativattanavasena",
  "anya-e0103n4:111_1": "kiccakaraṇato yuge naddhā baddhā viya yuganaddhā. Vimuttirasenāti vimuccanakiccena,",
  "anya-e0103n4:111_2": "vimuccanasampattiyā vā. Esa yogī. Vāhayatīti pavatteti. Assāti jhānacittassa. Tasmiṁ",
  "anya-e0103n4:111_3": "khaṇeti bhaṅgakkhaṇe. Uppādakkhaṇe atīte hi ṭhitikkhaṇato paṭṭhāya āsevanā pavattati",
  "anya-e0103n4:111_4": "nāma. Te ākārāti aññamaññānativattanādayo tattha dhammānaṁ pavattiākārā. Āsevanāpi",
  "anya-e0103n4:111_5": "hi āsevanapaccayabhāvīnaṁ dhammānaṁ pavattiākāroyeva. Saṁkilesavodānesūti samādhipaññānaṁ",
  "anya-e0103n4:111_6": "samarasatāya akaraṇaṁ bhāvanāya saṁkileso, karaṇaṁ vodānaṁ. Tathā sesesupi. Evametesu",
  "anya-e0103n4:111_7": "saṁkilesavodānesu taṁ taṁ ādīnavaṁ dosaṁ ānisaṁsaṁ guṇaṁ puretaraṁ pāṭihāriyañāṇena",
  "anya-e0103n4:111_8": "disvā yathā aññamaññānativattanādayo honti, tathā bhāvanāya sampahaṁsitattā teneva",
  "anya-e0103n4:111_9": "ñāṇena visodhitattā. Visodhanaṁ hettha sampahaṁsanaṁ. Te ākārā yasmā nipphannā, tasmā",
  "anya-e0103n4:111_10": "‘‘dhammānaṁ…pe… veditabbāti vutta’’nti lakkhaṇasaṁvaṇṇanāya ādimhi vuttaṁ nigamanavasena dasseti.",
  "anya-e0103n4:112_0": "‘‘Yasmā upekkhāvasena ñāṇaṁ pākaṭaṁ hotī’’ti ko sambandho. Kasmā sampahaṁsanāva pariyosānanti",
  "anya-e0103n4:112_1": "vuttā, na upekkhānubrūhanāti codanaṁ sandhāya ‘‘tattha yasmā upekkhāvasena ñāṇaṁ",
  "anya-e0103n4:112_2": "pākaṭaṁ hotī’’ti vuttaṁ. Tatthāti tasmiṁ bhāvanācitte. Upekkhāvasena ñāṇaṁ pākaṭaṁ",
  "anya-e0103n4:112_3": "hotīti appanākāle bhāvanāya samappavattiyā, paṭipakkhassa ca pahānato paggahādīsu",
  "anya-e0103n4:112_4": "byāpārassa akātabbato ajjhupekkhanāva hoti. Yaṁ sandhāya vuttaṁ ‘‘samaye cittassa",
  "anya-e0103n4:112_5": "ajjhupekkhanā, visuddhaṁ cittaṁ ajjhupekkhatī’’ti ca ādi. Sā panāyaṁ ajjhupekkhanā",
  "anya-e0103n4:112_6": "ñāṇassa kiccasiddhiyā hoti, visesato ñāṇasādhanattā appanābyāpārassāti phalena kāraṇānumānañāyena.",
  "anya-e0103n4:112_7": "Yasmā upekkhāvasena ñāṇaṁ pākaṭaṁ hoti, tasmā ñāṇakiccabhūtā sampahaṁsanā pariyosānanti vuttāti sambandho.",
  "anya-e0103n4:113_0": "Idāni yathāvuttamatthaṁ pāḷiyā samatthetuṁ ‘‘yathāhā’’tiādi vuttaṁ. Tathāpaggahitaṁ",
  "anya-e0103n4:113_1": "cittanti yathā bhāvanācittaṁ kosajjapakkhe na patati, tathā vīriyasambojjhaṅgaṭṭhāniyānaṁ",
  "anya-e0103n4:113_2": "dhammānaṁ bahulīkāravasena paggahitaṁ. Sādhukaṁ ajjhupekkhatīti paggaṇhantenāpi samādhissa",
  "anya-e0103n4:113_3": "vīriyasamatāyojanavasena paggahitattā sakkaccaṁ ajjhupekkhati, tatramajjhattupekkhā",
  "anya-e0103n4:113_4": "okāsaṁ labhati. Taṁ pana ajjhupekkhanaṁ upekkhāvasena pubbe pavattapārihāriyapaññāvasena",
  "anya-e0103n4:113_5": "appanāpaññāya kiccādhikatāti āha ‘‘paññāvasena paññindriyaṁ adhimattaṁ hotī’’ti.",
  "anya-e0103n4:113_6": "Tassa adhimattattā eva ajjhupekkhantasseva nānāsabhāvehi nīvaraṇapamukhehi kilesehi",
  "anya-e0103n4:113_7": "appanācittaṁ vimuccati. Vimokkhavasena vimuccanavasena. Paññāvasenāti pubbe pavattapārihāriyapaññāvasena.",
  "anya-e0103n4:113_8": "Vimuttattāti nānākilesehi vimuttattā eva. Te dhammā saddhādayo, visesato saddhāpaññāvīriyasamādhayo",
  "anya-e0103n4:113_9": "ca ekarasā samānakiccā honti. Evamayaṁ indriyānaṁ ekarasaṭṭhena bhāvanā nipphajjamānā",
  "anya-e0103n4:113_10": "ñāṇabyāpāroti āha ‘‘ñāṇakiccabhūtā sampahaṁsanā pariyosāna’’nti. Evaṁ tividhāya paṭipadāvisuddhiyā",
  "anya-e0103n4:113_11": "laddhavisesāya tividhāya upekkhānubrūhanāya sātisayaṁ paññindriyassa adhimuttabhāvena",
  "anya-e0103n4:113_12": "catubbidhāpi sampahaṁsanā sijjhatīti āgamanupekkhā ñāṇakiccavasena dasapi ākārā jhāne eva veditabbā.",
  "anya-e0103n4:114_0": "Gaṇanānupubbatāti gaṇanānupubbatāya, gaṇanānupubbatāmattaṁ vā paṭhamanti idanti attho.",
  "anya-e0103n4:114_1": "Tena desanākkamaṁ ulliṅgeti. ‘‘Paṭhamaṁ uppannanti paṭhama’’nti iminā paṭipattikkamaṁ,",
  "anya-e0103n4:114_2": "uppannanti hi adhigatanti attho. ‘‘Paṭhamaṁ samāpajjitabbanti paṭhama’’nti idaṁ pana",
  "anya-e0103n4:114_3": "na ekantalakkhaṇanti aṭṭhakathāyaṁ (dha. sa. aṭṭha. 160) paṭisiddhattā idha na gahitaṁ.",
  "anya-e0103n4:114_4": "Ārammaṇūpanijjhānaṁ lakkhaṇūpanijjhānanti duvidhe jhāne idhādhippetajjhānameva dassetuṁ",
  "anya-e0103n4:114_5": "‘‘ārammaṇūpanijjhānato’’ti vuttaṁ. Pathavīkasiṇasaṅkhātassa attano attano ārammaṇassa",
  "anya-e0103n4:114_6": "rūpaṁ viya cakkhunā upanijjhāyanato. Paccanīkajhāpanatoti nīvaraṇādīnaṁ paccanīkadhammānaṁ",
  "anya-e0103n4:114_7": "dahanato vikkhambhanavasena pajahanato. Sakalaṭṭhenāti heṭṭhā vuttanayena kate vā",
  "anya-e0103n4:114_8": "akate vā paricchijja gahite pathavībhāge pathavīmaṇḍale sakalārammaṇakaraṇaṭṭhena.",
  "anya-e0103n4:114_9": "Na hi tassa ekadesamārammaṇaṁ karīyati. Pathavīkasiṇasannissayatāya nimittaṁ pathavīkasiṇaṁ",
  "anya-e0103n4:114_10": "yathā ‘‘mañcā ukkuṭṭhiṁ karontī’’ti. Taṁsahacaraṇato jhānaṁ pathavīkasiṇaṁ yathā",
  "anya-e0103n4:114_11": "‘‘kuntā pacarantī’’ti.",
  "anya-e0103n4:115": "Ciraṭṭhitisampādanavaṇṇanā",
  "anya-e0103n4:116_0": "76. Lakkhaṭṭhāne ṭhitaṁ sarena vālaṁ vijjhatīti vālavedhī. Idha pana anekadhā bhinnassa",
  "anya-e0103n4:116_1": "vālassa aṁsuṁ vijjhanto ‘‘vālavedhī’’ti adhippeto. Tenavālavedhinā. Sūdenāti bhattakārena.",
  "anya-e0103n4:116_2": "‘‘Ākārā pariggahetabbā’’ti saṅkhepato vuttamatthaṁ vivarituṁ ‘‘yathā hī’’tiādi vuttaṁ.",
  "anya-e0103n4:116_3": "Tattha sukusaloti suṭṭhu cheko. Dhanuggahoti issāso. Kammanti yogyaṁ. Akkantapadānanti",
  "anya-e0103n4:116_4": "vijjhanakāle akkamanavasena pavattapadānaṁ. Ākāranti dhanujiyāsarānaṁ gahitākāraṁ.",
  "anya-e0103n4:116_5": "Pariggaṇheyyāti upadhāreyya. Bhojanasappāyādayoti ādi-saddo avuttākārānampi saṅgāhako",
  "anya-e0103n4:116_6": "daṭṭhabbo. Tena utubhāvanānimittādīnampi pariggaṇhanaṁ vuttaṁ hoti. Tasminti tasmiṁ taruṇasamādhimhi.",
  "anya-e0103n4:117_0": "Bhattāranti sāminaṁ, bhattavetanādīhi posakanti attho. Parivisantoti bhojento. Tassa",
  "anya-e0103n4:117_1": "ruccitvā bhuñjanākāraṁ sallakkhetvā tassa upanāmentoti yojanā. Ayampi yogī. Adhigatakkhaṇe",
  "anya-e0103n4:117_2": "bhojanādayo ākāreti pubbe jhānassa adhigatakkhaṇe kiccasādhake bhojanādigate ākāre.",
  "anya-e0103n4:117_3": "Gahetvāti pariggahetvā sallakkhetvā. Naṭṭhe naṭṭhe samādhimhi punappunaṁ appanāya.",
  "anya-e0103n4:118_0": "Mahānasavijjāparicayena paṇḍito. Tattha visadañāṇatāya byatto. Ṭhānuppattikakaosallayogena",
  "anya-e0103n4:118_1": "kusalo. Nānaccayehīti nānaccayehi nānāsabhāvehi, nānārasehīti attho. Tenāha ‘‘ambilaggehī’’tiādi.",
  "anya-e0103n4:118_2": "Sūpehīti byañjanehi. Ambilaggehīti ambilakoṭṭhāsehi, ye vā ambilarasā hutvā aggabhūtā,",
  "anya-e0103n4:118_3": "tehi caturambilādimissehi. Esa nayo tittakaggādīsupi. Khārikehīti vātiṅgaṇakaḷīrādimissehi.",
  "anya-e0103n4:118_4": "Nimittanti ākāraṁ ruccanavasena bhuñjanākāraṁ. Uggaṇhātīti uparūpari gaṇhāti upadhāreti.",
  "anya-e0103n4:118_5": "Imassa vā sūpeyyassa atthāya hatthaṁ abhiharati. Abhihārānanti abhimukhena haritabbānaṁ",
  "anya-e0103n4:118_6": "paṇṇākārānaṁ, pūjābhihārānaṁ vā. Nimittaṁ uggaṇhātīti ‘‘evaṁ me cittaṁ samāhitaṁ",
  "anya-e0103n4:118_7": "ahosī’’ti nimittaṁ gaṇhāti sallakkheti.",
  "anya-e0103n4:119_0": "Samādhiparipanthānanti samādhissa paripanthabhūtānaṁ. Dhammānanti kāmacchandādinīvaraṇadhammānaṁ.",
  "anya-e0103n4:119_1": "Suvisodhitattāti suṭṭhu visodhitattā, vikkhambhanavaseneva sammadeva pahīnattāti",
  "anya-e0103n4:119_2": "attho. Kāmādīnavapaccavekkhaṇādīhīti ādi-saddena asubhamanasikāranekkhammānisaṁsapaccavekkhaṇādīni",
  "anya-e0103n4:119_3": "saṅgaṇhāti. Nekkhammaguṇadassanenāpi hi tassa vibandhabhūte kāmacchande ādīnavo visesato",
  "anya-e0103n4:119_4": "pākaṭo hotīti. Kāyaduṭṭhullanti kāyadarathaṁ sāraddhakāyataṁ. Tena kāyacittānaṁ sārambhanimittassa",
  "anya-e0103n4:119_5": "byāpādanīvaraṇassa na visodhanamāha. Ārambhadhātumanasikārādīti ādi-saddena vīriyasambojjhaṅganimittānaṁ,",
  "anya-e0103n4:119_6": "ālokasaññādīnañca saṅgaho daṭṭhabbo. Samathanimittamanasikārādīti ādi-saddena samādhisambojjhaṅgaṭṭhāniyānaṁ",
  "anya-e0103n4:119_7": "dhammānaṁ saṅgaho daṭṭhabbo. Aññepi samādhiparipantheti vicikicchāṭṭhāniye, madamānādike",
  "anya-e0103n4:119_8": "ca sandhāyāha. Āsayanti vasanakasusiraṁ. Suparisuddhanti āsaṅkanīyattābhāvena suṭṭhu",
  "anya-e0103n4:119_9": "parisuddhaṁ. Etthāha – nanu cāyaṁ pageva kāmādīnavaṁ paccavekkhitvā samathapaṭipadaṁ",
  "anya-e0103n4:119_10": "paṭipanno upacārakkhaṇeyeva jhānena nīvaraṇāni vikkhambhitāni, atha kasmā puna kāmādīnavapaccavekkhaṇādi",
  "anya-e0103n4:119_11": "gahitanti? Saccametaṁ. Taṁ pana pahānamattanti jhānassa ciraṭṭhitiyā atisayapahānatthaṁ puna gahitaṁ.",
  "anya-e0103n4:120_0": "Uddhaccamiddhanti kukkuccaṁ, thinañca tadekaṭṭhatāya gahitamevāti katvā vuttaṁ. Suddhantagatoti",
  "anya-e0103n4:120_1": "suparisuddhapariyantaṁ sabbaso visodhitakoṇapariyantaṁ uyyānaṁ gato. Tahiṁ rameti",
  "anya-e0103n4:120_2": "tasmiṁ jhāne rameyya divasabhāgampi jhānasamaṅgī eva bhaveyya.",
  "anya-e0103n4:121_0": "Cittabhāvanāvepullatthanti samādhibhāvanāya vipulabhāvāya. Yathā hi bhāvanāvasena",
  "anya-e0103n4:121_1": "nimittassa uppatti, evamassa bhāvanāvaseneva vaḍḍhanampi. Tasmā ekaṅgulādivasena",
  "anya-e0103n4:121_2": "nimittaṁ vaḍḍhentassa punappunaṁ bahulīkārena jhānaṁ bhāvanāpi vuddhiṁ viruḷhiṁ vepullaṁ",
  "anya-e0103n4:121_3": "āpajjati. Tena vuttaṁ ‘‘cittabhāvanāvepullatthañca yathāladdhaṁ paṭibhāganimittaṁ",
  "anya-e0103n4:121_4": "vaḍḍhetabba’’nti. Tassāti paṭibhāganimittassa.",
  "anya-e0103n4:122": "Nimittavaḍḍhananayavaṇṇanā",
  "anya-e0103n4:123_0": "77.Tatrāti sāmiatthe bhummavacanaṁ, tassāti attho. Avaḍḍhetvāti yathā kumbhakāro",
  "anya-e0103n4:123_1": "mattikāya pattaṁ karonto paṭhamaṁ aparicchinditvāva pattaṁ vaḍḍheti, evaṁ pattavaḍḍhanayogena",
  "anya-e0103n4:123_2": "pattavaḍḍhanayuttiyā avaḍḍhetvā pūvikassa pūvavaḍḍhanaṁ. Bhattassa upari bhattapakkhipanaṁ",
  "anya-e0103n4:123_3": "bhattavaḍḍhanaṁ. Vatthassa tintassa añchanādi dussavaḍḍhanaṁ. Paccekaṁ yoga-saddo",
  "anya-e0103n4:123_4": "yojetabbo. Aparicchinditvā na vaḍḍhetabbaṁ saparicchede eva bhāvanāpavattito. Tathā",
  "anya-e0103n4:123_5": "hi vuttaṁ ‘‘sāntake no anantake’’ti (visuddhi. 1.55).",
  "anya-e0103n4:124": "Haṁsapotakāti javanahaṁsapotakā. Ukkūlaṁ unnataṭṭhānaṁ. Vikūlaṁ ninnaṭṭhānaṁ. Nadīsotena kataṁ viduggaṁ nadīviduggaṁ. Visamākārena ṭhito pabbatapadeso pabbatavisamo.",
  "anya-e0103n4:125_0": "Thūlāni hutvā upaṭṭhahanti paccavekkhaṇābāhullena vibhūtabhāvato. Dubbalāni hutvā",
  "anya-e0103n4:125_1": "upaṭṭhahanti paguṇabalavabhāvassa anāpādikattā. Upari ussukkanāyāti bhāvanāya upari",
  "anya-e0103n4:125_2": "ārohanāya, dutiyajjhānādhigamāyāti attho.",
  "anya-e0103n4:126_0": "Pabbateyyāti pabbate bahulacārinī. Akhettaññūti agocaraññū. Samādhiparipanthānaṁ",
  "anya-e0103n4:126_1": "visodhanānabhiññātāya bālo. Jhānassa paguṇabhāvāpādanaveyyattiyassa abhāvena abyatto.",
  "anya-e0103n4:126_2": "Uparijhānassa padaṭṭhānabhāvānavabodhena akhettaññū. Sabbathāpi samāpattikosallābhāvena",
  "anya-e0103n4:126_3": "akusalo. Samādhinimittassa vā anāsevanāya bālo. Abhāvanāya abyatto. Abahulīkārena",
  "anya-e0103n4:126_4": "akhettaññū. Sammadeva anadhiṭṭhānato akusaloti yojetabbaṁ. Ubhato bhaṭṭhoti ubhayato",
  "anya-e0103n4:126_5": "jhānato bhaṭṭho. So hi appaguṇatāya na suppatiṭṭhitatāya saussāhopi vināsato, asāmatthiyato",
  "anya-e0103n4:126_6": "ca jhānadvayato parihīno. Ciṇṇavasināti āsevitavasinā.",
  "anya-e0103n4:127": "Pañcavasīkathāvaṇṇanā",
  "anya-e0103n4:128_0": "78. Vasanaṁ vasīti dhātuniddesatāya kiriyāniddesoti adhippāyenāha ‘‘vasiyo’’ti, yathāruci",
  "anya-e0103n4:128_1": "pavattiyoti attho. Āvajjanāya vasī, āvajjanāvasena vā vasī āvajjanavasī. Jhānaṁ āvajjituṁ",
  "anya-e0103n4:128_2": "yattha yattha padese icchā yatthicchakaṁ. Yadā yadā, yasmiṁ yasmiṁ vā jhānaṅge icchā",
  "anya-e0103n4:128_3": "yadicchakaṁ. Yāva yāva icchā yāvadicchakaṁ, da-kāro padasandhikaro. ‘‘Yāvā’’ti ca",
  "anya-e0103n4:128_4": "idaṁ bahūnaṁ javanavārānaṁ nirantaraṁ viya tathāpavattanaṁ sandhāya vuttaṁ, na ekameva.",
  "anya-e0103n4:128_5": "So hi paricchinnacittakkhaṇoti. Āvajjanāya dandhāyitattaṁ natthīti vuttanayena yattha",
  "anya-e0103n4:128_6": "katthaci ṭhāne yadā yadā yaṁ kiñci jhānaṅgaṁ āvajjentassa yathicchitaṁ kālaṁ āvajjanāya",
  "anya-e0103n4:128_7": "āvajjanappavattiyā dandhāyitattaṁ vitthāyitattaṁ, cirāyitattaṁ vā natthi. Evaṁ āvajjanavasī",
  "anya-e0103n4:128_8": "siddhā nāma hotīti attho. Sesāti vuṭṭhānaadhiṭṭhānapaccavekkhaṇāvasiyo.",
  "anya-e0103n4:129_0": "Aṅgasamudāyabhāvato jhānassa jhāne āvajjanavasiṁ nipphādetukāmena paṭipāṭiyā jhānaṅgāni",
  "anya-e0103n4:129_1": "āvajjetabbānīti āha ‘‘paṭhamaṁ vitakkaṁ āvajjayato’’ti. Yadipi āvajjanamevettha icchitaṁ",
  "anya-e0103n4:129_2": "āvajjanavasiyā adhippetattā, āvajjanāya pana uppannāya javanehi bhavitabbaṁ. Tāni",
  "anya-e0103n4:129_3": "ca kho āvajjanatapparatāya cittābhinīhārassa yathāvajjitajhānaṅgārammaṇāni katipayāneva",
  "anya-e0103n4:129_4": "honti, na paripuṇṇānīti vuttaṁ ‘‘vitakkārammaṇāneva cattāri pañca vā javanāni javantī’’ti.",
  "anya-e0103n4:129_5": "Cattāri tikkhindriyassa. Pañca nātitikkhindriyassāti daṭṭhabbaṁ. Nirantaranti visabhāgehi",
  "anya-e0103n4:129_6": "nirantaraṁ. Ayaṁ panāti bhavaṅgadvayantaritā catujavanacittā yathāvuttā āvajjanavasī.",
  "anya-e0103n4:129_7": "Aññesaṁ vā dhammasenāpatiādīnaṁ. Evarūpe kāleti uṭṭhāya samuṭṭhāya lahutaraṁ āvajjanavasīnibbattanakāle.",
  "anya-e0103n4:129_8": "Sā ca kho ittarā parittakālā, na satthu yamakamahāpāṭihāriye viya ciratarappabandhavatī.",
  "anya-e0103n4:129_9": "Tathā hi taṁ sāvakehi asādhāraṇaṁ vuttaṁ. Adhigamena samaṁ sasampayuttassa jhānassa",
  "anya-e0103n4:129_10": "sammā āpajjanaṁ paṭipajjanaṁ samāpajjanaṁ, jhānasamaṅgitā.",
  "anya-e0103n4:130_0": "Sīghanti ettha samāpajjitukāmatānantaraṁ dvīsu bhavaṅgesu uppannesu bhavaṅgaṁ upacchinditvā",
  "anya-e0103n4:130_1": "uppannāvajjanānantaraṁ samāpajjanaṁ sīghaṁ samāpajjanasamatthatā. Ayañca matthakappattā",
  "anya-e0103n4:130_2": "samāpajjanavasī satthu dhammadesanāyaṁ labbhati. Yaṁ sandhāya vuttaṁ ‘‘so kho ahaṁ,",
  "anya-e0103n4:130_3": "aggivessana, tassā eva kathāya pariyosāne tasmiṁyeva purimasmiṁ samādhinimitte ajjhattameva",
  "anya-e0103n4:130_4": "cittaṁ saṇṭhapemi sannisādemi ekodiṁ karomi samādahāmi yenassudaṁ niccakappaṁ viharāmī’’ti",
  "anya-e0103n4:130_5": "(ma. ni. 1.387). Ito sīghatarā hi samāpajjanavasī nāma natthi. Juṇhāya rattiyā navoropitehi",
  "anya-e0103n4:130_6": "kesehi kapotakandarāyaṁ viharantassa āyasmato sāriputtassa yakkhena mahantampi pabbatakūṭaṁ",
  "anya-e0103n4:130_7": "padāletuṁ samatthe pahāre sīse dinne samāpajjanampettha nidassetabbaṁ. Tathā hi vakkhati",
  "anya-e0103n4:130_8": "‘‘tadā thero tassa paharaṇasamaye samāpattiṁ appesī’’ti (visuddhi. 2.374). Pāḷiyaṁ",
  "anya-e0103n4:130_9": "pana ‘‘aññataraṁ samādhiṁ samāpajjitvā nisinno’’ti (udā. 34) vuttaṁ. Ime pana therā",
  "anya-e0103n4:130_10": "‘‘samāpattito vuṭṭhānasamakālaṁ tena pahāro dinno’’ti vadanti.",
  "anya-e0103n4:131_0": "Accharāmattanti aṅguliphoṭamattaṁ khaṇaṁ. Ṭhapetunti setu viya sīghasotāya nadiyā",
  "anya-e0103n4:131_1": "oghaṁ vegena pavattituṁ adatvā yathāvuttakkhaṇaṁ jhānaṁ ṭhapetuṁ samatthatā. Abhibhuyya",
  "anya-e0103n4:131_2": "ṭhapanaṁ, adhiṭṭhānaṁ viyāti vā adhiṭṭhānaṁ. Tattha vasī adhiṭṭhānavasī. Tatheva",
  "anya-e0103n4:131_3": "lahuṁ vuṭṭhātunti accharāmattaṁ vā dasaccharāmattaṁ vā lahuṁ khaṇaṁ jhānasamaṅgī",
  "anya-e0103n4:131_4": "hutvā jhānato vuṭṭhātuṁ samatthatā. Bhavaṅgacittuppattiyeva hettha jhānato vuṭṭhānaṁ",
  "anya-e0103n4:131_5": "nāma. Ettha ca yathā ‘‘ettakameva khaṇaṁ jhānaṁ ṭhapessāmī’’ti pubbaparikammavasena",
  "anya-e0103n4:131_6": "adhiṭṭhānasamatthatā adhiṭṭhānavasī, evaṁ ‘‘ettakameva khaṇaṁ jhānasamaṅgī hutvā",
  "anya-e0103n4:131_7": "jhānato vuṭṭhahissāmī’’ti pubbaparikammavasena vuṭṭhānasamatthatā vuṭṭhānavasī veditabbā,",
  "anya-e0103n4:131_8": "yā samāpatti ‘‘vuṭṭhānakusalatā’’ti vuccati. Tadubhayadassanatthanti adhiṭṭhānavuṭṭhānavasīdassanatthaṁ.",
  "anya-e0103n4:132_0": "Tatthāti tasmiṁ nimmitapabbate tassa vivare. Kiñcāpi ekaṁyeva taṁ abhiññācittaṁ yena",
  "anya-e0103n4:132_1": "pabbataṁ nimmineyya, abhiññāpādakassa pana jhānassa lahutaraṁ ṭhapanaṁ, vuṭṭhānañca",
  "anya-e0103n4:132_2": "idha nidassitanti daṭṭhabbaṁ. ‘‘Ettakā iddhimantā ekaṁ upaṭṭhākaṁ garuḷato rakkhituṁ",
  "anya-e0103n4:132_3": "na sakkhiṁsū’’ti gārayhā assāma.",
  "anya-e0103n4:133_0": "Āvajjanānantarānīti āvajjanavasībhāvāya yathākkamaṁ vitakkādīnaṁ jhānaṅgānaṁ āvajjanāya",
  "anya-e0103n4:133_1": "parato yāni javanāni pavattāni, tāni tesaṁ paccavekkhaṇāni. Yadaggena āvajjanavasīsiddhi,",
  "anya-e0103n4:133_2": "tadaggena paccavekkhaṇāvasīsiddhi veditabbā.",
  "anya-e0103n4:134": "Dutiyajjhānakathāvaṇṇanā",
  "anya-e0103n4:135_0": "79. Nīvaraṇappahānassa tappaṭhamatāya āsannanīvaraṇapaccatthikā. Thūlaṁ nāma vipulampi",
  "anya-e0103n4:135_1": "pheggu viya sukhabhañjanīyanti āha ‘‘oḷārikattā aṅgadubbalā’’ti. Santato manasi karitvāti",
  "anya-e0103n4:135_2": "paṭhamajjhānaṁ viya anoḷārikaṅgattā, santadhammasamaṅgitāya ca ‘‘santa’’nti manasi",
  "anya-e0103n4:135_3": "katvā. Ye hi dhammā dutiyajjhāne pītisukhādayo, kāmaṁ te paṭhamajjhānepi santi, tehi",
  "anya-e0103n4:135_4": "pana te santatarā ceva paṇītatarā ca bhavantīti. Nikantinti nikāmanaṁ, apekkhanti",
  "anya-e0103n4:135_5": "attho. Pariyādāyāti khepetvā. Cattāri pañcāti vā-saddo luttaniddiṭṭho. Dutiyajjhānaṁ",
  "anya-e0103n4:135_6": "etassa atthīti dutiyajjhānikaṁ. Vuttappakārānevāti paṭhamajjhāne vuttappakārāniyeva,",
  "anya-e0103n4:135_7": "parikammādināmakānīti attho.",
  "anya-e0103n4:136_0": "80.Vūpasamāti vūpasamahetu, vūpasamoti cettha pahānaṁ adhippetaṁ, tañca vitakkavicārānaṁ.",
  "anya-e0103n4:136_1": "Atikkamo atthato dutiyajjhānakkhaṇe anuppādoti āha ‘‘samatikkamā’’tiādi. Katamesaṁ",
  "anya-e0103n4:136_2": "panettha vitakkavicārānaṁ vūpasamo adhippeto, kiṁ paṭhamajjhānikānaṁ, udāhu dutiyajjhānikānanti.",
  "anya-e0103n4:136_3": "Kiñcettha yadi paṭhamajjhānikānaṁ, natthi tesaṁ vūpasamo. Na hi kadāci paṭhamajjhānaṁ",
  "anya-e0103n4:136_4": "vitakkavicārarahitaṁ atthi. Atha dutiyajjhānikānaṁ, evampi nattheva vūpasamo, sabbena",
  "anya-e0103n4:136_5": "sabbaṁ tesaṁ tattha abhāvatoti? Vuccate – yehi vitakkavicārehi paṭhamajjhānassa oḷārikatā,",
  "anya-e0103n4:136_6": "tesaṁ samatikkamā dutiyassa jhānassa samadhigamo, na sabhāvato anoḷārikānaṁ phassādīnaṁ",
  "anya-e0103n4:136_7": "samatikkamāti ayamattho ‘‘vitakkavicārānaṁ vūpasamā’’ti etena dīpito. Tasmā ‘‘kiṁ",
  "anya-e0103n4:136_8": "paṭhamajjhānikānaṁ vitakkavicārānaṁ vūpasamo idhādhippeto, udāhu dutiyajjhānikāna’’nti",
  "anya-e0103n4:136_9": "edisī codanā anokāsāva. Yasmā diṭṭhādīnavassa taṁtaṁjhānakkhaṇe anuppattidhammatāpādanaṁ",
  "anya-e0103n4:136_10": "vūpasamanaṁ adhippetaṁ. Vitakkādayo eva jhānaṅgabhūtā tathā karīyanti, na taṁsampayuttā",
  "anya-e0103n4:136_11": "phassādayo, tasmā vitakkādīnaṁyeva vūpasamādivacanaṁ ñāyāgataṁ. Yasmā pana vitakkādīnaṁ",
  "anya-e0103n4:136_12": "viya taṁsampayuttadhammānampi etena ‘‘etaṁ oḷārika’’nti ādīnavadassanaṁ sutte āgataṁ,",
  "anya-e0103n4:136_13": "tasmā avisesena vitakkādīnaṁ, taṁsahagatānañca vūpasamādike vattabbe vitakkādīnaṁyeva",
  "anya-e0103n4:136_14": "vūpasamo vuccamāno adhikavacanaṁ aññaṁ atthaṁ bodhetīti katvā kiñci visesaṁ dīpetīti",
  "anya-e0103n4:136_15": "dassetuṁ aṭṭhakathāyaṁ ‘‘oḷārikassa panā’’tiādi gahitanti idha ‘‘yehi vitakkavicārehī’’tiādi",
  "anya-e0103n4:136_16": "vuttanti daṭṭhabbaṁ. ‘‘Pītiyā ca virāgā’’tiādīsupi eseva nayo. Tasmā vitakkavicārapītisukhasamatikkamavacanāni",
  "anya-e0103n4:136_17": "oḷārikoḷārikaṅgasamatikkamā dutiyādiadhigamadīpakānīti tesaṁ ekadesabhūtaṁ vitakkavicārasamatikkamavacanaṁ",
  "anya-e0103n4:136_18": "taṁdīpakaṁ vuttaṁ. Visuṁ visuṁ ṭhitepi hi vitakkavicārasamatikkamavacanādike paheyyaṅganiddesatāsāmaññena",
  "anya-e0103n4:136_19": "cittena samūhato gahite vitakkavicāravūpasamavacanassa tadekadesatā daṭṭhabbā. Ayañca",
  "anya-e0103n4:136_20": "attho avayavena samudāyopalakkhaṇanayena vutto. Atha vā vitakkavicāravūpasamavacaneneva",
  "anya-e0103n4:136_21": "taṁsamatikkamā dutiyādhigamadīpakena pītivirāgādivacanānaṁ pītiādisamatikkamā tatiyādiadhigamadīpakatā",
  "anya-e0103n4:136_22": "dīpitā hotīti tassa taṁdīpakatā vuttā.",
  "anya-e0103n4:137_0": "Niyakajjhattamadhippetaṁ na ajjhattajjhattādi. Tattha kāraṇamāha ‘‘vibhaṅge panā’’tiādi.",
  "anya-e0103n4:137_1": "Nīlavaṇṇayogato nīlavatthaṁ viyāti nīlayogato vatthaṁ nīlaṁ viyāti adhippāyo. Yena",
  "anya-e0103n4:137_2": "sampasādanena yogā jhānaṁ sampasādanaṁ. Tasmiṁ dassite ‘‘sampasādanaṁ jhāna’’nti",
  "anya-e0103n4:137_3": "samānādhikaraṇaniddeseneva taṁyogā jhāne taṁsaddappavatti dassitāti avirodho yutto.",
  "anya-e0103n4:137_4": "Ekodibhāve kathanti ekodimhi dassite ekodibhāvaṁ jhānanti samānādhikaraṇaniddeseneva",
  "anya-e0103n4:137_5": "jhānassa ekodivaḍḍhanatā vuttā hotīti ce? ‘‘Ekodibhāva’’nti padaṁ uddharitvā ekodissa",
  "anya-e0103n4:137_6": "niddeso na kātabbo siyāti ekodibhāvasaddo eva samādhimhi pavatto sampasādanasaddo",
  "anya-e0103n4:137_7": "viya jhāne pavattatīti yuttaṁ. Imasmiñca atthavikappeti ‘‘cetaso sampasādayatī’’ti",
  "anya-e0103n4:137_8": "etasmiṁ pakkhe ‘‘cetaso’’ti ca upayogatthe sāmivacanaṁ. Purimasminti ‘‘sampasādanayogato",
  "anya-e0103n4:137_9": "jhānaṁ sampasādana’’nti vuttapakkhe. Cetasoti sambandhe sāmivacanaṁ.",
  "anya-e0103n4:138_0": "Seṭṭhopi loke ‘‘eko’’ti vuccati ‘‘yāva pare ekāhaṁ te karomī’’tiādīsu. Eko adutiyo",
  "anya-e0103n4:138_1": "‘‘ekākībhi khuddakehi jita’’ntiādīsu asahāyatthopi eka-saddo diṭṭhoti āha ‘‘eko asahāyo",
  "anya-e0103n4:138_2": "hutvā’’ti. Saddhādayopi kāmaṁ sampayuttadhammānaṁ sādhāraṇato, asādhāraṇato ca paccayā",
  "anya-e0103n4:138_3": "hontiyeva, samādhi pana jhānakkhaṇe sampayuttadhammānaṁ avikkhepalakkhaṇe indaṭṭhakaraṇena",
  "anya-e0103n4:138_4": "sātisayaṁ paccayo hotīti dassento ‘‘sampayuttadhamme…pe… adhivacana’’nti āha.",
  "anya-e0103n4:139_0": "‘‘Sampasādanaṁ , cetaso ekodibhāva’’nti visesanadvayaṁ jhānassa atisayavacanicchāvasena",
  "anya-e0103n4:139_1": "gahitaṁ. Svāyamatisayo yathā imasmiṁ jhāne labbhati, na tathā paṭhamajjhāneti imaṁ",
  "anya-e0103n4:139_2": "visesaṁ dassetuṁ ‘‘nanu cā’’tiādi vuttaṁ. Ārammaṇe āhananapariyāhananavasena, anumajjanaanuyojanavasena",
  "anya-e0103n4:139_3": "ca pavattamānā dhammā satipi nīvaraṇappahānena kilesakālussiyāpagame sampayuttānaṁ",
  "anya-e0103n4:139_4": "kañci khobhaṁ karontā viya tehi ca te na sannisinnā hontīti vuttaṁ ‘‘vitakkavicārakkhobhena",
  "anya-e0103n4:139_5": "na suppasanna’’nti. Khuddikā ūmiyo vīciyo. Mahatiyo taraṅgā. Satipi indriyasamatte,",
  "anya-e0103n4:139_6": "vīriyasamatāya ca teneva khobhena, sampasādābhāvena ca samādhipi na suṭṭhu pākaṭo",
  "anya-e0103n4:139_7": "bahale viya jale maccho. Yathāvuttakkhobho eva palibodho. Evaṁ vuttenāti yassā saddhāya",
  "anya-e0103n4:139_8": "vasena sampasādanaṁ, yassā ca cittekaggatāya vasena ekodibhāvanti ca jhānaṁ vuttaṁ.",
  "anya-e0103n4:139_9": "Tāsaṁ eva ‘‘saddahanā’’tiādinā pavattiākārassa visesavibhāvanāvasena vuttena. Tena",
  "anya-e0103n4:139_10": "vibhaṅgapāṭhena. ‘‘Sampasādanayogato, sampasādanato vā sampasādanaṁ, ekodiṁ bhāvetīti",
  "anya-e0103n4:139_11": "ekodibhāvanti jhānaṁ vutta’’nti evaṁ pavattā ayaṁ atthavaṇṇanā na virujjhati. Yathā",
  "anya-e0103n4:139_12": "pana avirodho, so vutto eva.",
  "anya-e0103n4:140_0": "81.Santāti samaṁ nirodhaṁ gatā. Samitāti bhāvanāya samaṁ gamitā nirodhitā. Vūpasantāti",
  "anya-e0103n4:140_1": "tato eva suṭṭhu upasantā. Atthaṅgatāti atthaṁ vināsaṁ gatā. Abbhatthaṅgatāti upasaggena",
  "anya-e0103n4:140_2": "padaṁ vaḍḍhetvā vuttaṁ. Appitāti vināsaṁ gamitā. Sositāti pavattisaṅkhātassa santānassa",
  "anya-e0103n4:140_3": "abhāvena sosaṁ sukkhabhāvaṁ itā. Byantikatāti vigatantakatā.",
  "anya-e0103n4:141_0": "Ayamatthoti bhāvanāya pahīnattā vitakkavicārānaṁ abhāvo. Codakena vuttamatthaṁ sampaṭicchitvā",
  "anya-e0103n4:141_1": "pariharituṁ ‘‘evametaṁ siddhovāyamattho’’ti vatvā ‘‘na paneta’’ntiādi vuttaṁ. Tattha",
  "anya-e0103n4:141_2": "etanti ‘‘vitakkavicārānaṁ vūpasamā’’ti etaṁ vacanaṁ. Tadatthadīpakanti tassa vitakkavicārābhāvamattasaṅkhātassa",
  "anya-e0103n4:141_3": "atthassa dīpakaṁ. Ayañhettha attho – dutiyajjhānādiadhigamūpāyadīpakena ajjhattasampasādanatāya,",
  "anya-e0103n4:141_4": "cetaso ekodibhāvatāya ca hetudīpakena, avitakkaavicārabhāvahetudīpakena ca vitakkavicāravūpasamavacaneneva",
  "anya-e0103n4:141_5": "vitakkavicārābhāvo dīpitoti kiṁ puna avitakkaavicāravacanena katenāti? Na, adīpitattā.",
  "anya-e0103n4:141_6": "Na hi vitakkavicāravūpasamavacanena vitakkavicārānaṁ appavatti vuttā hoti. Vitakkavicāresu",
  "anya-e0103n4:141_7": "hi taṇhāppahānaṁ etesaṁ vūpasamanaṁ, ye ca saṅkhāresu taṇhāppahānaṁ karonti, tesu",
  "anya-e0103n4:141_8": "maggesu, pahīnataṇhesu ca phalesu saṅkhārapavatti hoti eva , evamevidhāpi vikkhambhitavitakkavicārataṇhassa",
  "anya-e0103n4:141_9": "dutiyajjhānassa vitakkavicārasampayogo purimena na nivārito siyāti taṁnivāraṇatthaṁ,",
  "anya-e0103n4:141_10": "āvajjitukāmatādiatikkamova tesaṁ vūpasamoti dassanatthañca ‘‘avitakkaṁ avicāra’’nti",
  "anya-e0103n4:141_11": "vuttaṁ. Paṭhamampīti paṭhamaṁ jhānampi.",
  "anya-e0103n4:142_0": "‘‘Dutiyaṁ uppannantipi dutiya’’nti vattuṁ vaṭṭatiyeva. Na tathā imassa vitakkavicārāti",
  "anya-e0103n4:142_1": "yathā paṭhamajjhānassa upacārakkhaṇe nīvaraṇāni pahīyanti, tathā imassa dutiyajjhānassa",
  "anya-e0103n4:142_2": "upacārakkhaṇe vitakkavicārā na pahīyanti asaṁkiliṭṭhasabhāvattā, upacārabhāvanāya",
  "anya-e0103n4:142_3": "ca te pahātuṁ asamatthabhāvato. Yadipi tāya tesu taṇhā pahīyati, na pana savisesaṁ.",
  "anya-e0103n4:142_4": "Savisesañhi tattha taṇhāppahānaṁ appanāya eva hoti. Tena vuttaṁ ‘‘appanākkhaṇeyevā’’tiādi.",
  "anya-e0103n4:142_5": "Pahānaṅgatāpi atisayappahānavaseneva veditabbā yathā nīvaraṇānaṁ paṭhamajjhānassa.",
  "anya-e0103n4:142_6": "Tasmāti yasmā tivaṅgamevetaṁ jhānaṁ, tasmā. Tanti vibhaṅge vacanaṁ. Rathassa paṇḍukambalaṁ",
  "anya-e0103n4:142_7": "viya sampasādo jhānassa parikkhāro, na jhānaṅganti āha ‘‘saparikkhāraṁ jhānaṁ dassetu’’nti.",
  "anya-e0103n4:143": "Tatiyajjhānakathāvaṇṇanā",
  "anya-e0103n4:144_0": "82.Uppilāvitanti kāmañcāyaṁ pariggahesu apariccattapemassa anādīnavadassino taṇhāsahagatāya",
  "anya-e0103n4:144_1": "pītiyā pavattiākāro, idha pana dutiyajjhānapīti adhippetā. Tathāpi sabbaso pītiyaṁ",
  "anya-e0103n4:144_2": "avirattaṁ, sāpi anubandheyyāti vuttaṁ. Uppilāvitaṁ viyāti vā uppilāvitaṁ. Ādīnavaṁ",
  "anya-e0103n4:144_3": "hi tattha pākaṭataraṁ katvā dassetuṁ evaṁ vuttanti daṭṭhabbaṁ.",
  "anya-e0103n4:145_0": "83. Virajjanaṁ virāgo. Taṁ pana virajjanaṁ nibbindanamukhena hīḷanaṁ vā tappaṭibaddharāgappahānaṁ",
  "anya-e0103n4:145_1": "vāti tadubhayaṁ dassetuṁ ‘‘vuttappakārāya pītiyā jigucchanaṁ vā samatikkamo vā’’ti",
  "anya-e0103n4:145_2": "āha. Vuttappakārāyāti ‘‘yadeva tattha pītī’’tiādinā vuttappakārāya. Sampiṇḍanaṁ samuccayo.",
  "anya-e0103n4:146": "Maggoti upāyo. Tadadhigamāyāti tatiyamaggādhigamāya.",
  "anya-e0103n4:147_0": "84.Upapattitoti samavāhitabhāvena patirūpato. Jhānupekkhāpi samavāhitameva antonītaṁ",
  "anya-e0103n4:147_1": "katvā pavattatīti āha ‘‘samaṁ passatī’’ti. Visadāyāti paribyattāya saṁkilesavigamena.",
  "anya-e0103n4:147_2": "Vipulāyāti mahatiyā sātisayaṁ mahaggatabhāvappattiyā. Thāmagatāyāti pītivigamena thirabhāvappattāya.",
  "anya-e0103n4:148": "Parisuddhapakati khīṇāsavapakati nikkilesatā. Sattesu kammassakatādassanahetuko samabhāvadassanākāro majjhattākāro brahmavihārupekkhā.",
  "anya-e0103n4:149_0": "Sahajātadhammānanti niddhāraṇe sāmivacanaṁ. Samappavattiyā bhāvanāya vīthipaṭipannāya",
  "anya-e0103n4:149_1": "alīnānuddhatā nirassādatāya paggahaniggahasampahaṁsanesu byāpārābhāvato sampayuttadhammesu",
  "anya-e0103n4:149_2": "majjhattākārabhūtā bojjhaṅgupekkhā.",
  "anya-e0103n4:150_0": "Upekkhānimittanti ettha līnuddhaccapakkhapātarahitaṁ majjhattaṁ vīriyaṁ upekkhā.",
  "anya-e0103n4:150_1": "Tadeva taṁ ākāraṁ gahetvā pavattetabbassa tādisassa vīriyassa nimittabhāvato upekkhānimittaṁ",
  "anya-e0103n4:150_2": "bhāvanāya samappavattikāle upekkhīyatīti upekkhā, vīriyameva upekkhā vīriyupekkhā.",
  "anya-e0103n4:151_0": "‘‘Paṭhamaṁ jhānaṁ paṭilābhatthāya nīvaraṇe…pe… nevasaññānāsaññāyatanasamāpattiṁ paṭilābhatthāya",
  "anya-e0103n4:151_1": "ākiñcaññāyatanasaññaṁ paṭisaṅkhā santiṭṭhanā paññā saṅkhārupekkhāsu ñāṇa’’nti (paṭi.",
  "anya-e0103n4:151_2": "ma. 1.57) evamāgatā imā aṭṭha samādhivasena uppajjanti. ‘‘Sotāpattimaggaṁ paṭilābhatthāya",
  "anya-e0103n4:151_3": "uppādaṁ pavattaṁ nimittaṁ āyūhanaṁ paṭisandhiṁ gatiṁ nibbattiṁ upapattiṁ jātiṁ jaraṁ",
  "anya-e0103n4:151_4": "byādhiṁ maraṇaṁ sokaṁ paridevaṁ upāyāsaṁ. Sotāpattiphalasamāpattatthāya uppādaṁ pavattaṁ…pe…",
  "anya-e0103n4:151_5": "arahattamaggaṁ paṭilābhatthāya uppādaṁ…pe… upāyāsaṁ…pe… arahattaphalasamāpattatthāya",
  "anya-e0103n4:151_6": "suññatāvihārasamāpattatthāya animittavihārasamāpattatthāya uppādaṁ pavattaṁ nimittaṁ",
  "anya-e0103n4:151_7": "āyūhanaṁ paṭisandhiṁ gatiṁ nibbattiṁ upapattiṁ jātiṁ jaraṁ byādhiṁ maraṇaṁ sokaṁ",
  "anya-e0103n4:151_8": "paridevaṁ upāyāsaṁ paṭisaṅkhā santiṭṭhanā paññā saṅkhārupekkhāsu ñāṇa’’nti evamāgatā",
  "anya-e0103n4:151_9": "imā dasa vipassanāvasena uppajjanti. Ettha ca paṭhamajjhānādīhi vikkhambhitāni nīvaraṇavitakkavicārādīni",
  "anya-e0103n4:151_10": "paṭisaṅkhāya sabhāvato upaparikkhitvā sanniṭṭhānavasena tiṭṭhamānā nīvaraṇādipaṭisaṅkhāsantiṭṭhanā",
  "anya-e0103n4:151_11": "diṭṭhādīnavattā tesaṁ gahaṇe uppādane ajjhupekkhantī vipassanāpaññā gahaṇe majjhattabhūtā upekkhā.",
  "anya-e0103n4:152_0": "Tattha uppādanti purimakammapaccayā khandhānaṁ idha uppattimāha. Pavattanti tathāuppannassa",
  "anya-e0103n4:152_1": "pavattiṁ. Nimittanti sabbampi tebhūmakasaṅkhāragataṁ nimittabhāvena upaṭṭhānato.",
  "anya-e0103n4:152_2": "Āyūhananti āyatiṁ paṭisandhihetubhūtaṁ kammaṁ. Paṭisandhinti āyatiṁ uppattiṁ. Gatinti",
  "anya-e0103n4:152_3": "yāya gatiyā sā paṭisandhi hoti. Nibbattinti khandhānaṁ nibbattanaṁ. Upapattinti ‘‘samāpannassa",
  "anya-e0103n4:152_4": "vā upapannassa vā’’ti (paṭi. ma. 1.72) ettha ‘‘upapannassā’’ti vuttavipākappavattiṁ.",
  "anya-e0103n4:152_5": "Jātinti jarādīnaṁ paccayabhūtaṁ bhavapaccayā jātiṁ. Jarābyādhimaraṇādayo pākaṭā eva.",
  "anya-e0103n4:152_6": "Ettha ca uppādādayo pañceva saṅkhārupekkhāñāṇassa visayavasena vuttā, sesā tesaṁ",
  "anya-e0103n4:152_7": "vevacanavasena. ‘‘Nibbatti, jātī’’ti idañhi dvayaṁ uppādassa ceva paṭisandhiyā ca",
  "anya-e0103n4:152_8": "vevacanaṁ, ‘‘gati, upapatti cā’’ti idaṁ dvayaṁ pavattassa, jarādayo nimittassāti",
  "anya-e0103n4:152_9": "veditabbaṁ. Appaṇihitavimokkhavasena magguppattihetubhūtā catasso, tathā phalasamāpattiyā",
  "anya-e0103n4:152_10": "catasso, suññatavihāraanimittavihāravasena dveti dasa saṅkhārupekkhā.",
  "anya-e0103n4:153_0": "Yāti vipassanāpaññā. Yadatthīti yaṁ aniccādilakkhaṇattayaṁ upalabbhati. Yaṁ bhūtanti",
  "anya-e0103n4:153_1": "yaṁ paccayanibbattattā bhūtaṁ khandhapañcakaṁ. Taṁ pajahatīti aniccānupassanādīhi",
  "anya-e0103n4:153_2": "niccasaññādayo pajahanto sammadeva diṭṭhādīnavattā tappaṭibaddhacchandarāgappahānena",
  "anya-e0103n4:153_3": "pajahati, yathā āyatiṁ ādānaṁ na hoti, tathā paṭipattiyā pajahati. Tathābhūto ca",
  "anya-e0103n4:153_4": "tattha upekkhaṁ paṭilabhati. Vicinaneti aniccādivasena sammasanepi.",
  "anya-e0103n4:154_0": "Sampayuttadhammānaṁ samappavattihetutāya samavāhitabhūtā. Nīvaraṇavitakkavicārādisabbapaccanīkehi",
  "anya-e0103n4:154_1": "vimuttattā sabbapaccanīkaparisuddhā. Tesaṁ vūpasantattā paccanīkavūpasamanepi abyāpārabhūtā",
  "anya-e0103n4:154_2": "abyāpārabhāvena pavattā, abyāpārataṁ vā pattā.",
  "anya-e0103n4:155_0": "Yadi atthato ekā, kathamayaṁ bhedoti āha ‘‘tena tenā’’tiādi. Tasmāti yasmā satipi",
  "anya-e0103n4:155_1": "sabhāvato abhede yehi pana paccayavisesehi svāyamimāsaṁ avatthābhedo, tesaṁ ekajjhaṁ",
  "anya-e0103n4:155_2": "appavattito na tāsaṁ abhedo, ekajjhaṁ vā pavatti, tasmā. Tenāha ‘‘yattha chaḷaṅgupekkhā’’tiādi.",
  "anya-e0103n4:156_0": "Ekībhāvoti ekatā. Satipi majjhattābhāvasāmaññe visayabhedena panassā bhedo. Yamatthaṁ",
  "anya-e0103n4:156_1": "sandhāya ‘‘kiccavasena dvidhā bhinnā’’ti vuttaṁ, taṁ vitthārato dassento ‘‘yathā",
  "anya-e0103n4:156_2": "hī’’tiādimāha. Ayaṁ vipassanupekkhā. Yaṁ sandhāya vuttaṁ pāḷiyaṁ ‘‘yadatthi yaṁ bhūtaṁ,",
  "anya-e0103n4:156_3": "taṁ pajahati, upekkhaṁ paṭilabhatī’’ti (ma. ni. 3.71; a. ni. 7.55). Tattha yadatthi",
  "anya-e0103n4:156_4": "yaṁ bhūtanti khandhapañcakaṁ, taṁ muñcitukamyatāñāṇena pajahati. Diṭṭhasovattikattayassa",
  "anya-e0103n4:156_5": "sabbalakkhaṇavicinane viya diṭṭhalakkhaṇattayassa bhūtassa saṅkhāralakkhaṇavicinane",
  "anya-e0103n4:156_6": "upekkhaṁ paṭilabhati. Saṅkhārānaṁ aniccādilakkhaṇassa sudiṭṭhattā tesaṁ vicinane",
  "anya-e0103n4:156_7": "majjhattabhūtāya vipassanupekkhāya siddhāya tathā diṭṭhādīnavānaṁ tesaṁ gahaṇepi",
  "anya-e0103n4:156_8": "ajjhupekkhanā siddhāva hoti, sabbaso visaṅkhāraninnattā ajjhāsayassa.",
  "anya-e0103n4:157_0": "Anābhogarasāti paṇītasukhepi tasmiṁ avanatipaṭipakkhakiccāti attho. Abyāpārapaccupaṭṭhānāti",
  "anya-e0103n4:157_1": "satipi sukhapāramippattiyaṁ tasmiṁ sukhe abyāvaṭā hutvā paccupatiṭṭhati, sampayuttānaṁ",
  "anya-e0103n4:157_2": "vā tattha abyāpāraṁ paccupaṭṭhapetīti attho. Sampayuttadhammānaṁ khobhaṁ, uppilavañca",
  "anya-e0103n4:157_3": "āvahantehi vitakkādīhi abhibhūtattā aparibyattaṁ. Tattha tatramajjhattatāya kiccaṁ.",
  "anya-e0103n4:157_4": "Tadabhāvato idha paribyattaṁ.",
  "anya-e0103n4:158": "Niṭṭhitā ‘‘upekkhako ca viharatī’’ti etassa",
  "anya-e0103n4:159": "Sabbaso atthavaṇṇanā.",
  "anya-e0103n4:160_0": "85.‘‘Saratīti sato’’ti padassa kattusādhanatamāha. Sampajānātīti sammadeva pajānāti.",
  "anya-e0103n4:160_1": "Saraṇaṁ cintanaṁ upaṭṭhānaṁ lakkhaṇametissāti saraṇalakkhaṇā. Sammussanapaṭipakkho",
  "anya-e0103n4:160_2": "asammussanaṁ, taṁ kiccaṁ etissāti asammussanarasā. Kilesehi ārakkhā hutvā paccupatiṭṭhati,",
  "anya-e0103n4:160_3": "tato vā ārakkhaṁ paccupaṭṭhapetīti ārakkhapaccupaṭṭhānā. Asammuyhanaṁ sammadeva pajānanaṁ,",
  "anya-e0103n4:160_4": "sammohapaṭipakkho vā asammoho. Tīraṇaṁ kiccassa pāragamanaṁ. Pavicayo vīmaṁsā.",
  "anya-e0103n4:161_0": "Kāmaṁ upacārajjhānādīni upādāya paṭhamadutiyajjhānānipi sukhumāneva, imaṁ pana uparijhānaṁ",
  "anya-e0103n4:161_1": "upādāya ‘‘oḷārikattā’’ti vuttaṁ. Sā ca oḷārikatā vitakkādithūlaṅgatāya veditabbā.",
  "anya-e0103n4:161_2": "Keci ‘‘bahucetasikatāyā’’ti ca vadanti . Gati sukhā hoti tattha jhānesūti adhippāyo.",
  "anya-e0103n4:161_3": "Abyattaṁ tattha satisampajaññakiccaṁ ‘‘idaṁ nāma dukkaraṁ karīyatī’’ti vattabbassa",
  "anya-e0103n4:161_4": "abhāvato. Oḷārikaṅgappahānena sukhumattāti ayamattho kāmaṁ dutiyajjhānepi sambhavati,",
  "anya-e0103n4:161_5": "tathāpi yebhuyyena avippayogībhāvena vattamānesu pītisukhesu pītisaṅkhātassa oḷārikaṅgassa",
  "anya-e0103n4:161_6": "pahānena sukhumatāya idha sātisayo satisampajaññabyāpāroti vuttaṁ ‘‘purisassā’’tiādi.",
  "anya-e0103n4:161_7": "Punadeva pītiṁ upagaccheyyāti hānabhāgiyaṁ jhānaṁ siyā dutiyajjhānameva sampajjeyyāti",
  "anya-e0103n4:161_8": "attho. Tenāha ‘‘pītisampayuttameva siyā’’ti. ‘‘Idañca atimadhuraṁ sukha’’nti tatiyajjhānasukhaṁ",
  "anya-e0103n4:161_9": "sandhāyāha. Atimadhuratā cassa pahāsodagyasabhāvāya pītiyā abhāveneva veditabbā.",
  "anya-e0103n4:161_10": "Idanti ‘‘sato, sampajāno’’ti padadvayaṁ.",
  "anya-e0103n4:162_0": "Tasmā etamatthaṁ dassentoti yasmā tassa jhānasamaṅgino yaṁ nāmakāyena sampayuttaṁ",
  "anya-e0103n4:162_1": "sukhaṁ, taṁ so paṭisaṁvedeyya. Yaṁ vā tanti atha vā yaṁ taṁ yathāvuttaṁ nāmakāyasampayuttaṁ",
  "anya-e0103n4:162_2": "sukhaṁ. Taṁsamuṭṭhānena tato samuṭṭhitena atipaṇītena rūpena assa jhānasamaṅgino",
  "anya-e0103n4:162_3": "rūpakāyo yasmā phuṭo. Yassa rūpakāyassa phuṭattā jhānā vuṭṭhitopi jhānasamaṅgī kāyikaṁ",
  "anya-e0103n4:162_4": "sukhaṁ paṭisaṁvedeyya. Tasmā etaṁ cetasikakāyikasukhapaṭisaṁvedanasaṅkhātaṁ atthaṁ",
  "anya-e0103n4:162_5": "dassento ‘‘sukhañca kāyena paṭisaṁvedetīti āhā’’ti yojanā. Ayañhettha saṅkhepattho",
  "anya-e0103n4:162_6": "– nāmakāyena cetasikasukhaṁ, kāyikasukhaheturūpasamuṭṭhāpanena kāyikasukhañca jhānasamaṅgī",
  "anya-e0103n4:162_7": "paṭisaṁvedetīti vuccati. Phuṭattāti byāpitattāti attho. Yathā hi udakena phuṭasarīrassa",
  "anya-e0103n4:162_8": "tādise nātipaccanīke vātādiphoṭṭhabbe phuṭe sukhaṁ uppajjati, evametehi phuṭasarīrassāti.",
  "anya-e0103n4:162_9": "Aparo nayo – sukhañca kāyena paṭisaṁvedetīti ettha kathamābhogena vinā sukhapaṭisaṁvedanāti",
  "anya-e0103n4:162_10": "codanāyaṁ ‘‘kiñcāpi…pe… evaṁ santepī’’ti. Yasmā tassa nāmakāyena sampayuttaṁ sukhaṁ,",
  "anya-e0103n4:162_11": "tasmā sukhañca kāyena paṭisaṁvedetīti yojanā. Idāni sahāpi ābhogena sukhapaṭisaṁvedanaṁ",
  "anya-e0103n4:162_12": "dassetuṁ ‘‘yaṁ vā ta’’ntiādi vuttaṁ.",
  "anya-e0103n4:163_0": "86.Yanti hetuatthe nipāto, yasmāti attho. Tenāha ‘‘yaṁjhānahetū’’ti. ‘‘Ācikkhantī’’tiādīni",
  "anya-e0103n4:163_1": "padāni kittanatthānīti adhippāyenāha ‘‘pasaṁsantīti adhippāyo’’ti. Kintīti pasaṁsanākārapucchā.",
  "anya-e0103n4:163_2": "Edisesu ṭhānesu satiggahaṇeneva sampajaññampi gahitaṁ hotīti idha pāḷiyaṁ satiyā",
  "anya-e0103n4:163_3": "eva gahitattā evaṁ upaṭṭhitasatitāya ‘‘satimā’’ icceva vuttaṁ, ‘‘sampajāno’’ti heṭṭhā vuttattā vā.",
  "anya-e0103n4:164_0": "Jhānakkhaṇe cetasikasukhameva labbhatīti ‘‘sukhaṁ nāmakāyena paṭisaṁvedetī’’ti ca",
  "anya-e0103n4:164_1": "vuttaṁ. Tatiyantigaṇanānupubbatāti ito paṭṭhāya dutiyatatiyajjhānakathāhi aviseso, viseso ca vuttoti.",
  "anya-e0103n4:165": "Catutthajjhānakathāvaṇṇanā",
  "anya-e0103n4:166_0": "87. Idāni nibbattitavisesaṁ dassento ‘‘ayaṁ pana viseso’’ti vatvā ‘‘yasmā’’tiādimāha.",
  "anya-e0103n4:166_1": "Āsevanapaccayena paccayo na hoti, aniṭṭhe ṭhāne padantarasaṅgahitassa āsevanapaccayattābhāvato.",
  "anya-e0103n4:166_2": "Adukkhamasukhāya vedanāya uppajjitabbaṁ sātisayaṁ sukhavirāgabhāvanābhāvato. Tānīti",
  "anya-e0103n4:166_3": "appanāvīthiyaṁ javanāni sandhāyāha.",
  "anya-e0103n4:167_0": "88.‘‘Pubbevā’’ti vuttattā kadā pana tesaṁ pahānaṁ hotīti codanāyaṁ āha ‘‘catunnaṁ",
  "anya-e0103n4:167_1": "jhānānaṁ upacārakkhaṇe’’ti. Evaṁ veditabbanti sambandho. Pahānakkamo nāma pahāyakadhammānaṁ",
  "anya-e0103n4:167_2": "uppattipaṭipāṭi. Tena pana vuccamāne ‘‘dukkhaṁ domanassaṁ sukhaṁ somanassa’’nti vattabbaṁ",
  "anya-e0103n4:167_3": "siyā. Kasmā ito aññathā vacananti āha ‘‘indriyavibhaṅge’’tiādi. Atha kasmā jhānesveva",
  "anya-e0103n4:167_4": "nirodho vuttoti sambandho.",
  "anya-e0103n4:168_0": "Kattha cuppannaṁ dukkhindriyanti attano paccayehi uppannaṁ dukkhindriyaṁ. Kattha",
  "anya-e0103n4:168_1": "ca aparisesaṁ nirujjhatīti nirodhaṭṭhānaṁ pucchati. Tena ‘‘katthā’’ti pucchāyaṁ,",
  "anya-e0103n4:168_2": "‘‘etthā’’ti vissajjanepi hetumhi bhummavacanaṁ daṭṭhabbaṁ. Jhānānubhāvanimittaṁ hi",
  "anya-e0103n4:168_3": "anuppajjantaṁ ‘‘dukkhindriyaṁ aparisesaṁ nirujjhatī’’ti vuttaṁ. Atisayanirodho suṭṭhu",
  "anya-e0103n4:168_4": "pahānaṁ ujupaṭipakkhena vūpasamo.",
  "anya-e0103n4:169_0": "Nānāvajjaneti yena āvajjanena appanāvīthi, tato bhinnāvajjane, anekāvajjane vā. Appanāvīthiyañhi",
  "anya-e0103n4:169_1": "upacāro ekāvajjano, itaro anekāvajjano anekakkhattuṁ pavattanato. Visamanisajjāya",
  "anya-e0103n4:169_2": "uppannakilamatho visamāsanupatāpo. Pītipharaṇenāti pītiyā pharaṇarasattā, pītisamuṭṭhānānaṁ",
  "anya-e0103n4:169_3": "vā paṇītarūpānaṁ kāyassa byāpanato vuttaṁ. Tenāha ‘‘sabbo kāyo sukhokkanto hotī’’ti.",
  "anya-e0103n4:169_4": "Vitakkavicārapaccayepīti pi-saddo aṭṭhānappayutto, so ‘‘pahīnassā’’ti ettha ānetvā",
  "anya-e0103n4:169_5": "sambandhitabbo ‘‘pahīnassāpi domanassindriyassā’’ti. Etaṁ domanassindriyaṁ uppajjatīti",
  "anya-e0103n4:169_6": "sambandho. ‘‘Tassa mayhaṁ aticiraṁ vitakkayato vicārayato kāyopi kilamicittampi uhaññī’’ti",
  "anya-e0103n4:169_7": "vacanato kāyacittakhedānaṁ vitakkavicārappaccayatā veditabbā . ‘‘Vitakkavicārabhāve",
  "anya-e0103n4:169_8": "uppajjati domanassindriya’’nti ānetvā sambandhitabbaṁ. Tatthassa siyā uppattīti tattha",
  "anya-e0103n4:169_9": "dutiyajjhānūpacāre assa domanassassa uppatti bhaveyya.",
  "anya-e0103n4:170_0": "Ettha ca yadeke ‘‘tatthassa siyā uppattī’’ti vadantena jhānalābhīnampi domanussuppatti",
  "anya-e0103n4:170_1": "atthīti dassitaṁ hoti. Tena ca anīvaraṇasabhāvo lobho viya dosopi atthīti dīpeti.",
  "anya-e0103n4:170_2": "Na hi dosena vinā domanassaṁ pavattati. Na cettha paṭṭhānapāḷiyā virodho cintetabbo.",
  "anya-e0103n4:170_3": "Yasmā tattha parihīnaṁ jhānaṁ ārammaṇaṁ katvā pavattamānaṁ domanassaṁ dassitaṁ, aparihīnajjhānamārammaṇaṁ",
  "anya-e0103n4:170_4": "katvā uppajjamānassa domanassassa asambhavato. Jhānalābhīnaṁ sabbaso domanassaṁ nuppajjatīti",
  "anya-e0103n4:170_5": "ca na sakkā vattuṁ, aṭṭhasamāpattilābhino api tassa uppannattā. Na heva kho so pahīnajjhāno",
  "anya-e0103n4:170_6": "ahosīti vadanti, taṁ ayuttaṁ anīvaraṇasabhāvassa dosassa abhāvato. Yadi siyā, rūpārūpāvacarasattānampi",
  "anya-e0103n4:170_7": "uppajjeyya, na ca uppajjati. Tathā hi ‘‘arūpe kāmacchandanīvaraṇaṁ paṭicca thinamiddhanīvaraṇaṁ",
  "anya-e0103n4:170_8": "uddhaccanīvaraṇaṁ avijjānīvaraṇa’’ntiādīsu byāpādakukkuccanīvaraṇāni anuddhaṭāni.",
  "anya-e0103n4:170_9": "Na cettha nīvaraṇattā parihāro, kāmacchandādīnampi anīvaraṇānaṁyeva nīvaraṇasadisatāya",
  "anya-e0103n4:170_10": "nīvaraṇapariyāyassa vuttattā. Yaṁ pana vuttaṁ ‘‘aṭṭhasamāpattilābhino api tassa uppannattā’’ti,",
  "anya-e0103n4:170_11": "tampi akāraṇaṁ uppajjamānena ca domanassena jhānato parihāyanato. Lahukena pana paccayena",
  "anya-e0103n4:170_12": "parihīnaṁ tādisā appakasireneva paṭipākatikaṁ karontīti daṭṭhabbaṁ. ‘‘Tatthassa siyā",
  "anya-e0103n4:170_13": "uppattī’’ti idaṁ pana parikappavacanaṁ upacārakkhaṇe domanassassa appahīnabhāvadassanatthaṁ.",
  "anya-e0103n4:170_14": "Tathā hi vuttaṁ ‘‘na tveva antoappanāya’’nti. Yadi pana tadā domanassaṁ uppajjeyya,",
  "anya-e0103n4:170_15": "paṭhamajjhānampissa parihīnamevāti daṭṭhabbaṁ. Pahīnampi somanassindriyaṁ pīti viya",
  "anya-e0103n4:170_16": "na dūreti katvā ‘‘āsannattā’’ti vuttaṁ. Nānāvajjanūpacāre pahīnampi pahānaṅgaṁ paṭipakkhena",
  "anya-e0103n4:170_17": "avihatattā antarantarā uppajjeyya vāti imamatthaṁ dassento ‘‘appanāppattāyā’’tiādimāha.",
  "anya-e0103n4:170_18": "Tādisāya āsevanāya icchitabbattā yathā maggavīthito pubbe dve tayo javanavārā sadisānupassanāva",
  "anya-e0103n4:170_19": "pavattanti, evamidhāpi appanāvārato pubbe dve tayo javanavārā upekkhāsahagatāva pavattantīti vadanti.",
  "anya-e0103n4:171_0": "Samāhaṭāti samānītā, saṅgahetvā vuttāti attho. Sukhadukkhāni viya anoḷārikattā avibhūtatāya",
  "anya-e0103n4:171_1": "sukhumā. Tato eva anuminitabbasabhāvattā duviññeyyā. Duṭṭhassāti duṭṭhapayogassa,",
  "anya-e0103n4:171_2": "duddammassāti attho. Sakkā hoti esā gāhayituṁ aññāpohananayenāti adhippāyo.",
  "anya-e0103n4:172_0": "Adukkhamasukhāyacetovimuttiyāti idameva catutthajjhānaṁ daṭṭhabbaṁ. Paccayadassanatthanti",
  "anya-e0103n4:172_1": "adhigamassa upāyabhūtapaccayadassanatthaṁ. Tenāha ‘‘dukkhappahānādayo hi tassā paccayā’’ti.",
  "anya-e0103n4:172_2": "Dukkhappahānādayoti ca sopacārā paṭhamajjhānādayovettha adhippetā.",
  "anya-e0103n4:173": "Pahīnāti vuttā ‘‘pañcannaṁ orambhāgiyānaṁ saṁyojanānaṁ parikkhayā’’ti. Etāti sukhādayo vedanā.",
  "anya-e0103n4:174_0": "Somanassaṁ rāgassa paccayo. Vuttañhi ‘‘sukhāya kho, āvuso visākha, vedanāya rāgānusayo",
  "anya-e0103n4:174_1": "anusetī’’ti (ma. ni. 1.465). Domanassaṁ dosassa paccayo. Vuttampi cetaṁ ‘‘dukkhāya",
  "anya-e0103n4:174_2": "kho, āvuso visākha, vedanāya paṭighānusayo anusetī’’ti. Sukhādighātenāti sukhādīnaṁ",
  "anya-e0103n4:174_3": "pahānena. Assa jhānassa.",
  "anya-e0103n4:175_0": "Na dukkhanti adukkhaṁ, dukkhavidhuraṁ. Yasmā tattha dukkhaṁ natthi, tasmā vuttaṁ",
  "anya-e0103n4:175_1": "‘‘dukkhābhāvenā’’ti. Asukhanti etthapi eseva nayo. Etenāti dukkhasukhapaṭikkhepavacanena.",
  "anya-e0103n4:175_2": "‘‘Paṭipakkhabhūta’’nti idaṁ idha tatiyavedanāya dukkhādīnaṁ samatikkamavasena pattabbattā",
  "anya-e0103n4:175_3": "vuttaṁ, na kusalākusalānaṁ viya ujuvipaccanīkatāya. Iṭṭhāniṭṭhaviparītassa majjhattārammaṇassa,",
  "anya-e0103n4:175_4": "iṭṭhāniṭṭhaviparītaṁ vā majjhattākārena anubhavanalakkhaṇā iṭṭhāniṭṭhaviparītānubhavanalakkhaṇā.",
  "anya-e0103n4:175_5": "Tato eva majjhattarasā. Avibhūtapaccupaṭṭhānāti sukhadukkhāni viya na vibhūtākārā",
  "anya-e0103n4:175_6": ", piṭṭhipāsāṇe migagatamaggo viya tehi anumātabbā avibhūtākāropaṭṭhānā. Sukhanirodho",
  "anya-e0103n4:175_7": "nāma idha catutthajjhānūpacāro, so padaṭṭhānaṁ etissāti sukhanirodhapadaṭṭhānā.",
  "anya-e0103n4:176_0": "89.‘‘Upekkhāsatipārisuddhi’’nti purimapade uttarapadalopenetaṁ samāsapadanti āha",
  "anya-e0103n4:176_1": "‘‘upekkhāya janitasatipārisuddhi’’nti. Sabbapaccanīkadhammaparisuddhāya paccanīkasamanepi",
  "anya-e0103n4:176_2": "abyāvaṭāya pārisuddhiupekkhāya vattamānāya catutthajjhāne sati sampahaṁsanapaññā",
  "anya-e0103n4:176_3": "viya suparisuddhā, suvisadā ca hotīti āha ‘‘yā ca tassā satiyā pārisuddhi, sā upekkhāya",
  "anya-e0103n4:176_4": "katā, na aññenā’’ti. Yadi tatramajjhattatā idha ‘‘upekkhā’’ti adhippetā, kathaṁ satiyeva",
  "anya-e0103n4:176_5": "‘‘parisuddhā’’ti vuttāti āha ‘‘na kevala’’ntiādi.",
  "anya-e0103n4:177_0": "Evampi kasmā ayameva sati ‘‘upekkhāsatipārisuddhī’’ti vuttāti anuyogaṁ sandhāya ‘‘tattha",
  "anya-e0103n4:177_1": "kiñcāpī’’tiādi vuttaṁ. Tattha heṭṭhā tīsu jhānesu vijjamānāyapi tatramajjhattatāya",
  "anya-e0103n4:177_2": "paccanīkābhibhavato, sahāyapaccayavekallato ca apārisuddhi, tathā taṁsampayuttānaṁ.",
  "anya-e0103n4:177_3": "Tadabhāvato idha pārisuddhīti imamatthaṁ rūpakavasena dassetuṁ ‘‘yathā panā’’tiādi",
  "anya-e0103n4:177_4": "vuttaṁ. Sūriyappabhābhibhavāti sūriyappabhāya abhibhuyyamānattā. Atikkhatāya candalekhā",
  "anya-e0103n4:177_5": "viya rattipi sommasabhāvā sabhāgāya rattiyameva ca candalekhā samujjalatīti sā tassā",
  "anya-e0103n4:177_6": "sabhāgāti dassento ‘‘sommabhāvena ca attano upakārakattena vā sabhāgāya rattiyā’’ti āha.",
  "anya-e0103n4:178_0": "‘‘Ekavīthiya’’nti idaṁ tattha somanassassa ekaṁsena abhāvato vuttaṁ, na tato purimataresu",
  "anya-e0103n4:178_1": "ekaṁsena bhāvato. Yathā pana vitakkādayo dutiyādijjhānakkhaṇeyeva pahīyanti, na tesaṁ",
  "anya-e0103n4:178_2": "ekavīthiyaṁ purimajavanesu, na evametanti dassetuṁ vuttaṁ. Catukkajjhāneti catukkanayavasena",
  "anya-e0103n4:178_3": "nibbattitajjhānacatukke.",
  "anya-e0103n4:179": "Pañcakajjhānakathāvaṇṇanā",
  "anya-e0103n4:180_0": "90.Tatthāti paṭhamajjhāne. Catukkanayassa dutiyajjhāne viyāti catukkanayasambandhini",
  "anya-e0103n4:180_1": "dutiyajjhāne viya. Taṁ dvidhā bhinditvāti catukkanaye dutiyaṁ ‘‘avitakkaṁ vicāramattaṁ,",
  "anya-e0103n4:180_2": "avitakkaṁ avicāra’’nti ca evaṁ dvidhā bhinditvā pañcakanaye dutiyañceva tatiyañca",
  "anya-e0103n4:180_3": "hoti abhidhammeti (dha. sa. 168) adhippāyo. Suttantesu pana sarūpato pañcakanayo na gahito.",
  "anya-e0103n4:181_0": "Kasmā panettha nayadvayavibhāgo gahitoti? Abhidhamme nayadvayavasena jhānānaṁ desitattā.",
  "anya-e0103n4:181_1": "Kasmā ca tattha tathā tāni desitāni? Puggalajjhāsayato, desanāvilāsato ca. Sannipatitadevaparisāya",
  "anya-e0103n4:181_2": "kira yesaṁ yathādesite paṭhamajjhāne vitakko eva oḷārikato upaṭṭhāsi, itare santato.",
  "anya-e0103n4:181_3": "Tesaṁ ajjhāsayavasena ca caturaṅgikaṁ avitakkaṁ vicāramattaṁ jhānaṁ desitaṁ. Yesaṁ",
  "anya-e0103n4:181_4": "vicāro, yesaṁ pīti, yesaṁ sukhaṁ oḷārikato upaṭṭhāsi, itare santato. Tesaṁ tesaṁ",
  "anya-e0103n4:181_5": "ajjhāsayavasena tatiyādīni jhānāni desitāni. Ayaṁ tāva puggalajjhāsayo.",
  "anya-e0103n4:182_0": "Yassā pana dhammadhātuyā suppaṭividdhattā bhagavā yasmā desanāvilāsappatto, tasmā",
  "anya-e0103n4:182_1": "ñāṇamahantatāya desanāya sukusalo yaṁ yaṁ aṅgaṁ labbhati, tassa tassa vasena yathāruciṁ",
  "anya-e0103n4:182_2": "desanaṁ niyāmento catukkanayavasena, pañcakanayavasena ca. Tattha ca pañcaṅgikaṁ",
  "anya-e0103n4:182_3": "paṭhamaṁ, caturaṅgikaṁ dutiyaṁ, tivaṅgikaṁ tatiyaṁ, duvaṅgikaṁ catutthaṁ, duvaṅgikameva",
  "anya-e0103n4:182_4": "pañcamaṁ jhānaṁ desesīti ayaṁ desanāvilāso. Ettha ca pañcakanaye dutiyajjhānaṁ catukkanaye",
  "anya-e0103n4:182_5": "dutiyajjhānapakkhikaṁ katvā vibhattaṁ ‘‘yasmiṁ samaye rūpūpapattiyā maggaṁ bhāveti",
  "anya-e0103n4:182_6": "avitakkaṁ vicāramattaṁ samādhijaṁ pītisukhaṁ dutiyaṁ jhānaṁ upasampajja viharatī’’ti",
  "anya-e0103n4:182_7": "(dha. sa. 168). Kasmā? Ekattakāyanānattasaññīsattāvāsaphalatāya dutiyajjhānena samānaphalattā,",
  "anya-e0103n4:182_8": "paṭhamajjhānasamādhito jātattā ca. Paṭhamajjhānameva hi ‘‘kāmehi akusalehi ca vivitta’’nti",
  "anya-e0103n4:182_9": "tadabhāvā na idha ‘‘vivicceva kāmehi vivicca akusalehī’’ti sakkā vattuṁ, nāpi ‘‘vivekaja’’nti.",
  "anya-e0103n4:182_10": "Suttantadesanāsu ca pañcakanaye dutiyatatiyajjhānāni dutiyajjhānameva bhajanti vitakkavūpasamā",
  "anya-e0103n4:182_11": "vicāravūpasamā avitakkattā, avicārattā ca. Evañca katvā suttantadesanāyapi pañcakanayo",
  "anya-e0103n4:182_12": "labbhatevāti siddhaṁ hoti. Nanu suttante cattāriyeva jhānāni vibhattānīti pañcakanayo",
  "anya-e0103n4:182_13": "na labbhatīti? Na, ‘‘savitakkasavicāro samādhī’’tiādinā (dī. ni. 3.305) samādhittayāpadesena",
  "anya-e0103n4:182_14": "pañcakanayassa labbhamānattā. Catukkanayanissito pana katvā pañcakanayo vibhattoti",
  "anya-e0103n4:182_15": "suttantadesanāyapi pañcakanayo niddhāretabbo. ‘‘Vitakkavicārānaṁ vūpasamā’’ti hi",
  "anya-e0103n4:182_16": "vitakkassa, vicārassa, vitakkavicārānañca ‘‘vitakkavicārāna’’nti sakkā vattuṁ. Tathā",
  "anya-e0103n4:182_17": "‘‘avitakkaṁ, avicāra’’nti ca vinā, saha ca vicārena vitakkappahānena avitakkaṁ, saha,",
  "anya-e0103n4:182_18": "vinā ca vitakkena vicārappahānena avicāranti avitakkaṁ, avicāraṁ, avitakkañca avicārañcāti",
  "anya-e0103n4:182_19": "vā tividhampi sakkā saṅgahetuṁ.",
  "anya-e0103n4:183_0": "Dutiyanti ca vitakkarahite, vitakkavicāradvayarahite ca ñāyāgatā desanā dutiyaṁ adhigantabbattā,",
  "anya-e0103n4:183_1": "vicāramattarahitepi dvayappahānādhigatasamānadhammattā. Evañca katvā pañcakanayaniddese",
  "anya-e0103n4:183_2": "dutiye vūpasantopi vitakko sahāyabhūtavicārāvūpasamena na sammā vūpasantoti vitakkavicāradvayarahite",
  "anya-e0103n4:183_3": "viya vicāravūpasameneva tadupasamaṁ, sesadhammānaṁ samānatañca dassentena ‘‘vitakkavicārānaṁ",
  "anya-e0103n4:183_4": "vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ",
  "anya-e0103n4:183_5": "pītisukhaṁ tatiyaṁ jhānaṁ upasampajja viharatī’’ti tatiyaṁ catukkanaye dutiyena nibbisesaṁ",
  "anya-e0103n4:183_6": "vibhattaṁ. Duvidhassāpi sahāyavirahena, aññathā ca vitakkappahānena avitakkattaṁ,",
  "anya-e0103n4:183_7": "samādhijaṁ pītisukhattañca samānanti samānadhammattāpi dutiyanti niddeso . Vicāramattampi",
  "anya-e0103n4:183_8": "hi vitakkavicāradvayarahitaṁ viya ‘‘yasmiṁ samaye rūpūpapattiyā maggaṁ bhāveti avitakkaṁ",
  "anya-e0103n4:183_9": "vicāramattaṁ samādhijaṁ pītisukhaṁ dutiyaṁ jhānaṁ upasampajja viharatī’’ti (dha.",
  "anya-e0103n4:183_10": "sa. 168) avitakkaṁ samādhijaṁ pītisukhanti vibhattaṁ. Paṭhamajjhāne vā sahacārīsu",
  "anya-e0103n4:183_11": "vitakkavicāresu ekaṁ atikkamitvā dutiyampi tatraṭṭhameva dosato disvā ubhayampi sahātikkamantassa",
  "anya-e0103n4:183_12": "pañcakanaye tatiyaṁ vuttaṁ, tatiyaṁ adhigantabbattā. Paṭhamato anantarabhāvena panassa",
  "anya-e0103n4:183_13": "dutiyabhāvo ca uppajjatīti. Kasmā panevaṁ sarūpato pañcakanayo na vibhattoti? Vineyyajjhāsayato.",
  "anya-e0103n4:183_14": "Yathānulomadesanā hi suttantadesanāti.",
  "anya-e0103n4:184": "Pathavīkasiṇaniddesavaṇṇanā niṭṭhitā.",
  "anya-e0103n4:185": "Iti catutthaparicchedavaṇṇanā."
}