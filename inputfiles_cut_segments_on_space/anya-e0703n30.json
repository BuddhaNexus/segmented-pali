{
  "anya-e0703n30:0": "Ekatiṁsatima pariccheda",
  "anya-e0703n30:1": "Dhātunidhānaṁ",
  "anya-e0703n30:2": "1.",
  "anya-e0703n30:3": "Dhātugabbhamhi kammāni, niṭṭhāpetvā arindamo;",
  "anya-e0703n30:4": "Sannipātaṁ kārayitvā, saṅghassa idhamabravi.",
  "anya-e0703n30:5": "2.",
  "anya-e0703n30:6": "Dhātugabbhamhi kammāni, mayā niṭṭhāpi tāni hi;",
  "anya-e0703n30:7": "Suve dhātuṁ nidhessāmi, bhante jānātha dhātuyo”.",
  "anya-e0703n30:8": "3.",
  "anya-e0703n30:9": "Idaṁ vatvā mahārājā, nagaraṁ pāvisī tato;",
  "anya-e0703n30:10": "Dhātu āharakaṁ bhikkhuṁ, bhikkhusaṅgho vicintiya.",
  "anya-e0703n30:11": "4.",
  "anya-e0703n30:12": "Soṇuttaraṁ nāmayatiṁ, pūjāpariveṇavāsi kaṁ;",
  "anya-e0703n30:13": "Dhātāharaṇa kammamhi, chaḷabhiññaṁ niyojayi.",
  "anya-e0703n30:14": "5.",
  "anya-e0703n30:15": "Cārikaṁ caramānamhi, nāthe lokahitāyahi;",
  "anya-e0703n30:16": "Nanduttaro’ti nāmena, gaṅgātīramhi māṇavo.",
  "anya-e0703n30:17": "6.",
  "anya-e0703n30:18": "Nimantetvā’bhisambuddhaṁ, saha saṅghaṁ abhojayi;",
  "anya-e0703n30:19": "Satthāpayogapaṭṭhāne, sasaṅghonāvamāruhi.",
  "anya-e0703n30:20": "7.",
  "anya-e0703n30:21": "Tattha bhaddajithero tu, chaḷabhiñño mahiddhiko;",
  "anya-e0703n30:22": "Jalapakkhalitaṭṭhānaṁ, disvā bhikkhū idaṁ vadī.",
  "anya-e0703n30:23": "8.",
  "anya-e0703n30:24": "“Mahā panādabhūtena, mayā vutto suvaṇṇayo;",
  "anya-e0703n30:25": "Pāsādo patito ettha, pañcavīsatiyojako.",
  "anya-e0703n30:26": "9.",
  "anya-e0703n30:27": "Taṁ pāpuṇitvā gaṅgāya, jalaṁ pakkhili taṁ idha;",
  "anya-e0703n30:28": "Bhikkhū asaddahantā taṁ, satthuno taṁ nivedayuṁ.",
  "anya-e0703n30:29": "10.",
  "anya-e0703n30:30": "Satthā’ha “kaṅkhaṁ bhikkhunaṁ, vinodehī”tisotato;",
  "anya-e0703n30:31": "Ñāpetuṁ brahmaloke’pi, vasavattisamattha taṁ.",
  "anya-e0703n30:32": "11.",
  "anya-e0703n30:33": "Iddhiyā nabhamuggantvā, sattatālasame ṭhito;",
  "anya-e0703n30:34": "Dūssathūpaṁ brahmaloke, ṭhapetvā vaḍḍhite kare.",
  "anya-e0703n30:35": "12.",
  "anya-e0703n30:36": "Idhā’netvā dassayitvā, janassa puna taṁ tahiṁ;",
  "anya-e0703n30:37": "Ṭhapayitvā yathāṭhāne, iddhiyā gaṅgāmāgato.",
  "anya-e0703n30:38": "13.",
  "anya-e0703n30:39": "Pādaṅguṭṭhena pāsādaṁ, gahetvā thupikāyaso;",
  "anya-e0703n30:40": "Ussāpetvāna dassetvā, janassa khipi taṁ tahiṁ.",
  "anya-e0703n30:41": "14.",
  "anya-e0703n30:42": "Nanduttaro māṇavako, disvā taṁ pāṭihāriyaṁ;",
  "anya-e0703n30:43": "Parāyattamahaṁ dhātuṁ, pahuānayituṁ siyaṁ.",
  "anya-e0703n30:44": "15.",
  "anya-e0703n30:45": "Iti patthayi tenetaṁ, saṅgho soṇuttaraṁ yatiṁ;",
  "anya-e0703n30:46": "Tasmiṁ kamme niyojesi, soḷasavassikaṁ api.",
  "anya-e0703n30:47": "16.",
  "anya-e0703n30:48": "“Āharāmi kuto dhātuṁ”, iti saṅghamapucchiso;",
  "anya-e0703n30:49": "Kathesi saṅgho therassa, tassa tā dhātuyo iti.",
  "anya-e0703n30:50": "17.",
  "anya-e0703n30:51": "“Parinibbāna mañcamhi, nipanno loka nāyako;",
  "anya-e0703n30:52": "Dhātūhipilokahi taṁ, kātuṁ devinda mabruvi.",
  "anya-e0703n30:53": "18.",
  "anya-e0703n30:54": "Devinda’ṭṭhasu doṇesu, mama sāriradhāthusu;",
  "anya-e0703n30:55": "Ekaṁ doṇaṁ rāmagāme, koḷiyehi ca sakkataṁ.",
  "anya-e0703n30:56": "19.",
  "anya-e0703n30:57": "Nāgalokaṁ tato nitaṁ, tato nāgehi sakkataṁ;",
  "anya-e0703n30:58": "Laṁkādipe mahāthūpe, nidhānāya bhavissati.",
  "anya-e0703n30:59": "20.",
  "anya-e0703n30:60": "Mahākassapattheropi, dīghadassī mahāyati;",
  "anya-e0703n30:61": "Dhammāsoka narindena, dhātuvitthārakārako.",
  "anya-e0703n30:62": "21.",
  "anya-e0703n30:63": "Rājagahassa sāmante, raññā ajātasattunā;",
  "anya-e0703n30:64": "Kārāpento mahādhātuṁ, nidhānaṁ sādhu saṅkhataṁ.",
  "anya-e0703n30:65": "22.",
  "anya-e0703n30:66": "Satta doṇāni dhātūnaṁ, āharitvāna kārayi;",
  "anya-e0703n30:67": "Rāmagāmamhi doṇantu, sattucittaññuna’ggahi.",
  "anya-e0703n30:68": "23.",
  "anya-e0703n30:69": "Mahādhātunidhānaṁ taṁ, dhammāsokopi bhūpati;",
  "anya-e0703n30:70": "Passitvā aṭṭhamaṁ doṇaṁ, āṇāpetuṁmakiṁ akā.",
  "anya-e0703n30:71": "24.",
  "anya-e0703n30:72": "Mahāthūpe nidhānatthaṁ, vihitaṁ taṁ jineni’ti;",
  "anya-e0703n30:73": "Dhammāsokaṁ nivāresuṁ, tattha khiṇāsavāyati.",
  "anya-e0703n30:74": "25.",
  "anya-e0703n30:75": "Rāmagāmamhi thūpotu, gaṅgātīre kato tato;",
  "anya-e0703n30:76": "Bhijjigaṅgāya oghena, sotu dhātu karaṇḍako.",
  "anya-e0703n30:77": "26.",
  "anya-e0703n30:78": "Samuddaṁ pavisitvāna, dvidhā bhinne jale tahiṁ;",
  "anya-e0703n30:79": "Nānāratanapiṭṭhamhi, aṭṭhārasmiṁ samākulo.",
  "anya-e0703n30:80": "27.",
  "anya-e0703n30:81": "Nāgā disvā karaṇḍaṁ taṁ, kāḷanāgassa rājino;",
  "anya-e0703n30:82": "Mañjerikanāgabhavanaṁ, upagamma nivedayuṁ.",
  "anya-e0703n30:83": "28.",
  "anya-e0703n30:84": "Dasakoṭisahassehi, gantvā nāgehi so tahiṁ;",
  "anya-e0703n30:85": "Dhātū tā abhipūjento, netvāna bhavanaṁ sakaṁ.",
  "anya-e0703n30:86": "29.",
  "anya-e0703n30:87": "Sabbaratanamayaṁ thūpaṁ, tassoparigharaṁ tathā;",
  "anya-e0703n30:88": "Māpetvā saha nāgehi, sadā pūjesi sādaro.",
  "anya-e0703n30:89": "30.",
  "anya-e0703n30:90": "Ārakkhāmahatī tattha, gantvā dhātuidhānaya;",
  "anya-e0703n30:91": "Suve dhātunidhānañhi, bhūmipālo karissati”.",
  "anya-e0703n30:92": "31.",
  "anya-e0703n30:93": "Iccevaṁ saṅghavacanaṁ, sutvā sādhūti so pana;",
  "anya-e0703n30:94": "Pattabbakālaṁ pekkhanto, pariveṇa magāsakaṁ.",
  "anya-e0703n30:95": "32.",
  "anya-e0703n30:96": "Bhavissati suve dhātu, nidhānanti mahīpati;",
  "anya-e0703n30:97": "Cāresi nagare bheriṁ, sabba kiccaṁ vidhāya taṁ.",
  "anya-e0703n30:98": "33.",
  "anya-e0703n30:99": "Nagaraṁ sakalañceva, idhāgāmiñca añjasaṁ;",
  "anya-e0703n30:100": "Alaṅkārayi sakkaccaṁ, nagare ca vibhūsayi.",
  "anya-e0703n30:101": "34.",
  "anya-e0703n30:102": "Sakko devānamindo ca, laṁkādīpamasesakaṁ;",
  "anya-e0703n30:103": "Āmantetvā vissakammaṁ, alaṅkārayinekadhā.",
  "anya-e0703n30:104": "35.",
  "anya-e0703n30:105": "Nagarassa catudvāre, vattabhattaṁhi nekadhā;",
  "anya-e0703n30:106": "Mahājanopabhogatthaṁ, ṭhapāpesi narādhipo.",
  "anya-e0703n30:107": "36.",
  "anya-e0703n30:108": "Uposathe pannarase, aparanhe sumānaso;",
  "anya-e0703n30:109": "Paṇḍito rājakiccesu, sabbālaṅkāra maṇḍito.",
  "anya-e0703n30:110": "37.",
  "anya-e0703n30:111": "Sabbāhi nāṭakatthīhi, yodhehi sāyudhehi ca;",
  "anya-e0703n30:112": "Mahatā ca baloghena, hatthivā jirathehi ca.",
  "anya-e0703n30:113": "38.",
  "anya-e0703n30:114": "Nānāvidhavibhūsehi, sabbato parivārito;",
  "anya-e0703n30:115": "Āruyha surathaṁ aṭṭhā, suseta ca susindhavaṁ.",
  "anya-e0703n30:116": "39.",
  "anya-e0703n30:117": "Bhūsitaṁ kaṇḍūlaṁ hatthiṁ, kāretvā puratosubhaṁ;",
  "anya-e0703n30:118": "Suvaṇṇacaṅgoṭadharo, sotacchattassa heṭṭhāto.",
  "anya-e0703n30:119": "40.",
  "anya-e0703n30:120": "Aṭṭhuttara sahassāni, nāgaranāriyo subhā;",
  "anya-e0703n30:121": "Supuṇṇaghaṭabhūsāyo, taṁ raṭṭhaṁ parivārayuṁ.",
  "anya-e0703n30:122": "41.",
  "anya-e0703n30:123": "Nānāpupphasamuggāni, tatheva daṇḍadīpikā;",
  "anya-e0703n30:124": "Tattakā tattakā eva, dhārayitvāna itthiyo.",
  "anya-e0703n30:125": "42.",
  "anya-e0703n30:126": "Aṭṭhuttara sahassāni, dārakā samalaṅkatā;",
  "anya-e0703n30:127": "Gahetvā parivāresuṁ, nānāvaṇṇadhaje subhe.",
  "anya-e0703n30:128": "43.",
  "anya-e0703n30:129": "Nānātūriyaghosehi, anekehi tahiṁ tahiṁ;",
  "anya-e0703n30:130": "Hatthasarathasaddehi, bhijjante viya bhūtale.",
  "anya-e0703n30:131": "44.",
  "anya-e0703n30:132": "Yanto mahāmeghavanaṁ, siriyā so mahāyaso;",
  "anya-e0703n30:133": "Yante’va nandanavanaṁ, devarājā asobhatha.",
  "anya-e0703n30:134": "45.",
  "anya-e0703n30:135": "Rañño niggamanārambhe, mahātūriya ravaṁpure;",
  "anya-e0703n30:136": "Pariveṇe nisinno’va, sutvā soṇuttaro yati.",
  "anya-e0703n30:137": "46.",
  "anya-e0703n30:138": "Nimujjitvā puthuviyā, gantvāna nāgamandiraṁ;",
  "anya-e0703n30:139": "Nāgarājassa purato, tattha pātūrahulahuṁ.",
  "anya-e0703n30:140": "47.",
  "anya-e0703n30:141": "Vuṭṭhāya abhivādetvā, pallaṅke taṁ nivesīla;",
  "anya-e0703n30:142": "Sakkaritvāna nāgindo, pucchi āgata desakaṁ.",
  "anya-e0703n30:143": "48.",
  "anya-e0703n30:144": "Tasmiṁ vutte athopucchi, therāgamanakāraṇaṁ;",
  "anya-e0703n30:145": "Patvā’dhikāraṁ sabbaṁ so, saṅgha sandesa mabruvi.",
  "anya-e0703n30:146": "49.",
  "anya-e0703n30:147": "Mahāthūpe nidhānatthaṁ, buddhena vihitā idha;",
  "anya-e0703n30:148": "Tava hatthagatā dhātu, dehitā kira me tuvaṁ.",
  "anya-e0703n30:149": "50.",
  "anya-e0703n30:150": "Taṁ sutvā nāgarājāso, atīva domanassi to;",
  "anya-e0703n30:151": "“Pahū ayañhi samaṇo, balakkārena gaṇhituṁ.",
  "anya-e0703n30:152": "51.",
  "anya-e0703n30:153": "Tasmā aññattha netabbā, dhātuyo”iti cintiya;",
  "anya-e0703n30:154": "Tattha ṭhitaṁ bhāgineyyaṁ, ākārena nivedayi.",
  "anya-e0703n30:155": "52.",
  "anya-e0703n30:156": "Nāmena vāsuladatto, jānitvā tassa iṅgitaṁ;",
  "anya-e0703n30:157": "Gantvā taṁ cetiyagharaṁ, gilitvāna karaṇḍakaṁ.",
  "anya-e0703n30:158": "53.",
  "anya-e0703n30:159": "Sinerupādaṁ gantvāna, kuṇḍalāvaṭṭakosayi;",
  "anya-e0703n30:160": "Tiyojanasataṁ dīgho, bhogoyojanavaṭṭavā.",
  "anya-e0703n30:161": "54.",
  "anya-e0703n30:162": "Anekāni sahassāni, māpetvāna phaṇāni ca;",
  "anya-e0703n30:163": "Dhūpāyati pajjalati, sayitvā so mahiddhiko.",
  "anya-e0703n30:164": "55.",
  "anya-e0703n30:165": "Anekāni sahassāni, attanā sadise ahi;",
  "anya-e0703n30:166": "Māpayitvā sayāpesi, samantā parivārite.",
  "anya-e0703n30:167": "56.",
  "anya-e0703n30:168": "Bahū devā ca nāgā ca, osariṁsu tahiṁ tadā;",
  "anya-e0703n30:169": "“Yuddhaṁ ubhinnaṁ nāgānaṁ, pasissāma mayaṁ”iti.",
  "anya-e0703n30:170": "57.",
  "anya-e0703n30:171": "Mātulo bhāgineyyena, haṭātā dhātuyo iti;",
  "anya-e0703n30:172": "Ñatvā’naha theraṁ taṁ, dhātunatthi me santike iti.",
  "anya-e0703n30:173": "58.",
  "anya-e0703n30:174": "Āditoppabhutithero, tāsaṁ dhātūnamāgamaṁ;",
  "anya-e0703n30:175": "Vatvāna nāgarājaṁ taṁ, “dehi dhātū”ti abruvi.",
  "anya-e0703n30:176": "59.",
  "anya-e0703n30:177": "Aññathā saññāpetuṁ taṁ, theraṁ so uragādhipo;",
  "anya-e0703n30:178": "Ādāya cetiya gharaṁ, gantvā taṁ tassa vaṇṇayi.",
  "anya-e0703n30:179": "60.",
  "anya-e0703n30:180": "Anekadhā anekehi, ratanehi susaṅkhataṁ;",
  "anya-e0703n30:181": "Cetiyaṁ cetiyagharaṁ, passa bhikkhu sunimmitaṁ.",
  "anya-e0703n30:182": "61.",
  "anya-e0703n30:183": "Laṁkādīpamhi sakale, sabbāni ratanānipi;",
  "anya-e0703n30:184": "Sopānante pāṭikampi, nāgghanta’ññesu kā kathā.",
  "anya-e0703n30:185": "62.",
  "anya-e0703n30:186": "Mahāsakkāraṭhānamhā, appasakkāraṭhāna kaṁ;",
  "anya-e0703n30:187": "Dhātūnaṁ nayanaṁ nāma, nayuttaṁ bhikkhuvo idaṁ.",
  "anya-e0703n30:188": "63.",
  "anya-e0703n30:189": "“Saccābhisamayo nāma, tumhākaṁ hīna vijjati;",
  "anya-e0703n30:190": "Saccābhisamayaṭhānaṁ, netuṁ yuttañhi dhātuyo”.",
  "anya-e0703n30:191": "64.",
  "anya-e0703n30:192": "“Saṁsāra dukkha mokkhāya, uppajjanti tathāgatā;",
  "anya-e0703n30:193": "Buddhassāyamadhippāyo, tenanessāma dhātuyo.",
  "anya-e0703n30:194": "65.",
  "anya-e0703n30:195": "Dhātunidhānaṁ ajje’va, so hi rājā karissati;",
  "anya-e0703n30:196": "Tasmā papañcamakaritvā, lahuṁ me dehi dhātuyo”.",
  "anya-e0703n30:197": "66.",
  "anya-e0703n30:198": "Nāgoāhasace bhante, tuvaṁ passasi dhātuyo;",
  "anya-e0703n30:199": "Gahetvā yāhi taṁ thero, tikkhattuṁ taṁ bhaṇāpiya.",
  "anya-e0703n30:200": "67.",
  "anya-e0703n30:201": "Sukhumaṁ karaṁ māpayitvā, thero tatraṭhito’vaso;",
  "anya-e0703n30:202": "Bhāgineyyassa vadane, hatthaṁ pakkhippa tāvade.",
  "anya-e0703n30:203": "68.",
  "anya-e0703n30:204": "Dhātukaraṇḍaṁ ādāya, “tiṭṭha nāgā”ti bhāsiya;",
  "anya-e0703n30:205": "Nimujjitvā pathaviyaṁ, pariveṇamhi uṭṭhahi.",
  "anya-e0703n30:206": "69.",
  "anya-e0703n30:207": "Nāgarājā gato bhikkhu, amhehi vañcito”iti;",
  "anya-e0703n30:208": "Dhātu ānayanatthāya, bhāgineyyassa pāhiṇi.",
  "anya-e0703n30:209": "70.",
  "anya-e0703n30:210": "Bhāgineyyo’tha kucchimhi, apassitvā karaṇḍakaṁ;",
  "anya-e0703n30:211": "Paridevamāno āgantvā, mātulassa nivedayi.",
  "anya-e0703n30:212": "71.",
  "anya-e0703n30:213": "Tadā so nāgarājāpi, “vañcitamha mayaṁ”iti;",
  "anya-e0703n30:214": "Paridevi nāgā sabbepi, parideviṁsu pīḷitā.",
  "anya-e0703n30:215": "72.",
  "anya-e0703n30:216": "Bhikkhu nāgassa vijaye, tuṭṭhā devā samāgatā;",
  "anya-e0703n30:217": "Dhātuyo pūjayantātā, teneva saha āgamuṁ.",
  "anya-e0703n30:218": "73.",
  "anya-e0703n30:219": "Paridevamānā āgantvā, nāgā saṅghassa santike;",
  "anya-e0703n30:220": "Bahudhā parideviṁsu, dhātāharaṇa dukkhitā.",
  "anya-e0703n30:221": "74.",
  "anya-e0703n30:222": "Tesaṁ saṅgho’nukampāya, thokaṁ dhātumadāpayi;",
  "anya-e0703n30:223": "Te tena tuṭṭhā gantvāna, pūjā bhaṇḍāni āharuṁ.",
  "anya-e0703n30:224": "75.",
  "anya-e0703n30:225": "Sakko ratanapallaṅkaṁ, soṇṇacaṅkoṭameva ca;",
  "anya-e0703n30:226": "Ādāya saha devehi, taṁ ṭhānaṁ samupāgato.",
  "anya-e0703n30:227": "76.",
  "anya-e0703n30:228": "Therassa uggataṭhāne, kārite vissakammunā;",
  "anya-e0703n30:229": "Patiṭṭhapetvā pallaṅkaṁ, subhe ratanamaṇḍape.",
  "anya-e0703n30:230": "77.",
  "anya-e0703n30:231": "Mātukaraṇḍamādāya, tassa therassa hatthato;",
  "anya-e0703n30:232": "Caṅkoṭake ṭhapetvāna, pallaṅke pavareṭhapi.",
  "anya-e0703n30:233": "78.",
  "anya-e0703n30:234": "Brahmā chattamadhāresi, santussito vāḷabījaniṁ;",
  "anya-e0703n30:235": "Maṇitālavaṇṭaṁ suyāmo, sakko saṅkhaṁ tusodakaṁ.",
  "anya-e0703n30:236": "79.",
  "anya-e0703n30:237": "Cattāro tu mahārājā, aṭṭhaṁsu khaggapāṇino;",
  "anya-e0703n30:238": "Samuggahatthā tettiṁsa, devaputtā mahiddhikā.",
  "anya-e0703n30:239": "80.",
  "anya-e0703n30:240": "Pāricchattaka pupphehi, pūjayantā tahiṁṭhitā;",
  "anya-e0703n30:241": "Kumāriyotu dvattiṁsa, daṇḍadīpadharā ṭhitā.",
  "anya-e0703n30:242": "81.",
  "anya-e0703n30:243": "Palāpetvā duṭṭhayakkhe, yakkhasenāpati pana;",
  "anya-e0703n30:244": "Aṭṭhavīsati aṭṭhaṁsu, ārakkhaṁ kurumānakā.",
  "anya-e0703n30:245": "82.",
  "anya-e0703n30:246": "Vīṇaṁ vādayamāno’va, aṭṭhā pañcasikho tahiṁ;",
  "anya-e0703n30:247": "Raṅgabhūmiṁ māpayitvā, timparuturiya ghosavā.",
  "anya-e0703n30:248": "83.",
  "anya-e0703n30:249": "Anekadevaputtā ca, sādhugītappayojakā;",
  "anya-e0703n30:250": "Mahākāḷo nāgarājā, thuyamāno anekadhā.",
  "anya-e0703n30:251": "84.",
  "anya-e0703n30:252": "Dibbatūriyāni vajjanti, dibbasaṁgīti vattati;",
  "anya-e0703n30:253": "Dibbagandhādivassāni, vassapenti ca devatā.",
  "anya-e0703n30:254": "85.",
  "anya-e0703n30:255": "So indaguttatherotu, mārassa paṭibāhanaṁ;",
  "anya-e0703n30:256": "Cakkavāḷasamaṁ katvā, lohacchattamamāpayi.",
  "anya-e0703n30:257": "86.",
  "anya-e0703n30:258": "Mātūnaṁ purato ceva, tattha tattha ca pañcasu;",
  "anya-e0703n30:259": "Ṭhānesu gaṇasajjhāyaṁ, kariṁsva khilabhikkhavo.",
  "anya-e0703n30:260": "87.",
  "anya-e0703n30:261": "Tatthā’gamā mahārājā, pahaṭṭho duṭṭhagāmaṇi;",
  "anya-e0703n30:262": "Sīsenā’dāya ānīte, caṅkoṭamhi suvaṇṇaye.",
  "anya-e0703n30:263": "88.",
  "anya-e0703n30:264": "Ṭhapetvā dhātu caṅkoṭaṁ, patiṭṭhāpiya āsane;",
  "anya-e0703n30:265": "Dhātuṁ pūjīya vanditvā, ṭhito pañcalīko tahiṁ.",
  "anya-e0703n30:266": "89.",
  "anya-e0703n30:267": "Dibbacchattādikānettha, dibbagandhādikāni ca;",
  "anya-e0703n30:268": "Passitvā dibbatūriyādi-sadde sutvā ca khattiyo.",
  "anya-e0703n30:269": "90.",
  "anya-e0703n30:270": "Apassitvā brahmadevo, tuṭṭho acchariyabbhuto;",
  "anya-e0703n30:271": "Dhātuchattena pūjesi, laṁkārajje’bhisiñci ca.",
  "anya-e0703n30:272": "91.",
  "anya-e0703n30:273": "“Dibbacchattaṁ mānusañca, vimutticchattameva ca;",
  "anya-e0703n30:274": "Iti ticchittadhārissa, lokanāthassa satthuno.",
  "anya-e0703n30:275": "92.",
  "anya-e0703n30:276": "Tikkhattumeva me rajjaṁ, dammī’ti haṭṭhamānaso;",
  "anya-e0703n30:277": "Tikkhattumeva dhātūnaṁ, laṁkārajjamadāsiso.",
  "anya-e0703n30:278": "93.",
  "anya-e0703n30:279": "Pūjayanto dhātuyotā, devehi mānusehi ca;",
  "anya-e0703n30:280": "Saha caṅkoṭakeheva, sīsenādāya khattiyo.",
  "anya-e0703n30:281": "94.",
  "anya-e0703n30:282": "Bhikkhusaṅgha paribyuḷho, katvā thūpaṁ padakkhiṇaṁ;",
  "anya-e0703n30:283": "Pācinato āharitvā, dhātugabbhamhi otari.",
  "anya-e0703n30:284": "95.",
  "anya-e0703n30:285": "Arahanto channavuti-koṭiyo thūpamuttamaṁ;",
  "anya-e0703n30:286": "Samantā parivāretvā, aṭṭhaṁsu katapañjalī.",
  "anya-e0703n30:287": "96.",
  "anya-e0703n30:288": "Otaritvā dhātugabbhaṁ, mahagghe sayanesubhe;",
  "anya-e0703n30:289": "Ṭhapessāmiti cintente, pītipuṇṇanarissare.",
  "anya-e0703n30:290": "97.",
  "anya-e0703n30:291": "Sadhātu dhātucaṅkoṭo, uggantvā tassa sīsato;",
  "anya-e0703n30:292": "Sattatālappamāṇamhi, ākāsamhi ṭhito tato.",
  "anya-e0703n30:293": "98.",
  "anya-e0703n30:294": "Sayaṁ karaṇḍo vivari, uggantvā dhātuyo tato;",
  "anya-e0703n30:295": "Buddhavesaṁ gahetvāna, lakkhaṇebyañjanujjalaṁ.",
  "anya-e0703n30:296": "99.",
  "anya-e0703n30:297": "Gaṇḍambamūle buddho’va, yamakaṁ pāṭihāriyaṁ;",
  "anya-e0703n30:298": "Akaṁsu dharamānena, sugatena adhiṭṭhitaṁ.",
  "anya-e0703n30:299": "100.",
  "anya-e0703n30:300": "Taṁ pāṭihāriyaṁ disvā, pasannekaggamānasā;",
  "anya-e0703n30:301": "Devāmanussā arahattaṁ, pattā dvādasa koṭiyo.",
  "anya-e0703n30:302": "101.",
  "anya-e0703n30:303": "Sesā phalattayaṁ pattā, atītā gaṇanāpathaṁ;",
  "anya-e0703n30:304": "Hitvā’tha buddhavesaṁ tā, karaṇḍamhi patiṭṭhayuṁ.",
  "anya-e0703n30:305": "102.",
  "anya-e0703n30:306": "Tato oruyha caṅkoṭo, rañño sīse patiṭṭhahi;",
  "anya-e0703n30:307": "Sahindaguttatherena, nāṭakīhi ca so pana.",
  "anya-e0703n30:308": "103.",
  "anya-e0703n30:309": "Dhātugabbhaṁpariharaṁ, patvāna sayanaṁ subhaṁ;",
  "anya-e0703n30:310": "Caṅkoṭaṁ ratanapallaṅke, ṭhapayitvā jutindharo.",
  "anya-e0703n30:311": "104.",
  "anya-e0703n30:312": "Dhovitvāna punohatthe, gandhavāsita vārinā;",
  "anya-e0703n30:313": "Catujjātiyagandhena, ubbatetvā sagāravo.",
  "anya-e0703n30:314": "105.",
  "anya-e0703n30:315": "Karaṇḍaṁ vivaritvāna, tāgahetvāna dhātuyo;",
  "anya-e0703n30:316": "Iti cintayi bhūmindo, mahājanahitatthiko.",
  "anya-e0703n30:317": "106.",
  "anya-e0703n30:318": "Anākulaṁ kehicipi, yadi hessanti dhātuyo;",
  "anya-e0703n30:319": "Janassa saraṇaṁ hutvā, yadi ṭhassanti dhātuyo.",
  "anya-e0703n30:320": "107.",
  "anya-e0703n30:321": "Satthunipannākārena, parinibbānamañcake;",
  "anya-e0703n30:322": "Nipajjantu supaññatte, sayanamhi mahārahe.",
  "anya-e0703n30:323": "108.",
  "anya-e0703n30:324": "Iti cintiya so dhātū, ṭhapesi sayanuttame;",
  "anya-e0703n30:325": "Tadā kārā dhātuyo ca, sahiṁsu sayanuttame.",
  "anya-e0703n30:326": "109.",
  "anya-e0703n30:327": "Āsaḷhīsukkapakkhassa, pannarasauposathe;",
  "anya-e0703n30:328": "Uttarāsaḷhanakkhatte, evaṁ dhātupatiṭṭhitā.",
  "anya-e0703n30:329": "110.",
  "anya-e0703n30:330": "Saha dhātupatiṭṭhānā, akkhampittha mahāmahī;",
  "anya-e0703n30:331": "Pāṭihīrāninekāni, pavattiṁsu anekadhā.",
  "anya-e0703n30:332": "111.",
  "anya-e0703n30:333": "Rājā pasannodhātutā, setacchattena pūjayi;",
  "anya-e0703n30:334": "Laṁkāya rajjaṁ sakalaṁ, sattāhāni adāsi ca.",
  "anya-e0703n30:335": "112.",
  "anya-e0703n30:336": "Kāye ca sabbālaṅkāraṁ, dhātugabbhamhi pūjayi;",
  "anya-e0703n30:337": "Tathānāṭakiyo’macchā, parisā devatāpi ca.",
  "anya-e0703n30:338": "113.",
  "anya-e0703n30:339": "Vatthaguḷaghatādīni, datvā saṅghassa bhūpati;",
  "anya-e0703n30:340": "Bhikkhūhi gaṇasajjhāyaṁ, kāretvā’khilarattiyaṁ.",
  "anya-e0703n30:341": "114.",
  "anya-e0703n30:342": "Punāhani purebheriṁ, cāresi “sakalā janā;",
  "anya-e0703n30:343": "Vindantu dhātusattāhaṁ, imaṁ”ti janatāhito.",
  "anya-e0703n30:344": "115.",
  "anya-e0703n30:345": "Indagutto mahāthero, adiṭṭhāsi mahiddhiko;",
  "anya-e0703n30:346": "“Dhātu vanditukāmāye, laṁkādīpamhi mānusā.",
  "anya-e0703n30:347": "116.",
  "anya-e0703n30:348": "Taṅkhaṇaṁyeva āgantvā, vanditvā dhātuyo idha;",
  "anya-e0703n30:349": "Yathā sakaṁ gharaṁ yantu”, taṁ yathādhiṭṭhitaṁ ahu.",
  "anya-e0703n30:350": "117.",
  "anya-e0703n30:351": "So mahābhikkhusaṅghassa, mahārājā mahāyaso;",
  "anya-e0703n30:352": "Mahādānaṁ pavattetvā, taṁ sattāhaṁ nirantaraṁ.",
  "anya-e0703n30:353": "118.",
  "anya-e0703n30:354": "Ācikkhidhātugabbhamhi, kiccaṁ niṭhāpitaṁ mayā;",
  "anya-e0703n30:355": "Dhātugabbhapidhānaṁtu, saṅgho jānitumarahati.",
  "anya-e0703n30:356": "119.",
  "anya-e0703n30:357": "Saṅgho te dve sāmaṇere, tasmiṁ kamme niyojayi;",
  "anya-e0703n30:358": "Pidahiṁsu dhātugabbhaṁ, pāsāṇenā’haṭena te.",
  "anya-e0703n30:359": "120.",
  "anya-e0703n30:360": "“Mālettha mā milāyantu, gandhāsussantumā ime;",
  "anya-e0703n30:361": "Mā nibbāyantu dīpāva, mā kiñcāpi vivajjatu.",
  "anya-e0703n30:362": "121.",
  "anya-e0703n30:363": "Medavaṇṇa cha pāsāṇā, sandhiyantunirantarā”;",
  "anya-e0703n30:364": "Iti ghīṇāsavā ettha, sabbametaṁ adhiṭṭhayuṁ.",
  "anya-e0703n30:365": "122.",
  "anya-e0703n30:366": "Āṇāpesi mahārājā, “yathāsattiṁ mahājano;",
  "anya-e0703n30:367": "Dhātunidhānakāne’ttha, karotū”ti hitatthiko.",
  "anya-e0703n30:368": "123.",
  "anya-e0703n30:369": "Mahādhātunidhānassa, piṭṭhimhi ca mahājano;",
  "anya-e0703n30:370": "Akā sahassa dhātunaṁ, nidhānāni yathābalaṁ.",
  "anya-e0703n30:371": "124.",
  "anya-e0703n30:372": "Pidahāpiyataṁ sabbaṁ, rājāthūpaṁ samāpayi;",
  "anya-e0703n30:373": "Caturassa ca yañcettha, cetiyamhi samāpayi.",
  "anya-e0703n30:374": "125.",
  "anya-e0703n30:375": "Puññāni evamamalāni sayañcasanto,",
  "anya-e0703n30:376": "Kubbanti sabbavibhavuttamapatti hetu;",
  "anya-e0703n30:377": "Kārenti cāpihi’khilā parisuddhacittā,",
  "anya-e0703n30:378": "Nānāvisesajānatā parivārahetū”ti.",
  "anya-e0703n30:379": "Sujanappasāda saṁvegatthāya kate mahāvaṁse",
  "anya-e0703n30:380": "Dhātunidhānaṁ nāma",
  "anya-e0703n30:381": "Ekatiṁsatimo paricchedo."
}