{
  "mil5.4.5:0.1": "Milindapañha",
  "mil5.4.5:0.2": "Meṇḍakapañha",
  "mil5.4.5:0.3": "Sabbaññutañāṇavagga",
  "mil5.4.5:0.4": "5. Attanipātanapañha",
  "mil5.4.5:1.1": "“Bhante nāgasena, bhāsitampetaṁ bhagavatā—",
  "mil5.4.5:1.2": "‘na, bhikkhave, attānaṁ pātetabbaṁ, yo pāteyya, yathādhammo kāretabbo’ti.",
  "mil5.4.5:1.3": "Puna ca tumhe bhaṇatha—",
  "mil5.4.5:1.4_0": "‘yattha katthaci bhagavā sāvakānaṁ dhammaṁ desayamāno anekapariyāyena jātiyā jarāya",
  "mil5.4.5:1.4_1": "byādhino maraṇassa samucchedāya dhammaṁ deseti, yo hi koci jātijarābyādhimaraṇaṁ",
  "mil5.4.5:1.4_2": "samatikkamati, taṁ paramāya pasaṁsāya pasaṁsatī’ti.",
  "mil5.4.5:1.5": "Yadi, bhante nāgasena, bhagavatā bhaṇitaṁ—",
  "mil5.4.5:1.6": "‘na, bhikkhave, attānaṁ pātetabbaṁ, yo pāteyya, yathādhammo kāretabbo’ti, tena hi ‘jātiyā jarāya byādhino maraṇassa samucchedāya dhammaṁ desetī’ti yaṁ vacanaṁ, taṁ micchā.",
  "mil5.4.5:1.7": "Yadi jātiyā jarāya byādhino maraṇassa samucchedāya dhammaṁ deseti, tena hi ‘na, bhikkhave, attānaṁ pātetabbaṁ, yo pāteyya, yathādhammo kāretabbo’ti tampi vacanaṁ micchā.",
  "mil5.4.5:1.8": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.4.5:2.1": "“Bhāsitampetaṁ, mahārāja, bhagavatā—",
  "mil5.4.5:2.2": "‘na, bhikkhave, attānaṁ pātetabbaṁ, yo pāteyya, yathādhammo kāretabbo’ti.",
  "mil5.4.5:2.3_0": "Yattha katthaci bhagavatā sāvakānaṁ dhammaṁ desayamānena ca anekapariyāyena jātiyā",
  "mil5.4.5:2.3_1": "jarāya byādhino maraṇassa samucchedāya dhammo desito, tattha pana kāraṇaṁ atthi,",
  "mil5.4.5:2.3_2": "yena bhagavā kāraṇena paṭikkhipi samādapesi cā”ti.",
  "mil5.4.5:3.1": "“Kiṁ panettha, bhante nāgasena, kāraṇaṁ, yena bhagavā kāraṇena paṭikkhipi samādapesi cā”ti?",
  "mil5.4.5:3.2_0": "“Sīlavā, mahārāja, sīlasampanno agadasamo sattānaṁ kilesavisavināsane, osadhasamo",
  "mil5.4.5:3.2_1": "sattānaṁ kilesabyādhivūpasame, udakasamo sattānaṁ kilesarajojallāpaharaṇe, maṇiratanasamo",
  "mil5.4.5:3.2_2": "sattānaṁ sabbasampattidāne, nāvāsamo sattānaṁ caturoghapāragamane, satthavāhasamo",
  "mil5.4.5:3.2_3": "sattānaṁ jātikantāratāraṇe, vātasamo sattānaṁ tividhaggisantāpanibbāpane, mahāmeghasamo",
  "mil5.4.5:3.2_4": "sattānaṁ mānasaparipūraṇe, ācariyasamo sattānaṁ kusalasikkhāpane, sudesakasamo sattānaṁ",
  "mil5.4.5:3.2_5": "khemapathamācikkhaṇe.",
  "mil5.4.5:3.3_0": "Evarūpo, mahārāja, bahuguṇo anekaguṇo appamāṇaguṇo guṇarāsi guṇapuñjo sattānaṁ vaḍḍhikaro",
  "mil5.4.5:3.3_1": "sīlavā ‘mā vinassī’ti sattānaṁ anukampāya bhagavā sikkhāpadaṁ paññapesi ‘na, bhikkhave,",
  "mil5.4.5:3.3_2": "attānaṁ pātetabbaṁ, yo pāteyya, yathādhammo kāretabbo’ti.",
  "mil5.4.5:3.4": "Idamettha, mahārāja, kāraṇaṁ, yena kāraṇena bhagavā paṭikkhipi.",
  "mil5.4.5:3.5_0": "Bhāsitampetaṁ, mahārāja, therena kumārakassapena vicitrakathikena pāyāsirājaññassa",
  "mil5.4.5:3.5_1": "paralokaṁ dīpayamānena ‘yathā yathā kho, rājañña, samaṇabrāhmaṇā sīlavanto kalyāṇadhammā",
  "mil5.4.5:3.5_2": "ciraṁ dīghamaddhānaṁ tiṭṭhanti tathā tathā bahuṁ puññaṁ pasavanti, bahujanahitāya",
  "mil5.4.5:3.5_3": "ca paṭipajjanti bahujanasukhāya lokānukampāya atthāya hitāya sukhāya devamanussānan’ti.",
  "mil5.4.5:4.1": "Kena pana kāraṇena bhagavā samādapesi?",
  "mil5.4.5:4.2_0": "Jātipi, mahārāja, dukkhā, jarāpi dukkhā, byādhipi dukkho, maraṇampi dukkhaṁ, sokopi",
  "mil5.4.5:4.2_1": "dukkho, paridevopi dukkho, dukkhampi dukkhaṁ, domanassampi dukkhaṁ, upāyāsopi dukkho,",
  "mil5.4.5:4.2_2": "appiyehi sampayogopi dukkho, piyehi vippayogopi dukkho, mātumaraṇampi dukkhaṁ, pitumaraṇampi",
  "mil5.4.5:4.2_3": "dukkhaṁ, bhātumaraṇampi dukkhaṁ, bhaginimaraṇampi dukkhaṁ, puttamaraṇampi dukkhaṁ,",
  "mil5.4.5:4.2_4": "dāramaraṇampi dukkhaṁ, dāsamaraṇampi dukkhaṁ, ñātimaraṇampi dukkhaṁ, ñātibyasanampi",
  "mil5.4.5:4.2_5": "dukkhaṁ, rogabyasanampi dukkhaṁ, bhogabyasanampi dukkhaṁ, sīlabyasanampi dukkhaṁ,",
  "mil5.4.5:4.2_6": "diṭṭhibyasanampi dukkhaṁ, rājabhayampi dukkhaṁ, corabhayampi dukkhaṁ, veribhayampi",
  "mil5.4.5:4.2_7": "dukkhaṁ, dubbhikkhabhayampi dukkhaṁ, aggibhayampi dukkhaṁ, udakabhayampi dukkhaṁ,",
  "mil5.4.5:4.2_8": "ūmibhayampi dukkhaṁ, āvaṭṭabhayampi dukkhaṁ, kumbhīlabhayampi dukkhaṁ, susukābhayampi",
  "mil5.4.5:4.2_9": "dukkhaṁ, attānuvādabhayampi dukkhaṁ, parānuvādabhayampi dukkhaṁ, daṇḍabhayampi dukkhaṁ,",
  "mil5.4.5:4.2_10": "duggatibhayampi dukkhaṁ, parisāsārajjabhayampi dukkhaṁ, ājīvakabhayampi dukkhaṁ,",
  "mil5.4.5:4.2_11": "maraṇabhayampi dukkhaṁ, vettehi tāḷanampi dukkhaṁ, kasāhi tāḷanampi dukkhaṁ, addhadaṇḍakehi",
  "mil5.4.5:4.2_12": "tāḷanampi dukkhaṁ, hatthacchedanampi dukkhaṁ, pādacchedanampi dukkhaṁ, hatthapādacchedanampi",
  "mil5.4.5:4.2_13": "dukkhaṁ, kaṇṇacchedanampi dukkhaṁ, nāsacchedanampi dukkhaṁ, kaṇṇanāsacchedanampi",
  "mil5.4.5:4.2_14": "dukkhaṁ, bilaṅgathālikampi dukkhaṁ, saṅkhamuṇḍikampi dukkhaṁ, rāhumukhampi dukkhaṁ,",
  "mil5.4.5:4.2_15": "jotimālikampi dukkhaṁ, hatthapajjotikampi dukkhaṁ, erakavattikampi dukkhaṁ, cīrakavāsikampi",
  "mil5.4.5:4.2_16": "dukkhaṁ, eṇeyyakampi dukkhaṁ, baḷisamaṁsikampi dukkhaṁ, kahāpaṇikampi dukkhaṁ, khārāpatacchikampi",
  "mil5.4.5:4.2_17": "dukkhaṁ, palighaparivattikampi dukkhaṁ, palālapīṭhakampi dukkhaṁ, tattena telena",
  "mil5.4.5:4.2_18": "osiñcanampi dukkhaṁ, sunakhehi khādāpanampi dukkhaṁ, jīvasūlāropanampi dukkhaṁ, asinā",
  "mil5.4.5:4.2_19": "sīsacchedanampi dukkhaṁ, evarūpāni, mahārāja, bahuvidhāni anekavidhāni dukkhāni saṁsāragato anubhavati.",
  "mil5.4.5:5.1": "Yathā, mahārāja, himavantapabbate abhivuṭṭhaṁ udakaṁ gaṅgāya nadiyā pāsāṇasakkharakharamarumbaāvaṭṭagaggalakaūmikavaṅkacadika-āvaraṇanīvaraṇamūlakasākhāsu pariyottharati;",
  "mil5.4.5:5.2": "evameva kho, mahārāja, evarūpāni bahuvidhāni anekavidhāni dukkhāni saṁsāragato anubhavati.",
  "mil5.4.5:5.3": "Pavattaṁ, mahārāja, dukkhaṁ, appavattaṁ sukhaṁ.",
  "mil5.4.5:5.4_0": "Appavattassa guṇaṁ pavatte ca bhayaṁ dīpayamāno, mahārāja, bhagavā appavattassa sacchikiriyāya",
  "mil5.4.5:5.4_1": "jātijarābyādhimaraṇasamatikkamāya samādapesi, idamettha, mahārāja, kāraṇaṁ, yena",
  "mil5.4.5:5.4_2": "kāraṇena bhagavā samādapesī”ti.",
  "mil5.4.5:5.5": "“Sādhu, bhante nāgasena, sunibbeṭhito pañho, sukathitaṁ kāraṇaṁ, evametaṁ tathā sampaṭicchāmī”ti.",
  "mil5.4.5:6.1": "Attanipātanapañho pañcamo."
}