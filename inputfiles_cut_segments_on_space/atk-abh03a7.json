{
  "atk-abh03a7:0": "Nidānakathā",
  "atk-abh03a7:1_0": "Yamakapāṭihīrāvasānasmiñhi bhagavā tidasapure pāricchattakamūle paṇḍukambalasilāyaṁ",
  "atk-abh03a7:1_1": "vassaṁ upagantvā mātaraṁ kāyasakkhiṁ katvā devaparisāya abhidhammakathaṁ kathento",
  "atk-abh03a7:1_2": "dhammasaṅgaṇīvibhaṅgadhātukathāpuggalapaññattippakaraṇāni desayitvā kathāvatthudesanāya",
  "atk-abh03a7:1_3": "vāre sampatte “anāgate mama sāvako mahāpañño moggaliputtatissatthero nāma uppannaṁ",
  "atk-abh03a7:1_4": "sāsanamalaṁ sodhetvā tatiyasaṅgītiṁ karonto bhikkhusaṅghassa majjhe nisinno sakavāde",
  "atk-abh03a7:1_5": "pañca suttasatāni paravāde pañcāti suttasahassaṁ samodhānetvā imaṁ pakaraṇaṁ bhājessatī”ti",
  "atk-abh03a7:1_6": "tassokāsaṁ karonto yā cesā puggalavāde tāva catūsu pañhesu dvinnaṁ pañcakānaṁ vasena",
  "atk-abh03a7:1_7": "aṭṭhamukhā vādayutti, taṁ ādiṁ katvā sabbakathāmaggesu asampuṇṇabhāṇavāramattāya",
  "atk-abh03a7:1_8": "tantiyā mātikaṁ ṭhapesi. Athāvasesaṁ abhidhammakathaṁ vitthāranayeneva kathetvā vutthavasso",
  "atk-abh03a7:1_9": "suvaṇṇarajatasopānamajjhe maṇimayena sopānena devalokato saṅkassanagare oruyha sattahitaṁ",
  "atk-abh03a7:1_10": "sampādento yāvatāyukaṁ ṭhatvā anupādisesāya nibbānadhātuyā parinibbāyi.",
  "atk-abh03a7:2_0": "Athassa mahākassapappamukho vasīgaṇo ajātasatturājānaṁ sahāyaṁ gahetvā dhammavinayasarīraṁ",
  "atk-abh03a7:2_1": "saṅgahaṁ āropesi. Tato vassasatassa accayena vajjiputtakā bhikkhū dasa vatthūni dīpayiṁsu.",
  "atk-abh03a7:2_2": "Tāni sutvā kākaṇḍakassa brāhmaṇassa putto yasatthero susunāgaputtaṁ kālāsokaṁ nāma",
  "atk-abh03a7:2_3": "rājānaṁ sahāyaṁ gahetvā dvādasannaṁ bhikkhusatasahassānaṁ antare sattatherasatāni",
  "atk-abh03a7:2_4": "uccinitvā tāni dasavatthūni madditvā dhammavinayasarīraṁ saṅgahaṁ āropesi.",
  "atk-abh03a7:3_0": "Tehi pana dhammasaṅgāhakattherehi niggahitā dasasahassā vajjiputtakā bhikkhū pakkhaṁ",
  "atk-abh03a7:3_1": "pariyesamānā attano anurūpaṁ dubbalapakkhaṁ labhitvā visuṁ mahāsaṅghikācariyakulaṁ",
  "atk-abh03a7:3_2": "nāma akaṁsu. Tato bhijjitvā aparāni dve ācariyakulāni jātāni – gokulikā ca ekabyohārikā",
  "atk-abh03a7:3_3": "ca. Gokulikanikāyato bhijjitvā aparāni dve ācariyakulāni jātāni – paṇṇattivādā ca",
  "atk-abh03a7:3_4": "bāhuliyā ca. Bahussutikātipi tesaṁyeva nāmaṁ. Tesaṁyeva antare cetiyavādā nāma apare",
  "atk-abh03a7:3_5": "ācariyavādā uppannā. Evaṁ mahāsaṅghikācariyakulato dutiye vassasate pañcācariyakulāni",
  "atk-abh03a7:3_6": "uppannāni. Tāni mahāsaṅghikehi saddhiṁ cha honti.",
  "atk-abh03a7:4_0": "Tasmiṁyeva dutiye vassasate theravādato bhijjitvā dve ācariyavādā uppannā – mahisāsakā",
  "atk-abh03a7:4_1": "ca vajjiputtakā ca. Tattha vajjiputtakavādato bhijjitvā apare cattāro ācariyavādā",
  "atk-abh03a7:4_2": "uppannā – dhammuttariyā, bhadrayānikā, channāgārikā, samitiyāti. Puna tasmiṁyeva",
  "atk-abh03a7:4_3": "dutiye vassasate mahisāsakavādato bhijjitvā sabbatthivādā dhammaguttikāti dve ācariyavādā",
  "atk-abh03a7:4_4": "uppannā. Puna sabbatthivādakulato bhijjitvā kassapikā nāma jātā. Kassapikesu bhinnesu",
  "atk-abh03a7:4_5": "apare saṅkantikā nāma jātā. Saṅkantikesu bhinnesu suttavādā nāma jātāti theravādato",
  "atk-abh03a7:4_6": "bhijjitvā ime ekādasa ācariyavādā uppannā. Te theravādehi saddhiṁ dvādasa honti.",
  "atk-abh03a7:4_7": "Iti ime ca dvādasa, mahāsaṅghikānañca cha ācariyavādāti sabbeva aṭṭhārasa ācariyavādā",
  "atk-abh03a7:4_8": "dutiye vassasate uppannā. Aṭṭhārasa nikāyātipi, aṭṭhārasācariyakulānītipi etesaṁyeva",
  "atk-abh03a7:4_9": "nāmaṁ. Etesu pana sattarasa vādā bhinnakā, theravādo asambhinnakoti veditabbo. Vuttampi cetaṁ dīpavaṁse –",
  "atk-abh03a7:5": "“Nikkaḍḍhitā pāpabhikkhū, therehi vajjiputtakā;",
  "atk-abh03a7:6": "Aññaṁ pakkhaṁ labhitvāna, adhammavādī bahū janā.",
  "atk-abh03a7:7": "“Dasasahassā samāgantvā, akaṁsu dhammasaṅgahaṁ;",
  "atk-abh03a7:8": "Tasmāyaṁ dhammasaṅgīti, mahāsaṅgīti vuccati.",
  "atk-abh03a7:9": "“Mahāsaṅgītikā bhikkhū, vilomaṁ akaṁsu sāsane;",
  "atk-abh03a7:10": "Bhinditvā mūlasaṅgahaṁ, aññaṁ akaṁsu saṅgahaṁ.",
  "atk-abh03a7:11": "“Aññatra saṅgahitā suttaṁ, aññatra akariṁsu te;",
  "atk-abh03a7:12": "Atthaṁ dhammañca bhindiṁsu, vinaye nikāyesu ca pañcasu.",
  "atk-abh03a7:13": "“Pariyāyadesitañcāpi, atho nippariyāyadesitaṁ;",
  "atk-abh03a7:14": "Nītatthañceva neyyatthaṁ, ajānitvāna bhikkhavo.",
  "atk-abh03a7:15": "“Aññaṁ sandhāya bhaṇitaṁ, aññaṁ atthaṁ ṭhapayiṁsu te;",
  "atk-abh03a7:16": "Byañjanacchāyāya te bhikkhū, bahuṁ atthaṁ vināsayuṁ.",
  "atk-abh03a7:17": "“Chaḍḍetvāna ekadesaṁ, suttaṁ vinayagambhīraṁ;",
  "atk-abh03a7:18": "Patirūpaṁ suttaṁ vinayaṁ, tañca aññaṁ kariṁsu te.",
  "atk-abh03a7:19": "“Parivāraṁ atthuddhāraṁ, abhidhammaṁ chappakaraṇaṁ;",
  "atk-abh03a7:20": "Paṭisambhidañca niddesaṁ, ekadesañca jātakaṁ.",
  "atk-abh03a7:21": "“Ettakaṁ vissajjitvāna, aññāni akariṁsu te;",
  "atk-abh03a7:22": "Nāmaṁ liṅgaṁ parikkhāraṁ, ākappakaraṇāni ca.",
  "atk-abh03a7:23": "“Pakatibhāvaṁ jahitvā, tañca aññaṁ akaṁsu te;",
  "atk-abh03a7:24": "Pubbaṅgamā bhinnavādā, mahāsaṅgītikārakā.",
  "atk-abh03a7:25": "“Tesañca anukārena, bhinnavādā bahū ahu;",
  "atk-abh03a7:26": "Tato aparakālamhi, tasmiṁ bhedo ajāyatha.",
  "atk-abh03a7:27": "“Gokulikā ekabyohāri, dvidhā bhijjittha bhikkhavo;",
  "atk-abh03a7:28": "Gokulikānaṁ dve bhedā, aparakālamhi jāyatha.",
  "atk-abh03a7:29": "“Bahussutikā ca paññatti, dvidhā bhijjittha bhikkhavo;",
  "atk-abh03a7:30": "Cetiyā ca punavādī, mahāsaṅgītibhedakā.",
  "atk-abh03a7:31": "“Pañcavādā ime sabbe, mahāsaṅgītimūlakā;",
  "atk-abh03a7:32": "Atthaṁ dhammañca bhindiṁsu, ekadesañca saṅgahaṁ.",
  "atk-abh03a7:33": "“Ganthañca ekadesañhi, chaḍḍetvā aññaṁ akaṁsu te;",
  "atk-abh03a7:34": "Nāmaṁ liṅgaṁ parikkhāraṁ, ākappakaraṇāni ca.",
  "atk-abh03a7:35": "“Pakatibhāvaṁ jahitvā, tañca aññaṁ akaṁsu te;",
  "atk-abh03a7:36": "Visuddhattheravādamhi, puna bhedo ajāyatha.",
  "atk-abh03a7:37": "“Mahisāsakā vajjiputtakā, dvidhā bhijjittha bhikkhavo;",
  "atk-abh03a7:38": "Vajjiputtakavādamhi, catudhā bhedo ajāyatha.",
  "atk-abh03a7:39": "“Dhammuttarikā bhaddayānikā, channāgārikā ca samiti;",
  "atk-abh03a7:40": "Mahisāsakānaṁ dve bhedā, aparakālamhi ajāyatha.",
  "atk-abh03a7:41": "“Sabbatthivādā dhammaguttā, dvidhā bhijjittha bhikkhavo;",
  "atk-abh03a7:42": "Sabbatthivādānaṁ kassapikā, saṅkantikassapikena ca.",
  "atk-abh03a7:43": "“Saṅkantikānaṁ suttavādī, anupubbena bhijjatha;",
  "atk-abh03a7:44": "Ime ekādasa vādā, sambhinnā theravādato.",
  "atk-abh03a7:45": "“Atthaṁ dhammañca bhindiṁsu, ekadesañca saṅgahaṁ;",
  "atk-abh03a7:46": "Ganthañca ekadesañhi, chaḍḍetvā aññaṁ akaṁsu te.",
  "atk-abh03a7:47": "“Nāmaṁ liṅgaṁ parikkhāraṁ, ākappakaraṇāni ca;",
  "atk-abh03a7:48": "Pakatibhāvaṁ jahitvā, tañca aññaṁ akaṁsu te.",
  "atk-abh03a7:49": "“Sattarasa bhinnavādā, ekavādo abhinnako;",
  "atk-abh03a7:50": "Sabbevaṭṭhārasa honti, bhinnavādena te saha.",
  "atk-abh03a7:51": "“Nigrodhova mahārukkho, thera vādānamuttamo;",
  "atk-abh03a7:52": "Anūnaṁ anadhikañca, kevalaṁ jinasāsanaṁ.",
  "atk-abh03a7:53": "“Santakā viya rukkhamhi, nibbattā vādasesakā;",
  "atk-abh03a7:54": "Paṭhame vassasate natthi, dutiye vassasatantare;",
  "atk-abh03a7:55": "Bhinnā sattarasa vādā, uppannā jinasāsane”ti.",
  "atk-abh03a7:56_0": "Aparāparaṁ pana hemavatikā, rājagirikā, siddhatthikā, pubbaseliyā, aparaseliyā, vājiriyāti",
  "atk-abh03a7:56_1": "aññepi cha ācariyavādā uppannā. Te idha anadhippetā. Purimakānaṁ pana aṭṭhārasannaṁ",
  "atk-abh03a7:56_2": "ācariyavādānaṁ vasena pavattamāne sāsane paṭiladdhasaddho asoko dhammarājā divase",
  "atk-abh03a7:56_3": "divase buddhapūjāya satasahassaṁ, dhammapūjāya satasahassaṁ, saṅghapūjāya satasahassaṁ,",
  "atk-abh03a7:56_4": "attano ācariyassa nigrodhattherassa satasahassaṁ, catūsu dvāresu bhesajjatthāya satasahassanti",
  "atk-abh03a7:56_5": "pañcasatasahassāni pariccajanto sāsane uḷāraṁ lābhasakkāraṁ pavattesi.",
  "atk-abh03a7:57_0": "Titthiyā hatalābhasakkārā antamaso ghāsacchādanamattampi alabhantā lābhasakkāraṁ",
  "atk-abh03a7:57_1": "patthayamānā bhikkhūsu pabbajitvā sakāni sakāni diṭṭhigatāni – “ayaṁ dhammo, ayaṁ",
  "atk-abh03a7:57_2": "vinayo, idaṁ satthusāsana”nti dīpenti. Pabbajjaṁ alabhamānāpi sayameva kese chinditvā",
  "atk-abh03a7:57_3": "kāsāyāni vatthāni acchādetvā vihāresu vicarantā uposathakammādikaraṇakāle saṅghamajjhaṁ",
  "atk-abh03a7:57_4": "pavisanti. Te bhikkhusaṅghena dhammena vinayena satthusāsanena niggayhamānāpi dhammavinayānulomāya",
  "atk-abh03a7:57_5": "paṭipattiyā asaṇṭhahantā anekarūpaṁ sāsanassa abbudañca malañca kaṇṭakañca samuṭṭhāpenti.",
  "atk-abh03a7:57_6": "Keci aggiṁ paricaranti, keci pañcātape tapanti, keci ādiccaṁ anuparivattanti, keci",
  "atk-abh03a7:57_7": "“dhammañca vinayañca vobhindissāmā”ti tathā tathā paggaṇhiṁsu. Tadā bhikkhusaṅgho",
  "atk-abh03a7:57_8": "na tehi saddhiṁ uposathaṁ vā pavāraṇaṁ vā akāsi. Asokārāme satta vassāni uposatho upacchijji.",
  "atk-abh03a7:58_0": "Rājā “āṇāya kāressāmī”ti vāyamantopi kāretuṁ nāsakkhi, aññadatthu duggahitagāhinā",
  "atk-abh03a7:58_1": "bālena amaccena anekesu bhikkhūsu jīvitā voropitesu vippaṭisārī ahosi. So tañca vippaṭisāraṁ",
  "atk-abh03a7:58_2": "tañca sāsane uppannaṁ abbudaṁ vūpasametukāmo “ko nu kho imasmiṁ atthe paṭibalo”ti",
  "atk-abh03a7:58_3": "saṅghaṁ pucchitvā “moggaliputtatissatthero, mahārājā”ti sutvā saṅghassa vacanena",
  "atk-abh03a7:58_4": "ahogaṅgāpabbatato theraṁ pakkosāpetvā iddhipāṭihāriyadassanena therassa ānubhāve",
  "atk-abh03a7:58_5": "nibbicikiccho attano kukkuccaṁ pucchitvā vippaṭisāraṁ vūpasamesi. Theropi taṁ rājuyyāneyeva",
  "atk-abh03a7:58_6": "vasanto satta divasāni samayaṁ uggaṇhāpesi. So uggahitasamayo sattame divase asokārāme",
  "atk-abh03a7:58_7": "bhikkhusaṅghaṁ sannipātāpetvā sāṇipākāraṁ parikkhipāpetvā sāṇipākārantare nisinno",
  "atk-abh03a7:58_8": "ekaladdhike ekaladdhike bhikkhū ekato ekato kāretvā ekamekaṁ bhikkhusamūhaṁ pakkosāpetvā",
  "atk-abh03a7:58_9": "pucchi – “bhante, kiṁvādī sammāsambuddho”ti? Tato sassatavādino – “sassatavādī”ti",
  "atk-abh03a7:58_10": "āhaṁsu. Ekaccasassatikā, antānantikā, amarāvikkhepikā, adhiccasamuppannikā, saññīvādā,",
  "atk-abh03a7:58_11": "asaññīvādā, nevasaññīnāsaññīvādā, ucchedavādā, diṭṭhadhammanibbānavādā – “diṭṭhadhammanibbānavādī”ti",
  "atk-abh03a7:58_12": "āhaṁsu. Rājā paṭhamameva samayassa uggahitattā nayime bhikkhū aññatitthiyā imeti",
  "atk-abh03a7:58_13": "ñatvā tesaṁ setakāni vatthāni datvā uppabbājesi. Te sabbepi saṭṭhisahassā ahesuṁ.",
  "atk-abh03a7:59_0": "Athaññe bhikkhū pakkosāpetvā pucchi – “kiṁvādī, bhante, sammāsambuddho”ti? “Vibhajjavādī,",
  "atk-abh03a7:59_1": "mahārājā”ti. Evaṁ vutte rājā theraṁ pucchi – “vibhajjavādī, bhante, sammāsambuddho”ti?",
  "atk-abh03a7:59_2": "“Āma, mahārājā”ti. Tato rājā ‘suddhaṁ dāni, bhante, sāsanaṁ, karotu bhikkhusaṅgho",
  "atk-abh03a7:59_3": "uposatha’nti ārakkhaṁ datvā nagaraṁ pāvisi. Samaggo saṅgho sannipatitvā uposathaṁ",
  "atk-abh03a7:59_4": "akāsi. Tasmiṁ sannipāte saṭṭhibhikkhusatasahassāni ahesuṁ. Tasmiṁ samāgame moggaliputtatissatthero",
  "atk-abh03a7:59_5": "yāni ca tadā uppannāni vatthūni, yāni ca āyatiṁ uppajjissanti, sabbesampi tesaṁ paṭibāhanatthaṁ",
  "atk-abh03a7:59_6": "satthārā dinnanayavaseneva tathāgatena ṭhapitamātikaṁ vibhajanto sakavāde pañca suttasatāni",
  "atk-abh03a7:59_7": "paravāde pañcāti suttasahassaṁ āharitvā imaṁ parappavādamathanaṁ āyatilakkhaṇaṁ kathāvatthuppakaraṇaṁ abhāsi.",
  "atk-abh03a7:60_0": "Tato saṭṭhisatasahassasaṅkhyesu bhikkhū uccinitvā tipiṭakapariyattidharānaṁ pabhinnapaṭisambhidānaṁ",
  "atk-abh03a7:60_1": "bhikkhūnaṁ sahassamekaṁ gahetvā yathā mahākassapatthero ca yasatthero ca dhammañca",
  "atk-abh03a7:60_2": "vinayañca saṅgāyiṁsu; evameva saṅgāyanto sāsanamalaṁ visodhetvā tatiyasaṅgītiṁ akāsi.",
  "atk-abh03a7:60_3": "Tattha abhidhammaṁ saṅgāyanto imaṁ yathābhāsitaṁ pakaraṇaṁ saṅgahaṁ āropesi. Tena vuttaṁ –",
  "atk-abh03a7:61": "“Yaṁ puggalakathādīnaṁ, kathānaṁ vatthubhāvato;",
  "atk-abh03a7:62": "Kathāvatthuppakaraṇaṁ, saṅkhepena adesayī.",
  "atk-abh03a7:63": "“Mātikāṭhapaneneva, ṭhapitassa surālaye;",
  "atk-abh03a7:64": "Tassa moggaliputtena, vibhattassa mahītale.",
  "atk-abh03a7:65": "“Idāni yasmā sampatto, atthasaṁvaṇṇanākkamo;",
  "atk-abh03a7:66": "Tasmā naṁ vaṇṇayissāmi, taṁ suṇātha samāhitā”ti.",
  "atk-abh03a7:67": "Nidānakathā niṭṭhitā.",
  "atk-abh03a7:68": "Mahāvaggo"
}