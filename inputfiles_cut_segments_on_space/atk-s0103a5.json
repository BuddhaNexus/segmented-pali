{
  "atk-s0103a5:0": "6. Pāsādikasuttavaṇṇanā",
  "atk-s0103a5:1": "Nigaṇṭhanāṭaputtakālaṅkiriyavaṇṇanā",
  "atk-s0103a5:2_0": "164.Evaṁme sutanti pāsādikasuttaṁ. Tatrāyamanuttānapadavaṇṇanā – vedhaññā nāma sakyāti",
  "atk-s0103a5:2_1": "dhanumhi katasikkhā vedhaññanāmakā eke sakyā. Tesaṁ ambavane pāsādeti tesaṁ ambavane",
  "atk-s0103a5:2_2": "sippaṁ uggaṇhatthāya kato dīghapāsādo atthi, tattha viharati. Adhunā kālaṅkatoti",
  "atk-s0103a5:2_3": "sampati kālaṅkato. Dvedhikajātāti dvejjhajātā, dvebhāgā jātā. Bhaṇḍanādīsu bhaṇḍanaṁ",
  "atk-s0103a5:2_4": "pubbabhāgakalaho, taṁ daṇḍādānādivasena paṇṇattivītikkamavasena ca vaḍḍhitaṁ kalaho.",
  "atk-s0103a5:2_5": "“Na tvaṁ imaṁ dhammavinayaṁ ājānāsī”tiādinā nayena viruddhavacanaṁ vivādo. Vitudantāti",
  "atk-s0103a5:2_6": "vijjhantā. Sahitaṁ meti mama vacanaṁ atthasañhitaṁ. Adhiciṇṇaṁ te viparāvattanti",
  "atk-s0103a5:2_7": "yaṁ tava adhiciṇṇaṁ cirakālāsevanavasena paguṇaṁ, taṁ mama vādaṁ āgamma nivattaṁ.",
  "atk-s0103a5:2_8": "Āropito te vādoti tuyhaṁ upari mayā doso āropito. Cara vādappamokkhāyāti bhattapuṭaṁ",
  "atk-s0103a5:2_9": "ādāya taṁ taṁ upasaṅkamitvā vādappamokkhatthāya uttari pariyesamāno vicara. Nibbeṭhehi",
  "atk-s0103a5:2_10": "vāti atha vā mayā āropitadosato attānaṁ mocehi. Sace pahosīti sace sakkosi. Vadhoyevāti",
  "atk-s0103a5:2_11": "maraṇameva. Nāṭaputtiyesūti nāṭaputtassa antevāsikesu. Nibbinnarūpāti ukkaṇṭhitasabhāvā",
  "atk-s0103a5:2_12": "abhivādanādīnipi na karonti. Virattarūpāti vigatapemā. Paṭivānarūpāti tesaṁ sakkaccakiriyato",
  "atk-s0103a5:2_13": "nivattanasabhāvā. Yathā tanti yathā durakkhātādisabhāve dhammavinaye nibbinnavirattappaṭivānarūpehi",
  "atk-s0103a5:2_14": "bhavitabbaṁ, tatheva jātāti attho. Durakkhāteti dukkathite. Duppavediteti duviññāpite.",
  "atk-s0103a5:2_15": "Anupasamasaṁvattaniketi rāgādīnaṁ upasamaṁ kātuṁ asamatthe. Bhinnathūpeti bhindappatiṭṭhe.",
  "atk-s0103a5:2_16": "Ettha hi nāṭaputtova nesaṁ patiṭṭhaṭṭhena thūpo. So pana bhinno mato. Tena vuttaṁ",
  "atk-s0103a5:2_17": "“bhinnathūpe”ti. Appaṭisaraṇeti tasseva abhāvena paṭisaraṇavirahite.",
  "atk-s0103a5:3_0": "Nanu cāyaṁ nāṭaputto nāḷandavāsiko, so kasmā pāvāyaṁ kālaṅkatoti? So kira upālinā",
  "atk-s0103a5:3_1": "gahapatinā paṭividdhasaccena dasahi gāthāhi bhāsite buddhaguṇe sutvā uṇhaṁ lohitaṁ",
  "atk-s0103a5:3_2": "chaḍḍesi. Atha naṁ aphāsukaṁ gahetvā pāvaṁ agamaṁsu. So tattha kālamakāsi. Kālaṁ",
  "atk-s0103a5:3_3": "kurumāno ca cintesi – “mama laddhi aniyyānikā sāravirahitā, mayaṁ tāva naṭṭhā, avasesajanopi",
  "atk-s0103a5:3_4": "mā apāyapūrako ahosi, sace panāhaṁ ‘mama sāsanaṁ aniyyānika’nti vakkhāmi, na saddahissanti,",
  "atk-s0103a5:3_5": "yaṁnūnāhaṁ dvepi jane na ekanīhārena uggaṇhāpeyyaṁ, te mamaccayena aññamaññaṁ vivadissanti,",
  "atk-s0103a5:3_6": "satthā taṁ vivādaṁ paṭicca ekaṁ dhammakathaṁ kathessati, tato te sāsanassa mahantabhāvaṁ jānissantī”ti.",
  "atk-s0103a5:4_0": "Atha naṁ eko antevāsiko upasaṅkamitvā āha – “bhante tumhe dubbalā, mayhampi imasmiṁ",
  "atk-s0103a5:4_1": "dhamme sāraṁ ācikkhatha, ācariyappamāṇa”nti. “Āvuso, tvaṁ mamaccayena sassatanti",
  "atk-s0103a5:4_2": "gaṇheyyāsī”ti. Aparopi upasaṅkami, taṁ ucchedaṁ gaṇhāpesi. Evaṁ dvepi jane ekaladdhike",
  "atk-s0103a5:4_3": "akatvā bahū nānānīhārena uggaṇhāpetvā kālamakāsi. Te tassa sarīrakiccaṁ katvā sannipatitvā",
  "atk-s0103a5:4_4": "aññamaññaṁ pucchiṁsu – “kassāvuso, ācariyo sāraṁ ācikkhī”ti? Eko uṭṭhahitvā mayhanti",
  "atk-s0103a5:4_5": "āha. Kiṁ ācikkhīti? Sassatanti. Aparo taṁ paṭibāhitvā “mayhaṁ sāraṁ ācikkhī”ti āha.",
  "atk-s0103a5:4_6": "Evaṁ sabbe “mayhaṁ sāraṁ ācikkhi, ahaṁ jeṭṭhako”ti aññamaññaṁ vivādaṁ vaḍḍhetvā akkose",
  "atk-s0103a5:4_7": "ceva paribhāse ca hatthapādappahārādīni ca pavattetvā ekamaggena dve agacchantā nānādisāsu pakkamiṁsu.",
  "atk-s0103a5:5_0": "165.Atha kho cundo samaṇuddesoti ayaṁ thero dhammasenāpatissa kaniṭṭhabhātiko. Taṁ",
  "atk-s0103a5:5_1": "bhikkhū anupasampannakāle “cundo samaṇuddeso”ti samudācaritvā therakālepi tatheva",
  "atk-s0103a5:5_2": "samudācariṁsu. Tena vuttaṁ – “cundo samaṇuddeso”ti.",
  "atk-s0103a5:6_0": "“Pāvāyaṁ vassaṁvuṭṭho yena sāmagāmo, yenāyasmā ānando tenupasaṅkamī”ti kasmā upasaṅkami?",
  "atk-s0103a5:6_1": "Nāṭaputte kira kālaṅkate jambudīpe manussā tattha tattha kathaṁ pavattayiṁsu “nigaṇṭho",
  "atk-s0103a5:6_2": "nāṭaputto eko satthāti paññāyittha, tassa kālaṅkiriyāya sāvakānaṁ evarūpo vivādo",
  "atk-s0103a5:6_3": "jāto. Samaṇo pana gotamo jambudīpe cando viya sūriyo viya ca pākaṭo, sāvakāpissa",
  "atk-s0103a5:6_4": "pākaṭāyeva. Kīdiso nu kho samaṇe gotame parinibbute sāvakānaṁ vivādo bhavissatī”ti.",
  "atk-s0103a5:6_5": "Thero taṁ kathaṁ sutvā cintesi – “imaṁ kathaṁ gahetvā dasabalassa ārocessāmi, satthā",
  "atk-s0103a5:6_6": "etaṁ aṭṭhuppattiṁ katvā ekaṁ desanaṁ kathessatī”ti. So nikkhamitvā yena sāmagāmo,",
  "atk-s0103a5:6_7": "yenāyasmā ānando tenupasaṅkami.",
  "atk-s0103a5:7": "Sāmagāmoti sāmākānaṁ ussannattā tassa gāmassa nāmaṁ. Yenāyasmā ānandoti ujumeva bhagavato santikaṁ agantvā yenassa upajjhāyo āyasmā ānando tenupasaṅkami.",
  "atk-s0103a5:8_0": "Buddhakāle kira sāriputtatthero ca ānandatthero ca aññamaññaṁ mamāyiṁsu. Sāriputtatthero",
  "atk-s0103a5:8_1": "“mayā kātabbaṁ satthu upaṭṭhānaṁ karotī”ti ānandattheraṁ mamāyi. Ānandatthero “bhagavato",
  "atk-s0103a5:8_2": "sāvakānaṁ aggo”ti sāriputtattheraṁ mamāyi. Kuladārake ca pabbājetvā sāriputtattherassa",
  "atk-s0103a5:8_3": "santike upajjhaṁ gaṇhāpesi. Sāriputtattheropi tatheva akāsi. Evaṁ ekamekena attano",
  "atk-s0103a5:8_4": "pattacīvaraṁ datvā pabbājetvā upajjhaṁ gaṇhāpitāni pañca pañca bhikkhusatāni ahesuṁ.",
  "atk-s0103a5:8_5": "Āyasmā ānando paṇītāni cīvarādīnipi labhitvā therassa adāsi.",
  "atk-s0103a5:9": "Dhammaratanapūjā",
  "atk-s0103a5:10_0": "Eko kira brāhmaṇo cintesi – “buddharatanassa ca saṅgharatanassa ca pūjā paññāyati,",
  "atk-s0103a5:10_1": "kathaṁ nu kho dhammaratanaṁ pūjitaṁ hotī”ti? So bhagavantaṁ upasaṅkamitvā etamatthaṁ",
  "atk-s0103a5:10_2": "pucchi. Bhagavā āha – “sacepi brāhmaṇa dhammaratanaṁ pūjetukāmo, ekaṁ bahussutaṁ",
  "atk-s0103a5:10_3": "pūjehī”ti. Bahussutaṁ, bhante, ācikkhathāti. Bhikkhusaṅghaṁ pucchāti. So bhikkhusaṅghaṁ",
  "atk-s0103a5:10_4": "upasaṅkamitvā “bahussutaṁ, bhante, ācikkhathā”ti āha. Ānandatthero brāhmaṇāti. Brāhmaṇo",
  "atk-s0103a5:10_5": "theraṁ sahassagghanikena ticīvarena pūjesi. Thero taṁ gahetvā bhagavato santikaṁ",
  "atk-s0103a5:10_6": "agamāsi. Bhagavā “kuto, ānanda, laddha”nti āha? Ekena, bhante, brāhmaṇena dinnaṁ,",
  "atk-s0103a5:10_7": "idaṁ panāhaṁ āyasmato sāriputtassa dātukāmoti. Dehi, ānandāti. Cārikaṁ pakkanto bhanteti.",
  "atk-s0103a5:10_8": "Āgatakāle dehīti, sikkhāpadaṁ bhante, paññattanti. Kadā pana sāriputto āgamissatīti?",
  "atk-s0103a5:10_9": "Dasāhamattena bhanteti. “Anujānāmi, ānanda, dasāhaparamaṁ atirekacīvaraṁ nikkhipitu”nti",
  "atk-s0103a5:10_10": "sikkhāpadaṁ paññāpesi.",
  "atk-s0103a5:11_0": "Sāriputtattheropi tatheva yaṁkiñci manāpaṁ labhati, taṁ ānandattherassa deti. So",
  "atk-s0103a5:11_1": "imampi attano kaniṭṭhabhātikaṁ therasseva saddhivihārikaṁ adāsi. Tena vuttaṁ – “yenassa",
  "atk-s0103a5:11_2": "upajjhāyo āyasmā ānando tenupasaṅkamī”ti. Evaṁ kirassa ahosi – “upajjhāyo me mahāpañño,",
  "atk-s0103a5:11_3": "so imaṁ kathaṁ satthu ārocessati, atha satthā tadanurūpaṁ dhammaṁ desessatī”ti. Kathāpābhatanti",
  "atk-s0103a5:11_4": "kathāya mūlaṁ. Mūlañhi “pābhata”nti vuccati. Yathāha –",
  "atk-s0103a5:12": "“Appakenāpi medhāvī, pābhatena vicakkhaṇo;",
  "atk-s0103a5:13": "Samuṭṭhāpeti attānaṁ, aṇuṁ aggiṁva sandhama”nti. ;",
  "atk-s0103a5:14_0": "Bhagavantaṁ dassanāyāti bhagavantaṁ dassanatthāya. Kiṁ panānena bhagavā na diṭṭhapubboti?",
  "atk-s0103a5:14_1": "No na diṭṭhapubbo. Ayañhi āyasmā divā nava vāre, rattiṁ nava vāreti ekāhaṁ aṭṭhārasa",
  "atk-s0103a5:14_2": "vāre upaṭṭhānameva gacchati. Divasassa pana satavāraṁ vā sahassavāraṁ vā gantukāmo",
  "atk-s0103a5:14_3": "samānopi na akāraṇā gacchati, ekaṁ pañhuddhāraṁ gahetvāva gacchati. So taṁ divasaṁ",
  "atk-s0103a5:14_4": "tena kathāpābhatena gantukāmo evamāha.",
  "atk-s0103a5:15": "Asammāsambuddhappaveditadhammavinayavaṇṇanā",
  "atk-s0103a5:16_0": "166.Evañhetaṁ, cunda, hotīti bhagavā ānandattherena ārocitepi yasmā na ānandatthero",
  "atk-s0103a5:16_1": "imissā kathāya sāmiko, cundatthero pana sāmiko. Sova tassā ādimajjhapariyosānaṁ jānāti.",
  "atk-s0103a5:16_2": "Tasmā bhagavā tena saddhiṁ kathento “evañhetaṁ, cunda, hotī”tiādimāha. Tassattho",
  "atk-s0103a5:16_3": "– cunda evañhetaṁ hoti durakkhātādisabhāve dhammavinaye sāvakā dvedhikajātā bhaṇḍanādīni",
  "atk-s0103a5:16_4": "katvā mukhasattīhi vitudantā viharanti.",
  "atk-s0103a5:17_0": "Idāni yasmā aniyyānikasāsaneneva niyyānikasāsanaṁ pākaṭaṁ hoti, tasmā ādito aniyyānikasāsanameva",
  "atk-s0103a5:17_1": "dassento idha cunda satthā ca hoti asammāsambuddhotiādimāha. Tattha vokkamma ca tamhā",
  "atk-s0103a5:17_2": "dhammā vattatīti na nirantaraṁ pūreti, okkamitvā okkamitvā antarantaraṁ katvā vattatīti",
  "atk-s0103a5:17_3": "attho. Tassa te, āvuso, lābhāti tassa tuyhaṁ ete dhammānudhammappaṭipattiādayo lābhā.",
  "atk-s0103a5:17_4": "Suladdhanti manussattampi te suladdhaṁ. Tathā paṭipajjatūti evaṁ paṭipajjatu. Yathā",
  "atk-s0103a5:17_5": "te satthārā dhammo desitoti yena te ākārena satthārā dhammo kathito. Yo ca samādapetīti",
  "atk-s0103a5:17_6": "yo ca ācariyo samādapeti. Yañca samādapetīti yaṁ antevāsiṁ samādapeti. Yo ca samādapitoti",
  "atk-s0103a5:17_7": "yo ca evaṁ samādapito antevāsiko. Yathā ācariyena samādapitaṁ, tathatthāya paṭipajjati.",
  "atk-s0103a5:17_8": "Sabbe teti tayopi te. Ettha hi ācariyo samādapitattā apuññaṁ pasavati, samādinnantevāsiko",
  "atk-s0103a5:17_9": "samādinnattā, paṭipannako paṭipannattā. Tena vuttaṁ – “sabbe te bahuṁ apuññaṁ pasavantī”ti.",
  "atk-s0103a5:17_10": "Etenupāyena sabbavāresu attho veditabbo.",
  "atk-s0103a5:18_0": "167. Apicettha ñāyappaṭipannoti kāraṇappaṭipanno. Ñāyamārādhessatīti kāraṇaṁ nipphādessati.",
  "atk-s0103a5:18_1": "Vīriyaṁ ārabhatīti attano dukkhanibbattakaṁ vīriyaṁ karoti. Vuttañhetaṁ “durakkhāte,",
  "atk-s0103a5:18_2": "bhikkhave, dhammavinaye yo āraddhavīriyo, so dukkhaṁ viharati. Yo kusīto, so sukhaṁ viharatī”ti.",
  "atk-s0103a5:19": "Sammāsambuddhappaveditadhammavinayādivaṇṇanā",
  "atk-s0103a5:20_0": "168. Evaṁ aniyyānikasāsanaṁ dassetvā idāni niyyānikasāsanaṁ dassento idha pana, cunda,",
  "atk-s0103a5:20_1": "satthā ca hoti sammāsambuddhotiādimāha. Tattha niyyānikoti maggatthāya phalatthāya ca niyyāti.",
  "atk-s0103a5:21_0": "169.Vīriyaṁ ārabhatīti attano sukhanipphādakaṁ vīriyaṁ ārabhati. Vuttañhetaṁ “svākkhāte,",
  "atk-s0103a5:21_1": "bhikkhave, dhammavinaye yo kusīto, so dukkhaṁ viharati. Yo āraddhavīriyo, so sukhaṁ viharatī”ti.",
  "atk-s0103a5:22_0": "170. Iti bhagavā niyyānikasāsane sammāpaṭipannassa kulaputtassa pasaṁsaṁ dassetvā",
  "atk-s0103a5:22_1": "puna desanaṁ vaḍḍhento idha, cunda, satthā ca loke udapādītiādimāha. Tattha aviññāpitatthāti",
  "atk-s0103a5:22_2": "abodhitatthā. Sabbasaṅgāhapadakatanti sabbasaṅgahapadehi kataṁ, sabbasaṅgāhikaṁ kataṁ",
  "atk-s0103a5:22_3": "na hotīti attho. “Sabbasaṅgāhapadagata”ntipi pāṭho, na sabbasaṅgāhapadesu gataṁ,",
  "atk-s0103a5:22_4": "na ekasaṅgahajātanti attho. Sappāṭihīrakatanti niyyānikaṁ. Yāvadevamanussehīti devalokato",
  "atk-s0103a5:22_5": "yāva manussalokā suppakāsitaṁ. Anutappo hotīti anutāpakaro hoti. Satthā ca no loketi",
  "atk-s0103a5:22_6": "idaṁ tesaṁ anutāpakāradassanatthaṁ vuttaṁ. Nānutappo hotīti satthāraṁ āgamma sāvakehi",
  "atk-s0103a5:22_7": "yaṁ pattabbaṁ, tassa pattattā anutāpakaro na hoti.",
  "atk-s0103a5:23": "172.Theroti thiro therakārakehi dhammehi samannāgato. “Rattaññū”tiādīni vuttatthāneva. Etehi ce pīti etehi heṭṭhā vuttehi.",
  "atk-s0103a5:24_0": "173.Pattayogakkhemāti catūhi yogehi khemattā arahattaṁ idha yogakkhemaṁ nāma, taṁ",
  "atk-s0103a5:24_1": "pattāti attho. Alaṁ samakkhātuṁ saddhammassāti sammukhā gahitattā assa saddhammaṁ",
  "atk-s0103a5:24_2": "sammā ācikkhituṁ samatthā.",
  "atk-s0103a5:25_0": "174.Brahmacārinoti brahmacariyavāsaṁ vasamānā ariyasāvakā. Kāmabhoginoti gihisotāpannā.",
  "atk-s0103a5:25_1": "“Iddhañcevā”tiādīni mahāparinibbāne vitthāritāneva. Lābhaggayasaggapattanti lābhaggañceva yasaggañca pattaṁ.",
  "atk-s0103a5:26_0": "175.Santi kho pana me, cunda, etarahi therā bhikkhū sāvakāti sāriputtamoggallānādayo",
  "atk-s0103a5:26_1": "therā. Bhikkhuniyoti khemātherīuppalavaṇṇatherīādayo. Upāsakā sāvakā gihī odātavatthavasanā",
  "atk-s0103a5:26_2": "brahmacārinoti cittagahapatihatthakaāḷavakādayo. Kāmabhoginoti cūḷaanāthapiṇḍikamahāanāthapiṇḍikādayo.",
  "atk-s0103a5:26_3": "Brahmacāriniyoti nandamātādayo. Kāmabhoginiyoti khujjuttarādayo.",
  "atk-s0103a5:27_0": "176.Sabbākārasampannanti sabbakāraṇasampannaṁ. Idamevatanti idameva brahmacariyaṁ,",
  "atk-s0103a5:27_1": "imameva dhammaṁ sammā hetunā nayena vadamāno vadeyya. Udakāssudanti udako sudaṁ.",
  "atk-s0103a5:27_2": "Passaṁ na passatīti passanto na passati. So kira imaṁ pañhaṁ mahājanaṁ pucchi. Tehi",
  "atk-s0103a5:27_3": "“na jānāma, ācariya, kathehi no”ti vutto so āha – “gambhīro ayaṁ pañho āhārasappāye",
  "atk-s0103a5:27_4": "sati thokaṁ cintetvā sakkā kathetu”nti. Tato tehi cattāro māse mahāsakkāre kate taṁ",
  "atk-s0103a5:27_5": "pañhaṁ kathento kiñca passaṁ na passatītiādimāha. Tattha sādhunisitassāti suṭṭhunisitassa",
  "atk-s0103a5:27_6": "tikhiṇassa, sunisitakhurassa kira talaṁ paññāyati, dhārā na paññāyatīti ayamettha attho.",
  "atk-s0103a5:28": "Saṅgāyitabbadhammādivaṇṇanā",
  "atk-s0103a5:29_0": "177.Saṅgamma samāgammāti saṅgantvā samāgantvā. Atthena atthaṁ, byañjanena byañjananti",
  "atk-s0103a5:29_1": "atthena saha atthaṁ, byañjanenapi saha byañjanaṁ samānentehīti attho. Saṅgāyitabbanti",
  "atk-s0103a5:29_2": "vācetabbaṁ sajjhāyitabbaṁ. Yathayidaṁ brahmacariyanti yathā idaṁ sakalaṁ sāsanabrahmacariyaṁ.",
  "atk-s0103a5:30_0": "178.Tatra ceti tatra saṅghamajjhe, tassa vā bhāsite. Atthañceva micchā gaṇhāti, byañjanāni",
  "atk-s0103a5:30_1": "ca micchā ropetīti “cattāro satipaṭṭhānā”ti ettha ārammaṇaṁ “satipaṭṭhāna”nti atthaṁ",
  "atk-s0103a5:30_2": "gaṇhāti. “Satipaṭṭhānānī”ti byañjanaṁ ropeti. Imassa nu kho, āvuso, atthassāti “satiyeva",
  "atk-s0103a5:30_3": "satipaṭṭhāna”nti. Atthassa “cattāro satipaṭṭhānā”ti kiṁ nu kho imāni byañjanāni,",
  "atk-s0103a5:30_4": "udāhu cattāri satipaṭṭhānānī”ti etāni vā byañjanāni. Katamāni opāyikatarānīti imassa",
  "atk-s0103a5:30_5": "atthassa katamāni byañjanāni upapannatarāni allīnatarāni. Imesañcabyañjanānanti “cattāro",
  "atk-s0103a5:30_6": "satipaṭṭhānā”ti byañjanānaṁ “satiyeva satipaṭṭhāna”nti kiṁ nu kho ayaṁ attho, udāhu",
  "atk-s0103a5:30_7": "“ārammaṇaṁ satipaṭṭhāna”nti eso atthoti? Imassa kho, āvuso, atthassāti “ārammaṇaṁ",
  "atk-s0103a5:30_8": "satipaṭṭhāna”nti imassa atthassa. Yā ceva etānīti yāni ceva etāni mayā vuttāni. Yā",
  "atk-s0103a5:30_9": "ceva esoti yo ceva esa mayā vutto. So neva ussādetabboti tumhehi tāva sammā atthe",
  "atk-s0103a5:30_10": "ca sammā byañjane ca ṭhātabbaṁ. So pana neva ussādetabbo, na apasādetabbo. Saññāpetabboti",
  "atk-s0103a5:30_11": "jānāpetabbo. Tassa ca atthassāti “satiyeva satipaṭṭhāna”nti atthassa ca. Tesañca",
  "atk-s0103a5:30_12": "byañjanānanti “satipaṭṭhānā”ti byañjanānaṁ. Nisantiyāti nisāmanatthaṁ dhāraṇatthaṁ.",
  "atk-s0103a5:30_13": "Iminā nayena sabbavāresu attho veditabbo.",
  "atk-s0103a5:31_0": "181.Tādisanti tumhādisaṁ. Atthupetanti atthena upetaṁ atthassa viññātāraṁ. Byañjanupetanti",
  "atk-s0103a5:31_1": "byañjanehi upetaṁ byañjanānaṁ viññātāraṁ. Evaṁ etaṁ bhikkhuṁ pasaṁsatha. Eso hi bhikkhu",
  "atk-s0103a5:31_2": "na tumhākaṁ sāvako nāma, buddho nāma esa cundāti. Iti bhagavā bahussutaṁ bhikkhuṁ",
  "atk-s0103a5:31_3": "attano ṭhāne ṭhapesi.",
  "atk-s0103a5:32": "Paccayānuññātakāraṇādivaṇṇanā",
  "atk-s0103a5:33_0": "182. Idāni tatopi uttaritaraṁ desanaṁ vaḍḍhento na vo ahaṁ, cundātiādimāha. Tattha",
  "atk-s0103a5:33_1": "diṭṭhadhammikā āsavā nāma idhaloke paccayahetu uppajjanakā āsavā. Samparāyikā āsavā",
  "atk-s0103a5:33_2": "nāma paraloke bhaṇḍanahetu uppajjanakā āsavā. Saṁvarāyāti yathā te na pavisanti,",
  "atk-s0103a5:33_3": "evaṁ pidahanāya. Paṭighātāyāti mūlaghātena paṭihananāya. Alaṁ vo taṁ yāvadeva sītassa",
  "atk-s0103a5:33_4": "paṭighātāyāti taṁ tumhākaṁ sītassa paṭighātāya samatthaṁ. Idaṁ vuttaṁ hoti, yaṁ vo",
  "atk-s0103a5:33_5": "mayā cīvaraṁ anuññātaṁ, taṁ pārupitvā dappaṁ vā mānaṁ vā kurumānā viharissathāti",
  "atk-s0103a5:33_6": "na anuññātaṁ, taṁ pana pārupitvā sītappaṭighātādīni katvā sukhaṁ samaṇadhammaṁ yoniso",
  "atk-s0103a5:33_7": "manasikāraṁ karissathāti anuññātaṁ. Yathā ca cīvaraṁ, evaṁ piṇḍapātādayopi. Anupadasaṁvaṇṇanā",
  "atk-s0103a5:33_8": "panettha visuddhimagge vuttanayeneva veditabbā.",
  "atk-s0103a5:34": "Sukhallikānuyogādivaṇṇanā",
  "atk-s0103a5:35": "183.Sukhallikānuyoganti sukhalliyanānuyogaṁ, sukhasevanādhimuttanti attho. Sukhetīti sukhitaṁ karoti. Pīṇetīti pīṇitaṁ thūlaṁ karoti.",
  "atk-s0103a5:36_0": "186.Aṭṭhitadhammāti naṭṭhitasabhāvā. Jivhā no atthīti yaṁ yaṁ icchanti, taṁ taṁ kathenti,",
  "atk-s0103a5:36_1": "kadāci maggaṁ kathenti, kadāci phalaṁ kadāci nibbānanti adhippāyo. Jānatāti sabbaññutaññāṇena",
  "atk-s0103a5:36_2": "jānantena. Passatāti pañcahi cakkhūhi passantena. Gambhīranemoti gambhīrabhūmiṁ anupaviṭṭho.",
  "atk-s0103a5:36_3": "Sunikhātoti suṭṭhu nikhāto. Evameva kho, āvusoti evaṁ khīṇāsavo abhabbo nava ṭhānāni",
  "atk-s0103a5:36_4": "ajjhācarituṁ. Tasmiṁ anajjhācāro acalo asampavedhī. Tattha sañcicca pāṇaṁ jīvitā",
  "atk-s0103a5:36_5": "voropanādīsu sotāpannādayopi abhabbā. Sannidhikārakaṁ kāme paribhuñjitunti vatthukāme",
  "atk-s0103a5:36_6": "ca kilesakāme ca sannidhiṁ katvā paribhuñjituṁ. Seyyathāpi pubbe agārikabhūtoti yathā",
  "atk-s0103a5:36_7": "pubbe gihibhūto paribhuñjati, evaṁ paribhuñjituṁ abhabbo.",
  "atk-s0103a5:37": "Pañhabyākaraṇavaṇṇanā",
  "atk-s0103a5:38_0": "187. Agāramajjhe vasantā hi sotāpannādayo yāvajīvaṁ gihibyañjanena tiṭṭhanti. Khīṇāsavo",
  "atk-s0103a5:38_1": "pana arahattaṁ patvāva manussabhūto parinibbāti vā pabbajati vā. Cātumahārājikādīsu",
  "atk-s0103a5:38_2": "kāmāvacaradevesu muhuttampi na tiṭṭhati. Kasmā? Vivekaṭṭhānassa abhāvā. Bhummadevattabhāve",
  "atk-s0103a5:38_3": "pana ṭhito arahattaṁ patvāpi tiṭṭhati. Tassa vasena ayaṁ pañho āgato. Bhinnadosattā",
  "atk-s0103a5:38_4": "panassa bhikkhubhāvo veditabbo. Atīrakanti atīraṁ aparicchedaṁ mahantaṁ. No ca kho",
  "atk-s0103a5:38_5": "anāgatanti anāgataṁ pana addhānaṁ ārabbha evaṁ na paññapeti, atītameva maññe samaṇo",
  "atk-s0103a5:38_6": "gotamo jānāti, na anāgataṁ. Tathā hissa atīte aḍḍhachaṭṭhasatajātakānussaraṇaṁ paññāyati.",
  "atk-s0103a5:38_7": "Anāgate evaṁ bahuṁ anussaraṇaṁ na paññāyatīti imamatthaṁ maññamānā evaṁ vadeyyuṁ.",
  "atk-s0103a5:38_8": "Tayidaṁ kiṁ sūti anāgate apaññāpanaṁ kiṁ nu kho? Kathaṁsūti kena nu kho kāraṇena",
  "atk-s0103a5:38_9": "ajānantoyeva nu kho anāgataṁ nānussarati, ananussaritukāmatāya nānussaratīti. Aññavihitakena",
  "atk-s0103a5:38_10": "ñāṇadassanenāti paccakkhaṁ viya katvā dassanasamatthatāya dassanabhūtena ñāṇena aññatthavihitakena",
  "atk-s0103a5:38_11": "ñāṇena aññaṁ ārabbha pavattena, aññavihitakaṁ aññaṁ ārabbha pavattamānaṁ ñāṇadassanaṁ",
  "atk-s0103a5:38_12": "saṅgāhetabbaṁ paññāpetabbaṁ maññanti. Te hi carato ca tiṭṭhato ca suttassa ca jāgarassa",
  "atk-s0103a5:38_13": "ca satataṁ samitaṁ ñāṇadassanaṁ paccupaṭṭhitaṁ maññanti, tādisañca ñāṇaṁ nāma natthi.",
  "atk-s0103a5:38_14": "Tasmā yathariva bālā abyattā, evaṁ maññantīti veditabbo.",
  "atk-s0103a5:39_0": "Satānusārīti pubbenivāsānussatisampayuttakaṁ. Yāvatakaṁ ākaṅkhatīti yattakaṁ ñātuṁ",
  "atk-s0103a5:39_1": "icchati, tattakaṁ jānissāmīti ñāṇaṁ pesesi. Athassa dubbalapattapuṭe pakkhandanārāco",
  "atk-s0103a5:39_2": "viya appaṭihataṁ anivāritaṁ ñāṇaṁ gacchati, tena yāvatakaṁ ākaṅkhati tāvatakaṁ anussarati.",
  "atk-s0103a5:39_3": "Bodhijanti bodhimūle jātaṁ. Ñāṇaṁ uppajjatīti catumaggañāṇaṁ uppajjati. Ayamantimā",
  "atk-s0103a5:39_4": "jātīti tena ñāṇena jātimūlassa pahīnattā puna ayamantimā jāti. Natthidāni punabbhavoti",
  "atk-s0103a5:39_5": "aparampi ñāṇaṁ uppajjati. Anatthasaṁhitanti na idhalokatthaṁ vā paralokatthaṁ vā",
  "atk-s0103a5:39_6": "nissitaṁ. Na taṁ tathāgato byākarotīti taṁ bhāratayuddhasītāharaṇasadisaṁ aniyyānikakathaṁ",
  "atk-s0103a5:39_7": "tathāgato na katheti. Bhūtaṁ tacchaṁ anatthasaṁhitanti rājakathāditiracchānakathaṁ.",
  "atk-s0103a5:39_8": "Kālaññū tathāgato hotīti kālaṁ jānāti. Sahetukaṁ sakāraṇaṁ katvā yuttapattakāleyeva katheti.",
  "atk-s0103a5:40_0": "188.Tasmā tathāgatoti vuccatīti yathā yathā gaditabbaṁ, tathā tatheva gadanato dakārassa",
  "atk-s0103a5:40_1": "takāraṁ katvā tathāgatoti vuccatīti attho. Diṭṭhanti rūpāyatanaṁ. Sutanti saddāyatanaṁ.",
  "atk-s0103a5:40_2": "Mutanti mutvā patvā gahetabbato gandhāyatanaṁ rasāyatanaṁ phoṭṭhabbāyatanaṁ. Viññātanti",
  "atk-s0103a5:40_3": "sukhadukkhādidhammāyatanaṁ. Pattanti pariyesitvā vā apariyesitvā vā pattaṁ. Pariyesitanti",
  "atk-s0103a5:40_4": "pattaṁ vā apattaṁ vā pariyesitaṁ. Anuvicaritaṁ manasāti cittena anusañcaritaṁ. “Tathāgatena",
  "atk-s0103a5:40_5": "abhisambuddha”nti iminā etaṁ dasseti, yañhi aparimāṇāsu lokadhātūsu imassa sadevakassa",
  "atk-s0103a5:40_6": "lokassa nīlaṁ pītakantiādi rūpārammaṇaṁ cakkhudvāre āpāthamāgacchati, “ayaṁ satto",
  "atk-s0103a5:40_7": "imasmiṁ khaṇe imaṁ nāma rūpārammaṇaṁ disvā sumano vā dummano vā majjhatto vā jāto”ti",
  "atk-s0103a5:40_8": "sabbaṁ taṁ tathāgatassa evaṁ abhisambuddhaṁ. Tathā yaṁ aparimāṇāsu lokadhātūsu imassa",
  "atk-s0103a5:40_9": "sadevakassa lokassa bherisaddo mudiṅgasaddotiādi saddārammaṇaṁ sotadvāre āpāthamāgacchati.",
  "atk-s0103a5:40_10": "Mūlagandho tacagandhotiādi gandhārammaṇaṁ ghānadvāre āpāthamāgacchati. Mūlaraso khandharasotiādi",
  "atk-s0103a5:40_11": "rasārammaṇaṁ jivhādvāre āpāthamāgacchati. Kakkhaḷaṁ mudukantiādi pathavīdhātutejodhātuvāyodhātubhedaṁ",
  "atk-s0103a5:40_12": "phoṭṭhabbārammaṇaṁ kāyadvāre āpāthamāgacchati. “Ayaṁ satto imasmiṁ khaṇe imaṁ nāma",
  "atk-s0103a5:40_13": "phoṭṭhabbārammaṇaṁ phusitvā sumano vā dummano vā majjhatto vā jāto”ti sabbaṁ taṁ",
  "atk-s0103a5:40_14": "tathāgatassa evaṁ abhisambuddhaṁ. Tathā yaṁ aparimāṇāsu lokadhātūsu imassa sadevakassa",
  "atk-s0103a5:40_15": "lokassa sukhadukkhādibhedaṁ dhammārammaṇaṁ manodvārassa āpāthamāgacchati, “ayaṁ satto",
  "atk-s0103a5:40_16": "imasmiṁ khaṇe idaṁ nāma dhammārammaṇaṁ vijānitvā sumano vā dummano vā majjhatto vā",
  "atk-s0103a5:40_17": "jāto”ti sabbaṁ taṁ tathāgatassa evaṁ abhisambuddhaṁ.",
  "atk-s0103a5:41_0": "Yañhi, cunda, imesaṁ sattānaṁ diṭṭhaṁ sutaṁ mutaṁ viññātaṁ tattha tathāgatena adiṭṭhaṁ",
  "atk-s0103a5:41_1": "vā asutaṁ vā amutaṁ vā aviññātaṁ vā natthi. Imassa mahājanassa pariyesitvā pattampi",
  "atk-s0103a5:41_2": "atthi, pariyesitvā appattampi atthi. Apariyesitvā pattampi atthi, apariyesitvā appattampi",
  "atk-s0103a5:41_3": "atthi. Sabbampi taṁ tathāgatassa appattaṁ nāma natthi, ñāṇena asacchikataṁ nāma.",
  "atk-s0103a5:41_4": "“Tasmā tathāgatoti vuccatī”ti. Yaṁ yathā lokena gataṁ tassa tatheva gatattā “tathāgato”ti",
  "atk-s0103a5:41_5": "vuccati. Pāḷiyaṁ pana abhisambuddhanti vuttaṁ, taṁ gatasaddena ekatthaṁ. Iminā nayena",
  "atk-s0103a5:41_6": "sabbavāresu “tathāgato”ti nigamanassa attho veditabbo, tassa yutti brahmajāle tathāgatasaddavitthāre vuttāyeva.",
  "atk-s0103a5:42": "Abyākataṭṭhānavaṇṇanā",
  "atk-s0103a5:43_0": "189. Evaṁ attano asamataṁ anuttarataṁ sabbaññutaṁ dhammarājabhāvaṁ kathetvā idāni",
  "atk-s0103a5:43_1": "“puthusamaṇabrāhmaṇānaṁ laddhīsu mayā aññātaṁ adiṭṭhaṁ nāma natthi, sabbaṁ mama ñāṇassa",
  "atk-s0103a5:43_2": "antoyeva parivattatī”ti sīhanādaṁ nadanto ṭhānaṁ kho panetaṁ, cunda, vijjatītiādimāha.",
  "atk-s0103a5:43_3": "Tattha tathāgatoti satto. Na hetaṁ, āvuso, atthasaṁhitanti idhalokaparalokaatthasaṁhitaṁ",
  "atk-s0103a5:43_4": "na hoti. Na ca dhammasaṁhitanti navalokuttaradhammanissitaṁ na hoti. Naādibrahmacariyakanti",
  "atk-s0103a5:43_5": "sikkhattayasaṅgahitassa sakalasāsanabrahmacariyassa ādibhūtaṁ na hoti.",
  "atk-s0103a5:44_0": "190.Idaṁ dukkhanti khotiādīsu taṇhaṁ ṭhapetvā avasesā tebhummakā dhammā idaṁ dukkhanti",
  "atk-s0103a5:44_1": "byākataṁ. Tasseva dukkhassa pabhāvikā janikā taṇhā dukkhasamudayoti byākataṁ. Ubhinnaṁ",
  "atk-s0103a5:44_2": "appavatti dukkhanirodhoti byākataṁ. Dukkhaparijānano samudayapajahano nirodhasacchikaraṇo",
  "atk-s0103a5:44_3": "ariyamaggo dukkhanirodhagāminī paṭipadāti byākataṁ. “Etañhi, āvuso, atthasaṁhita”ntiādīsu",
  "atk-s0103a5:44_4": "etaṁ idhalokaparalokaatthanissitaṁ navalokuttaradhammanissitaṁ sakalasāsanabrahmacariyassa",
  "atk-s0103a5:44_5": "ādi padhānaṁ pubbaṅgamanti ayamattho.",
  "atk-s0103a5:45": "Pubbantasahagatadiṭṭhinissayavaṇṇanā",
  "atk-s0103a5:46_0": "191. Idāni yaṁ taṁ mayā na byākataṁ, taṁ ajānantena na byākatanti mā evaṁ saññamakaṁsu.",
  "atk-s0103a5:46_1": "Jānantova ahaṁ evaṁ “etasmiṁ byākatepi attho natthī”ti na byākariṁ. Yaṁ pana yathā",
  "atk-s0103a5:46_2": "byākātabbaṁ, taṁ mayā byākatamevāti sīhanādaṁ nadanto puna yepi te, cundātiādimāha.",
  "atk-s0103a5:46_3": "Tattha diṭṭhiyova diṭṭhinissayā, diṭṭhinissitakā diṭṭhigatikāti attho. Idameva saccanti",
  "atk-s0103a5:46_4": "idameva dassanaṁ saccaṁ. Moghamaññanti aññesaṁ vacanaṁ moghaṁ. Asayaṁkāroti asayaṁ kato.",
  "atk-s0103a5:47_0": "192.Tatrāti tesu samaṇabrāhmaṇesu. Atthi nu kho idaṁ āvuso vuccatīti, āvuso, yaṁ",
  "atk-s0103a5:47_1": "tumhehi sassato attā ca loko cāti vuccati, idamatthi nu kho udāhu natthīti evamahaṁ",
  "atk-s0103a5:47_2": "te pucchāmīti attho. Yañca kho te evamāhaṁsūti yaṁ pana te “idameva saccaṁ moghamañña”nti",
  "atk-s0103a5:47_3": "vadanti, taṁ tesaṁ nānujānāmi. Paññattiyāti diṭṭhipaññattiyā. Samasamanti samena",
  "atk-s0103a5:47_4": "ñāṇena samaṁ. Yadidaṁ adhipaññattīti yā ayaṁ adhipaññatti nāma. Ettha ahameva bhiyyo",
  "atk-s0103a5:47_5": "uttaritaro na mayā samo atthi. Tattha yañca vuttaṁ “paññattiyāti yañca adhipaññattī”ti",
  "atk-s0103a5:47_6": "ubhayametaṁ atthato ekaṁ. Bhedato hi paññatti adhipaññattīti dvayaṁ hoti. Tattha",
  "atk-s0103a5:47_7": "paññatti nāma diṭṭhipaññatti. Adhipaññatti nāma khandhapaññatti dhātupaññatti āyatanapaññatti",
  "atk-s0103a5:47_8": "indriyapaññatti saccapaññatti puggalapaññattīti evaṁ vuttā cha paññattiyo. Idha pana",
  "atk-s0103a5:47_9": "paññattiyāti etthāpi paññatti ceva adhipaññatti ca adhippetā, adhipaññattīti etthāpi.",
  "atk-s0103a5:47_10": "Bhagavā hi paññattiyāpi anuttaro, adhipaññattiyāpi anuttaro. Tenāha – “ahameva tattha",
  "atk-s0103a5:47_11": "bhiyyo yadidaṁ adhipaññattī”ti.",
  "atk-s0103a5:48_0": "196.Pahānāyāti pajahanatthaṁ. Samatikkamāyāti tasseva vevacanaṁ. Desitāti kathitā.",
  "atk-s0103a5:48_1": "Paññattāti ṭhapitā. Satipaṭṭhānabhāvanāya hi ghanavinibbhogaṁ katvā sabbadhammesu",
  "atk-s0103a5:48_2": "yāthāvato diṭṭhesu “suddhasaṅkhārapuñjoyaṁ nayidha sattūpalabbhatī”ti sanniṭṭhānato",
  "atk-s0103a5:48_3": "sabbadiṭṭhinissayānaṁ pahānaṁ hotīti. Tena vuttaṁ. Diṭṭhinissayānaṁ pahānāya samatikkamāya",
  "atk-s0103a5:48_4": "evaṁ mayā ime cattāro satipaṭṭhānā desitā paññattā”ti. Sesaṁ sabbattha uttānatthamevāti.",
  "atk-s0103a5:49": "Sumaṅgalavilāsiniyā dīghanikāyaṭṭhakathāya",
  "atk-s0103a5:50": "Pāsādikasuttavaṇṇanā niṭṭhitā."
}