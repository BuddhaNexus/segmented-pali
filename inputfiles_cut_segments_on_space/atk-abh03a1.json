{
  "atk-abh03a1:0": "1. Mātikāvaṇṇanā",
  "atk-abh03a1:1": "1. Nayamātikāvaṇṇanā",
  "atk-abh03a1:2_0": "1.Saṅgahoasaṅgahotiādīnañhi vasena idaṁ pakaraṇaṁ cuddasavidhena vibhattanti vuttaṁ.",
  "atk-abh03a1:2_1": "Taṁ sabbampi uddesaniddesato dvidhā ṭhitaṁ. Tattha mātikā uddeso. Sā pañcavidhā –",
  "atk-abh03a1:2_2": "nayamātikā, abbhantaramātikā, nayamukhamātikā, lakkhaṇamātikā, bāhiramātikāti. Tattha",
  "atk-abh03a1:2_3": "saṅgaho asaṅgaho…pe… vippayuttena saṅgahitaṁ asaṅgahitanti – ayaṁ cuddasahi padehi",
  "atk-abh03a1:2_4": "nikkhittā nayamātikā nāma. Ayañhi iminā saṅgahādikena nayena dhātukathā dhammā vibhattāti",
  "atk-abh03a1:2_5": "dassetuṁ ṭhapitattā nayamātikāti vuccati. Etesaṁ padānaṁ mūlabhūtattā mūlamātikātipi vattuṁ vaṭṭati.",
  "atk-abh03a1:3": "2. Abbhantaramātikāvaṇṇanā",
  "atk-abh03a1:4_0": "2.Pañcakkhandhā…pe… manasikāroti ayaṁ pañcavīsādhikena padasatena nikkhittā abbhantaramātikā",
  "atk-abh03a1:4_1": "nāma. Ayañhi “sabbāpi dhammasaṅgaṇī dhātukathāya mātikā”ti evaṁ avatvā saṅgahādinā",
  "atk-abh03a1:4_2": "nayena vibhajitabbe khandhādidhamme sarūpato dassetvā dhātukathāya abbhantareyeva",
  "atk-abh03a1:4_3": "ṭhapitattā abbhantaramātikāti vuccati. Khandhādipadānaṁ dhammasaṅgaṇīmātikāya asaṅgahitattā",
  "atk-abh03a1:4_4": "pakiṇṇakamātikātipi vattuṁ vaṭṭati.",
  "atk-abh03a1:5": "3. Nayamukhamātikāvaṇṇanā",
  "atk-abh03a1:6_0": "3.Tīhi saṅgaho, tīhi asaṅgaho; catūhi sampayogo, catūhi vippayogoti ayaṁ catūhi padehi",
  "atk-abh03a1:6_1": "nikkhittā nayamukhamātikā nāma. Ayañhi sabbesupi pañcakkhandhādīsu ceva kusalattikādīsu",
  "atk-abh03a1:6_2": "ca mātikādhammesu, tīhi khandhāyatanadhātupadeheva saṅgaho ca asaṅgaho ca yojetabbo.",
  "atk-abh03a1:6_3": "Tathā catūhi arūpakkhandhehi sampayogo ca vippayogo ca. Etāni imesaṁ saṅgahāsaṅgahādīnaṁ",
  "atk-abh03a1:6_4": "nayānaṁ mukhānīti dassetuṁ ṭhapitattā nayamukhamātikāti vuccati.",
  "atk-abh03a1:7": "4. Lakkhaṇamātikāvaṇṇanā",
  "atk-abh03a1:8_0": "4.Sabhāgo, visabhāgoti ayaṁ dvīhi padehi nikkhittā lakkhaṇamātikā nāma. Ayañhi sabhāgalakkhaṇehi",
  "atk-abh03a1:8_1": "dhammehi saṅgahanayo, visabhāgalakkhaṇehi asaṅgahanayo, tathā sampayogavippayoganayo",
  "atk-abh03a1:8_2": "yojetabboti sabhāgavisabhāgalakkhaṇavasena saṅgahādilakkhaṇaṁ dassetuṁ ṭhapitattā",
  "atk-abh03a1:8_3": "lakkhaṇamātikāti vuccati.",
  "atk-abh03a1:9": "5. Bāhiramātikāvaṇṇanā",
  "atk-abh03a1:10_0": "5.Sabbāpi dhammasaṅgaṇī dhātukathāya mātikāti ayaṁ chasaṭṭhi tikapadāni, dve ca dukapadasatāni",
  "atk-abh03a1:10_1": "saṅkhipitvā nikkhittā bāhiramātikā nāma. Ayañhi “pañcakkhandhā…pe… manasikāro”ti",
  "atk-abh03a1:10_2": "evaṁ dhātukathāya abbhantare avatvā “sabbāpi dhammasaṅgaṇī”ti evaṁ dhātukathāya mātikato",
  "atk-abh03a1:10_3": "bahi ṭhapitattā bāhiramātikāti vuccati.",
  "atk-abh03a1:11_0": "Evaṁ mātikāya pañcadhā ṭhitabhāvaṁ viditvā idāni ‘saṅgaho asaṅgaho’tiādīsu saṅgaho",
  "atk-abh03a1:11_1": "tāva jātisañjātikiriyāgaṇanavasena catubbidho. Tattha – “sabbe khattiyā āgacchantu,",
  "atk-abh03a1:11_2": "sabbe brāhmaṇā, sabbe vessā, sabbe suddā āgacchantu”, “yā cāvuso visākha, sammāvācā,",
  "atk-abh03a1:11_3": "yo ca sammākammanto, yo ca sammāājīvo, ime dhammā sīlakkhandhe saṅgahitā”ti ayaṁ",
  "atk-abh03a1:11_4": "jātisaṅgaho nāma. “Ekajātikā āgacchantū”ti vuttaṭṭhāne viya hi idha sabbepi jātiyā",
  "atk-abh03a1:11_5": "ekasaṅgahaṁ gatā. “Sabbe kosalakā āgacchantu, sabbe māgadhakā, sabbe bhārukacchakā",
  "atk-abh03a1:11_6": "āgacchantu”, “yo cāvuso visākha, sammāvāyāmo; yā ca sammāsati, yo ca sammāsamādhi,",
  "atk-abh03a1:11_7": "ime dhammā samādhikkhandhe saṅgahitā”ti ayaṁ sañjātisaṅgaho nāma. “Ekaṭṭhāne jātā",
  "atk-abh03a1:11_8": "saṁvaḍḍhā āgacchantū”ti vuttaṭṭhāne viya hi idha sabbepi sañjātiṭhānena nivutthokāsena",
  "atk-abh03a1:11_9": "ekasaṅgahaṁ gatā. “Sabbe hatthārohā āgacchantu, sabbe assārohā, sabbe rathikā āgacchantu”,",
  "atk-abh03a1:11_10": "“yā cāvuso visākha, sammādiṭṭhi, yo ca sammāsaṅkappo, ime dhammā paññākkhandhe saṅgahitā”ti",
  "atk-abh03a1:11_11": "ayaṁ kiriyāsaṅgaho nāma. Sabbeva hete attano kiriyākaraṇena ekasaṅgahaṁ gatā. “Cakkhāyatanaṁ",
  "atk-abh03a1:11_12": "katamakkhandhagaṇanaṁ gacchatīti? Rūpakkhandhagaṇanaṁ gacchatī”ti. Hañci cakkhāyatanaṁ",
  "atk-abh03a1:11_13": "rūpakkhandhagaṇanaṁ gacchati, tena vata re vattabbe – ‘cakkhāyatanaṁ rūpakkhandhena",
  "atk-abh03a1:11_14": "saṅgahita”nti, ayaṁ gaṇanasaṅgaho nāma. Ayamidha adhippeto. Tappaṭipakkhena asaṅgaho",
  "atk-abh03a1:11_15": "veditabbo. Tesaṁ vikappato saṅgahitena asaṅgahitādīni. Ekuppādekanirodhaekavatthukaekārammaṇatāvasena",
  "atk-abh03a1:11_16": "sampayogo, tappaṭipakkhato vippayogo. Tesaṁ vikappato sampayuttena vippayuttādīni.",
  "atk-abh03a1:11_17": "Tadubhayasaṁsaggavikappato saṅgahitena sampayuttaṁ vippayuttantiādīni. Pañcakkhandhātiādīni",
  "atk-abh03a1:11_18": "pana khandhavibhaṅgādīsu vuttanayeneva veditabbāni. Phassādayo panettha sanniṭṭhānavasena",
  "atk-abh03a1:11_19": "vuttasabbacittuppādasādhāraṇato vuttāti.",
  "atk-abh03a1:12": "Mātikāvaṇṇanā."
}