{
  "atk-s0513a35:0": "9. Navakanipāto",
  "atk-s0513a35:2": " [427] 1. Gijjhajātakavaṇṇanā",
  "atk-s0513a35:3_0": "Parisaṅkupathonāmāti idaṁ satthā jetavane viharanto ekaṁ dubbacabhikkhuṁ ārabbha",
  "atk-s0513a35:3_1": "kathesi. So kira eko kulaputto niyyānikasāsane pabbajitvāpi atthakāmehi ācariyupajjhāyehi",
  "atk-s0513a35:3_2": "ceva sabrahmacārīhi ca ‘‘evaṁ te abhikkamitabbaṁ, evaṁ paṭikkamitabbaṁ, evaṁ ālokitabbaṁ,",
  "atk-s0513a35:3_3": "evaṁ vilokitabbaṁ, evaṁ samiñjitabbaṁ, evaṁ pasāritabbaṁ, evaṁ nivāsetabbaṁ, evaṁ",
  "atk-s0513a35:3_4": "pārupitabbaṁ, evaṁ patto gahetabbo, yāpanamattaṁ bhattaṁ gahetvā paccavekkhitvāva",
  "atk-s0513a35:3_5": "paribhuñjitabbaṁ, indriyesu guttadvārena bhojane mattaññunā jāgariyamanuyuttena bhavitabbaṁ,",
  "atk-s0513a35:3_6": "idaṁ āgantukavattaṁ nāma jānitabbaṁ, idaṁ gamikavattaṁ nāma, imāni cuddasa khandhakavattāni,",
  "atk-s0513a35:3_7": "asīti mahāvattāni. Tattha te sammā vattitabbaṁ, ime terasa dhutaṅgaguṇā nāma, ete",
  "atk-s0513a35:3_8": "samādāya vattitabba’’nti ovadiyamāno dubbaco ahosi akkhamo appadakkhiṇaggāhī anusāsaniṁ.",
  "atk-s0513a35:3_9": "‘‘Ahaṁ tumhe na vadāmi, tumhe pana maṁ kasmā vadatha, ahameva attano atthaṁ vā anatthaṁ",
  "atk-s0513a35:3_10": "vā jānissāmī’’ti attānaṁ avacanīyaṁ akāsi. Athassa dubbacabhāvaṁ ñatvā bhikkhū dhammasabhāyaṁ",
  "atk-s0513a35:3_11": "aguṇakathaṁ kathentā nisīdiṁsu. Satthā āgantvā ‘‘kāya nuttha, bhikkhave, etarahi",
  "atk-s0513a35:3_12": "kathāya sannisinnā’’ti pucchitvā ‘‘imāya nāmā’’ti vutte taṁ bhikkhuṁ pakkosāpetvā",
  "atk-s0513a35:3_13": "‘‘saccaṁ kira tvaṁ bhikkhu dubbacosī’’ti pucchitvā ‘‘sacca’’nti vutte ‘‘kasmā bhikkhu",
  "atk-s0513a35:3_14": "evarūpe niyyānikasāsane pabbajitvā atthakāmānaṁ vacanaṁ na karosi, pubbepi tvaṁ paṇḍitānaṁ",
  "atk-s0513a35:3_15": "vacanaṁ akatvā verambhavātamukhe cuṇṇavicuṇṇo jāto’’ti vatvā atītaṁ āhari.",
  "atk-s0513a35:4_0": "Atīte gijjhakūṭe pabbate bodhisatto gijjhayoniyaṁ nibbatti. Putto panassa supatto",
  "atk-s0513a35:4_1": "nāma gijjharājā anekasahassagijjhaparivāro thāmasampanno ahosi. So mātāpitaro posesi,",
  "atk-s0513a35:4_2": "thāmasampannattā pana atidūraṁ uppatati. Atha naṁ pitā ‘‘tāta, ettakaṁ nāma ṭhānaṁ",
  "atk-s0513a35:4_3": "atikkamitvā na gantabba’’nti ovadi. So ‘‘sādhū’’ti vatvāpi ekadivasaṁ pana vuṭṭhe",
  "atk-s0513a35:4_4": "deve gijjhehi saddhiṁ uppatitvā sese ohāya atibhūmiṁ gantvā verambhavātamukhaṁ patvā",
  "atk-s0513a35:4_5": "cuṇṇavicuṇṇabhāvaṁ pāpuṇi. Satthā tamatthaṁ dassento abhisambuddho hutvā imā gāthā abhāsi –",
  "atk-s0513a35:5": "1.",
  "atk-s0513a35:6": " ‘‘Parisaṅkupatho nāma, gijjhapantho sanantano;",
  "atk-s0513a35:7": "Tatrāsi mātāpitaro, gijjho posesi jiṇṇake;",
  "atk-s0513a35:8": "Tesaṁ ajagaramedaṁ, accahāsi bahuttaso.",
  "atk-s0513a35:9": "2.",
  "atk-s0513a35:10": " ‘‘Pitā ca puttaṁ avaca, jānaṁ uccaṁ papātinaṁ;",
  "atk-s0513a35:11": "Supattaṁ thāmasampannaṁ, tejassiṁ dūragāminaṁ.",
  "atk-s0513a35:12": "3.",
  "atk-s0513a35:13": " ‘‘Pariplavantaṁ pathaviṁ, yadā tāta vijānahi;",
  "atk-s0513a35:14": "Sāgarena parikkhittaṁ, cakkaṁva parimaṇḍalaṁ;",
  "atk-s0513a35:15": "Tato tāta nivattassu, māssu etto paraṁ gami.",
  "atk-s0513a35:16": "4.",
  "atk-s0513a35:17": " ‘‘Udapattosi vegena, balī pakkhī dijuttamo;",
  "atk-s0513a35:18": "Olokayanto vakkaṅgo, pabbatāni vanāni ca.",
  "atk-s0513a35:19": "5.",
  "atk-s0513a35:20": " ‘‘Addassa pathaviṁ gijjho, yathāsāsi pitussutaṁ;",
  "atk-s0513a35:21": "Sāgarena parikkhittaṁ, cakkaṁva parimaṇḍalaṁ.",
  "atk-s0513a35:22": "6.",
  "atk-s0513a35:23": " ‘‘Tañca so samatikkamma, paramevaccavattatha;",
  "atk-s0513a35:24": "Tañca vātasikhā tikkhā, accahāsi baliṁ dijaṁ.",
  "atk-s0513a35:25": "7.",
  "atk-s0513a35:26": " ‘‘Nāsakkhātigato poso, punadeva nivattituṁ;",
  "atk-s0513a35:27": "Dijo byasanamāpādi, verambhānaṁ vasaṁ gato.",
  "atk-s0513a35:28": "8.",
  "atk-s0513a35:29": " ‘‘Tassa puttā ca dārā ca, ye caññe anujīvino;",
  "atk-s0513a35:30": "Sabbe byasanamāpāduṁ, anovādakare dije.",
  "atk-s0513a35:31": "9.",
  "atk-s0513a35:32": " ‘‘Evampi idha vuḍḍhānaṁ, yo vākyaṁ nāvabujjhati;",
  "atk-s0513a35:33": "Atisīmacaro ditto, gijjhovātītasāsano;",
  "atk-s0513a35:34": "Sa ve byasanaṁ pappoti, akatvā vuḍḍhasāsana’’nti.",
  "atk-s0513a35:35_0": "Tattha parisaṅkupathoti saṅkupatho. Manussā hiraññasuvaṇṇatthāya gacchantā tasmiṁ",
  "atk-s0513a35:35_1": "padese khāṇuke koṭṭetvā tesu rajjuyo bandhitvā gacchanti, tena so gijjhapabbate jaṅghamaggo",
  "atk-s0513a35:35_2": "‘‘saṅkupatho’’ti vuccati. Gijjhapanthoti gijjhapabbatamatthake mahāmaggo. Sanantanoti",
  "atk-s0513a35:35_3": "porāṇo. Tatrāsīti tasmiṁ gijjhapabbatamatthake saṅkupathe eko gijjho āsi, so jiṇṇake",
  "atk-s0513a35:35_4": "mātāpitaro posesi. Ajagaramedanti ajagarānaṁ medaṁ. Accahāsīti ativiya āhari. Bahuttasoti",
  "atk-s0513a35:35_5": "bahuso. Jānaṁ uccaṁ papātinanti ‘‘putto te atiuccaṁ ṭhānaṁ laṅghatī’’ti sutvā ‘‘ucce",
  "atk-s0513a35:35_6": "papātī aya’’nti jānanto. Tejassinti purisatejasampannaṁ. Dūragāminanti teneva tejena",
  "atk-s0513a35:35_7": "dūragāmiṁ. Pariplavantanti uppalapattaṁ viya udake uplavamānaṁ. Vijānahīti vijānāsi.",
  "atk-s0513a35:35_8": "Cakkaṁva parimaṇḍalanti yasmiṁ te padese ṭhitassa samuddena paricchinno jambudīpo",
  "atk-s0513a35:35_9": "cakkamaṇḍalaṁva paññāyati, tato tāta nivattāhīti ovadanto evamāha.",
  "atk-s0513a35:36_0": "Udapattosīti pitu ovādaṁ akatvā ekadivasaṁ gijjhehi saddhiṁ uppatito te ohāya pitarā",
  "atk-s0513a35:36_1": "kathitaṭṭhānaṁ agamāsi. Olokayantoti taṁ ṭhānaṁ patvā heṭṭhā olokento. Vakkaṅgoti",
  "atk-s0513a35:36_2": "vaṅkagīvo. Yathāsāsi pitussutanti yathāssa pitu santikā sutaṁ āsi, tatheva addasa,",
  "atk-s0513a35:36_3": "‘‘yathāssāsī’’tipi pāṭho. Paramevaccavattathāti pitarā akkhātaṭṭhānato paraṁ ativattova.",
  "atk-s0513a35:36_4": "Tañca vātasikhā tikkhāti taṁ anovādakaṁ balimpi samānaṁ dijaṁ tikhiṇaverambhavātasikhā",
  "atk-s0513a35:36_5": "accahāsi atihari, cuṇṇavicuṇṇaṁ akāsi. Nāsakkhātigatoti nāsakkhi atigato. Posoti",
  "atk-s0513a35:36_6": "satto. Anovādakareti tasmiṁ dije paṇḍitānaṁ ovādaṁ akaronte sabbepi te mahādukkhaṁ",
  "atk-s0513a35:36_7": "pāpuṇiṁsu. Akatvā vuḍḍhasāsananti vuḍḍhānaṁ hitakāmānaṁ vacanaṁ akatvā evameva byasanaṁ",
  "atk-s0513a35:36_8": "mahādukkhaṁ pāpuṇāti. Tasmā tvaṁ bhikkhu mā gijjhasadiso bhava, atthakāmānaṁ vacanaṁ",
  "atk-s0513a35:36_9": "karohīti. So satthārā evaṁ ovadito tato paṭṭhāya suvaco ahosi.",
  "atk-s0513a35:37": "Satthā imaṁ dhammadesanaṁ āharitvā jātakaṁ samodhānesi – ‘‘tadā dubbacagijjho etarahi dubbacabhikkhu ahosi, gijjhapitā pana ahameva ahosi’’nti.",
  "atk-s0513a35:38": "Gijjhajātakavaṇṇanā paṭhamā.",
  "atk-s0513a35:40": " [428] 2. Kosambiyajātakavaṇṇanā",
  "atk-s0513a35:41_0": "Puthusaddoti idaṁ satthā kosambiṁ nissāya ghositārāme viharanto kosambiyaṁ bhaṇḍanakārake",
  "atk-s0513a35:41_1": "bhikkhū ārabbha kathesi. Vatthu kosambakakkhandhake (mahāva. 451 ādayo) āgatameva,",
  "atk-s0513a35:41_2": "ayaṁ panettha saṅkhepo. Tadā kira dve bhikkhū ekasmiṁ āvāse vasiṁsu vinayadharo ca",
  "atk-s0513a35:41_3": "suttantiko ca. Tesu suttantiko ekadivasaṁ sarīravalañjaṁ katvā udakakoṭṭhake ācamanaudakāvasesaṁ",
  "atk-s0513a35:41_4": "bhājane ṭhapetvā nikkhami. Pacchā vinayadharo tattha paviṭṭho taṁ udakaṁ disvā nikkhamitvā",
  "atk-s0513a35:41_5": "itaraṁ pucchi ‘‘āvuso, tayā udakaṁ ṭhapita’’nti. ‘‘Āmāvuso’’ti. ‘‘Kiṁ panettha āpattibhāvaṁ",
  "atk-s0513a35:41_6": "na jānāsī’’ti? ‘‘Āmāvuso na jānāmī’’ti. ‘‘Hoti, āvuso, ettha āpattī’’ti? ‘‘Tena hi",
  "atk-s0513a35:41_7": "paṭikarissāmi na’’nti. ‘‘Sace pana te, āvuso, asañcicca asatiyā kataṁ, natthi āpattī’’ti.",
  "atk-s0513a35:41_8": "So tassā āpattiyā anāpattidiṭṭhi ahosi. Vinayadharopi attano nissitakānaṁ ‘‘ayaṁ",
  "atk-s0513a35:41_9": "suttantiko āpattiṁ āpajjamānopi na jānātī’’ti ārocesi. Te tassa nissitake disvā ‘‘tumhākaṁ",
  "atk-s0513a35:41_10": "upajjhāyo āpattiṁ āpajjitvāpi āpattibhāvaṁ na jānātī’’ti āhaṁsu. Te gantvā attano",
  "atk-s0513a35:41_11": "upajjhāyassa ārocesuṁ. So evamāha – ‘‘ayaṁ vinayadharo pubbe ‘anāpattī’ti vatvā idāni",
  "atk-s0513a35:41_12": "‘āpattī’ti vadati, musāvādī eso’’ti. Te gantvā ‘‘tumhākaṁ upajjhāyo musāvādī’’ti",
  "atk-s0513a35:41_13": "evaṁ aññamaññaṁ kalahaṁ vaḍḍhayiṁsu. Tato vinayadharo okāsaṁ labhitvā tassa āpattiyā",
  "atk-s0513a35:41_14": "adassanena ukkhepanīyakammaṁ akāsi. Tato paṭṭhāya tesaṁ paccayadāyakā upāsakāpi dve",
  "atk-s0513a35:41_15": "koṭṭhāsā ahesuṁ. Ovādapaṭiggāhikā bhikkhuniyopi ārakkhadevatāpi dve koṭṭhāsā ahesuṁ.",
  "atk-s0513a35:41_16": "Tāsaṁ sandiṭṭhasambhattā ākāsaṭṭhadevatāpi yāva brahmalokā sabbe puthujjanā dve pakkhā",
  "atk-s0513a35:41_17": "ahesuṁ. Yāva akaniṭṭhabhavanā pana idaṁ kolāhalaṁ agamāsi.",
  "atk-s0513a35:42_0": "Atheko bhikkhu tathāgataṁ upasaṅkamitvā ukkhepakānaṁ ‘‘dhammikeneva kammena ayaṁ",
  "atk-s0513a35:42_1": "ukkhitto, ukkhittānuvattakānaṁ adhammikena kammena ukkhitto’’ti laddhiṁ, ukkhepakehi",
  "atk-s0513a35:42_2": "vāriyamānānampi tesaṁ taṁ anuparivāretvā caraṇabhāvañca satthu ārocesi. Bhagavā ‘‘samaggā",
  "atk-s0513a35:42_3": "kira hontū’’ti dve vāre pesetvā ‘‘na icchanti bhante samaggā bhavitu’’nti sutvā tatiyavāre",
  "atk-s0513a35:42_4": "‘‘bhinno bhikkhusaṅgho’’ti tesaṁ santikaṁ gantvā ukkhepakānaṁ ukkhepane, itaresañca",
  "atk-s0513a35:42_5": "asañcicca āpattiyā adassane ādīnavaṁ vatvā pakkāmi. Puna tesaṁ tattheva ekasīmāyaṁ",
  "atk-s0513a35:42_6": "uposathādīni kāretvā bhattaggādīsu bhaṇḍanajātānaṁ ‘‘āsanantarikāya nisīditabba’’nti",
  "atk-s0513a35:42_7": "bhattagge vattaṁ paññāpetvā ‘‘idānipi bhaṇḍanajātā viharantī’’ti sutvā tattha gantvā",
  "atk-s0513a35:42_8": "‘‘alaṁ, bhikkhave, mā bhaṇḍana’’ntiādīni vatvā aññatarena bhikkhunā dhammavādinā",
  "atk-s0513a35:42_9": "bhagavato vihesaṁ anicchantena ‘‘āgametu, bhante, bhagavā dhammasāmi, appossukko",
  "atk-s0513a35:42_10": "bhante, bhagavā diṭṭhadhammasukhavihāraṁ anuyutto viharatu, mayaṁ tena bhaṇḍanena",
  "atk-s0513a35:42_11": "kalahena viggahena vivādena paññāyissāmā’’ti vutte –",
  "atk-s0513a35:43_0": "Bhūtapubbaṁ, bhikkhave, bārāṇasiyaṁ brahmadatto nāma kāsirājā ahosīti brahmadattena",
  "atk-s0513a35:43_1": "dīghītissa kosalarañño rajjaṁ acchanditvā aññātakavesena vasantassa māritabhāvañceva",
  "atk-s0513a35:43_2": "dīghāvukumārena attano jīvite dinne tato paṭṭhāya tesaṁ samaggabhāvañca kathetvā",
  "atk-s0513a35:43_3": "‘‘tesañhi nāma, bhikkhave, rājūnaṁ ādinnadaṇḍānaṁ ādinnasatthānaṁ evarūpaṁ khantisoraccaṁ",
  "atk-s0513a35:43_4": "bhavissati. Idha kho taṁ, bhikkhave, sobhetha, yaṁ tumhe evaṁ svākkhāte dhammavinaye",
  "atk-s0513a35:43_5": "pabbajitā samānā khamā ca bhaveyyātha soratā cā’’ti ovaditvā dutiyampi tatiyampi",
  "atk-s0513a35:43_6": "‘‘alaṁ, bhikkhave, mā bhaṇḍana’’nti vāretvā anoramante disvā ‘‘pariyādiṇṇarūpā kho",
  "atk-s0513a35:43_7": "ime moghapurisā, na yime sukarā saññāpetu’’nti pakkamitvā punadivase piṇḍapātapaṭikkanto",
  "atk-s0513a35:43_8": "gandhakuṭiyā thokaṁ vissamitvā senāsanaṁ saṁsāmetvā attano pattacīvaramādāya saṅghamajjhe",
  "atk-s0513a35:43_9": "ākāse ṭhatvā imā gāthā abhāsi –",
  "atk-s0513a35:44": "10.",
  "atk-s0513a35:45": " ‘‘Puthusaddo samajano, na bālo koci maññatha;",
  "atk-s0513a35:46": "Saṅghasmiṁ bhijjamānasmiṁ, nāññaṁ bhiyyo amaññaruṁ.",
  "atk-s0513a35:47": "11.",
  "atk-s0513a35:48": " ‘‘Parimuṭṭhā paṇḍitābhāsā, vācāgocarabhāṇino;",
  "atk-s0513a35:49": "Yāvicchanti mukhāyāmaṁ, yena nītā na taṁ vidū.",
  "atk-s0513a35:50": "12.",
  "atk-s0513a35:51": " ‘‘Akkocchi maṁ avadhi maṁ, ajini maṁ ahāsi me;",
  "atk-s0513a35:52": "Ye ca taṁ upanayhanti, veraṁ tesaṁ na sammati.",
  "atk-s0513a35:53": "13.",
  "atk-s0513a35:54": " ‘‘Akkocchi maṁ avadhi maṁ, ajini maṁ ahāsi me;",
  "atk-s0513a35:55": "Ye ca taṁ nupanayhanti, veraṁ tesūpasammati.",
  "atk-s0513a35:56": "14.",
  "atk-s0513a35:57": " ‘‘Na hi verena verāni, sammantīdha kudācanaṁ;",
  "atk-s0513a35:58": "Averena ca sammanti, esa dhammo sanantano.",
  "atk-s0513a35:59": "15.",
  "atk-s0513a35:60": " ‘‘Pare ca na vijānanti, mayamettha yamāmase;",
  "atk-s0513a35:61": "Ye ca tattha vijānanti, tato sammanti medhagā.",
  "atk-s0513a35:62": "16.",
  "atk-s0513a35:63": " ‘‘Aṭṭhicchinnā pāṇaharā, gavāssadhanahārino;",
  "atk-s0513a35:64": "Raṭṭhaṁ vilumpamānānaṁ, tesampi hoti saṅgati;",
  "atk-s0513a35:65": "Kasmā tumhāka no siyā.",
  "atk-s0513a35:66": "17.",
  "atk-s0513a35:67": " ‘‘Sace labhetha nipakaṁ sahāyaṁ, saddhiṁcaraṁ sādhuvihāridhīraṁ;",
  "atk-s0513a35:68": "Abhibhuyya sabbāni parissayāni, careyya tenattamano satīmā.",
  "atk-s0513a35:69": "18.",
  "atk-s0513a35:70": " ‘‘No ce labhetha nipakaṁ sahāyaṁ, saddhiṁcaraṁ sādhuvihāridhīraṁ;",
  "atk-s0513a35:71": "Rājāva raṭṭhaṁ vijitaṁ pahāya, eko care mātaṅgaraññeva nāgo.",
  "atk-s0513a35:72": "19.",
  "atk-s0513a35:73": " ‘‘Ekassa caritaṁ seyyo, natthi bāle sahāyatā;",
  "atk-s0513a35:74": "Eko care na pāpāni kayirā, appossukko mātaṅgaraññeva nāgo’’ti.",
  "atk-s0513a35:75_0": "Tattha puthu mahāsaddo assāti puthusaddo. Samajanoti samāno ekasadiso jano, sabbovāyaṁ",
  "atk-s0513a35:75_1": "bhaṇḍanakārakajano samantato saddanicchāraṇena puthusaddo ceva sadiso cāti vuttaṁ",
  "atk-s0513a35:75_2": "hoti. Na bālo koci maññathāti tattha koci ekopi ‘‘ahaṁ bālo’’ti na maññittha, sabbe",
  "atk-s0513a35:75_3": "paṇḍitamānino, sabbovāyaṁ bhaṇḍanakārako janoyeva. Nāññaṁ bhiyyo amaññarunti koci",
  "atk-s0513a35:75_4": "ekopi ‘‘ahaṁ bālo’’ti na maññittha, bhiyyo ca saṅghasmiṁ bhijjamāne aññampi ekaṁ",
  "atk-s0513a35:75_5": "‘‘mayhaṁ kāraṇā saṅgho bhijjatī’’ti idaṁ kāraṇaṁ na maññitthāti attho.",
  "atk-s0513a35:76_0": "Parimuṭṭhāti muṭṭhassatino. Paṇḍitābhāsāti attano paṇḍitamānena paṇḍitasadisā. Vācāgocarabhāṇinoti",
  "atk-s0513a35:76_1": "rā-kārassa rassādeso kato, vācāgocarā ca na satipaṭṭhānādiariyadhammagocarā, bhāṇino",
  "atk-s0513a35:76_2": "ca. Kathaṁ bhāṇino? Yāvicchanti mukhāyāmanti, yāva mukhaṁ pasāretuṁ icchanti, tāva",
  "atk-s0513a35:76_3": "pasāretvā aggapādehi ṭhatvā bhāṇino, ekopi saṅghagāravena mukhasaṅkocanaṁ na karotīti",
  "atk-s0513a35:76_4": "attho. Yena nītāti yena bhaṇḍanena imaṁ nillajjabhāvaṁ nītā. Na taṁ vidūti evaṁ ‘‘ādīnavaṁ",
  "atk-s0513a35:76_5": "ida’’nti taṁ na jānanti.",
  "atk-s0513a35:77_0": "Yeca taṁ upanayhantīti taṁ ‘‘akkocchi ma’’ntiādikaṁ ākāraṁ ye upanayhanti. Sanantanoti",
  "atk-s0513a35:77_1": "porāṇo. Pareti paṇḍite ṭhapetvā tato aññe bhaṇḍanakārakā pare nāma. Te ettha saṅghamajjhe",
  "atk-s0513a35:77_2": "kolāhalaṁ karontā ‘‘mayaṁ yamāmase upayamāma nassāma, satataṁ samitaṁ maccusantikaṁ",
  "atk-s0513a35:77_3": "gacchāmā’’ti na jānanti. Ye ca tattha vijānantīti ye tattha paṇḍitā ‘‘mayaṁ maccusamīpaṁ",
  "atk-s0513a35:77_4": "gacchāmā’’ti vijānanti. Tato sammanti medhagāti bhikkhave, evañhi te jānantā yonisomanasikāraṁ",
  "atk-s0513a35:77_5": "uppādetvā medhagānaṁ kalahānaṁ vūpasamāya paṭipajjanti.",
  "atk-s0513a35:78_0": "Aṭṭhicchinnāti ayaṁ gāthā brahmadattañca dīghāvukumārañca sandhāya vuttā. Tesampi",
  "atk-s0513a35:78_1": "hoti saṅgati. Kasmā tumhākaṁ na hoti? Yesaṁ vo neva mātāpitūnaṁ aṭṭhīni chinnāni,",
  "atk-s0513a35:78_2": "na pāṇā haṭā, na gavāssadhanāni haṭāni. Idaṁ vuttaṁ hoti – bhikkhave, tesañhi nāma",
  "atk-s0513a35:78_3": "ādinnadaṇḍānaṁ ādinnasatthānaṁ rājūnaṁ evarūpā saṅgati samāgamo āvāhavivāhasambandhaṁ",
  "atk-s0513a35:78_4": "katvā ekato pānabhojanaṁ hoti, tumhe evarūpe sāsane pabbajitvā attano veramattampi",
  "atk-s0513a35:78_5": "jahituṁ na sakkotha, ko tumhākaṁ bhikkhubhāvoti.",
  "atk-s0513a35:79_0": "Sacelabhethātiādigāthāyo paṇḍitasahāyassa ca bālasahāyassa ca vaṇṇāvaṇṇadīpanatthaṁ",
  "atk-s0513a35:79_1": "vuttā. Abhibhuyya sabbāni parissayānīti sabbe pākaṭaparissaye ca paṭicchannaparissaye",
  "atk-s0513a35:79_2": "ca abhibhavitvā tena saddhiṁ attamano satimā careyya. Rājāva raṭṭhaṁ vijitaṁ pahāyāti",
  "atk-s0513a35:79_3": "yathā attano vijitaṁ raṭṭhaṁ mahājanakarājā ca arindamarājā ca pahāya ekakova cariṁsu,",
  "atk-s0513a35:79_4": "evaṁ careyyāti attho. Mātaṅgaraññeva nāgoti mātaṅgo araññe nāgova. Mātaṅgoti hatthī",
  "atk-s0513a35:79_5": "vuccati, nāgoti mahantādhivacanametaṁ. Yathā hi mātuposako mātaṅganāgo araññe ekako",
  "atk-s0513a35:79_6": "cari, na ca pāpāni akāsi, yathā ca sīlavahatthināgo. Yathā ca pālileyyako, evaṁ eko",
  "atk-s0513a35:79_7": "care, na ca pāpāni kayirāti vuttaṁ hoti.",
  "atk-s0513a35:80_0": "Satthā evaṁ kathetvāpi te bhikkhū samagge kātuṁ asakkonto bālakaloṇakagāmaṁ gantvā",
  "atk-s0513a35:80_1": "bhaguttherassa ekībhāve ānisaṁsaṁ kathetvā tato tiṇṇaṁ kulaputtānaṁ vasanaṭṭhānaṁ",
  "atk-s0513a35:80_2": "gantvā tesaṁ sāmaggivāse ānisaṁsaṁ kathetvā tato pālileyyakavanasaṇḍaṁ gantvā tattha",
  "atk-s0513a35:80_3": "temāsaṁ vasitvā puna kosambiṁ agantvā sāvatthimeva agamāsi. Kosambivāsinopi upāsakā",
  "atk-s0513a35:80_4": "‘‘ime kho ayyā, kosambakā bhikkhū bahuno amhākaṁ anatthassa kārakā, imehi ubbāḷho",
  "atk-s0513a35:80_5": "bhagavā pakkanto, imesaṁ neva abhivādanādīni karissāma, na upagatānaṁ piṇḍapātaṁ",
  "atk-s0513a35:80_6": "dassāma, evaṁ ime pakkamissanti vā veraṁ viramissanti vā bhagavantaṁ vā pasādessantī’’ti",
  "atk-s0513a35:80_7": "sammantayitvā tatheva akaṁsu. Te tena daṇḍakammena pīḷitā sāvatthiṁ gantvā bhagavantaṁ khamāpesuṁ.",
  "atk-s0513a35:81": "Satthā imaṁ dhammadesanaṁ āharitvā jātakaṁ samodhānesi – ‘‘pitā suddhodanamahārājā ahosi, mātā mahāmāyā, dīghāvukumāro pana ahameva ahosi’’nti.",
  "atk-s0513a35:82": "Kosambiyajātakavaṇṇanā dutiyā.",
  "atk-s0513a35:84": " [429] 3. Mahāsuvajātakavaṇṇanā",
  "atk-s0513a35:85_0": "Dumoyadā hotīti idaṁ satthā jetavane viharanto aññataraṁ bhikkhuṁ ārabbha kathesi.",
  "atk-s0513a35:85_1": "So kira satthu santike kammaṭṭhānaṁ gahetvā kosalajanapade aññataraṁ paccantagāmaṁ",
  "atk-s0513a35:85_2": "upanissāya araññe vihāsi. Manussā tassa rattiṭṭhānadivāṭṭhānāni sampādetvā gamanāgamanasampanne",
  "atk-s0513a35:85_3": "ṭhāne senāsanaṁ katvā sakkaccaṁ upaṭṭhahiṁsu. Tassa vassūpagatassa paṭhamamāseyeva",
  "atk-s0513a35:85_4": "so gāmo jhāyi, manussānaṁ bījamattampi avasiṭṭhaṁ nāhosi. Te tassa paṇītaṁ piṇḍapātaṁ",
  "atk-s0513a35:85_5": "dātuṁ nāsakkhiṁsu. So sappāyasenāsanepi piṇḍapātena kilamanto maggaṁ vā phalaṁ vā",
  "atk-s0513a35:85_6": "nibbattetuṁ nāsakkhi. Atha naṁ temāsaccayena satthāraṁ vandituṁ āgataṁ satthā paṭisanthāraṁ",
  "atk-s0513a35:85_7": "katvā ‘‘kacci bhikkhu piṇḍapātena na kilamantosi, senāsanasappāyañca ahosī’’ti pucchi.",
  "atk-s0513a35:85_8": "So tamatthaṁ ārocesi. Satthā ‘‘tassa senāsanaṁ sappāya’’nti ñatvā ‘‘bhikkhu samaṇena",
  "atk-s0513a35:85_9": "nāma senāsanasappāye sati loluppacāraṁ pahāya kiñcideva yathāladdhaṁ paribhuñjitvā",
  "atk-s0513a35:85_10": "santuṭṭhena samaṇadhammaṁ kātuṁ vaṭṭati. Porāṇakapaṇḍitā tiracchānayoniyaṁ nibbattitvā",
  "atk-s0513a35:85_11": "attano nivāsasukkharukkhe cuṇṇaṁ khādantāpi loluppacāraṁ pahāya santuṭṭhā mittadhammaṁ",
  "atk-s0513a35:85_12": "abhinditvā aññattha na gamiṁsu, tvaṁ pana kasmā ‘piṇḍapāto paritto lūkho’ti sappāyasenāsanaṁ",
  "atk-s0513a35:85_13": "pariccajī’’ti vatvā tena yācito atītaṁ āhari.",
  "atk-s0513a35:86_0": "Atīte himavante gaṅgātīre ekasmiṁ udumbaravane anekasatasahassā sukā vasiṁsu. Tatra",
  "atk-s0513a35:86_1": "eko suvarājā attano nivāsarukkhassa phalesu khīṇesu yadeva avasiṭṭhaṁ hoti aṅkuro",
  "atk-s0513a35:86_2": "vā pattaṁ vā taco vā papaṭikā vā, taṁ khāditvā gaṅgāya pānīyaṁ pivitvā paramappicchasantuṭṭho",
  "atk-s0513a35:86_3": "hutvā aññattha na gacchati. Tassa appicchasantuṭṭhabhāvaguṇena sakkassa bhavanaṁ",
  "atk-s0513a35:86_4": "kampi. Sakko āvajjamāno taṁ disvā tassa vīmaṁsanatthaṁ attano ānubhāvena taṁ rukkhaṁ",
  "atk-s0513a35:86_5": "sukkhāpesi. Rukkho khāṇukamatto hutvā chiddāvachiddo vāte paharante ākoṭiyamāno viya",
  "atk-s0513a35:86_6": "aṭṭhāsi. Tassa chiddehi cuṇṇāni nikkhamanti. Suvarājā tāni cuṇṇāni khāditvā gaṅgāya",
  "atk-s0513a35:86_7": "pānīyaṁ pivitvā aññattha agantvā vātātapaṁ agaṇetvā udumbarakhāṇuke nisīdi. Sakko",
  "atk-s0513a35:86_8": "tassa paramappicchabhāvaṁ ñatvā ‘‘mittadhammaguṇaṁ kathāpetvā varamassa datvā udumbaraṁ",
  "atk-s0513a35:86_9": "amataphalaṁ karitvā āgamissāmī’’ti eko haṁsarājā hutvā sujaṁ asurakaññaṁ purato katvā",
  "atk-s0513a35:86_10": "taṁ udumbaravanaṁ gantvā avidūre ekarukkhassa sākhāya nisīditvā tena saddhiṁ kathaṁ",
  "atk-s0513a35:86_11": "samuṭṭhāpento paṭhamaṁ gāthamāha –",
  "atk-s0513a35:87": "20.",
  "atk-s0513a35:88": " ‘‘Dumo yadā hoti phalūpapanno, bhuñjanti naṁ vihaṅgamā sampatantā;",
  "atk-s0513a35:89": "Khīṇanti ñatvāna dumaṁ phalaccaye, disodisaṁ yanti tato vihaṅgamā’’ti.",
  "atk-s0513a35:90_0": "Tassattho – suvarāja, rukkho nāma yadā phalasampanno hoti, tadā taṁ sākhato sākhaṁ",
  "atk-s0513a35:90_1": "sampatantāva vihaṅgamā bhuñjanti, taṁ pana khīṇaṁ ñatvā phalānaṁ accayena tato rukkhato",
  "atk-s0513a35:90_2": "disodisaṁ vihaṅgamā gacchantīti.",
  "atk-s0513a35:91": "Evañca pana vatvā tato naṁ uyyojetuṁ dutiyaṁ gāthamāha –",
  "atk-s0513a35:92": "21.",
  "atk-s0513a35:93": " ‘‘Cara cārikaṁ lohitatuṇḍa mā mari, kiṁ tvaṁ suva sukkhadumamhi jhāyasi;",
  "atk-s0513a35:94": "Tadiṅgha maṁ brūhi vasantasannibha, kasmā suva sukkhadumaṁ na riñcasī’’ti.",
  "atk-s0513a35:95_0": "Tattha jhāyasīti kiṁkāraṇā sukkhakhāṇumatthake jhāyanto pajjhāyanto tiṭṭhasi. Iṅghāti",
  "atk-s0513a35:95_1": "codanatthe nipāto. Vasantasannibhāti vasantakāle vanasaṇḍo suvagaṇasamokiṇṇo viya",
  "atk-s0513a35:95_2": "nīlobhāso hoti, tena taṁ ‘‘vasantasannibhā’’ti ālapati. Na riñcasīti na chaḍḍesi.",
  "atk-s0513a35:96": "Atha naṁ suvarājā ‘‘ahaṁ haṁsa attano kataññukataveditāya imaṁ rukkhaṁ na jahāmī’’ti vatvā dve gāthā abhāsi –",
  "atk-s0513a35:97": "22.",
  "atk-s0513a35:98": " ‘‘Ye ve sakhīnaṁ sakhāro bhavanti, pāṇaccaye dukkhasukhesu haṁsa;",
  "atk-s0513a35:99": "Khīṇaṁ akhīṇampi na taṁ jahanti, santo sataṁ dhammamanussarantā.",
  "atk-s0513a35:100": "23.",
  "atk-s0513a35:101": " ‘‘Sohaṁ sataṁ aññatarosmi haṁsa, ñātī ca me hoti sakhā ca rukkho;",
  "atk-s0513a35:102": "Taṁ nussahe jīvikattho pahātuṁ, khīṇanti ñatvāna na hesa dhammo’’ti.",
  "atk-s0513a35:103_0": "Tattha ye ve sakhīnaṁ sakhāro bhavantīti ye sahāyānaṁ sahāyā honti. Khīṇaṁ akhīṇampīti",
  "atk-s0513a35:103_1": "paṇḍitā nāma attano sahāyaṁ bhogaparikkhayena khīṇampi akhīṇampi na jahanti. Sataṁ",
  "atk-s0513a35:103_2": "dhammamanussarantāti paṇḍitānaṁ paveṇiṁ anussaramānā. Ñātī ca meti haṁsarāja, ayaṁ",
  "atk-s0513a35:103_3": "rukkho sampiyāyanatthena mayhaṁ ñāti ca samāciṇṇacaraṇatāya sakhā ca. Jīvikatthoti",
  "atk-s0513a35:103_4": "tamahaṁ jīvikāya atthiko hutvā pahātuṁ na sakkomi.",
  "atk-s0513a35:104": "Sakko tassa vacanaṁ sutvā tuṭṭho pasaṁsitvā varaṁ dātukāmo dve gāthā abhāsi –",
  "atk-s0513a35:105": "24.",
  "atk-s0513a35:106": " ‘‘Sādhu sakkhi kataṁ hoti, metti saṁsati santhavo;",
  "atk-s0513a35:107": "Sacetaṁ dhammaṁ rocesi, pāsaṁsosi vijānataṁ.",
  "atk-s0513a35:108": "25.",
  "atk-s0513a35:109": " ‘‘So te suva varaṁ dammi, pattayāna vihaṅgama;",
  "atk-s0513a35:110": "Varaṁ varassu vakkaṅga, yaṁ kiñci manasicchasī’’ti.",
  "atk-s0513a35:111_0": "Tattha sādhūti sampahaṁsanaṁ. Sakkhi kataṁ hoti, metti saṁsati santhavoti sakhibhāvo",
  "atk-s0513a35:111_1": "ca metti ca parisamajjhe santhavo cāti tayā mittaṁ kataṁ sādhu hoti laddhakaṁ bhaddakameva.",
  "atk-s0513a35:111_2": "Sacetaṁ dhammanti sace etaṁ mittadhammaṁ. Vijānatanti evaṁ sante viññūnaṁ pasaṁsitabbayuttakosīti",
  "atk-s0513a35:111_3": "attho. So teti so ahaṁ tuyhaṁ. Varassūti icchassu. Yaṁ kiñci manasicchasīti yaṁ kiñci",
  "atk-s0513a35:111_4": "manasā icchasi, sabbaṁ taṁ varaṁ dadāmi teti.",
  "atk-s0513a35:112": "Taṁ sutvā suvarājā varaṁ gaṇhanto sattamaṁ gāthamāha –",
  "atk-s0513a35:113": "26.",
  "atk-s0513a35:114": " ‘‘Varañca me haṁsa bhavaṁ dadeyya, ayañca rukkho punarāyuṁ labhetha;",
  "atk-s0513a35:115": "So sākhavā phalimā saṁvirūḷho, madhutthiko tiṭṭhatu sobhamāno’’ti.",
  "atk-s0513a35:116_0": "Tattha sākhavāti sākhasampanno. Phalimāti phalena upeto. Saṁvirūḷhoti samantato virūḷhapatto",
  "atk-s0513a35:116_1": "taruṇapattasampanno hutvā. Madhutthikoti saṁvijjamānamadhuraphalesu pakkhittamadhu",
  "atk-s0513a35:116_2": "viya madhuraphalo hutvāti attho.",
  "atk-s0513a35:117": "Athassa sakko varaṁ dadamāno aṭṭhamaṁ gāthamāha –",
  "atk-s0513a35:118": "27.",
  "atk-s0513a35:119": " ‘‘Taṁ passa samma phalimaṁ uḷāraṁ, sahāva te hotu udumbarena;",
  "atk-s0513a35:120": "So sākhavā phalimā saṁvirūḷho, madhutthiko tiṭṭhatu sobhamāno’’ti.",
  "atk-s0513a35:121": "Tattha sahāva te hotu udumbarenāti tava udumbarena saddhiṁ saha ekatova vāso hotu.",
  "atk-s0513a35:122_0": "Evañca pana vatvā sakko taṁ attabhāvaṁ vijahitvā attano ca sujāya ca ānubhāvaṁ dassetvā",
  "atk-s0513a35:122_1": "gaṅgāto hatthena udakaṁ gahetvā udumbarakhāṇukaṁ pahari. Tāvadeva sākhāviṭapasacchanno",
  "atk-s0513a35:122_2": "madhuraphalo rukkho uṭṭhahitvā muṇḍamaṇipabbato viya vilāsasampanno aṭṭhāsi. Suvarājā",
  "atk-s0513a35:122_3": "taṁ disvā somanassappatto sakkassa thutiṁ karonto navamaṁ gāthamāha –",
  "atk-s0513a35:123": "28.",
  "atk-s0513a35:124": " ‘‘Evaṁ sakka sukhī hohi, saha sabbehi ñātibhi;",
  "atk-s0513a35:125": "Yathāhamajja sukhito, disvāna saphalaṁ duma’’nti.",
  "atk-s0513a35:126": "Sakkopi tassa varaṁ datvā udumbaraṁ amataphalaṁ katvā saddhiṁ sujāya attano ṭhānameva gato. Tamatthaṁ dīpayamānā osāne abhisambuddhagāthā ṭhapitā –",
  "atk-s0513a35:127": "29.",
  "atk-s0513a35:128": " ‘‘Suvassa ca varaṁ datvā, katvāna saphalaṁ dumaṁ;",
  "atk-s0513a35:129": "Pakkāmi saha bhariyāya, devānaṁ nandanaṁ vana’’nti.",
  "atk-s0513a35:130_0": "Satthā imaṁ dhammadesanaṁ āharitvā ‘‘evaṁ bhikkhu porāṇakapaṇḍitā tiracchānayoniyaṁ",
  "atk-s0513a35:130_1": "nibbattāpi aloluppacārā ahesuṁ. Tvaṁ pana kasmā evarūpe sāsane pabbajitvā loluppacāraṁ",
  "atk-s0513a35:130_2": "carasi, gaccha tattheva vasāhī’’ti kammaṭṭhānamassa kathetvā jātakaṁ samodhānesi.",
  "atk-s0513a35:130_3": "So bhikkhu tattha gantvā vipassanaṁ vaḍḍhento arahattaṁ pāpuṇi. Tadā sakko anuruddho",
  "atk-s0513a35:130_4": "ahosi, suvarājā pana ahameva ahosinti.",
  "atk-s0513a35:131": "Mahāsuvajātakavaṇṇanā tatiyā.",
  "atk-s0513a35:133": " [430] 4. Cūḷasuvajātakavaṇṇanā",
  "atk-s0513a35:134_0": "Santirukkhāti idaṁ satthā sāvatthiyaṁ jetavane viharanto verañjakaṇḍaṁ ārabbha kathesi.",
  "atk-s0513a35:134_1": "Satthari verañjāyaṁ vassaṁ vasitvā anupubbena sāvatthiṁ anuppatte bhikkhū dhammasabhāyaṁ",
  "atk-s0513a35:134_2": "kathaṁ samuṭṭhāpesuṁ ‘‘āvuso, tathāgato khattiyasukhumālo buddhasukhumālo mahantena",
  "atk-s0513a35:134_3": "iddhānubhāvena samannāgatopi verañjabrāhmaṇena nimantito temāsaṁ vasanto mārāvaṭṭanavasena",
  "atk-s0513a35:134_4": "tassa santikā ekadivasampi bhikkhaṁ alabhitvā loluppacāraṁ pahāya temāsaṁ patthapulakapiṭṭhodakena",
  "atk-s0513a35:134_5": "yāpento aññattha na agamāsi, aho tathāgatānaṁ appicchasantuṭṭhabhāvo’’ti. Satthā",
  "atk-s0513a35:134_6": "āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya",
  "atk-s0513a35:134_7": "nāmā’’ti vutte ‘‘anacchariyaṁ, bhikkhave, tathāgatassa idāni loluppacārappahānaṁ,",
  "atk-s0513a35:134_8": "pubbepi tiracchānayoniyaṁ nibbattopi loluppacāraṁ pahāsi’’nti vatvā atītaṁ āhari.",
  "atk-s0513a35:134_9": "Sabbampi vatthu purimanayeneva vitthāretabbaṁ.",
  "atk-s0513a35:135": "30.",
  "atk-s0513a35:136": " ‘‘Santi rukkhā haripattā, dumā nekaphalā bahū;",
  "atk-s0513a35:137": "Kasmā nu sukkhe koḷāpe, suvassa nirato mano.",
  "atk-s0513a35:138": "31.",
  "atk-s0513a35:139": " ‘‘Phalassa upabhuñjimhā, nekavassagaṇe bahū;",
  "atk-s0513a35:140": "Aphalampi viditvāna, sāva metti yathā pure.",
  "atk-s0513a35:141": "32.",
  "atk-s0513a35:142": " ‘‘Sukkhañca rukkhaṁ koḷāpaṁ, opattamaphalaṁ dumaṁ;",
  "atk-s0513a35:143": "Ohāya sakuṇā yanti, kiṁ dosaṁ passase dija.",
  "atk-s0513a35:144": "33.",
  "atk-s0513a35:145": " ‘‘Ye phalatthā sambhajanti, aphaloti jahanti naṁ;",
  "atk-s0513a35:146": "Attatthapaññā dummedhā, te honti pakkhapātino.",
  "atk-s0513a35:147": "34.",
  "atk-s0513a35:148": " ‘‘Sādhu sakkhi kataṁ hoti, metti saṁsati santhavo;",
  "atk-s0513a35:149": "Sacetaṁ dhammaṁ rocesi, pāsaṁsosi vijānataṁ.",
  "atk-s0513a35:150": "35.",
  "atk-s0513a35:151": " ‘‘So te suva varaṁ dammi, pattayāna vihaṅgama;",
  "atk-s0513a35:152": "Varaṁ varassu vakkaṅga, yaṁ kiñci manasicchasi.",
  "atk-s0513a35:153": "36.",
  "atk-s0513a35:154": " ‘‘Api nāma naṁ passeyyaṁ, sapattaṁ saphalaṁ dumaṁ;",
  "atk-s0513a35:155": "Daliddova nidhiṁ laddhā, nandeyyāhaṁ punappunaṁ.",
  "atk-s0513a35:156": "37.",
  "atk-s0513a35:157": " ‘‘Tato amatamādāya, abhisiñci mahīruhaṁ;",
  "atk-s0513a35:158": "Tassa sākhā virūhiṁsu, sītacchāyā manoramā.",
  "atk-s0513a35:159": "38.",
  "atk-s0513a35:160": " ‘‘Evaṁ sakka sukhī hohi, saha sabbehi ñātibhi;",
  "atk-s0513a35:161": "Yathāhamajja sukhito, disvāna saphalaṁ dumaṁ.",
  "atk-s0513a35:162": "39.",
  "atk-s0513a35:163": " ‘‘Suvassa ca varaṁ datvā, katvāna saphalaṁ dumaṁ;",
  "atk-s0513a35:164": "Pakkāmi saha bhariyāya, devānaṁ nandanaṁ vana’’nti. –",
  "atk-s0513a35:165": "Pañhapaṭipañhāpi atthopi purimanayeneva veditabbā, anuttānapadameva pana vaṇṇayissāma.",
  "atk-s0513a35:166_0": "Haripattāti nīlapattasacchannā. Koḷāpeti vāte paharante ākoṭitasaddaṁ viya muñcamāne",
  "atk-s0513a35:166_1": "nissāre. Suvassāti āyasmato suvarājassa kasmā evarūpe rukkhe mano nirato. Phalassāti",
  "atk-s0513a35:166_2": "phalaṁ assa rukkhassa. Nekavassagaṇeti anekavassagaṇe. Bahūti samānepi anekasate",
  "atk-s0513a35:166_3": "na dve tayo, atha kho bahūva. Viditvānāti haṁsarāja idāni amhākaṁ imaṁ rukkhaṁ aphalaṁ",
  "atk-s0513a35:166_4": "viditvāpi yathā pure etena saddhiṁ metti, sāva metti, tañhi mayaṁ na bhindāma, mettiṁ",
  "atk-s0513a35:166_5": "bhindantā hi anariyā asappurisā nāma hontīti pakāsento evamāha.",
  "atk-s0513a35:167_0": "Opattanti avapattaṁ nippattaṁ patitapattaṁ. Kiṁ dosaṁ passaseti aññe sakuṇā etaṁ",
  "atk-s0513a35:167_1": "ohāya aññattha gacchanti, tvaṁ evaṁ gamane kiṁ nāma dosaṁ passasi. Ye phalatthāti",
  "atk-s0513a35:167_2": "ye pakkhino phalatthāya phalakāraṇā sambhajanti upagacchanti, aphaloti ñatvā etaṁ",
  "atk-s0513a35:167_3": "jahanti. Attatthapaññāti attano atthāya paññā, paraṁ anoloketvā attaniyeva vā ṭhitā",
  "atk-s0513a35:167_4": "etesaṁ paññāti attatthapaññā. Pakkhapātinoti te attanoyeva vuḍḍhiṁ paccāsīsamānā",
  "atk-s0513a35:167_5": "mittapakkhaṁ pātenti nāsentīti pakkhapātino nāma honti. Attapakkheyeva vā patantīti pakkhapātino.",
  "atk-s0513a35:168_0": "Apināma nanti haṁsarāja, sace me manoratho nipphajjeyya, tayā dinno varo sampajjeyya,",
  "atk-s0513a35:168_1": "api nāma ahaṁ imaṁ rukkhaṁ sapattaṁ saphalaṁ puna passeyyaṁ, tato daliddo nidhiṁ",
  "atk-s0513a35:168_2": "labhitvāva punappunaṁ etaṁ abhinandeyyaṁ, taṁ disvāva pamodeyyaṁ. Amatamādāyāti attano",
  "atk-s0513a35:168_3": "ānubhāvena ṭhito gaṅgodakaṁ gahetvā abhisiñcayīti attho. Imasmiṁ jātake imāya saddhiṁ",
  "atk-s0513a35:168_4": "dve abhisambuddhagāthā honti.",
  "atk-s0513a35:169": "Satthā imaṁ dhammadesanaṁ āharitvā jātakaṁ samodhānesi – ‘‘tadā sakko anuruddho ahosi, suvarājā pana ahameva ahosi’’nti.",
  "atk-s0513a35:170": "Cūḷasuvajātakavaṇṇanā catutthā.",
  "atk-s0513a35:172": " [431] 5. Haritacajātakavaṇṇanā",
  "atk-s0513a35:173_0": "Sutaṁ metaṁ mahābrahmeti idaṁ satthā jetavane viharanto ukkaṇṭhitabhikkhuṁ ārabbha",
  "atk-s0513a35:173_1": "kathesi. Tañhi bhikkhuṁ ekaṁ alaṅkatamātugāmaṁ disvā ukkaṇṭhitaṁ dīghakesanakhalomaṁ",
  "atk-s0513a35:173_2": "vibbhamitukāmaṁ ācariyupajjhāyehi aruciyā ānītaṁ. Satthā ‘‘saccaṁ kira tvaṁ bhikkhu",
  "atk-s0513a35:173_3": "ukkaṇṭhitosī’’ti pucchitvā ‘‘saccaṁ, bhante’’ti vutte ‘‘kiṁkāraṇā’’ti vatvā ‘‘alaṅkatamātugāmaṁ",
  "atk-s0513a35:173_4": "disvā kilesavasena, bhante’’ti vutte ‘‘bhikkhu kileso nāma guṇaviddhaṁsako appassādo",
  "atk-s0513a35:173_5": "niraye nibbattāpeti, esa pana kileso kiṁkāraṇā taṁ na kilamessati? Na hi sineruṁ",
  "atk-s0513a35:173_6": "paharitvā paharaṇavāto purāṇapaṇṇassa lajjati, imañhi kilesaṁ nissāya bodhiñāṇassa",
  "atk-s0513a35:173_7": "anupadaṁ caramānā pañcaabhiññaaṭṭhasamāpattilābhino visuddhamahāpurisāpi satiṁ upaṭṭhapetuṁ",
  "atk-s0513a35:173_8": "asakkontā jhānaṁ antaradhāpesu’’nti vatvā atītaṁ āhari.",
  "atk-s0513a35:174_0": "Atīte bārāṇasiyaṁ brahmadatte rajjaṁ kārente bodhisatto ekasmiṁ nigame asītikoṭivibhave",
  "atk-s0513a35:174_1": "brāhmaṇakule nibbatti, kañcanachavitāya panassa ‘‘haritacakumāro’’ti nāmaṁ kariṁsu.",
  "atk-s0513a35:174_2": "So vayappatto takkasilaṁ gantvā uggahitasippo kuṭumbaṁ saṇṭhapetvā mātāpitūnaṁ accayena",
  "atk-s0513a35:174_3": "dhanavilokanaṁ katvā ‘‘dhanameva paññāyati, dhanassa uppādakā na paññāyanti, mayāpi",
  "atk-s0513a35:174_4": "maraṇamukhe cuṇṇavicuṇṇena bhavitabba’’nti maraṇabhayabhīto mahādānaṁ datvā himavantaṁ",
  "atk-s0513a35:174_5": "pavisitvā isipabbajjaṁ pabbajitvā sattame divase abhiññā ca samāpattiyo ca nibbattetvā",
  "atk-s0513a35:174_6": "tattha ciraṁ vanamūlaphalāhāro yāpetvā loṇambilasevanatthāya pabbatā otaritvā anupubbena",
  "atk-s0513a35:174_7": "bārāṇasiṁ patvā rājuyyāne vasitvā punadivase bārāṇasiyaṁ bhikkhāya caranto rājadvāraṁ",
  "atk-s0513a35:174_8": "sampāpuṇi. Rājā taṁ disvā pasannacitto pakkosāpetvā samussitasetacchatte rājapallaṅke",
  "atk-s0513a35:174_9": "nisīdāpetvā nānaggarasabhojanaṁ bhojetvā anumodanāvasāne atirekataraṁ pasīditvā ‘‘kahaṁ,",
  "atk-s0513a35:174_10": "bhante, gacchathā’’ti vatvā ‘‘vassāvāsaṭṭhānaṁ upadhārema, mahārājā’’ti vutte ‘‘sādhu,",
  "atk-s0513a35:174_11": "bhante’’ti bhuttapātarāso taṁ ādāya uyyānaṁ gantvā tattha rattiṭṭhānadivāṭṭhānādīni",
  "atk-s0513a35:174_12": "kārāpetvā uyyānapālaṁ paricārakaṁ katvā datvā vanditvā nikkhami. Mahāsatto tato paṭṭhāya",
  "atk-s0513a35:174_13": "nibaddhaṁ rañño gehe bhuñjanto dvādasa vassāni tattha vasi.",
  "atk-s0513a35:175_0": "Athekadivasaṁ rājā paccantaṁ kupitaṁ vūpasametuṁ gacchanto ‘‘amhākaṁ puññakkhettaṁ",
  "atk-s0513a35:175_1": "mā pamajjī’’ti mahāsattaṁ deviyā niyyādetvā agamāsi. Tato paṭṭhāya sā mahāsattaṁ",
  "atk-s0513a35:175_2": "sahatthā parivisati. Athekadivasaṁ sā bhojanaṁ sampādetvā tasmiṁ cirāyamāne gandhodakena",
  "atk-s0513a35:175_3": "nhatvā saṇhaṁ maṭṭhasāṭakaṁ nivāsetvā sīhapañjaraṁ vivarāpetvā sarīre vātaṁ paharāpentī",
  "atk-s0513a35:175_4": "khuddakamañcake nipajji. Mahāsattopi divātaraṁ sunivattho supāruto bhikkhābhājanaṁ",
  "atk-s0513a35:175_5": "ādāya ākāsenāgantvā sīhapañjaraṁ pāpuṇi. Deviyā tassa vākacirasaddaṁ sutvā vegena",
  "atk-s0513a35:175_6": "uṭṭhahantiyā maṭṭhasāṭako bhassi, mahāsattassa visabhāgārammaṇaṁ cakkhuṁ paṭihaññi.",
  "atk-s0513a35:175_7": "Athassa anekavassakoṭisatasahassakāle abbhantare nivutthakileso karaṇḍake sayitaāsīviso",
  "atk-s0513a35:175_8": "viya uṭṭhahitvā jhānaṁ antaradhāpesi. So satiṁ upaṭṭhāpetuṁ asakkonto gantvā deviṁ",
  "atk-s0513a35:175_9": "hatthe gaṇhi, tāvadeva sāṇiṁ parikkhipiṁsu. So tāya saddhiṁ lokadhammaṁ sevitvā bhuñjitvā",
  "atk-s0513a35:175_10": "uyyānaṁ gantvā tato paṭṭhāya devasikaṁ tatheva akāsi. Tassa tāya saddhiṁ lokadhammapaṭisevanaṁ",
  "atk-s0513a35:175_11": "sakalanagare pākaṭaṁ jātaṁ. Amaccā ‘‘haritacatāpaso evamakāsī’’ti rañño paṇṇaṁ pahiṇiṁsu.",
  "atk-s0513a35:175_12": "Rājā ‘‘maṁ bhinditukāmā evaṁ vadantī’’ti asaddahitvā paccantaṁ vūpasametvā bārāṇasiṁ",
  "atk-s0513a35:175_13": "paccāgantvā nagaraṁ padakkhiṇaṁ katvā deviyā santikaṁ gantvā ‘‘saccaṁ, kira mama",
  "atk-s0513a35:175_14": "ayyo haritacatāpaso tayā saddhiṁ lokadhammaṁ paṭisevatī’’ti pucchi. ‘‘Saccaṁ, devā’’ti.",
  "atk-s0513a35:175_15": "So tassāpi asaddahitvā ‘‘tameva paṭipucchissāmī’’ti uyyānaṁ gantvā vanditvā ekamantaṁ",
  "atk-s0513a35:175_16": "nisīditvā taṁ pucchanto paṭhamaṁ gāthamāha –",
  "atk-s0513a35:176": "40.",
  "atk-s0513a35:177": " ‘‘Sutaṁ metaṁ mahābrahme, kāme bhuñjati hārito;",
  "atk-s0513a35:178": "Kaccetaṁ vacanaṁ tucchaṁ, kacci suddho iriyyasī’’ti.",
  "atk-s0513a35:179": "Tattha kaccetanti kacci etaṁ ‘‘hārito kāme paribhuñjatī’’ti amhehi sutaṁ vacanaṁ tucchaṁ abhūtaṁ, kacci tvaṁ suddho iriyyasi viharasīti.",
  "atk-s0513a35:180_0": "So cintesi – ‘‘ayaṁ rājā ‘nāhaṁ paribhuñjāmī’ti vuttepi mama saddahissateva, imasmiṁ",
  "atk-s0513a35:180_1": "loke saccasadisī patiṭṭhā nāma natthi. Ujjhitasaccā hi bodhimūle nisīditvā bodhiṁ",
  "atk-s0513a35:180_2": "pāpuṇituṁ na sakkonti, mayā saccameva kathetuṁ vaṭṭatī’’ti. Bodhisattassa hi ekaccesu",
  "atk-s0513a35:180_3": "ṭhānesu pāṇātipātopi adinnādānampi kāmesumicchācāropi surāmerayamajjapānampi hotiyeva,",
  "atk-s0513a35:180_4": "atthabhedakavisaṁvādanaṁ purakkhatvā musāvādo nāma na hoti, tasmā so saccameva kathento dutiyaṁ gāthamāha –",
  "atk-s0513a35:181": "41.",
  "atk-s0513a35:182": " ‘‘Evametaṁ mahārāja, yathā te vacanaṁ sutaṁ;",
  "atk-s0513a35:183": "Kummaggaṁ paṭipannosmi, mohaneyyesu mucchito’’ti.",
  "atk-s0513a35:184": "Tattha mohaneyyesūti kāmaguṇesu. Kāmaguṇesu hi loko muyhati, te ca lokaṁ mohayanti, tasmā te ‘‘mohaneyyā’’ti vuccantīti.",
  "atk-s0513a35:185": "Taṁ sutvā rājā tatiyaṁ gāthamāha –",
  "atk-s0513a35:186": "42.",
  "atk-s0513a35:187": " ‘‘Adu paññā kimatthiyā, nipuṇā sādhucintinī;",
  "atk-s0513a35:188": "Yāya uppatitaṁ rāgaṁ, kiṁ mano na vinodaye’’ti.",
  "atk-s0513a35:189_0": "Tattha adūti nipāto. Idaṁ vuttaṁ hoti – bhante, gilānassa nāma bhesajjaṁ, pipāsitassa",
  "atk-s0513a35:189_1": "pānīyaṁ paṭisaraṇaṁ, tumhākaṁ panesā nipuṇā sādhūnaṁ atthānaṁ cintinī paññā kimatthiyā,",
  "atk-s0513a35:189_2": "yāya puna uppatitaṁ rāgaṁ kiṁ mano na vinodaye, kiṁ cittaṁ vinodetuṁ nāsakkhīti.",
  "atk-s0513a35:190": "Athassa kilesabalaṁ dassento hārito catutthaṁ gāthamāha –",
  "atk-s0513a35:191": "43.",
  "atk-s0513a35:192": " ‘‘Cattārome mahārāja, loke atibalā bhusā;",
  "atk-s0513a35:193": "Rāgo doso mado moho, yattha paññā na gādhatī’’ti.",
  "atk-s0513a35:194": "Tattha yatthāti yesu pariyuṭṭhānaṁ pattesu mahoghe patitā viya paññā gādhaṁ patiṭṭhaṁ na labhati.",
  "atk-s0513a35:195": "Taṁ sutvā rājā pañcamaṁ gāthamāha –",
  "atk-s0513a35:196": "44.",
  "atk-s0513a35:197": " ‘‘Arahā sīlasampanno, suddho carati hārito;",
  "atk-s0513a35:198": "Medhāvī paṇḍito ceva, iti no sammato bhava’’nti.",
  "atk-s0513a35:199": "Tattha iti no sammatoti evaṁ amhākaṁ sammato sambhāvito bhavaṁ.",
  "atk-s0513a35:200": "Tato hārito chaṭṭhamaṁ gāthamāha –",
  "atk-s0513a35:201": "45.",
  "atk-s0513a35:202": " ‘‘Medhāvīnampi hiṁsanti, isiṁ dhammaguṇe rataṁ;",
  "atk-s0513a35:203": "Vitakkā pāpakā rāja, subhā rāgūpasaṁhitā’’ti.",
  "atk-s0513a35:204": "Tattha subhāti subhanimittaggahaṇena pavattāti.",
  "atk-s0513a35:205": "Atha naṁ kilesappahāne ussāhaṁ kārento rājā sattamaṁ gāthamāha –",
  "atk-s0513a35:206": "46.",
  "atk-s0513a35:207": " ‘‘Uppannāyaṁ sarīrajo, rāgo vaṇṇavidūsano tava;",
  "atk-s0513a35:208": "Taṁ pajaha bhaddamatthu te, bahunnāsi medhāvisammato’’ti.",
  "atk-s0513a35:209": "Tattha vaṇṇavidūsano tavāti tava sarīravaṇṇassa ca guṇavaṇṇassa ca vidūsano. Bahunnāsīti bahūnaṁ āsi medhāvīti sammato.",
  "atk-s0513a35:210": "Tato mahāsatto satiṁ labhitvā kāmesu ādīnavaṁ sallakkhetvā aṭṭhamaṁ gāthamāha –",
  "atk-s0513a35:211": "47.",
  "atk-s0513a35:212": " ‘‘Te andhakārake kāme, bahudukkhe mahāvise;",
  "atk-s0513a35:213": "Tesaṁ mūlaṁ gavesissaṁ, checchaṁ rāgaṁ sabandhana’’nti.",
  "atk-s0513a35:214_0": "Tattha andhakāraketi paññācakkhuvināsanato andhabhāvakare. Bahudukkheti ettha ‘‘appassādā",
  "atk-s0513a35:214_1": "kāmā’’tiādīni (ma. ni. 1.234; pāci. 417; cūḷava. 65) suttāni haritvā tesaṁ bahudukkhatā",
  "atk-s0513a35:214_2": "dassetabbā. Mahāviseti sampayuttakilesavisassa ceva vipākavisassa ca mahantatāya",
  "atk-s0513a35:214_3": "mahāvise. Tesaṁ mūlanti te vuttappakāre kāme pahātuṁ tesaṁ mūlaṁ gavesissaṁ pariyesissāmi.",
  "atk-s0513a35:214_4": "Kiṁ pana tesaṁ mūlanti? Ayonisomanasikāro. Checchaṁ rāgaṁ sabandhananti mahārāja,",
  "atk-s0513a35:214_5": "idāneva paññākhaggena paharitvā subhanimittabandhanena sabandhanaṁ rāgaṁ chindissāmīti.",
  "atk-s0513a35:215_0": "Idañca pana vatvā ‘‘mahārāja, okāsaṁ tāva me karohī’’ti okāsaṁ kāretvā paṇṇasālaṁ",
  "atk-s0513a35:215_1": "pavisitvā kasiṇamaṇḍalaṁ oloketvā puna naṭṭhajjhānaṁ uppādetvā paṇṇasālato nikkhamitvā",
  "atk-s0513a35:215_2": "ākāse pallaṅkena nisīditvā rañño dhammaṁ desetvā ‘‘mahārāja, ahaṁ aṭṭhāne vutthakāraṇā",
  "atk-s0513a35:215_3": "mahājanamajjhe garahappatto, appamatto hohi, puna dāni ahaṁ anitthigandhavanasaṇḍameva",
  "atk-s0513a35:215_4": "gamissāmī’’ti rañño rodantassa paridevantassa himavantameva gantvā aparihīnajjhāno",
  "atk-s0513a35:215_5": "brahmalokūpago ahosi.",
  "atk-s0513a35:216": "Satthā taṁ kāraṇaṁ ñatvā –",
  "atk-s0513a35:217": "48.",
  "atk-s0513a35:218": " ‘‘Idaṁ vatvāna hārito, isi saccaparakkamo;",
  "atk-s0513a35:219": "Kāmarāgaṁ virājetvā, brahmalokūpago ahū’’ti. –",
  "atk-s0513a35:220": "Abhisambuddho hutvā imaṁ gāthaṁ vatvā saccāni pakāsetvā jātakaṁ samodhānesi, saccapariyosāne ukkaṇṭhitabhikkhu arahatte patiṭṭhahi.",
  "atk-s0513a35:221": "Tadā rājā ānando ahosi, haritacatāpaso pana ahameva ahosinti.",
  "atk-s0513a35:222": "Haritacajātakavaṇṇanā pañcamā.",
  "atk-s0513a35:224": " [432] 6. Padakusalamāṇavajātakavaṇṇanā",
  "atk-s0513a35:225_0": "Bahussutanti idaṁ satthā jetavane viharanto ekaṁ dārakaṁ ārabbha kathesi. So kira",
  "atk-s0513a35:225_1": "sāvatthiyaṁ kuṭumbikaputto sattavassakāleyeva padakusalo ahosi. Athassa pitā ‘‘imaṁ",
  "atk-s0513a35:225_2": "vīmaṁsissāmī’’ti tassa ajānantasseva mittagharaṁ agamāsi. So pitu gataṭṭhānaṁ apucchitvāva",
  "atk-s0513a35:225_3": "tassa padānusārena gantvā pitu santike aṭṭhāsi. Atha naṁ pitā ekadivasaṁ pucchi ‘‘tāta,",
  "atk-s0513a35:225_4": "tvaṁ mayi taṁ ajānāpetvā gatepi mama gataṭṭhānaṁ kiṁ jānāsī’’ti? ‘‘Tāta , padaṁ te",
  "atk-s0513a35:225_5": "sañjānāmi, padakusalo aha’’nti. Athassa vīmaṁsanatthāya pitā bhuttapātarāso gharā",
  "atk-s0513a35:225_6": "nikkhamitvā anantaraṁ paṭivissakagharaṁ gantvā tato dutiyaṁ, tato tatiyaṁ gharaṁ",
  "atk-s0513a35:225_7": "pavisitvā tatiyagharā nikkhamitvā puna attano gharaṁ āgantvā tato uttaradvārena nikkhamitvā",
  "atk-s0513a35:225_8": "nagaraṁ vāmaṁ karonto jetavanaṁ gantvā satthāraṁ vanditvā dhammaṁ suṇanto nisīdi.",
  "atk-s0513a35:225_9": "Dārako ‘‘kahaṁ me pitā’’ti pucchitvā ‘‘na jānāmā’’ti vutte tassa padānusārena anantarapaṭivissakassa",
  "atk-s0513a35:225_10": "gharaṁ ādiṁ katvā pitu gatamaggeneva jetavanaṁ gantvā satthāraṁ vanditvā pitu santike",
  "atk-s0513a35:225_11": "aṭṭhāsi. Pitarā ca ‘‘kathaṁ tāta, mama idhāgatabhāvaṁ aññāsī’’ti puṭṭho ‘‘padaṁ te",
  "atk-s0513a35:225_12": "sañjānitvā padānusārena āgatomhī’’ti āha. Satthā ‘‘kiṁ kathesi upāsakā’’ti pucchitvā",
  "atk-s0513a35:225_13": "‘‘bhante, ayaṁ dārako padakusalo, ahaṁ imaṁ vīmaṁsanto iminā nāma upāyena āgato,",
  "atk-s0513a35:225_14": "ayampi maṁ gehe adisvā mama padānusārena āgato’’ti vutte ‘‘anacchariyaṁ, upāsaka,",
  "atk-s0513a35:225_15": "bhūmiyaṁ padasañjānanaṁ, porāṇakapaṇḍitā ākāse padaṁ sañjāniṁsū’’ti vatvā tena yācito atītaṁ āhari.",
  "atk-s0513a35:226_0": "Atīte bārāṇasiyaṁ brahmadatte rajjaṁ kārente tassa aggamahesī aticaritvā raññā pucchitā",
  "atk-s0513a35:226_1": "‘‘sace ahaṁ tumhe aticarāmi, assamukhī yakkhinī homī’’ti sapathaṁ katvā tato kālaṁ",
  "atk-s0513a35:226_2": "katvā ekasmiṁ pabbatapāde assamukhī yakkhinī hutvā leṇaguhāyaṁ vasamānā mahāaṭaviyaṁ",
  "atk-s0513a35:226_3": "pubbantato aparantaṁ gamanamagge anusañcarante manusse gahetvā khādati. Sā kira tīṇi",
  "atk-s0513a35:226_4": "vassāni vessavaṇaṁ upaṭṭhahitvā āyāmato tiṁsayojane vitthārato pañcayojane ṭhāne",
  "atk-s0513a35:226_5": "manusse khādituṁ labhi. Athekadivasaṁ eko aḍḍho mahaddhano mahābhogo abhirūpo brāhmaṇo",
  "atk-s0513a35:226_6": "bahūhi manussehi parivuto taṁ maggaṁ abhiruhi. Taṁ disvā yakkhinī tussitvā pakkhandi,",
  "atk-s0513a35:226_7": "taṁ disvā parivāramanussā palāyiṁsu. Sā vātavegena gantvā brāhmaṇaṁ gahetvā piṭṭhiyā",
  "atk-s0513a35:226_8": "nipajjāpetvā guhaṁ gacchantī purisasamphassaṁ paṭilabhitvā kilesavasena tasmiṁ sinehaṁ",
  "atk-s0513a35:226_9": "uppādetvā taṁ akhāditvā attano sāmikaṁ akāsi. Te ubhopi samaggasaṁvāsaṁ vasiṁsu tato",
  "atk-s0513a35:226_10": "paṭṭhāya yakkhinī manusse gaṇhantī vatthataṇḍulatelādīnipi gahetvā tassa nānaggarasabhojanaṁ",
  "atk-s0513a35:226_11": "upanetvā attanā manussamaṁsaṁ khādati. Gamanakāle tassa palāyanabhayena mahatiyā",
  "atk-s0513a35:226_12": "silāya guhādvāraṁ pidahitvā gacchati. Evaṁ tesu sammodamānesu vasantesu bodhisatto",
  "atk-s0513a35:226_13": "nibbattaṭṭhānā cavitvā brāhmaṇaṁ paṭicca tassā kucchimhi paṭisandhiṁ gaṇhi. Sā dasamāsaccayena",
  "atk-s0513a35:226_14": "puttaṁ vijāyitvā putte ca brāhmaṇe ca balavasinehā hutvā ubhopi posesi. Sā aparabhāge",
  "atk-s0513a35:226_15": "putte vuḍḍhippatte puttampi pitarā saddhiṁ antoguhāyaṁ pavesetvā dvāraṁ pidahi.",
  "atk-s0513a35:227_0": "Athekadivasaṁ bodhisatto tassā gatakālaṁ ñatvā silaṁ apanetvā pitaraṁ bahi akāsi.",
  "atk-s0513a35:227_1": "Sā āgantvā ‘‘kena silā apanītā’’ti vatvā ‘‘amma, mayā apanītā, andhakāre nisīdituṁ",
  "atk-s0513a35:227_2": "na sakkomī’’ti vutte puttasinehena na kiñci avoca. Athekadivasaṁ bodhisatto pitaraṁ",
  "atk-s0513a35:227_3": "pucchi ‘‘tāta, mayhaṁ mātu mukhaṁ aññādisaṁ, tumhākaṁ mukhaṁ aññādisaṁ, kiṁ nu kho",
  "atk-s0513a35:227_4": "kāraṇa’’nti? ‘‘Tāta, tava mātā manussamaṁsakhādikā yakkhinī, mayaṁ ubho manussā’’ti.",
  "atk-s0513a35:227_5": "‘‘Tāta, yadi evaṁ, idha kasmā vasāma, ehi manussapathaṁ gacchāmā’’ti. ‘‘Tāta, sace",
  "atk-s0513a35:227_6": "mayaṁ palāyissāma, ubhopi amhe tava mātā khādissatī’’ti. Bodhisatto ‘‘mā bhāyi, tāta,",
  "atk-s0513a35:227_7": "tava manussapathasampāpanaṁ mama bhāro’’ti pitaraṁ samassāsetvā punadivase mātari",
  "atk-s0513a35:227_8": "gatāya pitaraṁ gahetvā palāyi. Yakkhinī āgantvā te adisvā vātavegena pakkhanditvā",
  "atk-s0513a35:227_9": "te gahetvā ‘‘brāhmaṇa, kiṁ palāyasi, kiṁ te idha natthī’’ti vatvā ‘‘bhadde, mā mayhaṁ",
  "atk-s0513a35:227_10": "kujjhi, putto te maṁ gahetvā palāyatī’’ti vutte puttasinehena kiñci avatvā te assāsetvā",
  "atk-s0513a35:227_11": "attano vasanaṭṭhānaññeva te gahetvā gantvā evaṁ punapi katipaye divase palāyante ānesi.",
  "atk-s0513a35:228_0": "Bodhisatto cintesi ‘‘mayhaṁ mātu paricchinnena okāsena bhavitabbaṁ, yaṁnūnāhaṁ imissā",
  "atk-s0513a35:228_1": "āṇāpavattiṭṭhānasīmaṁ puccheyyaṁ, atha naṁ atikkamitvā palāyissāmā’’ti. So ekadivasaṁ",
  "atk-s0513a35:228_2": "mātaraṁ gahetvā ekamantaṁ nisinno ‘‘amma, mātusantakaṁ nāma puttānaṁ pāpuṇāti, akkhāhi",
  "atk-s0513a35:228_3": "tāva me attano santakāya bhūmiyā pariccheda’’nti āha. Sā sabbadisāsu pabbatanadīnimittādīni",
  "atk-s0513a35:228_4": "kathetvā āyāmato tiṁsayojanaṁ, vitthārato pañcayojanaṁ puttassa kathetvā ‘‘idaṁ ettakaṁ",
  "atk-s0513a35:228_5": "ṭhānaṁ sallakkhehi puttā’’ti āha. So dve tayo divase atikkamitvā mātu aṭavigatakāle",
  "atk-s0513a35:228_6": "pitaraṁ khandhaṁ āropetvā tassā dinnasaññāya vātavegena pakkhando paricchedanadītīraṁ",
  "atk-s0513a35:228_7": "sampāpuṇi. Sāpi āgantvā te apassantī anubandhi. Bodhisatto pitaraṁ gahetvā nadīmajjhaṁ",
  "atk-s0513a35:228_8": "agamāsi. Sā āgantvā nadītīre ṭhatvā attano paricchedaṁ atikkantabhāvaṁ ñatvā tattheva",
  "atk-s0513a35:228_9": "ṭhatvā ‘‘tāta, pitaraṁ gahetvā ehi, ko mayhaṁ doso, tumhākaṁ maṁ nissāya kiṁ nāma",
  "atk-s0513a35:228_10": "na sampajjati, nivatta, sāmī’’ti puttañca patiñca yāci. Atha brāhmaṇo nadiṁ uttari.",
  "atk-s0513a35:228_11": "Sā puttameva yācantī ‘‘tāta, mā evaṁ kari, nivattāhī’’ti āha. ‘‘Amma, mayaṁ manussā,",
  "atk-s0513a35:228_12": "tvaṁ yakkhinī, na sakkā sabbakālaṁ tava santike vasitu’’nti. ‘‘Neva nivattissasi,",
  "atk-s0513a35:228_13": "tātā’’ti. ‘‘Āma, ammā’’ti. ‘‘Tāta, yadi na nivattissasi, manussaloke jīvitaṁ nāma",
  "atk-s0513a35:228_14": "dukkhaṁ, sippaṁ ajānantā jīvituṁ na sakkonti, ahaṁ ekaṁ cintāmaṇiṁ nāma vijjaṁ jānāmi,",
  "atk-s0513a35:228_15": "tassānubhāvena dvādasasaṁvaccharamatthake haṭabhaṇḍampi padānupadaṁ gantvā sakkā",
  "atk-s0513a35:228_16": "jānituṁ. Ayaṁ te jīvikā bhavissati, uggaṇha, tāta, anagghaṁ manta’’nti tathārūpena",
  "atk-s0513a35:228_17": "dukkhena abhibhūtāpi puttasinehena mantaṁ adāsi.",
  "atk-s0513a35:229_0": "Bodhisatto nadiyā ṭhitakova mātaraṁ vanditvā atisakkaccaṁ sutaṁ katvā mantaṁ gahetvā",
  "atk-s0513a35:229_1": "mātaraṁ vanditvā ‘‘gacchatha, ammā’’ti āha. ‘‘Tāta, tumhesu anivattantesu mayhaṁ",
  "atk-s0513a35:229_2": "jīvitaṁ natthī’’ti vatvā –",
  "atk-s0513a35:230": "‘‘Ehi putta nivattassu, mā anāthaṁ karohi me;",
  "atk-s0513a35:231": "Ajja puttaṁ apassantī, yakkhinī maraṇaṁ gatā’’ti.",
  "atk-s0513a35:232_0": "Yakkhinī uraṁ pahari, tāvadevassā puttasokena hadayaṁ phali. Sā maritvā tattheva",
  "atk-s0513a35:232_1": "patitā. Tadā bodhisatto tassā matabhāvaṁ ñatvā pitaraṁ pakkositvā mātu santikaṁ gantvā",
  "atk-s0513a35:232_2": "citakaṁ katvā jhāpetvā āḷāhanaṁ nibbāpetvā nānāvaṇṇehi pupphehi pūjetvā vanditvā",
  "atk-s0513a35:232_3": "roditvā paridevitvā pitaraṁ ādāya bārāṇasiṁ gantvā rājadvāre ṭhatvā ‘‘padakusalo",
  "atk-s0513a35:232_4": "māṇavo dvāre ṭhito’’ti rañño paṭivedetvā ‘‘tena hi āgacchatū’’ti vutte pavisitvā",
  "atk-s0513a35:232_5": "rājānaṁ vanditvā ‘‘tāta, kiṁ sippaṁ jānāsī’’ti vutte ‘‘deva, dvādasasaṁvaccharamatthake",
  "atk-s0513a35:232_6": "haṭabhaṇḍaṁ padānupadaṁ gantvā gaṇhituṁ jānāmī’’ti āha. ‘‘Tena hi maṁ upaṭṭhāhī’’ti.",
  "atk-s0513a35:232_7": "‘‘Deva, devasikaṁ sahassaṁ labhanto upaṭṭhahissāmī’’ti. ‘‘Sādhu tāta, upaṭṭhahā’’ti.",
  "atk-s0513a35:232_8": "Rājā devasikaṁ sahassaṁ dāpesi.",
  "atk-s0513a35:233_0": "Athekadivasaṁ purohito rājānaṁ āha – ‘‘mahārāja, mayaṁ tassa māṇavassa sippānubhāvena",
  "atk-s0513a35:233_1": "kassaci kammassa akatattā ‘sippaṁ atthi vā natthi vā’ti na jānāma, vīmaṁsissāma tāva",
  "atk-s0513a35:233_2": "na’’nti. Rājā ‘‘sādhū’’ti sampaṭicchitvā ubhopi janā nānāratanagopakānaṁ saññaṁ datvā",
  "atk-s0513a35:233_3": "ratanasārabhaṇḍikaṁ gahetvā pāsādā oruyha rājanivesanantare tikkhattuṁ āvijjhitvā",
  "atk-s0513a35:233_4": "nisseṇiṁ attharitvā pākāramatthakena bahi otaritvā vinicchayasālaṁ pavisitvā tattha",
  "atk-s0513a35:233_5": "nisīditvā puna gantvā nisseṇiṁ attharitvā pākāramatthakena otaritvā antepure pokkharaṇiyā",
  "atk-s0513a35:233_6": "tīraṁ gantvā pokkharaṇiṁ tikkhattuṁ padakkhiṇaṁ katvā otaritvā antopokkharaṇiyaṁ",
  "atk-s0513a35:233_7": "bhaṇḍikaṁ ṭhapetvā pāsādaṁ abhiruhiṁsu. Punadivase ‘‘rājanivesanato kira ratanaṁ",
  "atk-s0513a35:233_8": "hariṁsū’’ti ekakolāhalaṁ ahosi. Rājā ajānanto viya hutvā bodhisattaṁ pakkosāpetvā",
  "atk-s0513a35:233_9": "‘‘tāta, rājanivesanato bahuratanabhaṇḍaṁ haṭaṁ, handa naṁ anuvicinituṁ vaṭṭatī’’ti",
  "atk-s0513a35:233_10": "āha . ‘‘Mahārāja, dvādasasaṁvaccharamatthake haṭabhaṇḍaṁ corānaṁ padānupadaṁ gantvā",
  "atk-s0513a35:233_11": "āharaṇasamatthassa mama anacchariyaṁ ajja rattiṁ haṭabhaṇḍaṁ āharituṁ, āharissāmi",
  "atk-s0513a35:233_12": "taṁ, mā cintayitthā’’ti. ‘‘Tena hi āharā’’ti. So ‘‘sādhu, devā’’ti vatvā mātaraṁ",
  "atk-s0513a35:233_13": "vanditvā mantaṁ parivattetvā mahātale ṭhitova ‘‘mahārāja, dvinnaṁ corānaṁ padaṁ paññāyatī’’ti",
  "atk-s0513a35:233_14": "vatvā rañño ca purohitassa ca padānusārena sirigabbhaṁ pavisitvā tato nikkhamitvā",
  "atk-s0513a35:233_15": "pāsādā oruyha rājanivesanantare tikkhattuṁ parigantvā padānusāreneva pākārasamīpaṁ",
  "atk-s0513a35:233_16": "gantvā pākāre ṭhatvā ‘‘mahārāja, imasmiṁ ṭhāne pākārato muccitvā ākāse padaṁ paññāyati,",
  "atk-s0513a35:233_17": "nisseṇiṁ attharāpetvā dethā’’ti nisseṇiṁ pākāramatthakena otaritvā padānusāreneva",
  "atk-s0513a35:233_18": "vinicchayasālaṁ gantvā puna rājanivesanaṁ āgantvā nisseṇiṁ attharāpetvā pākāramatthakena",
  "atk-s0513a35:233_19": "oruyha pokkharaṇiṁ gantvā tikkhattuṁ padakkhiṇaṁ katvā ‘‘mahārāja, corā imaṁ pokkharaṇiṁ",
  "atk-s0513a35:233_20": "otiṇṇā’’ti vatvā attanā ṭhapitaṁ viya bhaṇḍikaṁ nīharitvā rañño datvā ‘‘mahārāja,",
  "atk-s0513a35:233_21": "ime dve corā abhiññātamahācorā iminā maggena rājanivesanaṁ abhiruḷhā’’ti āha. Mahājanā",
  "atk-s0513a35:233_22": "tuṭṭhapahaṭṭhā aṅguliyo phoṭesuṁ, celukkhepā pavattiṁsu.",
  "atk-s0513a35:234_0": "Rājā cintesi – ‘‘ayaṁ māṇavo padānusārena gantvā corehi ṭhapitabhaṇḍaṭṭhānameva maññe",
  "atk-s0513a35:234_1": "jānāti, core pana gaṇhituṁ na sakkotī’’ti. Atha naṁ āha ‘‘corehi haṭabhaṇḍaṁ tāva",
  "atk-s0513a35:234_2": "no tayā āhaṭaṁ, corā pana na āhaṭā’’ti. ‘‘Mahārāja, idheva corā, na dūre’’ti. ‘‘Ko",
  "atk-s0513a35:234_3": "ca ko cā’’ti. ‘‘Yo mahārāja, icchati, sova coro hoti, tato tumhākaṁ bhaṇḍikassa laddhakālato",
  "atk-s0513a35:234_4": "paṭṭhāya corehi ko attho, mā pucchitthā’’ti. ‘‘Tāta, ahaṁ tuyhaṁ devasikaṁ sahassaṁ",
  "atk-s0513a35:234_5": "dammi, core me gahetvā dehī’’ti. ‘‘Mahārāja, dhane laddhe kiṁ corehī’’ti. ‘‘Dhanatopi",
  "atk-s0513a35:234_6": "no, tāta, core laddhuṁ vaṭṭatī’’ti. ‘‘Tena hi, mahārāja, ‘ime nāma corā’ti tumhākaṁ",
  "atk-s0513a35:234_7": "na kathessāmi, atīte pavattakāraṇaṁ pana te āharissāmi, sace tumhe paññavanto, taṁ",
  "atk-s0513a35:234_8": "kāraṇaṁ jānāthā’’ti so evaṁ vatvā atītaṁ āhari.",
  "atk-s0513a35:235_0": "Atīte bārāṇasito avidūre nadītīragāmake pāṭali nāma eko naṭo vasati. So ekasmiṁ ussavadivase",
  "atk-s0513a35:235_1": "bhariyamādāya bārāṇasiṁ pavisitvā naccitvā vīṇaṁ vāditvā gāyitvā dhanaṁ labhitvā",
  "atk-s0513a35:235_2": "ussavapariyosāne bahuṁ surābhattaṁ gāhāpetvā attano gāmaṁ gacchanto nadītīraṁ patvā",
  "atk-s0513a35:235_3": "navodakaṁ āgacchantaṁ disvā bhattaṁ bhuñjanto suraṁ pivanto nisīditvā matto hutvā",
  "atk-s0513a35:235_4": "attano balaṁ ajānanto ‘‘mahāvīṇaṁ gīvāya bandhitvā nadiṁ uttaritvā gamissāmī’’ti",
  "atk-s0513a35:235_5": "bhariyaṁ hatthe gahetvā nadiṁ otari. Vīṇāchiddehi udakaṁ pāvisi. Atha naṁ sā vīṇā",
  "atk-s0513a35:235_6": "udake osīdāpesi . Bhariyā panassa osīdanabhāvaṁ ñatvā taṁ vissajjetvā uttaritvā tīre",
  "atk-s0513a35:235_7": "aṭṭhāsi. Naṭapāṭali sakiṁ ummujjati, sakiṁ nimujjati, udakaṁ pavisitvā uddhumātaudaro",
  "atk-s0513a35:235_8": "ahosi. Athassa bhariyā cintesi ‘‘mayhaṁ sāmiko idāni marissati, ekaṁ naṁ gītakaṁ",
  "atk-s0513a35:235_9": "yācitvā parisamajjhe taṁ gāyantī jīvikaṁ kappessāmī’’ti cintetvā ‘‘sāmi, tvaṁ udake",
  "atk-s0513a35:235_10": "nimujjasi, ekaṁ me gītakaṁ dehi, tena jīvikaṁ kappessāmī’’ti vatvā gāthamāha –",
  "atk-s0513a35:236": "49.",
  "atk-s0513a35:237": " ‘‘Bahussutaṁ cittakathiṁ, gaṅgā vahati pāṭaliṁ;",
  "atk-s0513a35:238": "Vuyhamānaka bhaddante, ekaṁ me dehi gāthaka’’nti.",
  "atk-s0513a35:239": "Tattha gāthakanti khuddakaṁ gāthaṁ.",
  "atk-s0513a35:240": "Atha naṁ naṭapāṭali ‘‘bhadde, kathaṁ tava gītakaṁ dassāmi, idāni mahājanassa paṭisaraṇabhūtaṁ udakaṁ maṁ māretī’’ti vatvā gāthamāha –",
  "atk-s0513a35:241": "50.",
  "atk-s0513a35:242": " ‘‘Yena siñcanti dukkhitaṁ, yena siñcanti āturaṁ;",
  "atk-s0513a35:243": "Tassa majjhe marissāmi, jātaṁ saraṇato bhaya’’nti.",
  "atk-s0513a35:244_0": "Bodhisatto imaṁ gāthaṁ vatvā ‘‘mahārāja, yathā udakaṁ mahājanassa paṭisaraṇaṁ, tathā",
  "atk-s0513a35:244_1": "rājānopi, tesaṁ santikā bhaye uppanne taṁ bhayaṁ ko paṭibāhissatī’’ti vatvā ‘‘mahārāja,",
  "atk-s0513a35:244_2": "idaṁ kāraṇaṁ paṭicchannaṁ, mayā pana paṇḍitavedanīyaṁ katvā kathitaṁ, jānāhi, mahārājā’’ti",
  "atk-s0513a35:244_3": "āha. ‘‘Tāta ahaṁ evarūpaṁ paṭicchannakathaṁ na jānāmi, core me gahetvā dehī’’ti.",
  "atk-s0513a35:244_4": "Athassa mahāsatto ‘‘tena hi, mahārāja, idaṁ sutvā jānāhī’’ti aparampi kāraṇaṁ āhari.",
  "atk-s0513a35:244_5": "Deva, pubbe imissāva bārāṇasiyā dvāragāme eko kumbhakāro bhājanatthāya mattikaṁ āharanto",
  "atk-s0513a35:244_6": "ekasmiṁyeva ṭhāne nibaddhaṁ gaṇhitvā antopabbhāraṁ mahantaṁ āvāṭaṁ khaṇi. Athekadivasaṁ",
  "atk-s0513a35:244_7": "tassa mattikaṁ gaṇhantassa akālamahāmegho uṭṭhahitvā mahāvuṭṭhiṁ pātesi. Udakaṁ avattharamānaṁ",
  "atk-s0513a35:244_8": "āvāṭaṁ pātesi, tenassa matthako bhijji. So paridevanto gāthamāha –",
  "atk-s0513a35:245": "51.",
  "atk-s0513a35:246": " ‘‘Yattha bījāni rūhanti, sattā yattha patiṭṭhitā;",
  "atk-s0513a35:247": "Sā me sīsaṁ nipīḷeti, jātaṁ saraṇato bhaya’’nti.",
  "atk-s0513a35:248": "Tattha nipīḷetīti nipatitvā pīḷeti bhindati.",
  "atk-s0513a35:249_0": "Yathā hi deva, mahājanassa paṭisaraṇabhūtā mahāpathavī kumbhakārassa sīsaṁ bhindi,",
  "atk-s0513a35:249_1": "evameva mahāpathavīsame sabbalokassa paṭisaraṇe narinde uṭṭhāya corakammaṁ karonte",
  "atk-s0513a35:249_2": "ko bāhissati, sakkhissasi, mahārāja, evaṁ paṭicchādetvā kathitaṁ coraṁ jānitunti.",
  "atk-s0513a35:249_3": "Tāta, mayhaṁ paṭicchannena kāraṇaṁ natthi, ayaṁ coroti evaṁ me coraṁ gahetvā dehīti.",
  "atk-s0513a35:249_4": "So rājānaṁ rakkhanto ‘‘tvaṁ coro’’ti avatvā aparampi udāharaṇaṁ āhari. Mahārāja,",
  "atk-s0513a35:249_5": "pubbe imasmiṁyeva nagare ekassa purisassa gehaṁ ādittaṁ. So ‘‘anto pavisitvā bhaṇḍakaṁ",
  "atk-s0513a35:249_6": "nīharā’’ti aññaṁ āṇāpesi. Tasmiṁ pavisitvā nīharante gehadvāraṁ pidahi. So dhūmandho",
  "atk-s0513a35:249_7": "hutvā nikkhamanamaggaṁ alabhanto uppannaḍāhadukkho hutvā anto ṭhitova paridevanto gāthamāha –",
  "atk-s0513a35:250": "52.",
  "atk-s0513a35:251": " ‘‘Yena bhattāni paccanti, sītaṁ yena vihaññati;",
  "atk-s0513a35:252": "So maṁ ḍahati gattāni, jātaṁ saraṇato bhaya’’nti.",
  "atk-s0513a35:253": "Tattha so maṁ ḍahatīti so me ḍahati, ayameva vā pāṭho.",
  "atk-s0513a35:254_0": "‘‘Mahārāja, aggi viya mahājanassa paṭisaraṇabhūto eko manusso ratanabhaṇḍikaṁ hari,",
  "atk-s0513a35:254_1": "mā maṁ coraṁ pucchā’’ti. ‘‘Tāta, mayhaṁ coraṁ dehiyevā’’ti. So rājānaṁ ‘‘tvaṁ coro’’ti",
  "atk-s0513a35:254_2": "avatvā aparampi udāharaṇaṁ āhari. Deva, pubbe imasmiṁyeva nagare eko puriso atibahuṁ",
  "atk-s0513a35:254_3": "bhuñjitvā jīrāpetuṁ asakkonto vedanāppatto hutvā paridevanto gāthamāha –",
  "atk-s0513a35:255": "53.",
  "atk-s0513a35:256": " ‘‘Yena bhuttena yāpanti, puthū brāhmaṇakhattiyā;",
  "atk-s0513a35:257": "So maṁ bhutto byāpādeti, jātaṁ saraṇato bhaya’’nti.",
  "atk-s0513a35:258": "Tattha so maṁ bhutto byāpādetīti so odano bhutto maṁ byāpādeti māreti.",
  "atk-s0513a35:259_0": "‘‘Mahārāja, bhattaṁ viya mahājanassa paṭisaraṇabhūto eko bhaṇḍaṁ hari, tasmiṁ laddhe",
  "atk-s0513a35:259_1": "kiṁ coraṁ pucchasī’’ti? ‘‘Tāta, sakkonto coraṁ me dehī’’ti. So tassa saññāpanatthaṁ",
  "atk-s0513a35:259_2": "aparampi udāharaṇaṁ āhari. Mahārāja , pubbepi imasmiṁyeva nagare ekassa vāto uṭṭhahitvā",
  "atk-s0513a35:259_3": "gattāni bhañji. So paridevanto gāthamāha –",
  "atk-s0513a35:260": "54.",
  "atk-s0513a35:261": " ‘‘Gimhānaṁ pacchime māse, vātamicchanti paṇḍitā;",
  "atk-s0513a35:262": "So maṁ bhañjati gattāni, jātaṁ saraṇato bhaya’’nti.",
  "atk-s0513a35:263_0": "Iti mahārāja, saraṇato bhayaṁ uppannaṁ, jānāhi taṁ kāraṇanti. Tāta, coraṁ me dehīti.",
  "atk-s0513a35:263_1": "So tassa saññāpanatthaṁ aparampi udāharaṇaṁ āhari. Deva, atīte himavantapadese sākhāviṭapasampanno",
  "atk-s0513a35:263_2": "mahārukkho ahosi pupphaphalasampanno anekasahassānaṁ sakuṇānaṁ nivāso tassa dve sākhā",
  "atk-s0513a35:263_3": "aññamaññaṁ saṅghaṭṭesuṁ, tato dhūmo uppajji, aggicuṇṇāni patiṁsu. Taṁ disvā sakuṇajeṭṭhako gāthamāha –",
  "atk-s0513a35:264": "55.",
  "atk-s0513a35:265": " ‘‘Yaṁ nissitā jagatiruhaṁ, svāyaṁ aggiṁ pamuñcati;",
  "atk-s0513a35:266": "Disā bhajatha vakkaṅgā, jātaṁ saraṇato bhaya’’nti.",
  "atk-s0513a35:267": "Tattha jagatiruhanti mahīruhaṁ.",
  "atk-s0513a35:268_0": "Yathā hi, deva, rukkho pakkhīnaṁ paṭisaraṇaṁ, evaṁ rājā mahājanassa paṭisaraṇaṁ,",
  "atk-s0513a35:268_1": "tasmiṁ corikaṁ karonte ko paṭibāhissati, sallakkhehi, devāti. Tāta, mayhaṁ corameva",
  "atk-s0513a35:268_2": "dehīti. Athassa so aparampi udāharaṇaṁ āhari. Mahārāja, ekasmiṁ kāsigāme aññatarassa",
  "atk-s0513a35:268_3": "kulagharassa pacchimabhāge kakkhaḷā susumāranadī atthi, tassa ca kulassa ekova putto.",
  "atk-s0513a35:268_4": "So pitari kālakate mātaraṁ paṭijaggi. Tassa mātā anicchamānasseva ekaṁ kuladhītaraṁ",
  "atk-s0513a35:268_5": "ānesi. Sā pubbabhāge sassuṁ sampiyāyitvā pacchā puttadhītāhi vaḍḍhamānā taṁ nīharitukāmā",
  "atk-s0513a35:268_6": "ahosi. Tassā pana mātāpi tasmiṁyeva ghare vasati. Sā sāmikassa santike sassuyā nānappakāraṁ",
  "atk-s0513a35:268_7": "dosaṁ vatvā paribhinditvā ‘‘ahaṁ te mātaraṁ posetuṁ na sakkomi, mārehi na’’nti vatvā",
  "atk-s0513a35:268_8": "‘‘manussamāraṇaṁ nāma bhāriyaṁ, kathaṁ naṁ māremī’’ti vutte ‘‘niddokkamanakāle naṁ",
  "atk-s0513a35:268_9": "mañcakeneva saddhiṁ gahetvā susumāranadiyaṁ khipissāma, atha naṁ susamārā khādissantī’’ti",
  "atk-s0513a35:268_10": "āha. ‘‘Tuyhaṁ pana mātā kaha’’nti? ‘‘Tassāyeva santike supatī’’ti. ‘‘Tena hi gaccha,",
  "atk-s0513a35:268_11": "tassā nipannamañcake rajjuṁ bandhitvā saññaṁ karohī’’ti. Sā tathā katvā ‘‘katā me",
  "atk-s0513a35:268_12": "saññā’’ti āha. Itaro ‘‘thokaṁ adhivāsehi, manussā tāva niddāyantū’’ti niddāyanto",
  "atk-s0513a35:268_13": "viya nipajjitvā gantvā taṁ rajjukaṁ bhariyāya mātu mañcake bandhitvā bhariyaṁ pabodhetvā",
  "atk-s0513a35:268_14": "ubhopi gantvā taṁ mañcakeneva saddhiṁ ukkhipitvā nadiyaṁ khipiṁsu. Tattha naṁ niddāyamānaṁ",
  "atk-s0513a35:268_15": "susumārā viddhaṁsetvā khādiṁsu.",
  "atk-s0513a35:269_0": "Sā punadivase mātu parivattitabhāvaṁ ñatvā ‘‘sāmi, mama mātāva māritā, idāni tava",
  "atk-s0513a35:269_1": "mātaraṁ mārehī’’ti vatvā ‘‘tena hi sādhū’’ti vutte ‘‘susāne citakaṁ katvā aggimhi",
  "atk-s0513a35:269_2": "naṁ pakkhipitvā māressāmā’’ti āha. Atha naṁ niddāyamānaṁ ubhopi susānaṁ netvā ṭhapayiṁsu.",
  "atk-s0513a35:269_3": "Tattha sāmiko bhariyaṁ āha ‘‘aggi te ābhato’’ti? ‘‘Pamuṭṭhāsmi, sāmī’’ti. ‘‘Tena",
  "atk-s0513a35:269_4": "hi gantvā ānehī’’ti. ‘‘Na sakkomi sāmi, gantuṁ, tayi gatepi ṭhātuṁ na sakkhissāmi,",
  "atk-s0513a35:269_5": "ubhopi mayaṁ gacchissāmā’’ti. Tesu gatesu mahallikā sītavātena pabodhitā susānabhāvaṁ",
  "atk-s0513a35:269_6": "ñatvā ‘‘ime maṁ māretukāmā aggiatthāya gatā’’ti ca upadhāretvā ‘‘na me balaṁ jānantī’’ti",
  "atk-s0513a35:269_7": "ekaṁ matakaḷevaraṁ gahetvā mañcake nipajjāpetvā upari pilotikāya paṭicchādetvā sayaṁ",
  "atk-s0513a35:269_8": "palāyitvā tattheva leṇaguhaṁ pāvisi. Itare aggiṁ āharitvā ‘‘mahallikā’’ti saññāya",
  "atk-s0513a35:269_9": "kaḷevaraṁ jhāpetvā pakkamiṁsu. Ekena corena tasmiṁ guhāleṇe pubbe bhaṇḍikā ṭhapitā,",
  "atk-s0513a35:269_10": "so ‘‘taṁ gaṇhissāmī’’ti āgantvā mahallikaṁ disvā ‘‘ekā yakkhinī bhavissati, bhaṇḍikā",
  "atk-s0513a35:269_11": "me amanussapariggahitā’’ti ekaṁ bhūtavejjaṁ ānesi. Vejjo mantaṁ karonto guhaṁ pāvisi.",
  "atk-s0513a35:270_0": "Atha naṁ sā āha ‘‘nāhaṁ yakkhinī, ehi ubhopi imaṁ dhanaṁ bhājessāmā’’ti. ‘‘Kathaṁ",
  "atk-s0513a35:270_1": "saddahitabba’’nti? ‘‘Tava jivhaṁ mama jivhāya ṭhapehī’’ti. So tathā akāsi. Athassa",
  "atk-s0513a35:270_2": "sā jivhaṁ ḍaṁsitvā chinditvā pātesi. Bhūtavejjo ‘‘addhā esā yakkhinī’’ti jivhāya",
  "atk-s0513a35:270_3": "lohitaṁ paggharantiyā viravamāno palāyi. Mahallikā punadivase maṭṭhasāṭakaṁ nivāsetvā",
  "atk-s0513a35:270_4": "nānāratanabhaṇḍikaṁ gahetvā gharaṁ agamāsi. Suṇisā taṁ disvā ‘‘kahaṁ te, amma, idaṁ",
  "atk-s0513a35:270_5": "laddha’’nti pucchi. ‘‘Amma, etasmiṁ susāne dārucitakāya jhāpitā evarūpaṁ labhantī’’ti.",
  "atk-s0513a35:270_6": "‘‘Amma, mayāpi sakkā laddhu’’nti. ‘‘Mādisī hutvā labhissasī’’ti. Sā laddhabhaṇḍikalobhena",
  "atk-s0513a35:270_7": "sāmikassa kathetvā tattha attānaṁ jhāpesi. Atha naṁ punadivase sāmiko apassanto ‘‘amma,",
  "atk-s0513a35:270_8": "imāyapi velāya tvaṁ āgatā, suṇisā te nāgacchatī’’ti āha. Sā taṁ sutvā ‘‘are pāpapurisa,",
  "atk-s0513a35:270_9": "kiṁ matā nāma āgacchantī’’ti taṁ tajjetvā gāthamāha –",
  "atk-s0513a35:271": "56.",
  "atk-s0513a35:272": " ‘‘Yamānayiṁ somanassaṁ, māliniṁ candanussadaṁ;",
  "atk-s0513a35:273": "Sā maṁ gharā nicchubhati, jātaṁ saraṇato bhaya’’nti.",
  "atk-s0513a35:274_0": "Tattha somanassanti somanassaṁ uppādetvā. ‘‘Somanassā’’tipi pāṭho, somanassavatī",
  "atk-s0513a35:274_1": "hutvāti attho. Idaṁ vuttaṁ hoti – yamahaṁ ‘‘imaṁ me nissāya putto puttadhītāhi vaḍḍhissati,",
  "atk-s0513a35:274_2": "mañca mahallikakāle posessatī’’ti māliniṁ candanussadaṁ katvā alaṅkaritvā somanassajātā",
  "atk-s0513a35:274_3": "ānesiṁ. Sā maṁ ajja gharā nīharati, saraṇatoyeva me bhayaṁ uppannanti.",
  "atk-s0513a35:275_0": "‘‘Mahārāja, suṇisā viya sassuyā mahājanassa rājā paṭisaraṇaṁ, tato bhaye uppanne",
  "atk-s0513a35:275_1": "kiṁ sakkā kātuṁ, sallakkhehi, devā’’ti. Taṁ sutvā rājā ‘‘tāta, nāhaṁ tayā ānītakāraṇāni",
  "atk-s0513a35:275_2": "jānāmi, corameva me dehī’’ti āha. So ‘‘rājānaṁ rakkhissāmī’’ti aparampi udāharaṇaṁ",
  "atk-s0513a35:275_3": "āhari. Deva, pubbe imasmiṁyeva nagare eko puriso patthanaṁ katvā puttaṁ labhi. So",
  "atk-s0513a35:275_4": "puttajātakāle ‘‘putto me laddho’’ti somanassajāto taṁ posetvā vayappattakāle dārena",
  "atk-s0513a35:275_5": "saṁyojetvā aparabhāge jaraṁ patvā kammaṁ adhiṭṭhātuṁ nāsakkhi. Atha naṁ putto ‘‘tvaṁ",
  "atk-s0513a35:275_6": "kammaṁ kātuṁ na sakkosi, ito nikkhamā’’ti gehato nīhari . So kicchena kasirena jīvikaṁ",
  "atk-s0513a35:275_7": "kappento paridevamāno gāthamāha –",
  "atk-s0513a35:276": "57.",
  "atk-s0513a35:277": " ‘‘Yena jātena nandissaṁ, yassa ca bhavamicchisaṁ;",
  "atk-s0513a35:278": "So maṁ gharā nicchubhati, jātaṁ saraṇato bhaya’’nti.",
  "atk-s0513a35:279": "Tattha so manti so putto maṁ gharato nicchubhati nīharati. Svāhaṁ bhikkhaṁ caritvā dukkhena jīvāmi, saraṇatoyeva me bhayaṁ uppannanti.",
  "atk-s0513a35:280_0": "‘‘Mahārāja, yathā pitā nāma mahallako paṭibalena puttena rakkhitabbo, evaṁ sabbopi",
  "atk-s0513a35:280_1": "janapado raññā rakkhitabbo, idañca bhayaṁ uppajjamānaṁ sabbasatte rakkhantassa rañño",
  "atk-s0513a35:280_2": "santikā uppannaṁ, iminā kāraṇena ‘asuko nāma coro’ti jānāhi, devā’’ti. ‘‘Tāta, nāhaṁ",
  "atk-s0513a35:280_3": "kāraṇaṁ vā akāraṇaṁ vā jānāmi, coraṁ vā me dehi, tvaññeva vā coro hohī’’ti evaṁ rājā",
  "atk-s0513a35:280_4": "punappunaṁ māṇavaṁ anuyuñji. Atha naṁ so evamāha ‘‘kiṁ pana, mahārāja, ekaṁsena coragahaṇaṁ",
  "atk-s0513a35:280_5": "rocethā’’ti? ‘‘Āma, tātā’’ti. Tena hi ‘‘asuko ca asuko ca coro’’ti parisamajjhe pakāsemīti.",
  "atk-s0513a35:280_6": "‘‘Evaṁ karohi, tātā’’ti. So tassa vacanaṁ sutvā ‘‘ayaṁ rājā attānaṁ rakkhituṁ na",
  "atk-s0513a35:280_7": "deti, gaṇhissāmi dāni cora’’nti sannipatite mahājane āmantetvā imā gāthā āha –",
  "atk-s0513a35:281": "58.",
  "atk-s0513a35:282": " ‘‘Suṇantu me jānapadā, negamā ca samāgatā;",
  "atk-s0513a35:283": "Yatodakaṁ tadādittaṁ, yato khemaṁ tato bhayaṁ.",
  "atk-s0513a35:284": "59.",
  "atk-s0513a35:285": " ‘‘Rājā vilumpate raṭṭhaṁ, brāhmaṇo ca purohito;",
  "atk-s0513a35:286": "Attaguttā viharatha, jātaṁ saraṇato bhaya’’nti.",
  "atk-s0513a35:287_0": "Tattha yatodakaṁ tadādittanti yaṁ udakaṁ tadeva ādittaṁ. Yato khemanti yato rājato",
  "atk-s0513a35:287_1": "khemena bhavitabbaṁ, tatova bhayaṁ uppannaṁ. Atthaguttā viharathāti tumhe idāni anāthā",
  "atk-s0513a35:287_2": "jātā, attānaṁ mā vināsetha, attanāva guttā hutvā attano santakaṁ dhanadhaññaṁ rakkhatha,",
  "atk-s0513a35:287_3": "rājā nāma mahājanassa paṭisaraṇaṁ, tato tumhākaṁ bhayaṁ uppannaṁ, rājā ca purohito",
  "atk-s0513a35:287_4": "ca vilopakhādakacorā, sace core gaṇhitukāmattha, ime dve gahetvā kammakaraṇaṁ karothāti.",
  "atk-s0513a35:288_0": "Te tassa kathaṁ sutvā cintayiṁsu ‘‘ayaṁ rājā rakkhaṇārahopi samāno idāni aññassa",
  "atk-s0513a35:288_1": "upari dosaṁ āropetvā attano bhaṇḍikaṁ sayameva pokkharaṇiyaṁ ṭhapetvā coraṁ pariyesāpeti,",
  "atk-s0513a35:288_2": "ito dāni paṭṭhāya puna corakammassa akaraṇatthāya mārema naṁ pāparājāna’’nti. Te",
  "atk-s0513a35:288_3": "daṇḍamuggarādihatthā uṭṭhāya tattheva rājānañca purohitañca pothetvā jīvitakkhayaṁ",
  "atk-s0513a35:288_4": "pāpetvā mahāsattaṁ abhisiñcitvā rajje patiṭṭhapesuṁ.",
  "atk-s0513a35:289_0": "Satthā imaṁ dhammadesanaṁ āharitvā ‘‘anacchariyaṁ, upāsaka, pathaviyaṁ padasañjānanaṁ,",
  "atk-s0513a35:289_1": "porāṇakapaṇḍitā evaṁ ākāse padaṁ sañjāniṁsū’’ti vatvā saccāni pakāsetvā jātakaṁ samodhānesi,",
  "atk-s0513a35:289_2": "saccapariyosāne upāsako ca putto ca sotāpattiphale patiṭṭhitā. Tadā pitā kassapo",
  "atk-s0513a35:289_3": "ahosi, padakusalamāṇavo pana ahameva ahosinti.",
  "atk-s0513a35:290": "Padakusalamāṇavajātakavaṇṇanā chaṭṭhā.",
  "atk-s0513a35:292": " [433] 7. Lomasakassapajātakavaṇṇanā",
  "atk-s0513a35:293_0": "Assa indasamo rājāti idaṁ satthā jetavane viharanto ekaṁ ukkaṇṭhitabhikkhuṁ ārabbha",
  "atk-s0513a35:293_1": "kathesi. Tañhi bhikkhuṁ satthā ‘‘saccaṁ kira tvaṁ bhikkhu ukkaṇṭhitosī’’ti pucchitvā",
  "atk-s0513a35:293_2": "‘‘sacca’’nti vutte ‘‘bhikkhu sinerukampanavāto kiṁ purāṇapaṇṇāni na kampessati, yasasamaṅginopi",
  "atk-s0513a35:293_3": "sappurisā āyasakyaṁ pāpuṇanti, kilesā nāmete parisuddhasattepi saṁkiliṭṭhe karonti,",
  "atk-s0513a35:293_4": "pageva tādisa’’nti vatvā tena yācito atītaṁ āhari.",
  "atk-s0513a35:294_0": "Atīte bārāṇasiyaṁ brahmadatte rajjaṁ kārente brahmadattassa putto brahmadattakumāro",
  "atk-s0513a35:294_1": "nāma purohitaputto ca kassapo nāma dve sahāyakā hutvā ekācariyakule sabbasippāni",
  "atk-s0513a35:294_2": "uggaṇhiṁsu. Aparabhāge brahmadattakumāro pitu accayena rajje patiṭṭhāsi. Kassapo",
  "atk-s0513a35:294_3": "cintesi ‘‘mayhaṁ sahāyo rājā jāto, idāni me mahantaṁ issariyaṁ dassati, kiṁ me issariyena,",
  "atk-s0513a35:294_4": "ahaṁ mātāpitaro ca rājānañca āpucchitvā pabbajissāmī’’ti. So rājānañca mātāpitaro",
  "atk-s0513a35:294_5": "ca āpucchitvā himavantaṁ pavisitvā isipabbajjaṁ pabbajitvā sattame divase abhiññā",
  "atk-s0513a35:294_6": "ca samāpattiyo ca nibbattetvā uñchācariyāya yāpento vihāsi. Pabbajitaṁ pana naṁ ‘‘lomasakassapo’’ti",
  "atk-s0513a35:294_7": "sañjāniṁsu. So paramajitindriyo ghoratapo tāpaso ahosi. Tassa tejena sakkassa bhavanaṁ",
  "atk-s0513a35:294_8": "kampi. Sakko āvajjento taṁ disvā cintesi ‘‘ayaṁ tāpaso ativiya uggatejo sakkabhāvāpi",
  "atk-s0513a35:294_9": "maṁ cāveyya, bārāṇasiraññā saddhiṁ ekato hutvā tapamassa bhindissāmī’’ti. So sakkānubhāvena",
  "atk-s0513a35:294_10": "aḍḍharattasamaye bārāṇasirañño sirigabbhaṁ pavisitvā sakalagabbhaṁ sarīrappabhāya",
  "atk-s0513a35:294_11": "obhāsetvā rañño santike ākāse ṭhito ‘‘uṭṭhehi, mahārājā’’ti rājānaṁ pabodhesi. ‘‘Kosi",
  "atk-s0513a35:294_12": "tva’’nti vutte ‘‘sakkohamasmī’’ti āha. ‘‘Kimatthaṁ āgatosī’’ti? ‘‘Mahārāja, sakalajambudīpe",
  "atk-s0513a35:294_13": "ekarajjaṁ icchasi, na icchasī’’ti? ‘‘Kissa na icchāmī’’ti? Atha naṁ sakko ‘‘tena",
  "atk-s0513a35:294_14": "hi lomasakassapaṁ ānetvā pasughātayaññaṁ yajāpehi, sakkasamo ajarāmaro hutvā sakalajambudīpe",
  "atk-s0513a35:294_15": "rajjaṁ kāressasī’’ti vatvā paṭhamaṁ gāthamāha –",
  "atk-s0513a35:295": "60.",
  "atk-s0513a35:296": " ‘‘Assa indasamo rāja, accantaṁ ajarāmaro;",
  "atk-s0513a35:297": "Sace tvaṁ yaññaṁ yājeyya, isiṁ lomasakassapa’’nti.",
  "atk-s0513a35:298": "Tattha assāti bhavissasi. Yājeyyāti sace tvaṁ araññāyatanato isiṁ lomasakassapaṁ ānetvā yaññaṁ yajeyyāsīti.",
  "atk-s0513a35:299_0": "Tassa vacanaṁ sutvā rājā ‘‘sādhū’’ti sampaṭicchi. Sakko ‘‘tena hi mā papañcaṁ karī’’ti",
  "atk-s0513a35:299_1": "vatvā pakkāmi. Rājā punadivase seyyaṁ nāma amaccaṁ pakkosāpetvā ‘‘samma, mayhaṁ piyasahāyakassa",
  "atk-s0513a35:299_2": "lomasakassapassa santikaṁ gantvā mama vacanena evaṁ vadehi ‘rājā kira tumhehi pasughātayaññaṁ",
  "atk-s0513a35:299_3": "yajāpetvā sakalajambudīpe ekarājā bhavissati, tumhākampi yattakaṁ padesaṁ icchatha,",
  "atk-s0513a35:299_4": "tattakaṁ dassati, mayā saddhiṁ yaññaṁ yajituṁ āgacchathā’’’ti āha. So ‘‘sādhu, devā’’ti",
  "atk-s0513a35:299_5": "tāpasassa vasanokāsajānanatthaṁ nagare bheriṁ carāpetvā ekena vanacarakena ‘‘ahaṁ",
  "atk-s0513a35:299_6": "jānāmī’’ti vutte taṁ purato katvā mahantena parivārena tattha gantvā isiṁ vanditvā",
  "atk-s0513a35:299_7": "ekamantaṁ nisinno taṁ sāsanaṁ ārocesi. Atha naṁ so ‘‘seyya kiṁ nāmetaṁ kathesī’’ti",
  "atk-s0513a35:299_8": "vatvā paṭikkhipanto catasso gāthā abhāsi –",
  "atk-s0513a35:300": "61.",
  "atk-s0513a35:301": " ‘‘Sasamuddapariyāyaṁ, mahiṁ sāgarakuṇḍalaṁ;",
  "atk-s0513a35:302": "Na icche saha nindāya, evaṁ seyya vijānahi.",
  "atk-s0513a35:303": "62.",
  "atk-s0513a35:304": " ‘‘Dhiratthu taṁ yasalābhaṁ, dhanalābhañca brāhmaṇa;",
  "atk-s0513a35:305": "Yā vutti vinipātena, adhammacaraṇena vā.",
  "atk-s0513a35:306": "63.",
  "atk-s0513a35:307": " ‘‘Api ce pattamādāya, anagāro paribbaje;",
  "atk-s0513a35:308": "Sāyeva jīvikā seyyo, yā cādhammena esanā.",
  "atk-s0513a35:309": "64.",
  "atk-s0513a35:310": " ‘‘Api ce pattamādāya, anagāro paribbaje;",
  "atk-s0513a35:311": "Aññaṁ ahiṁsayaṁ loke, api rajjena taṁ vara’’nti.",
  "atk-s0513a35:312_0": "Tattha sasamuddapariyāyanti sasamuddaparikkhepaṁ. Sāgarakuṇḍalanti cattāro dīpe parikkhipitvā",
  "atk-s0513a35:312_1": "ṭhitasāgarehi kaṇṇavaliyā ṭhapitakuṇḍalehi viya samannāgataṁ. Saha nindāyāti ‘‘iminā",
  "atk-s0513a35:312_2": "pasughātakammaṁ kata’’nti imāya nindāya saha cakkavāḷapariyantaṁ mahāpathaviṁ na",
  "atk-s0513a35:312_3": "icchāmīti vadati. Yā vutti vinipātenāti narake vinipātakammena yā ca jīvitavutti",
  "atk-s0513a35:312_4": "hoti, taṁ dhiratthu, garahāmi taṁ vuttinti dīpeti. Sāyeva jīvikāti pabbajitassa mattikāpattaṁ",
  "atk-s0513a35:312_5": "ādāya paragharāni upasaṅkamitvā āhārapariyesanajīvikāva yasadhanalābhato sataguṇena",
  "atk-s0513a35:312_6": "sahassaguṇena varatarāti attho api rajjena taṁ varanti taṁ anagārassa sato aññaṁ",
  "atk-s0513a35:312_7": "avihiṁsantassa paribbajanaṁ sakalajambudīparajjenapi varanti attho.",
  "atk-s0513a35:313_0": "Amacco tassa kathaṁ sutvā gantvā rañño ārocesi. Taṁ sutvā rājā ‘‘anāgacchante kiṁ",
  "atk-s0513a35:313_1": "sakkā kātu’’nti tuṇhī ahosi. Puna sakko aḍḍharattasamaye āgantvā ākāse ṭhatvā ‘‘kiṁ,",
  "atk-s0513a35:313_2": "mahārāja, lomasakassapaṁ ānetvā yaññaṁ na yajāpesī’’ti āha. ‘‘Mayā pesitopi nāgacchatī’’ti.",
  "atk-s0513a35:313_3": "‘‘Tena hi, mahārāja, attano dhītaraṁ candavatiṁ kumārikaṁ alaṅkaritvā seyyaṁ tatheva",
  "atk-s0513a35:313_4": "pesetvā ‘sace kira āgantvā yaññaṁ yajissasi, rājā te imaṁ kumārikaṁ dassatī’ti vadāpehi,",
  "atk-s0513a35:313_5": "addhā so kumārikāya paṭibaddhacitto hutvā āgacchissatī’’ti. Rājā ‘‘sādhū’’ti sampaṭicchitvā",
  "atk-s0513a35:313_6": "punadivase seyyassa hatthe dhītaraṁ adāsi. So rājadhītaraṁ gahetvā tattha gantvā",
  "atk-s0513a35:313_7": "isiṁ vanditvā paṭisanthāraṁ katvā devaccharapaṭibhāgaṁ rājadhītaraṁ tassa dassetvā",
  "atk-s0513a35:313_8": "ekamantaṁ aṭṭhāsi. Atha isi indriyāni bhinditvā taṁ olokesi, saha olokaneneva paṭibaddhacitto",
  "atk-s0513a35:313_9": "hutvā jhānā parihāyi. Amacco tassa paṭibaddhacittabhāvaṁ ñatvā ‘‘bhante, sace kira",
  "atk-s0513a35:313_10": "yaññaṁ yajissatha, rājā te imaṁ dārikaṁ pādaparicārikaṁ katvā dassatī’’ti āha. So",
  "atk-s0513a35:313_11": "kilesavasena kampanto ‘‘imaṁ kira me dassatī’’ti āha. ‘‘Āma, yaññaṁ yajantassa te",
  "atk-s0513a35:313_12": "dassatī’’ti. So ‘‘sādhu imaṁ labhanto yajissāmī’’ti vatvā taṁ gahetvā saheva jaṭāhi",
  "atk-s0513a35:313_13": "alaṅkatarathaṁ abhiruyha bārāṇasiṁ agamāsi. Rājāpi ‘‘āgacchati kirā’’ti sutvā yaññāvāṭe",
  "atk-s0513a35:313_14": "kammaṁ paṭṭhapesi. Atha naṁ āgataṁ disvā ‘‘sve yaññaṁ yajāhi, ahaṁ indasamo bhavissāmi,",
  "atk-s0513a35:313_15": "yaññapariyosāne te dhītaraṁ dassāmī’’ti āha. Kassapo ‘‘sādhū’’ti sampaṭicchi. Atha",
  "atk-s0513a35:313_16": "naṁ rājā punadivase taṁ ādāya candavatiyā saddhiṁyeva yaññāvāṭaṁ gato. Tattha hatthiassausabhādisabbacatuppadā",
  "atk-s0513a35:313_17": "paṭipāṭiyā ṭhapitāva ahesuṁ. Kassapo te sabbe hanitvāva ghātetvā yaññaṁ yajituṁ ārabhi.",
  "atk-s0513a35:313_18": "Atha naṁ tattha sannipatito mahājano disvā ‘‘idaṁ te lomasakassapa ayuttaṁ appatirūpaṁ,",
  "atk-s0513a35:313_19": "kiṁ nāmetaṁ karosī’’ti vatvā paridevanto dve gāthā abhāsi –",
  "atk-s0513a35:314": "65.",
  "atk-s0513a35:315": " ‘‘Balaṁ cando balaṁ suriyo, balaṁ samaṇabrāhmaṇā;",
  "atk-s0513a35:316": "Balaṁ velā samuddassa, balātibalamitthiyo.",
  "atk-s0513a35:317": "66.",
  "atk-s0513a35:318": " ‘‘Yathā uggatapaṁ santaṁ, isiṁ lomasakassapaṁ;",
  "atk-s0513a35:319": "Pitu atthā candavatī, vājapeyyaṁ ayājayī’’ti.",
  "atk-s0513a35:320_0": "Tattha balaṁ cando balaṁ suriyoti mahandhakāravidhamane aññaṁ balaṁ nāma natthi,",
  "atk-s0513a35:320_1": "candimasūriyāvettha balavantoti attho. Samaṇabrāhmaṇāti iṭṭhāniṭṭhavisayavegasahane",
  "atk-s0513a35:320_2": "khantibalañāṇabalena samannāgatā samitapāpabāhitapāpā samaṇabrāhmaṇā. Balaṁ velā",
  "atk-s0513a35:320_3": "samuddassāti mahāsamuddassa uttarituṁ adatvā udakaṁ āvaritvā vināsetuṁ samatthatāya",
  "atk-s0513a35:320_4": "velā balaṁ nāma. Balātibalamitthiyoti itthiyo pana visadañāṇepi avītarāge attano",
  "atk-s0513a35:320_5": "vasaṁ ānetvā vināsetuṁ samatthatāya tehi sabbehi balehipi atibalā nāma, sabbabalehi",
  "atk-s0513a35:320_6": "itthibalameva mahantanti attho. Yathāti yasmā. Pitu atthāti pitu vuḍḍhiatthāya. Idaṁ",
  "atk-s0513a35:320_7": "vuttaṁ hoti – yasmā imaṁ uggatapaṁ samānaṁ sīlādiguṇānaṁ esitattā isiṁ ayaṁ candavatī",
  "atk-s0513a35:320_8": "nissīlaṁ katvā pitu vuḍḍhiatthāya vājapeyyaṁ yaññaṁ yājeti, tasmā jānitabbametaṁ",
  "atk-s0513a35:320_9": "‘‘balātibalamitthiyo’’ti.",
  "atk-s0513a35:321_0": "Tasmiṁ samaye kassapo yaññaṁ yajanatthāya ‘‘maṅgalahatthiṁ gīvāyaṁ paharissāmī’’ti",
  "atk-s0513a35:321_1": "khaggaratanaṁ ukkhipi. Hatthī taṁ disvā maraṇabhayatajjito mahāravaṁ ravi. Tassa",
  "atk-s0513a35:321_2": "ravaṁ sutvā sesāpi hatthiassausabhādayo maraṇabhayatajjitā bhayena viraviṁsu. Mahājanopi",
  "atk-s0513a35:321_3": "viravi. Kassapo taṁ mahāviravaṁ sutvā saṁvegappatto hutvā attano jaṭādīni olokesi.",
  "atk-s0513a35:321_4": "Athassa jaṭāmassukacchalomāni pākaṭāni ahesuṁ. So vippaṭisārī hutvā ‘‘ananurūpaṁ",
  "atk-s0513a35:321_5": "vata me pāpakammaṁ kata’’nti saṁvegaṁ pakāsento aṭṭhamaṁ gāthamāha –",
  "atk-s0513a35:322": "67.",
  "atk-s0513a35:323": " ‘‘Taṁ lobhapakataṁ kammaṁ, kaṭukaṁ kāmahetukaṁ;",
  "atk-s0513a35:324": "Tassa mūlaṁ gavesissaṁ, checchaṁ rāgaṁ sabandhana’’nti.",
  "atk-s0513a35:325_0": "Tassattho – mahārāja, yaṁ etaṁ mayā candavatiyā lobhaṁ uppādetvā tena lobhena pakataṁ",
  "atk-s0513a35:325_1": "kāmahetukaṁ pāpakaṁ, taṁ kaṭukaṁ tikhiṇavipākaṁ. Tassāhaṁ ayonisomanasikārasaṅkhātaṁ",
  "atk-s0513a35:325_2": "mūlaṁ gavesissaṁ, alaṁ me iminā khaggena, paññākhaggaṁ nīharitvā subhanimittabandhanena",
  "atk-s0513a35:325_3": "saddhiṁ sabandhanaṁ rāgaṁ chindissāmīti.",
  "atk-s0513a35:326_0": "Atha naṁ rājā ‘‘mā bhāyi samma, idāni te candavatiṁ kumāriñca raṭṭhañca sattaratanarāsiñca",
  "atk-s0513a35:326_1": "dassāmi, yajāhi yañña’’nti āha. Taṁ sutvā kassapo ‘‘na me, mahārāja, iminā kilesena",
  "atk-s0513a35:326_2": "attho’’ti vatvā osānagāthamāha –",
  "atk-s0513a35:327": "68.",
  "atk-s0513a35:328": " ‘‘Dhiratthu kāme subahūpi loke, tapova seyyo kāmaguṇehi rāja;",
  "atk-s0513a35:329": "Tapo karissāmi pahāya kāme, taveva raṭṭhaṁ candavatī ca hotū’’ti.",
  "atk-s0513a35:330": "Tattha subahūpīti atibahukepi. Tapo karissāmīti sīlasaṁyamatapameva karissāmi.",
  "atk-s0513a35:331_0": "So evaṁ vatvā kasiṇaṁ samannāharitvā naṭṭhaṁ visesaṁ uppādetvā ākāse pallaṅkena nisīditvā",
  "atk-s0513a35:331_1": "rañño dhammaṁ desetvā ‘‘appamatto hohī’’ti ovaditvā yaññāvāṭaṁ viddhaṁsāpetvā mahājanassa",
  "atk-s0513a35:331_2": "abhayadānaṁ dāpetvā rañño yācantasseva uppatitvā attano vasanaṭṭhānameva gantvā yāvajīvaṁ",
  "atk-s0513a35:331_3": "ṭhatvā āyupariyosāne brahmalokaparāyaṇo ahosi.",
  "atk-s0513a35:332_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0513a35:332_1": "ukkaṇṭhitabhikkhu sotāpattiphale patiṭṭhahi. Tadā seyyo mahāamacco sāriputto ahosi,",
  "atk-s0513a35:332_2": "lomasakassapo pana ahameva ahosinti.",
  "atk-s0513a35:333": "Lomasakassapajātakavaṇṇanā sattamā.",
  "atk-s0513a35:335": " [434] 8. Cakkavākajātakavaṇṇanā",
  "atk-s0513a35:336_0": "Kāsāyavattheti idaṁ satthā jetavane viharanto ekaṁ lolabhikkhuṁ ārabbha kathesi.",
  "atk-s0513a35:336_1": "So kira lolo ahosi paccayaluddho, ācariyupajjhāyavattādīni chaḍḍetvā pātova sāvatthiṁ",
  "atk-s0513a35:336_2": "pavisitvā visākhāya gehe anekakhādanīyaparivāraṁ yāguṁ pivitvā nānaggarasasālimaṁsodanaṁ",
  "atk-s0513a35:336_3": "bhuñjitvāpi tena atitto tato cūḷaanāthapiṇḍikassa mahāanāthapiṇḍikassa kosalaraññoti",
  "atk-s0513a35:336_4": "tesaṁ tesaṁ nivesanāni sandhāya vicari. Athekadivasaṁ tassa lolabhāvaṁ ārabbha dhammasabhāyaṁ",
  "atk-s0513a35:336_5": "kathaṁ samuṭṭhāpesuṁ. Satthā āgantvā ‘‘kāya nuttha, bhikkhave, etarahi kathāya sannisinnā’’ti",
  "atk-s0513a35:336_6": "pucchitvā ‘‘imāya nāmā’’ti vutte taṁ bhikkhuṁ pakkosāpetvā ‘‘saccaṁ kira tvaṁ bhikkhu",
  "atk-s0513a35:336_7": "lolo’’ti pucchitvā ‘‘saccaṁ, bhante’’ti vutte ‘‘bhikkhu kasmā lolosi, pubbepi tvaṁ",
  "atk-s0513a35:336_8": "lolabhāvena bārāṇasiyaṁ hatthikuṇapādīni khāditvā vicaranto tehi atitto tato nikkhamitvā",
  "atk-s0513a35:336_9": "gaṅgātīre vicaranto himavantaṁ pavaṭṭho’’ti vatvā atītaṁ āhari.",
  "atk-s0513a35:337_0": "Atīte bārāṇasiyaṁ brahmadatte rajjaṁ kārente eko lolakāko bārāṇasiyaṁ hatthikuṇapādīni",
  "atk-s0513a35:337_1": "khāditvā vicaranto tehi atitto ‘‘gaṅgākūle macchamataṁ khādissāmī’’ti gantvā tattha",
  "atk-s0513a35:337_2": "matamacche khādanto katipāhaṁ vasitvā himavantaṁ pavisitvā nānāphalāphalāni khādanto",
  "atk-s0513a35:337_3": "bahumacchakacchapaṁ mahantaṁ padumasaraṁ patvā tattha suvaṇṇavaṇṇe dve cakkavāke",
  "atk-s0513a35:337_4": "sevālaṁ khāditvā vasante disvā ‘‘ime ativiya vaṇṇasampannā sobhaggappattā, imesaṁ",
  "atk-s0513a35:337_5": "bhojanaṁ manāpaṁ bhavissati, imesaṁ bhojanaṁ pucchitvā ahampi tadeva bhuñjitvā suvaṇṇavaṇṇo",
  "atk-s0513a35:337_6": "bhavissāmī’’ti cintetvā tesaṁ santikaṁ gantvā paṭisanthāraṁ katvā ekasmiṁ sākhapariyante",
  "atk-s0513a35:337_7": "nisīditvā tesaṁ pasaṁsanapaṭisaṁyuttaṁ kathaṁ kathento paṭhamaṁ gāthamāha –",
  "atk-s0513a35:338": "69.",
  "atk-s0513a35:339": " ‘‘Kāsāyavatthe sakuṇe vadāmi, duve duve nandamane carante;",
  "atk-s0513a35:340": "Kaṁ aṇḍajaṁ aṇḍajā mānusesu, jātiṁ pasaṁsanti tadiṅgha brūthā’’ti.",
  "atk-s0513a35:341_0": "Tattha kāsāyavattheti suvaṇṇavaṇṇe kāsāyavatthe viya. Duve duveti dve dve hutvā.",
  "atk-s0513a35:341_1": "Nandamaneti tuṭṭhacitte. Kaṁ aṇḍajaṁ aṇḍajā mānusesu jātiṁ pasaṁsantīti ambho aṇḍajā",
  "atk-s0513a35:341_2": "tumhe manussesu pasaṁsantā kaṁ aṇḍajaṁ jātiṁ kataraṁ nāma aṇḍajanti vatvā pasaṁsanti,",
  "atk-s0513a35:341_3": "kaṁ sakuṇaṁ nāmāti vatvā tumhe manussānaṁ antare vaṇṇentīti attho. ‘‘Kaṁ aṇḍajaṁ",
  "atk-s0513a35:341_4": "aṇḍajamānusesū’’tipi pāṭho. Tassattho – tumhe aṇḍajesu ca mānusesu ca kataraṁ aṇḍajanti vatvā pasaṁsantīti.",
  "atk-s0513a35:342": "Taṁ sutvā cakkavāko dutiyaṁ gāthamāha –",
  "atk-s0513a35:343": "70.",
  "atk-s0513a35:344": " ‘‘Amhe manussesu manussahiṁsa, anubbate cakkavāke vadanti;",
  "atk-s0513a35:345": "Kalyāṇabhāvamhe dijesu sammatā, abhirūpā vicarāma aṇṇave’’ti.",
  "atk-s0513a35:346_0": "Tattha manussahiṁsāti kāko manusse hiṁsati viheṭheti, tena naṁ evaṁ ālapati. Anubbateti",
  "atk-s0513a35:346_1": "aññamaññaṁ anugate sammodamāne viyasaṁvāse. Cakkavāketi cakkavākā nāma sā aṇḍajajātīti",
  "atk-s0513a35:346_2": "pasaṁsanti vaṇṇenti kathenti. Dijesūti yattakā pakkhino nāma, tesu mayaṁ ‘‘kalyāṇabhāvā’’tipi",
  "atk-s0513a35:346_3": "manussesu sammatā. Dutiye atthavikappe manussesu amhe ‘‘cakkavākā’’tipi vadanti,",
  "atk-s0513a35:346_4": "dijesu pana mayaṁ ‘‘kalyāṇabhāvā’’ti sammatā, ‘‘kalyāṇabhāvā’’ti no dijā vadantīti",
  "atk-s0513a35:346_5": "attho. Aṇṇaveti imasmiṁ ṭhāne saro ‘‘aṇṇavo’’ti vutto, imasmiṁ padumasare mayameva",
  "atk-s0513a35:346_6": "dve janā paresaṁ ahiṁsanato abhirūpā vicarāmāti attho. Imissāya pana gāthāya catutthapadaṁ",
  "atk-s0513a35:346_7": "‘‘na ghāsahetūpi karoma pāpa’’nti paṭhanti. Tassattho – yasmā mayaṁ ghāsahetūpi pāpaṁ",
  "atk-s0513a35:346_8": "na karoma, tasmā ‘‘kalyāṇabhāvā’’ti amhe manussesu ca dijesu ca sammatā.",
  "atk-s0513a35:347": "Taṁ sutvā kāko tatiyaṁ gāthamāha –",
  "atk-s0513a35:348": "71.",
  "atk-s0513a35:349": " ‘‘Kiṁ aṇṇave kāni phalāni bhuñje, maṁsaṁ kuto khādatha cakkavākā;",
  "atk-s0513a35:350": "Kiṁ bhojanaṁ bhuñjatha vo anomā, balañca vaṇṇo ca anapparūpā’’ti.",
  "atk-s0513a35:351_0": "Tattha kinti pucchāvasena ālapanaṁ, kiṁ bho cakkavākāti vuttaṁ hoti. Aṇṇaveti imasmiṁ",
  "atk-s0513a35:351_1": "sare. Bhuñjeti bhuñjatha, kiṁ bhuñjathāti attho maṁsaṁ kuto khādathāti katarapāṇānaṁ",
  "atk-s0513a35:351_2": "sarīrato maṁsaṁ khādatha. Bhuñjatha voti vokāro nipātamattaṁ, parapadena vāssa sambandho",
  "atk-s0513a35:351_3": "‘‘balañca vā vaṇṇo ca anapparūpā’’ti.",
  "atk-s0513a35:352": "Tato cakkavāko catutthaṁ gāthamāha –",
  "atk-s0513a35:353": "72.",
  "atk-s0513a35:354": " ‘‘Na aṇṇave santi phalāni dhaṅka, maṁsaṁ kuto khādituṁ cakkavāke;",
  "atk-s0513a35:355": "Sevālabhakkhamha apāṇabhojanā, na ghāsahetūpi karoma pāpa’’nti.",
  "atk-s0513a35:356_0": "Tattha cakkavāketi cakkavākassa. Apāṇabhojanāti pāṇakarahitaudakabhojanā. Amhākañhi",
  "atk-s0513a35:356_1": "sevālañceva udakañca bhojananti dasseti. Na ghāsahetūti tumhādisā viya mayaṁ ghāsahetu pāpaṁ na karomāti.",
  "atk-s0513a35:357": "Tato kāko dve gāthā abhāsi –",
  "atk-s0513a35:358": "73.",
  "atk-s0513a35:359": " ‘‘Na me idaṁ ruccati cakkavāka, asmiṁ bhave bhojanasannikāso;",
  "atk-s0513a35:360": "Ahosi pubbe tato me aññathā, icceva me vimati ettha jātā.",
  "atk-s0513a35:361": "74.",
  "atk-s0513a35:362": " ‘‘Ahampi maṁsāni phalāni bhuñje, annāni ca loṇiyateliyāni;",
  "atk-s0513a35:363": "Rasaṁ manussesu labhāmi bhottuṁ, sūrova saṅgāmamukhaṁ vijetvā;",
  "atk-s0513a35:364": "Na ca me tādiso vaṇṇo, cakkavāka yathā tavā’’ti.",
  "atk-s0513a35:365_0": "Tattha idanti idaṁ tumhākaṁ bhuñjanabhojanaṁ mayhaṁ na ruccati. Asmiṁ bhave bhojanasannikāsoti",
  "atk-s0513a35:365_1": "imasmiṁ bhave bhojanasannikāso yaṁ imasmiṁ cakkavākabhave bhojanaṁ, tvaṁ tena sannikāso",
  "atk-s0513a35:365_2": "taṁsadiso tadanurūpo ahosi, ativiya pasannasarīrosīti attho. Tato me aññathāti yaṁ",
  "atk-s0513a35:365_3": "mayhaṁ pubbe tumhe disvāva ete ettha nānāvidhāni phalāni ceva macchamaṁsañca khādanti,",
  "atk-s0513a35:365_4": "tena evaṁ sobhaggappattāti ahosi, idāni me tato aññathā hotīti attho. Icceva meti",
  "atk-s0513a35:365_5": "eteneva me kāraṇena ettha tumhākaṁ sarīravaṇṇe vimati jātā ‘‘kathaṁ nu kho ete evarūpaṁ",
  "atk-s0513a35:365_6": "lūkhabhojanaṁ bhuñjantā vaṇṇavanto jātā’’ti. Ahampīti ahañhi, ayameva vā pāṭho .",
  "atk-s0513a35:365_7": "Bhuñjeti bhuñjāmi. Annāni cāti bhojanāni ca. Loṇiyateliyānīti loṇatelayuttāni. Rasanti",
  "atk-s0513a35:365_8": "manussesu paribhogaṁ paṇītarasaṁ. Vijetvāti yathā sūro vīrayodho saṅgāmamukhaṁ vijetvā",
  "atk-s0513a35:365_9": "vilumpitvā paribhuñjati, tathā vilumpitvā paribhuñjāmīti attho. Yathā tavāti evaṁ",
  "atk-s0513a35:365_10": "paṇītaṁ bhojanaṁ bhuñjantassapi mama tādiso vaṇṇo natthi, yādiso tava vaṇṇo, tena",
  "atk-s0513a35:365_11": "tava vacanaṁ na saddahāmīti dīpeti.",
  "atk-s0513a35:366": "Athassa vaṇṇasampattiyā abhāvakāraṇaṁ attano ca bhāvakāraṇaṁ kathento cakkavāko sesagāthā abhāsi –",
  "atk-s0513a35:367": "75.",
  "atk-s0513a35:368": " ‘‘Asuddhabhakkhosi khaṇānupātī, kicchena te labbhati annapānaṁ;",
  "atk-s0513a35:369": "Na tussasī rukkhaphalehi dhaṅka, maṁsāni vā yāni susānamajjhe.",
  "atk-s0513a35:370": "76.",
  "atk-s0513a35:371": " ‘‘Yo sāhasena adhigamma bhoge, paribhuñjati dhaṅka khaṇānupātī;",
  "atk-s0513a35:372": "Tato upakkosati naṁ sabhāvo, upakkuṭṭho vaṇṇabalaṁ jahāti.",
  "atk-s0513a35:373": "77.",
  "atk-s0513a35:374": " ‘‘Appampi ce nibbutiṁ bhuñjatī yadi, asāhasena aparūpaghātī;",
  "atk-s0513a35:375": "Balañca vaṇṇo ca tadassa hoti, na hi sabbo āhāramayena vaṇṇo’’ti.",
  "atk-s0513a35:376_0": "Tattha asuddhabhakkhosīti tvaṁ thenetvā vañcetvā bhakkhanato asuddhabhakkho asi.",
  "atk-s0513a35:376_1": "Khaṇānupātīti pamādakkhaṇe anupatanasīlo. Kicchenateti tayā dukkhena annapānaṁ labbhati.",
  "atk-s0513a35:376_2": "Maṁsāni vā yānīti yāni vā susānamajjhe maṁsāni, tehi na tussasi. Tatoti pacchā. Upakkosati",
  "atk-s0513a35:376_3": "naṁ sabhāvoti attāva taṁ puggalaṁ garahi. Upakkuṭṭhoti attanāpi parehipi upakkuṭṭho",
  "atk-s0513a35:376_4": "garahito vippaṭisāritāya vaṇṇañca balañca jahāsi. Nibbutiṁ bhuñjatī yadīti yadi pana",
  "atk-s0513a35:376_5": "paraṁ aviheṭhetvā appakampi dhammaladdhaṁ nibbutibhojanaṁ bhuñjati. Tadassa hotīti",
  "atk-s0513a35:376_6": "tadā assa paṇḍitassa sarīre balañca vaṇṇo ca hoti. Āhāramayenāti nānappakārena āhāreneva.",
  "atk-s0513a35:376_7": "Idaṁ vuttaṁ hoti – bho kāka, vaṇṇo nāmesa catusamuṭṭhāno, so na āhāramatteneva hoti,",
  "atk-s0513a35:376_8": "utucittakammehipi hotiyevāti.",
  "atk-s0513a35:377": "Evaṁ cakkavāko anekapariyāyena kākaṁ garahi. Kāko harāyitvā ‘‘na mayhaṁ tava vaṇṇena attho, kā kā’’ti vassanto palāyi.",
  "atk-s0513a35:378_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0513a35:378_1": "lolabhikkhu anāgāmiphale patiṭṭhahi. Tadā kāko lolabhikkhu ahosi, cakkavākī rāhulamātā,",
  "atk-s0513a35:378_2": "cakkavāko pana ahameva ahosinti.",
  "atk-s0513a35:379": "Cakkavākajātakavaṇṇanā aṭṭhamā.",
  "atk-s0513a35:381": " [435] 9. Haliddirāgajātakavaṇṇanā",
  "atk-s0513a35:382_0": "Sutitikkhanti idaṁ satthā jetavane viharanto thullakumārikāpalobhanaṁ ārabbha kathesi.",
  "atk-s0513a35:382_1": "Vatthu terasakanipāte cūḷanāradajātake (jā. 1.13.40 ādayo) āvi bhavissati. Atītavatthumhi",
  "atk-s0513a35:382_2": "pana sā kumārikā tassa tāpasakumārassa sīlaṁ bhinditvā attano vase ṭhitabhāvaṁ ñatvā",
  "atk-s0513a35:382_3": "‘‘imaṁ vañcetvā manussapathaṁ nessāmī’’ti cintetvā ‘‘rūpādikāmaguṇavirahite araññe",
  "atk-s0513a35:382_4": "rakkhitasīlaṁ nāma na mahapphalaṁ hoti, manussapathe rūpādīnaṁ paccupaṭṭhāne mahapphalaṁ",
  "atk-s0513a35:382_5": "hoti, ehi mayā saddhiṁ tattha gantvā sīlaṁ rakkhāhi, kiṁ te araññenā’’ti vatvā paṭhamaṁ gāthamāha –",
  "atk-s0513a35:383": "78.",
  "atk-s0513a35:384": " ‘‘Sutitikkhaṁ araññamhi, pantamhi sayanāsane;",
  "atk-s0513a35:385": "Ye ca gāme titikkhanti, te uḷāratarā tayā’’ti.",
  "atk-s0513a35:386": "Tattha sutitikkhanti suṭṭhu adhivāsanaṁ. Titikkhantīti sītādīni adhivāsenti.",
  "atk-s0513a35:387_0": "Taṁ sutvā tāpasakumāro ‘‘pitā me araññaṁ gato, tasmiṁ āgate taṁ āpucchitvā gamissāmī’’ti",
  "atk-s0513a35:387_1": "āha. Sā cintesi ‘‘pitā kirassa atthi, sace maṁ so passissati, kājakoṭiyā maṁ pothetvā",
  "atk-s0513a35:387_2": "vināsaṁ pāpessati, mayā paṭhamameva gantabba’’nti. Atha naṁ sā ‘‘tena hi ahaṁ maggasaññaṁ",
  "atk-s0513a35:387_3": "kurumānā paṭhamataraṁ gamissāmi, tvaṁ pacchā āgacchāhī’’ti vatvā agamāsi. So tassā",
  "atk-s0513a35:387_4": "gatakāle neva dārūni āhari, na pānīyaṁ, na paribhojanīyaṁ upaṭṭhāpesi, kevalaṁ pajjhāyantova",
  "atk-s0513a35:387_5": "nisīdi, pitu āgamanakāle paccuggamanaṁ nākāsi. Atha naṁ pitā ‘‘itthīnaṁ vasaṁ gato",
  "atk-s0513a35:387_6": "eso’’ti ñatvāpi ‘‘kasmā tāta, neva dārūni āhari, na pānīyaṁ, na paribhojanīyaṁ upaṭṭhāpesi,",
  "atk-s0513a35:387_7": "pajjhāyantoyeva pana nisinnosī’’ti āha. Atha naṁ tāpasakumāro ‘‘tāta, araññe kira",
  "atk-s0513a35:387_8": "rakkhitasīlaṁ nāma na mahapphalaṁ hoti, manussapathe mahapphalaṁ , ahaṁ tattha gantvā",
  "atk-s0513a35:387_9": "sīlaṁ rakkhissāmi, sahāyo me maṁ ‘āgaccheyyāsī’ti vatvā purato gato, ahaṁ teneva",
  "atk-s0513a35:387_10": "saddhiṁ gamissāmi, tattha pana vasantena mayā kataro puriso sevitabbo’’ti pucchanto dutiyaṁ gāthamāha –",
  "atk-s0513a35:388": "79.",
  "atk-s0513a35:389": " ‘‘Araññā gāmamāgamma, kiṁsīlaṁ kiṁvataṁ ahaṁ;",
  "atk-s0513a35:390": "Purisaṁ tāta seveyyaṁ, taṁ me akkhāhi pucchito’’ti.",
  "atk-s0513a35:391": "Athassa pitā kathento sesagāthā abhāsi –",
  "atk-s0513a35:392": "80.",
  "atk-s0513a35:393": " ‘‘Yo te vissāsaye tāta, vissāsañca khameyya te;",
  "atk-s0513a35:394": "Sussūsī ca titikkhī ca, taṁ bhajehi ito gato.",
  "atk-s0513a35:395": "81.",
  "atk-s0513a35:396": " ‘‘Yassa kāyena vācāya, manasā natthi dukkaṭaṁ;",
  "atk-s0513a35:397": "Urasīva patiṭṭhāya, taṁ bhajehi ito gato.",
  "atk-s0513a35:398": "82.",
  "atk-s0513a35:399": " ‘‘Yo ca dhammena carati, carantopi na maññati;",
  "atk-s0513a35:400": "Visuddhakāriṁ sappaññaṁ, taṁ bhajehi ito gato.",
  "atk-s0513a35:401": "83.",
  "atk-s0513a35:402": " ‘‘Haliddirāgaṁ kapicittaṁ, purisaṁ rāgavirāginaṁ;",
  "atk-s0513a35:403": "Tādisaṁ tāta mā sevi, nimmanussampi ce siyā.",
  "atk-s0513a35:404": "84.",
  "atk-s0513a35:405": " ‘‘Āsīvisaṁva kupitaṁ, mīḷhalittaṁ mahāpathaṁ;",
  "atk-s0513a35:406": "Ārakā parivajjehi, yānīva visamaṁ pathaṁ.",
  "atk-s0513a35:407": "85.",
  "atk-s0513a35:408": " ‘‘Anatthā tāta vaḍḍhanti, bālaṁ accupasevato;",
  "atk-s0513a35:409": "Māssu bālena saṁgacchi, amitteneva sabbadā.",
  "atk-s0513a35:410": "86.",
  "atk-s0513a35:411": " ‘‘Taṁ tāhaṁ tāta yācāmi, karassu vacanaṁ mama;",
  "atk-s0513a35:412": "Māssu bālena saṁgacchi, dukkho bālehi saṅgamo’’ti.",
  "atk-s0513a35:413_0": "Tattha yo te vissāsayeti yo tava vissāseyya. Khameyya teti yo ca tava attani tayā",
  "atk-s0513a35:413_1": "kataṁ vissāsaṁ khameyya. Sussūsī ca titikkhī cāti tava vacanaṁ sussūsāya ceva vacanādhivāsanena",
  "atk-s0513a35:413_2": "ca samannāgato bhaveyyāti attho. Urasīva patiṭṭhāyāti yathā mātu urasi putto patiṭṭhāti,",
  "atk-s0513a35:413_3": "evaṁ patiṭṭhahitvā attano mātaraṁ viya maññamāno taṁ bhajeyyāsīti vadati. Yo ca dhammena",
  "atk-s0513a35:413_4": "caratīti yo tividhena sucaritena dhammena iriyati. Na maññatīti tathā carantopi ‘‘ahaṁ",
  "atk-s0513a35:413_5": "dhammaṁ carāmī’’ti mānaṁ na karoti. Visuddhakārinti visuddhānaṁ dasakusalakammapathānaṁ kārakaṁ.",
  "atk-s0513a35:414_0": "Rāgavirāginanti rāginañca virāginañca rajjitvā taṁkhaṇaññeva virajjanasabhāvaṁ. Nimmanussampi",
  "atk-s0513a35:414_1": "ce siyāti sacepi sakalajambudīpatalaṁ nimmanussaṁ hoti, soyeva eko manusso tiṭṭhati,",
  "atk-s0513a35:414_2": "tathāpi tādisaṁ mā sevi. Mahāpathanti gūthamakkhitaṁ maggaṁ viya. Yānīvāti yānena",
  "atk-s0513a35:414_3": "gacchanto viya. Visamanti ninnaunnatakhāṇupāsāṇādivisamaṁ. Bālaṁ accupasevatoti bālaṁ",
  "atk-s0513a35:414_4": "appaññaṁ atisevantassa. Sabbadāti tāta, bālena saha saṁvāso nāma amittasaṁvāso viya",
  "atk-s0513a35:414_5": "sabbadā niccakālameva dukkho. Taṁ tāhanti tena kāraṇena taṁ ahaṁ.",
  "atk-s0513a35:415_0": "So evaṁ pitarā ovadito ‘‘tāta, ahaṁ manussapathaṁ gantvā tumhādise paṇḍite na labhissāmi,",
  "atk-s0513a35:415_1": "tattha gantuṁ bhāyāmi, idheva tumhākaṁ santike vasissāmī’’ti āha. Athassa bhiyyopi",
  "atk-s0513a35:415_2": "ovādaṁ datvā kasiṇaparikammaṁ ācikkhi. So na cirasseva abhiññāsamāpattiyo nibbattetvā",
  "atk-s0513a35:415_3": "saddhiṁ pitarā brahmalokaparāyaṇo ahosi.",
  "atk-s0513a35:416": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a35:417": "Tadā tāpasakumāro ukkaṇṭhitabhikkhu ahosi, kumārikā thullakumārikāva, pitā tāpaso pana ahameva ahosinti.",
  "atk-s0513a35:418": "Haliddirāgajātakavaṇṇanā navamā.",
  "atk-s0513a35:420": " [436] 10. Samuggajātakavaṇṇanā",
  "atk-s0513a35:421_0": "Kutonu āgacchathāti idaṁ satthā jetavane viharanto ukkaṇṭhitabhikkhuṁ ārabbha kathesi.",
  "atk-s0513a35:421_1": "Tañhi satthā ‘‘saccaṁ kira tvaṁ bhikkhu ukkaṇṭhitosī’’ti pucchitvā ‘‘saccaṁ, bhante’’ti",
  "atk-s0513a35:421_2": "vutte ‘‘kasmā bhikkhu mātugāmaṁ patthesi, mātugāmo nāmesa asabbho akataññū, pubbe",
  "atk-s0513a35:421_3": "dānavarakkhasā gilitvā kucchinā pariharantāpi mātugāmaṁ rakkhituṁ ekapurisanissitaṁ",
  "atk-s0513a35:421_4": "kātuṁ nāsakkhiṁsu, tvaṁ kathaṁ sakkhissasī’’ti vatvā atītaṁ āhari.",
  "atk-s0513a35:422_0": "Atīte bārāṇasiyaṁ brahmadatte rajjaṁ kārente bodhisatto kāme pahāya himavantaṁ pavisitvā",
  "atk-s0513a35:422_1": "isipabbajjaṁ pabbajitvā abhiññā ca samāpattiyo ca nibbattetvā phalāphalena yāpento",
  "atk-s0513a35:422_2": "vihāsi. Tassa paṇṇasālāya avidūre eko dānavarakkhaso vasati. So antarantarā mahāsattaṁ",
  "atk-s0513a35:422_3": "upasaṅkamitvā dhammaṁ suṇāti, aṭaviyaṁ pana manussānaṁ sañcaraṇamagge ṭhatvā āgatāgate",
  "atk-s0513a35:422_4": "manusse gahetvā khādati. Tasmiṁ kāle ekā kāsiraṭṭhe kuladhītā uttamarūpadharā aññatarasmiṁ",
  "atk-s0513a35:422_5": "paccantagāme nivutthā hoti. Tassā ekadivasaṁ mātāpitūnaṁ dassanatthāya gantvā paccāgamanakāle",
  "atk-s0513a35:422_6": "parivāramanusse disvā so dānavo bheravarūpena pakkhandi. Manussā bhītā gahitagahitāvudhāni",
  "atk-s0513a35:422_7": "chaḍḍetvā palāyiṁsu. Dānavo yāne nisinnaṁ abhirūpaṁ mātugāmaṁ disvā paṭibaddhacitto",
  "atk-s0513a35:422_8": "hutvā taṁ attano guhaṁ netvā bhariyaṁ akāsi. Tato paṭṭhāya sappitelataṇḍulamacchamaṁsādīni",
  "atk-s0513a35:422_9": "ceva madhuraphalāphalāni ca āharitvā taṁ posesi, vatthālaṅkārehi ca naṁ alaṅkaritvā",
  "atk-s0513a35:422_10": "rakkhaṇatthāya ekasmiṁ karaṇḍake pakkhipitvā karaṇḍakaṁ gilitvā kucchinā pariharati.",
  "atk-s0513a35:422_11": "So ekadivasaṁ nhāyitukāmatāya ekaṁ saraṁ gantvā karaṇḍakaṁ uggilitvā taṁ tato nīharitvā",
  "atk-s0513a35:422_12": "nhāpetvā vilimpetvā alaṅkāretvā ‘‘thokaṁ tava sarīraṁ utuṁ gaṇhāpehī’’ti taṁ karaṇḍakasamīpe",
  "atk-s0513a35:422_13": "ṭhapetvā sayaṁ nhānatitthaṁ otaritvā taṁ anāsaṅkamāno thokaṁ dūraṁ gantvā nhāyi.",
  "atk-s0513a35:423_0": "Tasmiṁ samaye vāyussaputto nāma vijjādharo sannaddhakhaggo ākāsena gacchati. Sā taṁ",
  "atk-s0513a35:423_1": "disvā ‘‘ehī’’ti hatthamuddaṁ akāsi, vijjādharo khippaṁ otari. Atha naṁ sā karaṇḍake",
  "atk-s0513a35:423_2": "pakkhipitvā dānavassa āgamanaṁ olokentī karaṇḍakūpari nisīditvā taṁ āgacchantaṁ disvā",
  "atk-s0513a35:423_3": "tassa attānaṁ dassetvā tasmiṁ karaṇḍakasamīpaṁ asampatteyeva karaṇḍakaṁ vivaritvā",
  "atk-s0513a35:423_4": "anto pavisitvā vijjādharassa upari nipajjitvā attano sāṭakaṁ pārupi. Dānavo āgantvā",
  "atk-s0513a35:423_5": "karaṇḍakaṁ asodhetvā ‘‘mātugāmoyeva me’’ti saññāya karaṇḍakaṁ gilitvā attano guhaṁ",
  "atk-s0513a35:423_6": "gacchanto antarāmagge cintesi ‘‘tāpaso me ciraṁ diṭṭho, ajja tāva naṁ gantvā vandissāmī’’ti.",
  "atk-s0513a35:423_7": "So tassa santikaṁ agamāsi. Tāpasopi naṁ dūratova āgacchantaṁ disvā dvinnaṁ janānaṁ",
  "atk-s0513a35:423_8": "kucchigatabhāvaṁ ñatvā sallapanto paṭhamaṁ gāthamāha –",
  "atk-s0513a35:424": "87.",
  "atk-s0513a35:425": " ‘‘Kuto nu āgacchatha bho tayo janā, svāgatā etha nisīdathāsane;",
  "atk-s0513a35:426": "Kaccittha, bhonto kusalaṁ anāmayaṁ, cirassamabbhāgamanañhi vo idhā’’ti.",
  "atk-s0513a35:427_0": "Tattha bhoti ālapanaṁ. Kaccitthāti kacci hotha bhavatha vijjatha. Bhontoti puna ālapanto",
  "atk-s0513a35:427_1": "āha. Kusalaṁ anāmayanti kacci tumhākaṁ kusalaṁ ārogyaṁ. Cirassamabbhāgamanañhi vo",
  "atk-s0513a35:427_2": "idhāti ajja tumhākaṁ idha abbhāgamanañca ciraṁ jātaṁ.",
  "atk-s0513a35:428_0": "Taṁ sutvā dānavo ‘‘ahaṁ imassa tāpasassa santikaṁ ekakova āgato, ayañca tāpaso ‘tayo",
  "atk-s0513a35:428_1": "janā’ti vadati, kiṁ nāmesa katheti, kiṁ nu kho sabhāvaṁ ñatvā katheti, udāhu ummattako",
  "atk-s0513a35:428_2": "hutvā vilapatī’’ti cintetvā tāpasaṁ upasaṅkamitvā vanditvā ekamantaṁ nisīditvā tena",
  "atk-s0513a35:428_3": "saddhiṁ sallapanto dutiyaṁ gāthamāha –",
  "atk-s0513a35:429": "88.",
  "atk-s0513a35:430": " ‘‘Ahameva eko idha majja patto, na cāpi me dutiyo koci vijjati;",
  "atk-s0513a35:431": "Kimeva sandhāya te bhāsitaṁ ise, kuto nu āgacchatha bho tayo janā’’ti.",
  "atk-s0513a35:432": "Tattha idha majjāti idha ajja. Kimeva sandhāya te bhāsitaṁ iseti bhante, isi kiṁ nāmetaṁ sandhāya tayā bhāsitaṁ, pākaṭaṁ tāva me katvā kathehīti.",
  "atk-s0513a35:433": "Tāpaso ‘‘ekaṁsenevāvuso sotukāmosī’’ti pucchitvā ‘‘āma, bhante’’ti vutte ‘‘tena hi suṇāhī’’ti vatvā tatiyaṁ gāthamāha –",
  "atk-s0513a35:434": "89.",
  "atk-s0513a35:435": " ‘‘Tuvañca eko bhariyā ca te piyā, samuggapakkhittanikiṇṇamantare;",
  "atk-s0513a35:436": "Sā rakkhitā kucchigatāva te sadā, vāyussaputtena sahā tahiṁ ratā’’ti.",
  "atk-s0513a35:437_0": "Tattha tuvañca ekoti paṭhamaṁ tāva tvaṁ eko jano. Pakkhittanikiṇṇamantareti pakkhittānikiṇṇaantare",
  "atk-s0513a35:437_1": "taṁ tattha bhariyaṁ rakkhitukāmena sadā tayā samugge pakkhittā saddhiṁ samuggena",
  "atk-s0513a35:437_2": "nikiṇṇā antare, antokucchiyaṁ ṭhapitāti attho. Vāyussaputtena sahāti evaṁnāmakena",
  "atk-s0513a35:437_3": "vijjādharena saddhiṁ. Tahiṁ ratāti tattha tava antokucchiyaññeva kilesaratiyā ratā.",
  "atk-s0513a35:437_4": "So dāni tvaṁ mātugāmaṁ ‘‘ekaṁ purisanissitaṁ karissāmī’’ti kucchināpi pariharanto",
  "atk-s0513a35:437_5": "tassā jāraṁ ukkhipitvā carasīti.",
  "atk-s0513a35:438_0": "Taṁ sutvā dānavo ‘‘vijjādharā nāma bahumāyā honti, sacassa khaggo hatthagato bhavissati,",
  "atk-s0513a35:438_1": "kucchiṁ me phāletvāpi palāyissatī’’ti bhītatasito hutvā khippaṁ karaṇḍakaṁ uggilitvā",
  "atk-s0513a35:438_2": "purato ṭhapesi. Satthā abhisambuddho hutvā taṁ pavattiṁ pakāsento catutthaṁ gāthamāha –",
  "atk-s0513a35:439": "90.",
  "atk-s0513a35:440": " ‘‘Saṁviggarūpo isinā viyākato, so dānavo tattha samuggamuggili;",
  "atk-s0513a35:441": "Addakkhi bhariyaṁ sucimāladhāriniṁ, vāyussaputtena sahā tahiṁ rata’’nti.",
  "atk-s0513a35:442": "Tattha addakkhīti so karaṇḍakaṁ vivaritvā addasa.",
  "atk-s0513a35:443": "Karaṇḍake pana vivaṭamatteyeva vijjādharo vijjaṁ jappitvā khaggaṁ gahetvā ākāsaṁ pakkhandi. Taṁ disvā dānavo mahāsattassa tussitvā thutipubbaṅgamā sesagāthā abhāsi –",
  "atk-s0513a35:444": "91.",
  "atk-s0513a35:445": " ‘‘Sudiṭṭharūpamuggatapānuvattinā, hīnā narā ye pamadāvasaṁ gatā;",
  "atk-s0513a35:446": "Yathā have pāṇarivettha rakkhitā, duṭṭhā mayī aññamabhippamodayi.",
  "atk-s0513a35:447": "92.",
  "atk-s0513a35:448": " ‘‘Divā ca ratto ca mayā upaṭṭhitā, tapassinā jotirivā vane vasaṁ;",
  "atk-s0513a35:449": "Sā dhammamukkamma adhammamācari, akiriyarūpo pamadāhi santhavo.",
  "atk-s0513a35:450": "93.",
  "atk-s0513a35:451": " ‘‘Sarīramajjhamhi ṭhitāti maññahaṁ, mayhaṁ ayanti asatiṁ asaññataṁ;",
  "atk-s0513a35:452": "Sā dhammamukkamma adhammamācari, akiriyarūpo pamadāhi santhavo.",
  "atk-s0513a35:453": "94.",
  "atk-s0513a35:454": " ‘‘Surakkhitaṁ meti kathaṁ nu vissase, anekacittāsu na hatthi rakkhaṇā;",
  "atk-s0513a35:455": "Etā hi pātālapapātasannibhā, etthappamatto byasanaṁ nigacchati.",
  "atk-s0513a35:456": "95.",
  "atk-s0513a35:457": " ‘‘Tasmā hi te sukhino vītasokā, ye mātugāmehi caranti nissaṭā;",
  "atk-s0513a35:458": "Etaṁ sivaṁ uttamamābhipatthayaṁ, na mātugāmehi kareyya santhava’’nti.",
  "atk-s0513a35:459_0": "Tattha sudiṭṭharūpamuggatapānuvattināti bhante, isi uggatapānuvattinā tayā sudiṭṭharūpaṁ",
  "atk-s0513a35:459_1": "idaṁ kāraṇaṁ. Hīnāti nīcā. Yathā have pāṇarivettha rakkhitāti ayaṁ mayā attano pāṇā",
  "atk-s0513a35:459_2": "viya ettha antokucchiyaṁ pariharantena rakkhitā. Duṭṭhā mayīti idāni mayi mittadubbhikammaṁ",
  "atk-s0513a35:459_3": "katvā duṭṭhā aññaṁ purisaṁ abhippamodati. Jotirivā vane vasanti vane vasantena tapassinā",
  "atk-s0513a35:459_4": "aggi viya mayā upaṭṭhitā paricaritā. Sā dhammamukkammāti sā esā dhammaṁ okkamitvā",
  "atk-s0513a35:459_5": "atikkamitvā. Akiriyarūpoti akattabbarūpo. Sarīramajjhamhi ṭhitāti maññahaṁ, mayhaṁ",
  "atk-s0513a35:459_6": "ayanti asatiṁ asaññatanti imaṁ asatiṁ asappurisadhammasamannāgataṁ asaññataṁ dussīlaṁ",
  "atk-s0513a35:459_7": "‘‘mayhaṁ sarīramajjhamhi ṭhitā’’ti ca ‘‘mayhaṁ aya’’nti ca maññāmi.",
  "atk-s0513a35:460_0": "Surakkhitaṁ meti kathaṁ nu vissaseti ayaṁ mayā surakkhitāti kathaṁ paṇḍito vissāseyya,",
  "atk-s0513a35:460_1": "yatra hi nāma mādisopi antokucchiyaṁ rakkhanto rakkhituṁ nāsakkhi. Pātālapapātasannibhāti",
  "atk-s0513a35:460_2": "lokassādena duppūraṇīyattā mahāsamudde pātālasaṅkhātena papātena sadisā. Etthappamattoti",
  "atk-s0513a35:460_3": "etāsu evarūpāsu nigguṇāsu pamatto puriso mahābyasanaṁ pāpuṇāti. Tasmā hīti yasmā",
  "atk-s0513a35:460_4": "mātugāmavasaṁ gatā mahāvināsaṁ pāpuṇanti, tasmā ye mātugāmehi nissaṭā hutvā caranti,",
  "atk-s0513a35:460_5": "te sukhino. Etaṁ sivanti yadetaṁ mātugāmato nissaṭānaṁ visaṁsaṭṭhānaṁ caraṇaṁ, etaṁ",
  "atk-s0513a35:460_6": "jhānasukhameva sivaṁ khemaṁ uttamaṁ abhipatthetabbaṁ, etaṁ patthayamāno mātugāmehi",
  "atk-s0513a35:460_7": "saddhiṁ santhavaṁ na kareyyāti.",
  "atk-s0513a35:461_0": "Evañca pana vatvā dānavo mahāsattassa pādesu nipatitvā ‘‘bhante, tumhe nissāya mayā",
  "atk-s0513a35:461_1": "jīvitaṁ laddhaṁ, ahaṁ imāya pāpadhammāya vijjādharena mārāpito’’ti mahāsattaṁ abhitthavi.",
  "atk-s0513a35:461_2": "Sopissa dhammaṁ desetvā ‘‘imissā mā kiñci pāpaṁ akāsi, sīlāni gaṇhāhī’’ti taṁ pañcasu",
  "atk-s0513a35:461_3": "sīlesu patiṭṭhāpesi. Dānavo ‘‘ahaṁ kucchinā pariharantopi taṁ rakkhituṁ na sakkomi,",
  "atk-s0513a35:461_4": "añño ko rakkhissatī’’ti taṁ uyyojetvā attano araññameva agamāsi.",
  "atk-s0513a35:462": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā dibbacakkhukatāpaso ahameva ahosinti.",
  "atk-s0513a35:463": "Samuggajātakavaṇṇanā dasamā.",
  "atk-s0513a35:465": " [437] 11. Pūtimaṁsajātakavaṇṇanā",
  "atk-s0513a35:466_0": "Nakho me ruccatīti idaṁ satthā jetavane viharanto indriyaasaṁvaraṁ ārabbha kathesi.",
  "atk-s0513a35:466_1": "Ekasmiñhi samaye bahū bhikkhū indriyesu aguttadvārā ahesuṁ. Satthā ‘‘ime bhikkhū",
  "atk-s0513a35:466_2": "ovadituṁ vaṭṭatī’’ti ānandattherassa vatvā aniyamavasena bhikkhusaṅghaṁ sannipātāpetvā",
  "atk-s0513a35:466_3": "alaṅkatapallaṅkavaramajjhagato bhikkhū āmantetvā ‘‘na, bhikkhave, bhikkhunā nāma",
  "atk-s0513a35:466_4": "rūpādīsu subhanimittavasena nimittaṁ gahetuṁ vaṭṭati, sace hi tasmiṁ samaye kālaṁ",
  "atk-s0513a35:466_5": "karoti, nirayādīsu nibbattati, tasmā rūpādīsu subhanimittaṁ mā gaṇhatha. Bhikkhunā",
  "atk-s0513a35:466_6": "nāma rūpādigocarena na bhavitabbaṁ, rūpādigocarā hi diṭṭheva dhamme mahāvināsaṁ pāpuṇanti,",
  "atk-s0513a35:466_7": "tasmā varaṁ, bhikkhave, tattāya ayosalākāya ādittāya sampajjalitāya sajotibhūtāya",
  "atk-s0513a35:466_8": "cakkhundriyaṁ sampalimaṭṭha’’nti vitthāretvā ‘‘tumhākaṁ rūpaṁ olokanakālopi atthi",
  "atk-s0513a35:466_9": "anolokanakālopi. Olokanakāle subhavasena anoloketvā asubhavaseneva olokeyyātha, evaṁ",
  "atk-s0513a35:466_10": "attano gocarā na parihāyissatha. Ko pana tumhākaṁ gocaroti? Cattāro satipaṭṭhānā,",
  "atk-s0513a35:466_11": "cattāro sammappadhānā, cattāro iddhipādā, ariyo aṭṭhaṅgiko maggo, nava lokuttaradhammā.",
  "atk-s0513a35:466_12": "Etasmiñhi vo gocare carantānaṁ na lacchati māro otāraṁ, sace pana kilesavasikā hutvā",
  "atk-s0513a35:466_13": "subhanimittavasena olokessatha, pūtimaṁsasiṅgālo viya attano gocarā parihāyissathā’’ti vatvā atītaṁ āhari.",
  "atk-s0513a35:467_0": "Atīte bārāṇasiyaṁ brahmadatte rajjaṁ kārente himavantapadese araññāyatane pabbataguhāyaṁ",
  "atk-s0513a35:467_1": "anekasatā eḷakā vasanti. Tesaṁ vasanaṭṭhānato avidūre ekissā guhāya pūtimaṁso nāma",
  "atk-s0513a35:467_2": "siṅgālo veṇiyā nāma bhariyāya saddhiṁ vasati. So ekadivasaṁ bhariyāya saddhiṁ vicaranto",
  "atk-s0513a35:467_3": "te eḷake disvā ‘‘ekena upāyena imesaṁ maṁsaṁ khādituṁ vaṭṭatī’’ti cintetvā upāyena",
  "atk-s0513a35:467_4": "ekekaṁ eḷakaṁ māresi. Te ubhopi eḷakamaṁsaṁ khādantā thāmasampannā thūlasarīrā ahesuṁ.",
  "atk-s0513a35:467_5": "Anupubbena eḷakā parikkhayaṁ agamaṁsu. Tesaṁ antare meṇḍamātā nāma ekā eḷikā byattā",
  "atk-s0513a35:467_6": "ahosi upāyakusalā. Siṅgālo taṁ māretuṁ asakkonto ekadivasaṁ bhariyāya saddhiṁ sammantento",
  "atk-s0513a35:467_7": "‘‘bhadde, eḷakā khīṇā, imaṁ eḷikaṁ ekena upāyena khādituṁ vaṭṭati, ayaṁ panettha",
  "atk-s0513a35:467_8": "upāyo, tvaṁ ekikāva gantvā etāya saddhiṁ sakhī hohi, atha te tāya saddhiṁ vissāse",
  "atk-s0513a35:467_9": "uppanne ahaṁ matālayaṁ karitvā nipajjissāmi, tvaṁ etaṁ upasaṅkamitvā ‘eḷike sāmiko",
  "atk-s0513a35:467_10": "me mato, ahañca anāthā, ṭhapetvā taṁ añño me ñātako natthi, ehi roditvā kanditvā",
  "atk-s0513a35:467_11": "tassa sarīrakiccaṁ karissāmā’ti vatvā taṁ gahetvā āgaccheyyāsi, atha naṁ ahaṁ uppatitvā",
  "atk-s0513a35:467_12": "gīvāya ḍaṁsitvā māressāmī’’ti āha.",
  "atk-s0513a35:468_0": "Sā ‘‘sādhū’’ti sampaṭicchitvā tāya saddhiṁ sakhibhāvaṁ katvā vissāse uppanne eḷikaṁ",
  "atk-s0513a35:468_1": "tathā avoca. Eḷikā ‘‘āḷi siṅgāli tava sāmikena sabbe mama ñātakā khāditā, bhāyāmi",
  "atk-s0513a35:468_2": "na sakkomi gantu’’nti āha. ‘‘Āḷi, mā bhāyi, matako kiṁ karissatī’’ti? ‘‘Kharamanto",
  "atk-s0513a35:468_3": "te sāmiko, bhāyāmevāha’’nti sā evaṁ vatvāpi tāya punappunaṁ yāciyamānā ‘‘addhā mato",
  "atk-s0513a35:468_4": "bhavissatī’’ti sampaṭicchitvā tāya saddhiṁ pāyāsi. Gacchantī pana ‘‘ko jānāti, kiṁ",
  "atk-s0513a35:468_5": "bhavissatī’’ti tasmiṁ āsaṅkāya siṅgāliṁ purato katvā siṅgālaṁ pariggaṇhantīyeva gacchati.",
  "atk-s0513a35:468_6": "Siṅgālo tāsaṁ padasaddaṁ sutvā ‘‘āgatā nu kho eḷikā’’ti sīsaṁ ukkhipitvā akkhīni",
  "atk-s0513a35:468_7": "parivattetvā olokesi. Eḷikā taṁ tathā karontaṁ disvā ‘‘ayaṁ pāpadhammo maṁ vañcetvā",
  "atk-s0513a35:468_8": "māretukāmo matālayaṁ dassetvā nipanno’’ti nivattitvā palāyantī siṅgāliyā ‘‘kasmā",
  "atk-s0513a35:468_9": "palāyasī’’ti vutte taṁ kāraṇaṁ kathentī paṭhamaṁ gāthamāha –",
  "atk-s0513a35:469": "96.",
  "atk-s0513a35:470": " ‘‘Na kho me ruccati āḷi, pūtimaṁsassa pekkhanā;",
  "atk-s0513a35:471": "Etādisā sakhārasmā, ārakā parivajjaye’’ti.",
  "atk-s0513a35:472": "Tattha āḷīti ālapanaṁ, sakhi sahāyiketi attho. Etādisā sakhārasmāti evarūpā sahāyakā apakkamitvā taṁ sahāyakaṁ ārakā parivajjeyyāti attho.",
  "atk-s0513a35:473_0": "Evañca pana vatvā sā nivattitvā attano vasanaṭṭhānameva gatā. Siṅgālī taṁ nivattetuṁ",
  "atk-s0513a35:473_1": "asakkontī tassā kujjhitvā attano sāmikasseva santikaṁ gantvā pajjhāyamānā nisīdi.",
  "atk-s0513a35:473_2": "Atha naṁ siṅgālo garahanto dutiyaṁ gāthamāha –",
  "atk-s0513a35:474": "97.",
  "atk-s0513a35:475": " ‘‘Ummattikā ayaṁ veṇī, vaṇṇeti patino sakhiṁ;",
  "atk-s0513a35:476": "Pajjhāyi paṭigacchantiṁ, āgataṁ meṇḍamātara’’nti.",
  "atk-s0513a35:477_0": "Tattha veṇīti tassā nāmaṁ. Vaṇṇeti patino sakhinti paṭhamameva attano sakhiṁ eḷikaṁ",
  "atk-s0513a35:477_1": "‘‘mayi sinehā vissāsikā āgamissati no santikaṁ, matālayaṁ karohī’’ti patino santike",
  "atk-s0513a35:477_2": "vaṇṇeti. Atha naṁ sā idāni āgataṁ mama santikaṁ anāgantvāva paṭigacchantiṁ meṇḍamātaraṁ",
  "atk-s0513a35:477_3": "pajjhāyati anusocatīti.",
  "atk-s0513a35:478": "Taṁ sutvā siṅgālī tatiyaṁ gāthamāha –",
  "atk-s0513a35:479": "98.",
  "atk-s0513a35:480": " ‘‘Tvaṁ khosi samma ummatto, dummedho avicakkhaṇo;",
  "atk-s0513a35:481": "Yo tvaṁ matālayaṁ katvā, akālena vipekkhasī’’ti.",
  "atk-s0513a35:482": "Tattha avicakkhaṇoti vicāraṇapaññārahito. Akālena vipekkhasīti eḷikāya attano santikaṁ anāgatāyeva olokesīti attho.",
  "atk-s0513a35:483": "99.",
  "atk-s0513a35:484": " ‘‘Na akāle vipekkhayya, kāle pekkheyya paṇḍito;",
  "atk-s0513a35:485": "Pūtimaṁsova pajjhāyi, yo akāle vipekkhatī’’ti. – ayaṁ abhisambuddhagāthā;",
  "atk-s0513a35:486_0": "Tattha akāleti kāmaguṇe ārabbha subhavasena cittuppādakāle. Ayañhi bhikkhuno rūpaṁ",
  "atk-s0513a35:486_1": "oloketuṁ akālo nāma. Kāleti asubhavasena anussativasena kasiṇavasena vā rūpaggahaṇakāle.",
  "atk-s0513a35:486_2": "Ayañhi bhikkhuno rūpaṁ oloketuṁ kālo nāma. Tattha akāle sārattakāle rūpaṁ olokentā",
  "atk-s0513a35:486_3": "mahāvināsaṁ pāpuṇantīti haritacajātakalomasakassapajātakādīhi dīpetabbaṁ. Kāle asubhavasena",
  "atk-s0513a35:486_4": "olokentā arahatte patiṭṭhahantīti asubhakammikatissattheravatthunā kathetabbaṁ. Pūtimaṁsova",
  "atk-s0513a35:486_5": "pajjhāyīti bhikkhave, yathā pūtimaṁsasiṅgālo akāle eḷikaṁ oloketvā attano gocarā",
  "atk-s0513a35:486_6": "parihīno pajjhāyati, evaṁ bhikkhu akāle subhavasena rūpaṁ oloketvā satipaṭṭhānādigocarā",
  "atk-s0513a35:486_7": "parihīno diṭṭhadhamme samparāyepi socati pajjhāyati kilamatīti.",
  "atk-s0513a35:487_0": "Veṇīpi kho siṅgālī pūtimaṁsaṁ assāsetvā ‘‘sāmi, mā cintesi, ahaṁ taṁ punapi upāyena",
  "atk-s0513a35:487_1": "ānessāmi, tvaṁ āgatakāle appamatto gaṇheyyāsī’’ti vatvā tassā santikaṁ gantvā ‘‘āḷi,",
  "atk-s0513a35:487_2": "tava āgatakāleyeva no attho jāto, tava āgatakālasmiṁyeva hi me sāmiko satiṁ paṭilabhi,",
  "atk-s0513a35:487_3": "idāni jīvati, ehi tena saddhiṁ paṭisanthāraṁ karohī’’ti vatvā pañcamaṁ gāthamāha –",
  "atk-s0513a35:488": "100.",
  "atk-s0513a35:489": " ‘‘Piyaṁ kho āḷi me hotu, puṇṇapattaṁ dadāhi me;",
  "atk-s0513a35:490": "Pati sañjīvito mayhaṁ, eyyāsi piyapucchikā’’ti.",
  "atk-s0513a35:491": "Tattha puṇṇapattaṁ dadāhi meti piyakkhānaṁ akkhāyikā mayhaṁ tuṭṭhidānaṁ dehi. Pati sañjīvito mayhanti mama sāmiko sañjīvito uṭṭhito arogoti attho. Eyyāsīti mayā saddhiṁ āgaccha.",
  "atk-s0513a35:492": "Eḷikā ‘‘ayaṁ pāpadhammā maṁ vañcetukāmā, ayuttaṁ kho pana paṭipakkhakaraṇaṁ, upāyeneva naṁ vañcessāmī’’ti cintetvā chaṭṭhaṁ gāthamāha –",
  "atk-s0513a35:493": "101.",
  "atk-s0513a35:494": " ‘‘Piyaṁ kho āḷi te hotu, puṇṇapattaṁ dadāmi te;",
  "atk-s0513a35:495": "Mahatā parivārena, essaṁ kayirāhi bhojana’’nti.",
  "atk-s0513a35:496": "Tattha essanti āgamissāmi. Āgacchamānā ca attano ārakkhaṁ katvā mahantena parivārena āgamissāmīti.",
  "atk-s0513a35:497": "Atha naṁ siṅgālī parivāraṁ pucchantī sattamaṁ gāthamāha –",
  "atk-s0513a35:498": "102.",
  "atk-s0513a35:499": " ‘‘Kīdiso tuyhaṁ parivāro, yesaṁ kāhāmi bhojanaṁ;",
  "atk-s0513a35:500": "Kiṁ nāmakā ca te sabbe, te me akkhāhi pucchitā’’ti.",
  "atk-s0513a35:501": "Sā ācikkhantī aṭṭhamaṁ gāthamāha –",
  "atk-s0513a35:502": "103.",
  "atk-s0513a35:503": " ‘‘Māliyo caturakkho ca, piṅgiyo atha jambuko;",
  "atk-s0513a35:504": "Ediso mayhaṁ parivāro, tesaṁ kayirāhi bhojana’’nti.",
  "atk-s0513a35:505_0": "Tattha te meti te parivāre mayhaṁ ācikkhi. Māliyotiādīni catunnaṁ sunakhānaṁ nāmāni.",
  "atk-s0513a35:505_1": "‘‘Tattha ekekassa pañca pañca sunakhasatāni parivārenti, evaṁ dvīhi sunakhasahassehi",
  "atk-s0513a35:505_2": "parivāritā āgamissāmī’’ti vatvā ‘‘sace te bhojanaṁ na labhissanti, tumhe dvepi jane",
  "atk-s0513a35:505_3": "māretvā khādissantī’’ti āha.",
  "atk-s0513a35:506": "Taṁ sutvā siṅgālī bhītā ‘‘alaṁ imissā tattha gamanena, upāyenassā anāgamanameva karissāmī’’ti cintetvā navamaṁ gāthamāha –",
  "atk-s0513a35:507": "104.",
  "atk-s0513a35:508": " ‘‘Nikkhantāya agārasmā, bhaṇḍakampi vinassati;",
  "atk-s0513a35:509": "Ārogyaṁ āḷino vajjaṁ, idheva vasa māgamā’’ti.",
  "atk-s0513a35:510_0": "Tassattho – āḷi, tava gehe bahubhaṇḍakaṁ atthi, taṁ te nikkhantāya agārasmā anārakkhaṁ",
  "atk-s0513a35:510_1": "bhaṇḍakaṁ vinassati, ahameva te āḷino sahāyakassa ārogyaṁ vajjaṁ vadissāmi, tvaṁ",
  "atk-s0513a35:510_2": "idheva vasa māgamāti.",
  "atk-s0513a35:511": "Evañca pana vatvā maraṇabhayabhītā vegena sāmikassa santikaṁ gantvā taṁ gahetvā palāyi. Te puna taṁ ṭhānaṁ āgantuṁ nāsakkhiṁsu.",
  "atk-s0513a35:512": "Satthā imaṁ dhammadesanaṁ āharitvā jātakaṁ samodhānesi ‘‘tadā ahaṁ tasmiṁ ṭhāne vanajeṭṭhakarukkhe nibbattadevatā ahosi’’nti.",
  "atk-s0513a35:513": "Pūtimaṁsajātakavaṇṇanā ekādasamā.",
  "atk-s0513a35:515": " [438] 12. Daddarajātakavaṇṇanā",
  "atk-s0513a35:516_0": "Yote puttaketi idaṁ satthā gijjhakūṭe viharanto devadattassa vadhāya parisakkanaṁ",
  "atk-s0513a35:516_1": "ārabbha kathesi. Tasmiñhi samaye dhammasabhāyaṁ kathaṁ samuṭṭhāpesuṁ ‘‘aho āvuso",
  "atk-s0513a35:516_2": "devadatto nillajjo anariyo evaṁ uttamaguṇadharassa sammāsambuddhassa ajātasattunā",
  "atk-s0513a35:516_3": "saddhiṁ ekato hutvā dhanuggahapayojanasilāpavijjhananāḷāgirivissajjanehi vadhāya",
  "atk-s0513a35:516_4": "upāyaṁ karotī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti",
  "atk-s0513a35:516_5": "pucchitvā ‘‘imāya nāmā’’ti vutte ‘‘na, bhikkhave, idāneva, pubbepi devadatto mayhaṁ",
  "atk-s0513a35:516_6": "vadhāya parisakki, idāni pana me tāsamattampi kātuṁ nāsakkhī’’ti vatvā atītaṁ āhari.",
  "atk-s0513a35:517_0": "Atīte bārāṇasiyaṁ brahmadatte rajjaṁ kārente eko disāpāmokkho ācariyo pañcasatānaṁ",
  "atk-s0513a35:517_1": "māṇavakānaṁ sippaṁ vācento ekadivasaṁ cintesi ‘‘mayhaṁ idha vasantassa palibodho",
  "atk-s0513a35:517_2": "hoti, māṇavakānampi sippaṁ na niṭṭhāti, himavantapadese araññāyatanaṁ pavisitvā tattha",
  "atk-s0513a35:517_3": "vasanto vācessāmī’’ti. So māṇavakānaṁ kathetvā tilataṇḍulatelavatthādīni gāhāpetvā",
  "atk-s0513a35:517_4": "araññaṁ pavisitvā maggato avidūre ṭhāne paṇṇasālaṁ kāretvā nivāsaṁ kappesi, māṇavāpi",
  "atk-s0513a35:517_5": "attano paṇṇasālaṁ kariṁsu. Māṇavakānaṁ ñātakā telataṇḍulādīni pesenti. Raṭṭhavāsinopi",
  "atk-s0513a35:517_6": "‘‘disāpāmokkho ācariyo kira araññe asukaṭṭhāne nāma vasanto sippaṁ uggaṇhāpetī’’ti",
  "atk-s0513a35:517_7": "tassa taṇḍulādīni abhiharanti, kantārappaṭipannāpi denti, aññataropi puriso khīrapānatthāya",
  "atk-s0513a35:517_8": "savacchaṁ dhenuṁ adāsi. Ācariyassa paṇṇasālāya santike dvīhi potakehi saddhiṁ ekā",
  "atk-s0513a35:517_9": "godhā vasati, sīhabyagghāpissa upaṭṭhānaṁ āgacchanti. Eko tittiropi tattha nibaddhavāso",
  "atk-s0513a35:517_10": "ahosi. So ācariyassa māṇavānaṁ mante vācentassa saddaṁ sutvā tayopi vede uggaṇhi.",
  "atk-s0513a35:517_11": "Māṇavā tena saddhiṁ ativissāsikā ahesuṁ.",
  "atk-s0513a35:518_0": "Aparabhāge māṇavesu nipphattiṁ appattesuyeva ācariyo kālamakāsi. Māṇavā tassa sarīraṁ",
  "atk-s0513a35:518_1": "jhāpetvā vālukāya thūpaṁ katvā nānāpupphehi pūjetvā rodanti paridevanti. Atha ne",
  "atk-s0513a35:518_2": "tittiro ‘‘kasmā rodathā’’ti āha. ‘‘Ācariyo no sippe aniṭṭhiteyeva kālakato, tasmā",
  "atk-s0513a35:518_3": "rodāmā’’ti. ‘‘Evaṁ sante mā socittha, ahaṁ vo sippaṁ vācessāmī’’ti. ‘‘Tvaṁ kathaṁ",
  "atk-s0513a35:518_4": "jānāsī’’ti? ‘‘Ahaṁ ācariye tumhākaṁ vācente saddaṁ sutvā tayo vede paguṇe akāsinti.",
  "atk-s0513a35:518_5": "Tena hi attano paguṇabhāvaṁ amhe jānāpehī’’ti. Tittiro ‘‘tena hi suṇāthā’’ti tesaṁ",
  "atk-s0513a35:518_6": "gaṇṭhiṭṭhānameva pabbatamatthakā nadiṁ otaranto viya osāresi. Māṇavā haṭṭhatuṭṭhā",
  "atk-s0513a35:518_7": "hutvā tittirapaṇḍitassa santike sippaṁ paṭṭhapesuṁ. Sopi disāpāmokkhācariyassa ṭhāne",
  "atk-s0513a35:518_8": "ṭhatvā tesaṁ sippaṁ vācesi. Māṇavā tassa suvaṇṇapañjaraṁ karitvā upari vitānaṁ bandhitvā",
  "atk-s0513a35:518_9": "suvaṇṇataṭṭake madhulājādīni upaharantā nānāvaṇṇehi pupphehi pūjentā mahantaṁ sakkāraṁ",
  "atk-s0513a35:518_10": "kariṁsu. ‘‘Tittiro kira araññāyatane pañcasate māṇavake mantaṁ vācetī’’ti sakalajambudīpe pākaṭo ahosi.",
  "atk-s0513a35:519_0": "Tadā jambudīpe giraggasamajjasadisaṁ mahantaṁ chaṇaṁ ghosayiṁsu. Māṇavānaṁ mātāpitaro",
  "atk-s0513a35:519_1": "‘‘chaṇadassanatthāya āgacchantū’’ti pesesuṁ. Māṇavā tittirassa ārocetvā tittirapaṇḍitaṁ",
  "atk-s0513a35:519_2": "sabbañca assamapadaṁ godhaṁ paṭicchāpetvā attano attano nagarameva agamiṁsu. Tadā",
  "atk-s0513a35:519_3": "eko nikkāruṇiko duṭṭhatāpaso tattha tattha vicaranto taṁ ṭhānaṁ sampāpuṇi. Godhā",
  "atk-s0513a35:519_4": "taṁ disvā paṭisanthāraṁ katvā ‘‘asukaṭṭhāne taṇḍulā, asukaṭṭhāne telādīni atthi,",
  "atk-s0513a35:519_5": "bhattaṁ pacitvā bhuñjāhī’’ti vatvā gocaratthāya gatā. Tāpaso pātova bhattaṁ pacitvā",
  "atk-s0513a35:519_6": "dve godhāputtake māretvā khādi, divā tittirapaṇḍitañca vacchakañca māretvā khādi,",
  "atk-s0513a35:519_7": "sāyaṁ dhenuṁ āgacchantaṁ disvā tampi māretvā maṁsaṁ khāditvā rukkhamūle nipajjitvā",
  "atk-s0513a35:519_8": "ghurughurāyanto niddaṁ okkami. Godhā sāyaṁ āgantvā puttake apassantī upadhārayamānā",
  "atk-s0513a35:519_9": "vicari. Rukkhadevatā godhaṁ puttake adisvā kampamānaṁ oloketvā khandhaviṭapabbhantare",
  "atk-s0513a35:519_10": "dibbānubhāvena ṭhatvā ‘‘godhe mā kampi, iminā pāpapurisena tava puttakā ca tittiro",
  "atk-s0513a35:519_11": "ca vaccho ca dhenu ca māritā, gīvāya naṁ ḍaṁsitvā jīvitakkhayaṁ pāpehī’’ti sallapantī",
  "atk-s0513a35:519_12": "paṭhamaṁ gāthamāha –",
  "atk-s0513a35:520": "105.",
  "atk-s0513a35:521": " ‘‘Yo te puttake akhādi, dinnabhatto adūsake;",
  "atk-s0513a35:522": "Tasmiṁ dāṭhaṁ nipātehi, mā te muccittha jīvato’’ti.",
  "atk-s0513a35:523_0": "Tattha dinnabhattoti bhattaṁ pacitvā bhuñjāhīti tayā dinnabhatto. Adūsaketi niddose",
  "atk-s0513a35:523_1": "niraparādhe. Tasmiṁ dāṭhaṁ nipātehīti tasmiṁ pāpapurise catassopi dāṭhā nipātehīti",
  "atk-s0513a35:523_2": "adhippāyo. Mā te muccittha jīvatoti jīvanto sajīvo hutvā tava hatthato eso pāpadhammo",
  "atk-s0513a35:523_3": "mā muccittha, mokkhaṁ mā labhatu, jīvitakkhayaṁ pāpehīti attho.",
  "atk-s0513a35:524": "Tato godhā dve gāthā abhāsi –",
  "atk-s0513a35:525": "106.",
  "atk-s0513a35:526": " ‘‘Ākiṇṇaluddo puriso, dhāticelaṁva makkhito;",
  "atk-s0513a35:527": "Padesaṁ taṁ na passāmi, yattha dāṭhaṁ nipātaye.",
  "atk-s0513a35:528": "107.",
  "atk-s0513a35:529": " ‘‘Akataññussa posassa, niccaṁ vivaradassino;",
  "atk-s0513a35:530": "Sabbaṁ ce pathaviṁ dajjā, neva naṁ abhirādhaye’’ti.",
  "atk-s0513a35:531_0": "Tattha ākiṇṇaluddoti gāḷhaluddo. Vivaradassinoti chiddaṁ otāraṁ pariyesantassa. Neva",
  "atk-s0513a35:531_1": "naṁ abhirādhayeti evarūpaṁ puggalaṁ sakalapathaviṁ dentopi tosetuṁ na sakkuṇeyya,",
  "atk-s0513a35:531_2": "kimaṅgaṁ panāhaṁ bhattamattadāyikāti dasseti.",
  "atk-s0513a35:532_0": "Godhā evaṁ vatvā ‘‘ayaṁ pabujjhitvā mampi khādeyyā’’ti attano jīvitaṁ rakkhamānā",
  "atk-s0513a35:532_1": "palāyi. Tepi pana sīhabyagghā tittirassa sahāyakāva, kadāci te āgantvā tittiraṁ passanti,",
  "atk-s0513a35:532_2": "kadāci so gantvā tesaṁ dhammaṁ desetvā āgacchati, tasmiṁ pana divase sīho byagghaṁ",
  "atk-s0513a35:532_3": "āha – ‘‘samma, ciraṁ diṭṭho no tittiro, ajja sattaṭṭhadivasā honti, gaccha, tāvassa",
  "atk-s0513a35:532_4": "pavattiṁ ñatvā ehī’’ti. Byaggho ‘‘sādhū’’ti sampaṭicchitvā godhāya palāyanakāle taṁ",
  "atk-s0513a35:532_5": "ṭhānaṁ patvā taṁ pāpapurisaṁ niddāyantaṁ passi. Tassa jaṭantare tittirapaṇḍitassa",
  "atk-s0513a35:532_6": "lomāni paññāyanti, dhenuyā ca vacchakassa ca aṭṭhīni paññāyanti. Byaggharājā taṁ",
  "atk-s0513a35:532_7": "sabbaṁ disvā suvaṇṇapañjare ca tittirapaṇḍitaṁ adisvā ‘‘iminā pāpapurisena ete māritā",
  "atk-s0513a35:532_8": "bhavissantī’’ti taṁ pādena paharitvā uṭṭhāpesi. Sopi taṁ disvā bhītatasito ahosi.",
  "atk-s0513a35:532_9": "Atha naṁ byaggho ‘‘tvaṁ ete māretvā khādasī’’ti pucchi. ‘‘Neva māremi, na khādāmī’’ti.",
  "atk-s0513a35:532_10": "‘‘Pāpadhamma tayi amārente añño ko māressati, kathehi tāva kāraṇaṁ, akathentassa",
  "atk-s0513a35:532_11": "jīvitaṁ te natthī’’ti. So maraṇabhayabhīto ‘‘āma, sāmi, godhāputtake ca vacchakañca",
  "atk-s0513a35:532_12": "dhenuñca māretvā khādāmi, tittiraṁ pana na māremī’’tiāha. So tassa bahuṁ kathentassapi",
  "atk-s0513a35:532_13": "asaddahitvā ‘‘tvaṁ kuto āgatosī’’ti pucchitvā ‘‘sāmi, kaliṅgaraṭṭhato vāṇijakānaṁ",
  "atk-s0513a35:532_14": "bhaṇḍaṁ vahanto jīvikahetu idañcidañca kammaṁ katvā idānimhi idhāgato’’ti tena sabbasmiṁ",
  "atk-s0513a35:532_15": "attanā katakamme kathite ‘‘pāpadhamma tayi tittiraṁ amārente añño ko māressati, ehi",
  "atk-s0513a35:532_16": "sīhassa migarañño santikaṁ taṁ nessāmī’’ti taṁ purato katvā tāsento agamāsi. Sīharājā",
  "atk-s0513a35:532_17": "taṁ ānentaṁ byagghaṁ pucchanto catutthaṁ gāthamāha –",
  "atk-s0513a35:533": "108.",
  "atk-s0513a35:534": " ‘‘Kiṁ nu subāhu taramānarūpo, paccāgatosi saha māṇavena;",
  "atk-s0513a35:535": "Kiṁ kiccamatthaṁ idhamatthi tuyhaṁ, akkhāhi me pucchito etamattha’’nti.",
  "atk-s0513a35:536_0": "Tattha subāhūti byagghaṁ nāmenālapati. Byagghassa hi purimakāyo manāpo hoti, tena",
  "atk-s0513a35:536_1": "taṁ evamāha. Kiṁ kiccamatthaṁ idhamatthi tuyhanti kiṁ karaṇīyaṁ atthasaññitaṁ iminā",
  "atk-s0513a35:536_2": "māṇavena idha atthi. ‘‘Tuyhaṁ kiṁ kiccamattha’’ntipi pāṭho, ayamevattho.",
  "atk-s0513a35:537": "Taṁ sutvā byaggho pañcamaṁ gāthamāha –",
  "atk-s0513a35:538": "109.",
  "atk-s0513a35:539": " ‘‘Yo te sakhā daddaro sādhurūpo, tassa vadhaṁ parisaṅkāmi ajja;",
  "atk-s0513a35:540": "Purisassa kammāyatanāni sutvā, nāhaṁ sukhiṁ daddaraṁ ajja maññe’’ti.",
  "atk-s0513a35:541": "Tattha daddaroti tittiro. Tassa vadhanti tassa tittirapaṇḍitassa imamhā purisamhā ajja vadhaṁ parisaṅkāmi. Nāhaṁ sukhinti ahaṁ ajja daddaraṁ sukhiṁ arogaṁ na maññāmi.",
  "atk-s0513a35:542": "Atha naṁ sīho chaṭṭhaṁ gāthamāha –",
  "atk-s0513a35:543": "110.",
  "atk-s0513a35:544": " ‘‘Kānissa kammāyatanāni assu, purisassa vuttisamodhānatāya;",
  "atk-s0513a35:545": "Kaṁ vā paṭiññaṁ purisassa sutvā, parisaṅkasi daddaraṁ māṇavenā’’ti.",
  "atk-s0513a35:546_0": "Tattha assūti assosi. Vuttisamodhānatāyāti jīvitavuttisamodhānatāya, kāni nāma iminā",
  "atk-s0513a35:546_1": "attano kammāni tuyhaṁ kathitānīti attho. Māṇavenāti kiṁ sutvā iminā māṇavena māritaṁ parisaṅkasi.",
  "atk-s0513a35:547": "Athassa kathento byaggharājā sesagāthā abhāsi –",
  "atk-s0513a35:548": "111.",
  "atk-s0513a35:549": " ‘‘Ciṇṇā kaliṅgā caritā vaṇijjā, vettācaro saṅkupathopi ciṇṇo;",
  "atk-s0513a35:550": "Naṭehi ciṇṇaṁ saha vākurehi, daṇḍena yuddhampi samajjamajjhe.",
  "atk-s0513a35:551": "112.",
  "atk-s0513a35:552": " ‘‘Baddhā kulīkā mitamāḷakena, akkhā jitā saṁyamo abbhatīto;",
  "atk-s0513a35:553": "Abbāhitaṁ pubbakaṁ aḍḍharattaṁ, hatthā daḍḍhā piṇḍapaṭiggahena.",
  "atk-s0513a35:554": "113.",
  "atk-s0513a35:555": " ‘‘Tānissa kammāyatanāni assu, purisassa vuttisamodhānatāya;",
  "atk-s0513a35:556": "Yathā ayaṁ dissati lomapiṇḍo, gāvo hatā kiṁ pana daddarassā’’ti.",
  "atk-s0513a35:557_0": "Tattha ciṇṇā kaliṅgāti vāṇijakānaṁ bhaṇḍaṁ vahantena kira tena kaliṅgaraṭṭhe ciṇṇā.",
  "atk-s0513a35:557_1": "Caritā vaṇijjāti vaṇijjāpi tena katā. Vettācaroti vettehi sañcaritabbo. Saṅkupathopi",
  "atk-s0513a35:557_2": "ciṇṇoti khāṇukamaggopi valañjito. Naṭehīti jīvikahetuyeva naṭehipi saddhiṁ. Ciṇṇaṁ",
  "atk-s0513a35:557_3": "saha vākurehīti vākuraṁ vahantena vākurehi saddhiṁ caritaṁ. Daṇḍena yuddhanti daṇḍena",
  "atk-s0513a35:557_4": "yuddhampi kira tena yujjhitaṁ.",
  "atk-s0513a35:558_0": "Baddhā kulīkāti sakuṇikāpi kira tena baddhā. Mitamāḷakenāti dhaññamāpakakammampi",
  "atk-s0513a35:558_1": "kira tena kataṁ. Akkhā jitāti akkhadhuttānaṁ veyyāvaccaṁ karontena akkhā haṭā. Saṁyamo",
  "atk-s0513a35:558_2": "abbhatītoti jīvitavuttiṁ nissāya pabbajanteneva sīlasaṁyamo atikkanto. Abbāhitanti",
  "atk-s0513a35:558_3": "apaggharaṇaṁ kataṁ. Pubbakanti lohitaṁ. Idaṁ vuttaṁ hoti – iminā kira jīvikaṁ nissāya",
  "atk-s0513a35:558_4": "rājāparādhikānaṁ hatthapāde chinditvā te ānetvā sālāya nipajjāpetvā vaṇamukhehi paggharantaṁ",
  "atk-s0513a35:558_5": "lohitaṁ aḍḍharattasamaye tattha gantvā kuṇḍakadhūmaṁ datvā ṭhapitanti. Hatthā daḍḍhāti",
  "atk-s0513a35:558_6": "ājīvikapabbajjaṁ pabbajitakāle uṇhapiṇḍapātapaṭiggahaṇe hatthāpi kirassa daḍḍhā.",
  "atk-s0513a35:559_0": "Tānissa kammāyatanānīti tāni assa kammāni. Assūti assosiṁ. Yathā ayanti yathā esa",
  "atk-s0513a35:559_1": "etassa jaṭantare tittiralomapiṇḍopi dissati, iminā kāraṇena veditabbametaṁ ‘‘eteneva",
  "atk-s0513a35:559_2": "so mārito’’ti. Gāvo hatā kiṁ pana daddarassāti gāvopi etena hatā, daddarassa pana",
  "atk-s0513a35:559_3": "kiṁ na hanitabbaṁ, kasmā esa taṁ na māressatīti.",
  "atk-s0513a35:560_0": "Sīho taṁ purisaṁ pucchi ‘‘mārito te tittirapaṇḍito’’ti? ‘‘Āma, sāmī’’ti. Athassa",
  "atk-s0513a35:560_1": "saccavacanaṁ sutvā sīho taṁ vissajjetukāmo ahosi. Byaggharājā pana ‘‘māretabbayuttako",
  "atk-s0513a35:560_2": "eso’’ti vatvā tattheva naṁ dāṭhāhi paharitvā māretvā āvāṭaṁ khaṇitvā pakkhipi. Māṇavā",
  "atk-s0513a35:560_3": "āgantvā tittirapaṇḍikaṁ adisvā roditvā paridevitvā nivattiṁsu.",
  "atk-s0513a35:561_0": "Satthā imaṁ dhammadesanaṁ āharitvā ‘‘evaṁ, bhikkhave, devadatto pubbepi mayhaṁ vadhāya",
  "atk-s0513a35:561_1": "parisakkī’’ti vatvā jātakaṁ samodhānesi – ‘‘tadā kūṭajaṭilo devadatto ahosi, godhā",
  "atk-s0513a35:561_2": "uppalavaṇṇā, byaggho moggallāno, sīho sāriputto, disāpāmokkho ācariyo mahākassapo,",
  "atk-s0513a35:561_3": "tittirapaṇḍito pana ahameva ahosi’’nti.",
  "atk-s0513a35:562": "Daddarajātakavaṇṇanā dvādasamā.",
  "atk-s0513a35:563": "Jātakuddānaṁ –",
  "atk-s0513a35:564": "Gijjhakosambī suvañca, cūḷasūvaṁ harittacaṁ;",
  "atk-s0513a35:565": "Kusalaṁ lomakassapaṁ, cakkavākaṁ haliddi ca.",
  "atk-s0513a35:566": "Samuggaṁ pūtimaṁsañca, daddarañceva dvādasa;",
  "atk-s0513a35:567": "Jātake navanipāte, gīyiṁsu gītikārakā.",
  "atk-s0513a35:568": "Navakanipātavaṇṇanā niṭṭhitā.",
  "atk-s0513a35:569": "(Tatiyo bhāgo niṭṭhito.)"
}