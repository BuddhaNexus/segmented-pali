{
  "tika-s0402t5:0": "(6) 1. Puggalavaggavaṇṇanā",
  "tika-s0402t5:1_0": "53. Dutiyapaṇṇāsakassa paṭhame hitaggahaṇena mettā vuttā hoti, na karuṇā, anukampāgahaṇena",
  "tika-s0402t5:1_1": "pana karuṇāti cakkavattinā saddhiṁ gahitattā ‘‘lokānukampāyā’’ti na vuttaṁ. Nippariyāyato",
  "tika-s0402t5:1_2": "lokānukampā nāma sammāsambuddhādhīnāti. Dveti manussadevasampattivasena dve sampattiyo.",
  "tika-s0402t5:1_3": "Tā dve, nibbānasampatti cāti tisso.",
  "tika-s0402t5:2": "54. Dutiye bahuso loke na ciṇṇā na pavattā manussāti āciṇṇamanussā. Kadācideva hi nesaṁ loke nibbatti abhūtapubbā bhūtāti abbhutamanussā.",
  "tika-s0402t5:3": "55. Tatiye dasasu cakkavāḷasahassesu anutāpaṁ karoti tassa ekabuddhakhettabhāvato.",
  "tika-s0402t5:4": "56. Catutthe thūpassa yuttāti dhātuyo pakkhipitvā thūpakaraṇassa yuttā.",
  "tika-s0402t5:5": "57. Pañcame attano ānubhāvenāti sayambhuñāṇena. Buddhāti buddhavanto.",
  "tika-s0402t5:6_0": "58. Chaṭṭhe pahīnattā na bhāyatīti attasinehābhāvato na bhāyati. Sakkāyadiṭṭhiggahaṇañcettha",
  "tika-s0402t5:6_1": "nidassanamattaṁ, attasinehassa paṭighassa tadekaṭṭhasammohassa ca vasena bhāyanaṁ",
  "tika-s0402t5:6_2": "hotīti tesampi pahīnattā na bhāyati, aññathā sotāpannādīnaṁ abhayena bhavitabbaṁ",
  "tika-s0402t5:6_3": "siyā. Sakkāyadiṭṭhiyā balavattāti ettha ahaṁkārasammohanatādīnampi balavattāti vattabbaṁ.",
  "tika-s0402t5:7": "59. Sattame assājānīyoti likhanti, usabhājānīyoti pana pāṭhoti.",
  "tika-s0402t5:8_0": "61. Navame tatthāti antarāpaṇe. Ekoti dvīsu kinnaresu eko. Ambilikāphalañca addasāti",
  "tika-s0402t5:8_1": "ānetvā sambandho. Ambilikāphalanti tintiṇīphalanti vadanti, caturambilanti apare.",
  "tika-s0402t5:8_2": "Dve attheti pāḷiyaṁ vutte dve atthe.",
  "tika-s0402t5:9": "62. Dasame yathāāraddhe kicce vattamāne antarā eva paṭigamanaṁ paṭivānaṁ, natthi etassa paṭivānanti appaṭivāno. Tattha asaṁkocappatto. Tenāha ‘‘anukkaṇṭhito’’tiādi.",
  "tika-s0402t5:10_0": "63. Ekādasame sannivāsanti sahavāsaṁ. Yathā asappurisā saha vasantā aññamaññaṁ agāravena",
  "tika-s0402t5:10_1": "anādariyaṁ karonti, tappaṭikkhepena sappurisānaṁ sagāravappaṭipattidassanaparamidaṁ suttaṁ daṭṭhabbaṁ.",
  "tika-s0402t5:11_0": "64. Dvādasame dvīsupi pakkhesūti vivādāpannānaṁ bhikkhūnaṁ dvīsupi pakkhesu. Saṁsaramānāti",
  "tika-s0402t5:11_1": "pavattamānā. Diṭṭhipaḷāsoti diṭṭhisannissayo paḷāso yugaggāho. Āghātentoti āhananto",
  "tika-s0402t5:11_2": "bādhento. Anabhirādhanavasenāti yassa uppajjati, tassa tadaññesañca atthassa anabhirādhanavasena.",
  "tika-s0402t5:11_3": "Sabbampetanti vacīsaṁsāroti sabbampetaṁ. Attano citte parisāya ca citteti ānetvā sambandho.",
  "tika-s0402t5:12": "Puggalavaggavaṇṇanā niṭṭhitā."
}