{
  "atk-abh03a23:0": "8. Aṭṭhamavaggo",
  "atk-abh03a23:1": "1. Chagatikathāvaṇṇanā",
  "atk-abh03a23:2_0": "503-504. Idāni chagatikathā nāma hoti. Tattha asurakāyena saddhiṁ chagatiyoti yesaṁ",
  "atk-abh03a23:2_1": "laddhi, seyyathāpi andhakānañceva uttarāpathakānañca; te sandhāya pucchā sakavādissa,",
  "atk-abh03a23:2_2": "paṭiññā itarassa. Atha naṁ sakavādī “pañca kho panimā, sāriputta, gatiyo”ti lomahaṁsanapariyāye",
  "atk-abh03a23:2_3": "paricchinnānaṁ gatīnaṁ vasena codetuṁ nanu pañca gatiyotiādimāha. Itaro suttavirodhabhayena",
  "atk-abh03a23:2_4": "paṭijānāti. Kasmā pana sakavādī cha gatiyo na sampaṭicchati, nanu “catūhāpāyehi ca",
  "atk-abh03a23:2_5": "vippamutto”ti ettha asurakāyopi gahitoti. Saccaṁ gahito, na panesā gati. Kasmā? Visuṁ",
  "atk-abh03a23:2_6": "abhāvato. Asurakāyasmiñhi kālakañcikā asurā petagatiyā saṅgahitā, vepacittiparisā",
  "atk-abh03a23:2_7": "devagatiyā, asurakāyoti visuṁ ekā gati nāma natthi.",
  "atk-abh03a23:3_0": "Idāni etameva atthaṁ dassetuṁ nanu kālakañcikātiādi āraddhaṁ. Tattha samānavaṇṇāti",
  "atk-abh03a23:3_1": "sadisarūpasaṇṭhānā bībhacchā virūpā duddassikā. Samānabhogāti sadisamethunasamācārā.",
  "atk-abh03a23:3_2": "Samānāhārāti sadisakheḷasiṅghāṇikapubbalohitādiāhārā. Samānāyukāti sadisaāyuparicchedā.",
  "atk-abh03a23:3_3": "Āvāhavivāhanti kaññāgahaṇañceva kaññādānañca. Sukkapakkhe samānavaṇṇāti sadisarūpasaṇṭhānā",
  "atk-abh03a23:3_4": "abhirūpā pāsādikā dassanīyā pabhāsampannā. Samānabhogāti sadisapañcakaāmaguṇabhogā.",
  "atk-abh03a23:3_5": "Samānāhārāti sadisasudhābhojanādiāhārā. Sesaṁ vuttanayameva. Nanu atthi asurakāyoti",
  "atk-abh03a23:3_6": "idaṁ asurakāyasseva sādhakaṁ. Tassa pana visuṁ gatiparicchedābhāvena na gatisādhakanti.",
  "atk-abh03a23:4": "Chagatikathāvaṇṇanā.",
  "atk-abh03a23:5": "2. Antarābhavakathāvaṇṇanā",
  "atk-abh03a23:6_0": "505. Idāni antarābhavakathā nāma hoti. Tattha yesaṁ “antarā parinibbāyī”ti suttapadaṁ",
  "atk-abh03a23:6_1": "ayoniso gahetvā “antarābhavo nāma atthi, yattha satto dibbacakkhuko viya adibbacakkhuko,",
  "atk-abh03a23:6_2": "iddhimā viya aniddhimā mātāpitisamāgamañceva utusamayañca olokayamāno sattāhaṁ vā",
  "atk-abh03a23:6_3": "atirekasattāhaṁ vā tiṭṭhatī”ti laddhi, seyyathāpi pubbaseliyānañceva sammitiyānañca;",
  "atk-abh03a23:6_4": "te sandhāya atthīti pucchā sakavādissa, laddhiyaṁ ṭhatvā paṭiññā itarassa. Atha naṁ",
  "atk-abh03a23:6_5": "ye ca bhagavatā tayo bhavā vuttā, tesaṁ vasena codetuṁ kāmabhavotiādimāha. Tatrāyaṁ",
  "atk-abh03a23:6_6": "adhippāyo – yadi te antarābhavo nāma koci bhavo atthi, tena kāmabhavādīnaṁyeva aññatarena",
  "atk-abh03a23:6_7": "bhavitabbaṁ pañcavokārabhavādinā viya, tena taṁ pucchāmi – “kiṁ te ayaṁ antarābhavo",
  "atk-abh03a23:6_8": "nāma kāmabhavo, udāhu rūpabhavo arūpabhavo vā”ti? Itaro tathā anicchanto sabbaṁ paṭikkhipati.",
  "atk-abh03a23:6_9": "Kāmabhavassa cātiādi yadi antarābhavo nāma atthi, imesaṁ bhavānaṁ antarā dvinnaṁ",
  "atk-abh03a23:6_10": "sīmānaṁ sīmantarikā viya bhaveyyāti codetuṁ āraddhaṁ. Paravādī pana tathā anicchanto",
  "atk-abh03a23:6_11": "sabbapañhe paṭikkhipati kevalaṁ laddhiyā, na sahadhammena. Teneva naṁ sakavādī ‘no",
  "atk-abh03a23:6_12": "vata re’ti paṭisedheti.",
  "atk-abh03a23:7_0": "506.Pañcamī sā yonītiādīnipi yathāparicchinnayoniādīsu so samodhānaṁ na gacchati,",
  "atk-abh03a23:7_1": "atha tena tato tato atirekena bhavitabbanti codetuṁ vuttāni. Antarābhavūpagaṁ kammanti",
  "atk-abh03a23:7_2": "yadi sopi eko bhavo, yathā kāmabhavūpagādīni kammāni atthīti satthārā vibhajitvā",
  "atk-abh03a23:7_3": "dassitāni, evaṁ tadupagenāpi kammena bhavitabbanti codanatthaṁ vuttaṁ. Yasmā pana",
  "atk-abh03a23:7_4": "parasamaye antarābhavūpagaṁ nāma pāṭiyekkaṁ kammaṁ natthi, yaṁ yaṁ bhavaṁ upapajjissati,",
  "atk-abh03a23:7_5": "tadupageneva kammena antarābhave nibbattatīti tesaṁ laddhi, tasmā ‘naheva’nti paṭikkhittaṁ.",
  "atk-abh03a23:7_6": "Atthi antarābhavūpagā sattāti puṭṭhopi kāmabhavūpagāyeva nāma teti laddhiyā paṭikkhipati.",
  "atk-abh03a23:7_7": "Jāyantītiādīni puṭṭhopi tattha jātijarāmaraṇāni ceva cutipaṭisandhiparamparañca anicchanto",
  "atk-abh03a23:7_8": "paṭikkhipati. Rūpādivasena puṭṭhopi yasmā antarābhavasattassa anidassanaṁ rūpaṁ,",
  "atk-abh03a23:7_9": "vedanādayopi aññesaṁ viya na oḷārikāti tassa laddhi, tasmā paṭikkhipati. Imināva",
  "atk-abh03a23:7_10": "kāraṇena pañcavokārabhavabhāvepi paṭikkhepo veditabbo.",
  "atk-abh03a23:8_0": "507. Idāni kāmabhavo bhavo gatītiādi bhavasaṁsandanaṁ nāma hoti. Tatrāyaṁ adhippāyo",
  "atk-abh03a23:8_1": "– yadi te antarābhavo nāma koci bhavo bhaveyya, yathā kāmabhavādīsu bhavagatiādibhedo",
  "atk-abh03a23:8_2": "labbhati, tathā tatrāpi labbhetha. Yathā vā tattha na labbhati, tathā imesupi na",
  "atk-abh03a23:8_3": "labbhetha. Samānasmiñhi bhavabhāve etesvevesa vibhāgo atthi, na itarasminti ko ettha",
  "atk-abh03a23:8_4": "visesahetūti. Itaro puna laddhimattavasena taṁ taṁ paṭijānāti ceva paṭikkhipati ca.",
  "atk-abh03a23:9_0": "508.Sabbesaññeva sattānaṁ atthi antarābhavoti puṭṭho yasmā nirayūpagaasaññasattūpagaarūpūpagānaṁ",
  "atk-abh03a23:9_1": "antarābhavaṁ na icchati, tasmā paṭikkhipati. Teneva kāraṇena paṭilome paṭijānāti.",
  "atk-abh03a23:9_2": "Ānantariyassātiādi yesaṁ so antarābhavaṁ na icchati, te tāva vibhajitvā dassetuṁ",
  "atk-abh03a23:9_3": "vuttaṁ. Taṁ sabbaṁ pāḷianusāreneva veditabbaṁ saddhiṁ suttasādhanenāti.",
  "atk-abh03a23:10": "Antarābhavakathāvaṇṇanā.",
  "atk-abh03a23:11": "3. Kāmaguṇakathāvaṇṇanā",
  "atk-abh03a23:12_0": "510. Idāni kāmaguṇakathā nāma hoti. Tattha sakasamaye tāva kāmadhātūti vatthukāmāpi",
  "atk-abh03a23:12_1": "vuccanti – kilesakāmāpi kāmabhavopi. Etesu hi vatthukāmā kamanīyaṭṭhena kāmā, sabhāvanissattasuññataṭṭhena",
  "atk-abh03a23:12_2": "dhātūti kāmadhātu. Kilesakāmā kamanīyaṭṭhena ceva kamanaṭṭhena ca kāmā, yathāvuttenevatthena",
  "atk-abh03a23:12_3": "dhātūti kāmadhātu. Kāmabhavo kamanīyaṭṭhena kamanaṭṭhena vatthukāmapavattidesaṭṭhenāti",
  "atk-abh03a23:12_4": "tīhi kāraṇehi kāmo, yathāvuttenevatthena dhātūti kāmadhātu. Parasamaye pana – “pañcime,",
  "atk-abh03a23:12_5": "bhikkhave, kāmaguṇā”ti vacanamattaṁ nissāya pañceva kāmaguṇā kāmadhātūti gahitaṁ.",
  "atk-abh03a23:12_6": "Tasmā yesaṁ ayaṁ laddhi, seyyathāpi etarahi pubbaseliyānaṁ; te sandhāya kāmadhātunānattaṁ",
  "atk-abh03a23:12_7": "bodhetuṁ pañcevāti pucchā sakavādissa, laddhivasena paṭiññā itarassa. Nanu atthītiādi",
  "atk-abh03a23:12_8": "kilesakāmadassanatthaṁ vuttaṁ. Tattha tappaṭisaṁyuttoti kāmaguṇapaṭisaṁyutto, kāmaguṇārammaṇoti",
  "atk-abh03a23:12_9": "attho. No ca vata re vattabbe pañcevāti imesu tappaṭisaṁyuttachandādīsu sati pañceva",
  "atk-abh03a23:12_10": "kāmaguṇā kāmadhātūti na vattabbaṁ. Etepi hi chandādayo kamanīyaṭṭhena kāmā ca dhātu",
  "atk-abh03a23:12_11": "cātipi kāmadhātu. Kamanaṭṭhena kāmasaṅkhātā dhātūtipi kāmadhātūti attho.",
  "atk-abh03a23:13_0": "Manussānaṁ cakkhuntiādi vatthukāmadassanatthaṁ vuttaṁ. Tattha paravādī channampi",
  "atk-abh03a23:13_1": "āyatanānaṁ vatthukāmabhāvena nakāmadhātubhāvaṁ paṭikkhipitvā puna manoti puṭṭho mahaggatalokuttaraṁ",
  "atk-abh03a23:13_2": "sandhāya nakāmadhātubhāvaṁ paṭijānāti. Yasmā pana sabbopi tebhūmakamano kāmadhātuyeva,",
  "atk-abh03a23:13_3": "tasmā naṁ sakavādī suttena niggaṇhāti.",
  "atk-abh03a23:14_0": "511.Kāmaguṇābhavotiādi bhavassa kāmadhātubhāvadassanatthaṁ vuttaṁ. Yasmā pana kāmaguṇamatte",
  "atk-abh03a23:14_1": "bhavoti vohāro natthi, tasmā paravādī nahevāti paṭikkhipati. Kāmaguṇūpagaṁ kammantiādi",
  "atk-abh03a23:14_2": "sabbaṁ kāmaguṇamattassa nakāmadhātubhāvadassanatthaṁ vuttaṁ. Kāmadhātusaṅkhātakāmabhavūpagameva",
  "atk-abh03a23:14_3": "hi kammaṁ atthi, kāmabhavūpagā eva ca sattā honti. Tattha jāyanti jiyanti miyanti",
  "atk-abh03a23:14_4": "cavanti upapajjanti, na kāmaguṇesūti iminā upāyena sabbattha attho veditabboti.",
  "atk-abh03a23:15": "Kāmaguṇakathāvaṇṇanā.",
  "atk-abh03a23:16": "4. Kāmakathāvaṇṇanā",
  "atk-abh03a23:17_0": "513-514. Idāni kāmakathā nāma hoti. Tattha yesaṁ “pañcime, bhikkhave, kāmaguṇā”ti",
  "atk-abh03a23:17_1": "vacanamattaṁ nissāya rūpāyatanādīni pañcevāyatanāni kāmāti laddhi, seyyathāpi pubbaseliyānaṁ;",
  "atk-abh03a23:17_2": "tesaṁ kilesakāmasseva nippariyāyena kāmabhāvaṁ dassetuṁ pañcevāti pucchā sakavādissa,",
  "atk-abh03a23:17_3": "paṭiññā itarassa. Sesamettha uttānatthamevāti.",
  "atk-abh03a23:18": "Kāmakathāvaṇṇanā.",
  "atk-abh03a23:19": "5. Rūpadhātukathāvaṇṇanā",
  "atk-abh03a23:20_0": "515-516. Idāni rūpadhātukathā nāma hoti. Tattha “rūpino dhammā rūpadhātu nāmā”ti",
  "atk-abh03a23:20_1": "yesaṁ laddhi, seyyathāpi andhakānaṁ; te sandhāya rūpinoti pucchā sakavādissa, paṭiññā",
  "atk-abh03a23:20_2": "itarassa. Atha naṁ sakavādī yasmā rūpadhātu nāma rūpabhavo, na rūpamattameva, tasmā",
  "atk-abh03a23:20_3": "tenatthena codetuṁ rūpadhātūtiādimāha. Taṁ sabbaṁ kāmaguṇakathāyaṁ vuttanayeneva",
  "atk-abh03a23:20_4": "veditabbaṁ. Sāva kāmadhātūti puṭṭho bhūmiparicchedena virodhaṁ passamāno paṭikkhipati.",
  "atk-abh03a23:20_5": "Puna daḷhaṁ katvā puṭṭho attano laddhivasena paṭijānāti. Evaṁ sante pana dvīhi bhavehi",
  "atk-abh03a23:20_6": "samannāgatatā āpajjati, tena taṁ sakavādī kāmabhavena cāti ādimāha. Itaro ekassa",
  "atk-abh03a23:20_7": "dvīhi samannāgatābhāvato paṭikkhipatīti.",
  "atk-abh03a23:21": "Rūpadhātukathāvaṇṇanā.",
  "atk-abh03a23:22": "6. Arūpadhātukathāvaṇṇanā",
  "atk-abh03a23:23_0": "517-518. Arūpadhātukathāyapi imināvupāyena attho veditabbo. Arūpadhammesu pana vedanākkhandhameva",
  "atk-abh03a23:23_1": "gahetvā vedanā bhavotiādinā nayenettha desanā katā. Tattha kiṁ te arūpino dhammāti",
  "atk-abh03a23:23_2": "saṅkhaṁ gatā vedanādīsu aññatarā hotīti evamattho daṭṭhabbo. Sesaṁ heṭṭhā vuttanayeneva veditabbanti.",
  "atk-abh03a23:24": "Arūpadhātukathāvaṇṇanā.",
  "atk-abh03a23:25": "7. Rūpadhātuyā āyatanakathāvaṇṇanā",
  "atk-abh03a23:26_0": "519. Idāni rūpadhātuyā āyatanakathā nāma hoti. Tattha yesaṁ “rūpī manomayo sabbaṅgapaccaṅgī",
  "atk-abh03a23:26_1": "ahīnindriyo”ti suttaṁ nissāya brahmakāyikānaṁ ghānādinimittānipi āyatanānevāti kappetvā",
  "atk-abh03a23:26_2": "saḷāyataniko tesaṁ attabhāvoti laddhi, seyyathāpi andhakānañceva sammitiyānañca;",
  "atk-abh03a23:26_3": "te sandhāya saḷāyatanikoti pucchā sakavādissa, laddhivasena paṭiññā itarassa. Atha",
  "atk-abh03a23:26_4": "naṁ yaṁ tattha āyatanaṁ natthi, tassa vasena codetuṁ atthi tattha ghānāyatanantiādi",
  "atk-abh03a23:26_5": "āraddhaṁ. Tato paravādī yaṁ tattha ajjhattikānaṁ tiṇṇaṁ āyatanānaṁ ghānādikaṁ saṇṭhānanimittaṁ",
  "atk-abh03a23:26_6": "tadeva āyatananti laddhiyā paṭijānāti. Bāhirānaṁ gandhāyatanādīnaṁ vasena puṭṭho",
  "atk-abh03a23:26_7": "ghānappasādādayo tattha na icchati, tasmā tesaṁ gocaraṁ paṭisedhento paṭikkhipati.",
  "atk-abh03a23:26_8": "Paṭilomapañhasaṁsandanapañhesupi imināvupāyena attho veditabbo.",
  "atk-abh03a23:27_0": "521. Atthi tattha ghānāyatanaṁ atthi gandhāyatanaṁ tena ghānena taṁ gandhaṁ ghāyatīti",
  "atk-abh03a23:27_1": "tasmiṁyeva parasamaye ekacce ācariye sandhāya vuttaṁ. Te kira tattha cha ajjhattikāni",
  "atk-abh03a23:27_2": "āyatanāni paripuṇṇāni icchanti, āyatanena ca nāma sakiccakena bhavitabbanti tehi",
  "atk-abh03a23:27_3": "ghānādīhi te gandhādayo ghāyanti sāyanti phusantītipi icchanti. Taṁ laddhiṁ sandhāya",
  "atk-abh03a23:27_4": "paravādī āmantāti paṭijānāti.",
  "atk-abh03a23:28_0": "522.Atthitattha mūlagandhotiādīni pana puṭṭho atthibhāvaṁ sādhetuṁ asakkonto paṭikkhipati.",
  "atk-abh03a23:28_1": "Nanu atthi tatthaghānanimittantiādi saṇṭhānamattasseva sādhakaṁ, na āyatanassa, tasmā",
  "atk-abh03a23:28_2": "udāhaṭampi anudāhaṭasadisamevāti.",
  "atk-abh03a23:29": "Rūpadhātuyā āyatanakathāvaṇṇanā.",
  "atk-abh03a23:30": "8. Arūpe rūpakathāvaṇṇanā",
  "atk-abh03a23:31_0": "524-526. Idāni arūpe rūpakathā nāma hoti. Tattha yesaṁ “viññāṇapaccayā nāmarūpa”nti",
  "atk-abh03a23:31_1": "vacanato āruppabhavepi oḷārikarūpā nissaṭaṁ sukhumarūpaṁ atthīti laddhi, seyyathāpi",
  "atk-abh03a23:31_2": "andhakānaṁ; te sandhāya atthi rūpanti pucchā sakavādissa, paṭiññā itarassa. Sesamettha uttānatthamevāti.",
  "atk-abh03a23:32": "Arūpe rūpakathāvaṇṇanā.",
  "atk-abh03a23:33": "9. Rūpaṁ kammantikathāvaṇṇanā",
  "atk-abh03a23:34_0": "527-537. Idāni rūpaṁ kammantikathā nāma hoti. Tattha yesaṁ kāyavacīviññattisaṅkhātaṁ",
  "atk-abh03a23:34_1": "rūpameva kāyakammaṁ vacīkammaṁ nāma, tañca kusalasamuṭṭhānaṁ kusalaṁ, akusalasamuṭṭhānaṁ",
  "atk-abh03a23:34_2": "akusalanti laddhi, seyyathāpi mahisāsakānañceva sammitiyānañca; te sandhāya kusalena",
  "atk-abh03a23:34_3": "cittena samuṭṭhitanti pucchā sakavādissa, paṭiññā itarassa. Atha naṁ sace taṁ kusalaṁ,",
  "atk-abh03a23:34_4": "yvāyaṁ sārammaṇādibhedo kusalassa labbhati, atthi te so tassāti codetuṁ sārammaṇantiādi",
  "atk-abh03a23:34_5": "āraddhaṁ. Tattha patthanā paṇidhīti cetanāyevetaṁ vevacanaṁ. Kusalacetanāyeva hi",
  "atk-abh03a23:34_6": "pakappayamānā patthanāti. Pakappanavasena ṭhitattā paṇidhīti ca vuccati. Parato pana",
  "atk-abh03a23:34_7": "kusalena cittena samuṭṭhitā vedanā saññā cetanā saddhātiādīsu vedanādīnaññeva cettha",
  "atk-abh03a23:34_8": "patthanā paṇidhīti labbhati, na cetanāya. Kasmā? Dvinnaṁ cetanānaṁ ekato abhāvā,",
  "atk-abh03a23:34_9": "sotapatitattā pana evaṁ tanti gatāti veditabbā. Rūpāyatanantiādi purimavāre “sabbantaṁ",
  "atk-abh03a23:34_10": "kusala”nti saṁkhittassa pabhedadassanatthaṁ vuttaṁ. Sesā saṁsandananayā, vacīkammakathā",
  "atk-abh03a23:34_11": "“akusalena cittena samuṭṭhita”ntiādividhānañca sabbaṁ pāḷianusāreneva veditabbaṁ.",
  "atk-abh03a23:34_12": "Asucīti panettha sukkaṁ adhippetaṁ. Suttasādhanaṁ uttānatthameva.",
  "atk-abh03a23:35": "Rūpaṁ kammantikathāvaṇṇanā.",
  "atk-abh03a23:36": "10. Jīvitindriyakathāvaṇṇanā",
  "atk-abh03a23:37_0": "540. Idāni jīvitindriyakathā nāma hoti. Tattha yesaṁ jīvitindriyaṁ nāma cittavippayutto",
  "atk-abh03a23:37_1": "arūpadhammo, tasmā rūpajīvitindriyaṁ natthīti laddhi, seyyathāpi pubbaseliyānañceva",
  "atk-abh03a23:37_2": "sammitiyānañca; te sandhāya pucchā sakavādissa, paṭiññā itarassa. Natthi rūpīnaṁ",
  "atk-abh03a23:37_3": "dhammānaṁ āyūti pañhe upādinnarūpānampi tiṇakaṭṭhādīnampi santānavasena pavattimeva",
  "atk-abh03a23:37_4": "āyu ṭhiti yapanā yāpanā iriyanā vattanā pālanāti icchati, tasmā paṭikkhipati. Atthīti",
  "atk-abh03a23:37_5": "pañhepi iminā kāraṇena paṭijānāti. Atthi arūpajīvitindriyanti pañhe arūpadhammānaṁ",
  "atk-abh03a23:37_6": "cittavippayuttaṁ jīvitindriyasantānaṁ nāma atthīti icchati, tasmā paṭijānāti.",
  "atk-abh03a23:38": "541.Rūpīnaṁ dhammānaṁ āyu arūpajīvitindriyanti pañhe sattasantāne rūpino vā hontu arūpino vā, sabbesaṁ cittavippayuttaṁ arūpajīvitindriyameva icchati, tasmā paṭijānāti.",
  "atk-abh03a23:39_0": "542. Nirodhasamāpannapañhesupi cittavippayuttaṁ arūpajīvitameva sandhāya paṭikkhipati",
  "atk-abh03a23:39_1": "ca paṭijānāti ca. Sakavādī pana taṁ asampaṭicchanto yaṁ arūpapavatte asati atthi,",
  "atk-abh03a23:39_2": "rūpena tena bhavitabbanti codetuṁ hañcītiādimāha. Saṅkhārakkhandhapañhe phassādisaṅkhārakkhandhaṁ",
  "atk-abh03a23:39_3": "sandhāya paṭikkhipati, kāyakammādisaṅkhārakkhandhaṁ sandhāya paṭijānāti. Kāyaviññatti",
  "atk-abh03a23:39_4": "vacīviññatti sammāvācā sammākammanto jīvitindriyanti evamādayopi dhammā saṅkhārakkhandhapariyāpannātissa",
  "atk-abh03a23:39_5": "laddhi. Sakavādī pana taṁ asampaṭicchanto yadi niruddhepi arūpapavatte saṅkhārakkhandho",
  "atk-abh03a23:39_6": "atthi, catunnampi khandhānaṁ atthitā hotūti codetuṁ atthi vedanākkhandhoti ādimāha.",
  "atk-abh03a23:39_7": "Itaro antosamāpattiṁ sandhāya paṭikkhipati, samāpajjantassa ca vuṭṭhahantassa ca",
  "atk-abh03a23:39_8": "pubbāparabhāgaṁ sandhāya paṭijānāti.",
  "atk-abh03a23:40_0": "543. Asaññasattavārepi eseva nayo. Tassa hi laddhiyā asaññasattānaṁ paṭisandhikāle",
  "atk-abh03a23:40_1": "cittaṁ uppajjitvā nirujjhati, tena saha cittavippayuttaarūpajīvitindriyaṁ uppajjitvā",
  "atk-abh03a23:40_2": "yāvatāyukaṁ pavattati. Tasmā tesaṁ jīvitindriyaṁ natthīti puṭṭho paṭikkhipati, atthīti",
  "atk-abh03a23:40_3": "puṭṭho paṭijānāti. Vedanākkhandhādayopi tesaṁ pavattivasena paṭikkhipati, cutipaṭisandhivasena",
  "atk-abh03a23:40_4": "paṭijānāti. Sakavādī pana taṁ anicchanto “sace tattha ekakkhaṇepi vedanādayo atthi,",
  "atk-abh03a23:40_5": "pañcavokārabhavattaṁ pāpuṇātī”ti codetuṁ pañcavokārabhavoti āha. Itaro suttavirodhabhayā paṭikkhipati.",
  "atk-abh03a23:41_0": "544-545.Ekadesaṁ bhijjatīti pañhe sampayuttaṁ bhijjati, vippayuttaṁ tiṭṭhatīti tassa",
  "atk-abh03a23:41_1": "laddhi, tasmā paṭijānāti. Dve jīvitindriyānīti pucchā paravādissa, paṭiññā sakavādissa.",
  "atk-abh03a23:41_2": "Rūpārūpavasena hi dve jīvitindriyāni, tehiyeva satto jīvati, tesaṁ bhaṅgena maratīti",
  "atk-abh03a23:41_3": "vuccati. Cutikkhaṇasmiñhi dvepi jīvitāni saheva bhijjanti.",
  "atk-abh03a23:42": "Jīvitindriyakathāvaṇṇanā.",
  "atk-abh03a23:43": "11. Kammahetukathāvaṇṇanā",
  "atk-abh03a23:44_0": "546. Idāni kammahetukathā nāma hoti. Tattha yena arahatā purimabhave arahā abbhācikkhitapubbo,",
  "atk-abh03a23:44_1": "so tassa kammassa hetu arahattā parihāyatīti yesaṁ laddhi, seyyathāpi pubbaseliyānañceva",
  "atk-abh03a23:44_2": "sammitiyānañca; te sandhāya kammahetūti pucchā sakavādissa, paṭiññā itarassa. Sesaṁ",
  "atk-abh03a23:44_3": "parihānikathāyaṁ vuttanayameva.",
  "atk-abh03a23:45_0": "Handa hi arahantānaṁ abbhācikkhatīti idaṁ yassa kammassa hetu parihāyati, taṁ sampaṭicchāpetuṁ",
  "atk-abh03a23:45_1": "vadati. Atha naṁ sakavādī taṁ pakkhaṁ paṭijānāpetvā “yadi evaṁ yehi arahanto na abbhācikkhitapubbā,",
  "atk-abh03a23:45_2": "te sabbe arahattaṁ pāpuṇeyyu”nti codetuṁ ye kecītiādimāha. Itaro tassa kammassa arahattaṁ",
  "atk-abh03a23:45_3": "sampāpuṇane niyāmaṁ apassanto paṭikkhipati.",
  "atk-abh03a23:46": "Kammahetukathāvaṇṇanā.",
  "atk-abh03a23:47": "Aṭṭhamo vaggo."
}