{
  "tika-s0301t1:0": "1. Devatāsaṁyuttaṁ",
  "tika-s0301t1:1": "1. Naḷavaggo",
  "tika-s0301t1:2": "1. Oghataraṇasuttavaṇṇanā",
  "tika-s0301t1:3_0": "Vibhāgavantānaṁ sabhāvavibhāvanaṁ vibhāgadassanavaseneva hotīti paṭhamaṁ tāva saṁyuttavaggasuttādivasena",
  "tika-s0301t1:3_1": "saṁyuttāgamassa vibhāgaṁ dassetuṁ “tattha saṁyuttāgamo nāmā”tiādimāha. Tattha tatthāti",
  "tika-s0301t1:3_2": "yaṁ vuttaṁ – “saṁyuttāgamavarassa atthaṁ pakāsayissāmī”ti, tasmiṁ vacane. Tatthāti",
  "tika-s0301t1:3_3": "vā “etāya aṭṭhakathāya vijānātha saṁyuttanissitaṁ attha”nti ettha yaṁ saṁyuttaggahaṇaṁ",
  "tika-s0301t1:3_4": "kataṁ, tattha. Pañca vaggā etassāti pañcavaggo. Avayavena viggaho, samudāyo samāsattho.",
  "tika-s0301t1:4_0": "Idāni taṁ ādito paṭṭhāya saṁvaṇṇetukāmo attano saṁvaṇṇanāya tassa paṭhamamahāsaṅgītiyaṁ",
  "tika-s0301t1:4_1": "nikkhittānukkameneva pavattabhāvaṁ dassetuṁ, “tassa vaggesu sagāthāvaggo ādī”tiādi",
  "tika-s0301t1:4_2": "vuttaṁ. Tattha yathāpaccayaṁ tattha tattha desitattā paññattattā ca vippakiṇṇānaṁ",
  "tika-s0301t1:4_3": "dhammavinayānaṁ saṅgahetvā gāyanaṁ kathanaṁ saṅgīti, mahāvisayattā pūjaniyattā ca",
  "tika-s0301t1:4_4": "mahatī saṅgīti mahāsaṅgīti. Paṭhamā mahāsaṅgīti paṭhamamahāsaṅgīti, tassā pavattitakālo",
  "tika-s0301t1:4_5": "paṭhamamahāsaṅgītikālo, tasmiṁ paṭhamamahāsaṅgītikāle.",
  "tika-s0301t1:5_0": "Nidadāti desanaṁ desakālādivasena aviditaṁ viditaṁ katvā nidassetīti nidānaṁ. Yo",
  "tika-s0301t1:5_1": "loke ganthassa upogghātoti vuccati, svāyamettha “evaṁ me suta”nti-ādiko gantho veditabbo,",
  "tika-s0301t1:5_2": "na pana “sanidānāhaṁ, bhikkhave, dhammaṁ desemī”tiādīsu viya attajjhāsayādidesanuppattihetu.",
  "tika-s0301t1:5_3": "Tenevāha – “evaṁ me sutanti-ādikaṁ āyasmatā ānandena paṭhamamahāsaṅgītikāle vuttaṁ",
  "tika-s0301t1:5_4": "nidānamādī”ti. Kāmañcettha yassaṁ paṭhamamahāsaṅgītiyaṁ nikkhittānukkamena saṁvaṇṇanaṁ",
  "tika-s0301t1:5_5": "kattukāmo, sā vitthārato vattabbā, sumaṅgalavilāsiniyaṁ pana attanā vitthāritattā",
  "tika-s0301t1:5_6": "tattheva gahetabbāti imissā saṁvaṇṇanāya mahattaṁ pariharanto “sā panesā”tiādimāha.",
  "tika-s0301t1:6_0": "1. Evaṁ bāhiranidāne vattabbaṁ atidisitvā idāni abbhantaranidānaṁ ādito paṭṭhāya",
  "tika-s0301t1:6_1": "saṁvaṇṇetuṁ “yaṁ paneta”ntiādi vuttaṁ. Tattha yasmā saṁvaṇṇanaṁ karontena saṁvaṇṇetabbe",
  "tika-s0301t1:6_2": "dhamme padavibhāgaṁ padatthañca dassetvā tato paraṁ piṇḍatthādidassanavasena saṁvaṇṇanā",
  "tika-s0301t1:6_3": "kātabbā, tasmā padāni tāva dassento “evanti nipātapada”nti-ādimāha. Tattha padavibhāgoti",
  "tika-s0301t1:6_4": "padānaṁ viseso, na padaviggaho. Atha vā padāni ca padavibhāgo ca padavibhāgo. Padaviggaho",
  "tika-s0301t1:6_5": "ca padavibhāgo ca padavibhāgoti vā ekasesavasena padapadaviggahā padavibhāgasaddena",
  "tika-s0301t1:6_6": "vuttāti veditabbaṁ. Tattha padaviggaho “jetassa vanaṁ jetavana”ntiādinā samāsapadesu daṭṭhabbo.",
  "tika-s0301t1:7_0": "Atthatoti padatthato. Taṁ pana padatthaṁ atthuddhārakkamena paṭhamaṁ evaṁsaddassa",
  "tika-s0301t1:7_1": "dassento “evaṁsaddo tāvā”tiādimāha. Avadhāraṇādīti ettha ādi-saddena idamatthapucchāparimāṇādiatthānaṁ",
  "tika-s0301t1:7_2": "saṅgaho daṭṭhabbo. Tathā hi “evaṁgatāni puthusippāyatanāni, evaṁvidho evamākāro”ti",
  "tika-s0301t1:7_3": "ca ādīsu idaṁ-saddassa atthe evaṁ-saddo. Gata-saddo hi pakārapariyāyo, tathā vidhākāra-saddo",
  "tika-s0301t1:7_4": "ca. Tathā hi gatavidhaākārasadde lokiyā pakāratthe vadanti. “Evaṁ su te sunhātā suvilittā",
  "tika-s0301t1:7_5": "kappitakesamassū āmuttamālābharaṇā odātavatthavasanā pañcahi kāmaguṇehi samappitā",
  "tika-s0301t1:7_6": "samaṅgībhūtā paricārenti, seyyathāpi tvaṁ etarahi sācariyakoti. No hidaṁ, bho gotamā”tiādīsu",
  "tika-s0301t1:7_7": "pucchāyaṁ, “evaṁ lahuparivattaṁ, evamāyupariyanto”ti ca ādīsu parimāṇe.",
  "tika-s0301t1:8_0": "Nanu ca “evaṁ su te sunhātā suvilittā, evamāyupariyanto”ti ettha evaṁ-saddena pucchanākāraparimāṇākārānaṁ",
  "tika-s0301t1:8_1": "vuttattā ākārattho eva evaṁ-saddoti? Na, visesasabbhāvato. Ākāramattavācako hi evaṁ-saddo,",
  "tika-s0301t1:8_2": "ākāratthoti adhippeto yathā “evaṁ byākho”tiādīsu, na pana ākāravisesavācako. Evañca",
  "tika-s0301t1:8_3": "katvā, “evaṁ jātena maccenā”tiādīni upamādīsu udāharaṇāni upapannāni honti. Tathā",
  "tika-s0301t1:8_4": "hi “yathāpi…pe… bahu”nti ? Ettha puppharāsiṭṭhāniyato manussūpapattisappurisūpanissaya-saddhammassavana-",
  "tika-s0301t1:8_5": "yonisomanasikāra-bhogasampattiādidānādipuññakiriyahetusamudāyato sobhāsugandhatādiguṇayogato",
  "tika-s0301t1:8_6": "mālāguḷasadisiyo pahūtā puññakiriyā maritabbasabhāvatāya maccena sattena kattabbāti",
  "tika-s0301t1:8_7": "jotitattā puppharāsimālāguḷāva upamā, tesaṁ upamākāro yathā-saddena aniyamato vuttoti",
  "tika-s0301t1:8_8": "“evaṁ-saddo upamākāranigamanattho”ti vatthuṁ yuttaṁ, so pana upamākāro niyamiyamāno",
  "tika-s0301t1:8_9": "atthato upamāva hotīti āha “upamāyaṁ āgato”ti. Tathā “evaṁ iminā ākārena abhikkamitabba”ntiādinā",
  "tika-s0301t1:8_10": "upadisiyamānāya samaṇasāruppāya ākappasampattiyā yo tattha upadisanākāro, so atthato",
  "tika-s0301t1:8_11": "upadeso evāti vuttaṁ, “evaṁ te…pe… upadese”ti. Tathā “evametaṁ bhagavā, evametaṁ",
  "tika-s0301t1:8_12": "sugatā”ti ettha ca bhagavatā yathāvuttamatthaṁ aviparītato jānantehi kataṁ tattha",
  "tika-s0301t1:8_13": "saṁvijjamānaguṇānaṁ pakārehi haṁsanaṁ udaggatākaraṇaṁ sampahaṁsanaṁ. Yo tattha sampahaṁsanākāroti yojetabbaṁ.",
  "tika-s0301t1:9_0": "Evamevaṁ panāyanti ettha garahaṇākāroti yojetabbaṁ, so ca garahaṇākāro vasalīti-ādikhuṁsanasaddasannidhānato",
  "tika-s0301t1:9_1": "idha evaṁ-saddena pakāsitoti viññāyati. Yathā cettha, evaṁ upamākārādayopi upamādivasena",
  "tika-s0301t1:9_2": "vuttānaṁ puppharāsiādisaddānaṁ sannidhānatoti daṭṭhabbaṁ. Evaṁ, bhanteti pana dhammassa",
  "tika-s0301t1:9_3": "sādhukaṁ savanamanasikāre sanniyojitehi bhikkhūhi attano tattha ṭhitabhāvassa paṭijānanavasena",
  "tika-s0301t1:9_4": "vuttattā ettha evaṁ-saddo “vacanasampaṭicchanattho”ti vutto. Tena evaṁ, bhanteti",
  "tika-s0301t1:9_5": "sādhu, bhante, suṭṭhu, bhanteti vuttaṁ hoti. Evañca vadehīti yathāhaṁ vadāmi, evaṁ",
  "tika-s0301t1:9_6": "samaṇaṁ ānandaṁ vadehīti yo evaṁ vadanākāro idāni vattabbo, so evaṁ-saddena nidassīyatīti",
  "tika-s0301t1:9_7": "“nidassanattho”ti vuttoti. Evaṁ noti etthāpi nesaṁ yathāvuttadhammānaṁ ahitadukkhāvahabhāve",
  "tika-s0301t1:9_8": "sanniṭṭhānajananatthaṁ anumatigahaṇavasena “saṁvattanti vā no vā, kathaṁ vo ettha",
  "tika-s0301t1:9_9": "hotī”ti pucchāya katāya “evaṁ no ettha hotī”ti vuttattā tadākārasanniṭṭhānaṁ evaṁ-saddena",
  "tika-s0301t1:9_10": "vibhāvitanti viññāyati. So pana tesaṁ dhammānaṁ ahitāya dukkhāya saṁvattanākāro niyamiyamāno",
  "tika-s0301t1:9_11": "avadhāraṇattho hotīti āha – “evaṁ no ettha hotītiādīsu avadhāraṇe”ti.",
  "tika-s0301t1:10_0": "Nānānayanipuṇanti ekattanānattaabyāpāraevaṁdhammatāsaṅkhātā, nandiyāvaṭṭatipukkhalasīhavikkīḷitaaṅkusadisālocanasaṅkhātā",
  "tika-s0301t1:10_1": "vā ādhārādibhedavasena nānāvidhā nayā nānānayā. Nayā vā pāḷigatiyo tā ca paññattianupaññattiādivasena",
  "tika-s0301t1:10_2": "saṁkilesabhāgiyādilokiyāditadubhayavomissakādivasena kusalādivasena khandhādivasena",
  "tika-s0301t1:10_3": "saṅgahādivasena samayavimuttādivasena ṭhapanādivasena kusalamūlādivasena tikappaṭṭhānādivasena",
  "tika-s0301t1:10_4": "ca nānappakārāti nānānayā, tehi nipuṇaṁ saṇhaṁ sukhumanti nānānayanipuṇaṁ. Āsayova",
  "tika-s0301t1:10_5": "ajjhāsayo, te ca sassatādibhedena tattha ca apparajakkhatādibhedena aneke, attajjhāsayādayo",
  "tika-s0301t1:10_6": "eva vā samuṭṭhānaṁ uppattihetu etassāti anekajjhāsayasamuṭṭhānaṁ. Atthabyañjanasampannanti",
  "tika-s0301t1:10_7": "atthabyañjanaparipuṇṇaṁ upanetabbābhāvato, saṅkāsanapakāsanavivaraṇavibhajanauttānīkaraṇapaññattivasena",
  "tika-s0301t1:10_8": "chahi atthapadehi akkharapadabyañjanākāraniruttiniddesavasena chahi byañjanapadehi",
  "tika-s0301t1:10_9": "ca samannāgatanti vā attho daṭṭhabbo.",
  "tika-s0301t1:11_0": "Vividhapāṭihāriyanti ettha pāṭihāriyapadassa vacanatthaṁ “paṭipakkhaharaṇato rāgādikilesāpanayanato",
  "tika-s0301t1:11_1": "pāṭihāriya”nti vadanti. Bhagavato pana paṭipakkhā rāgādayo na santi ye haritabbā,",
  "tika-s0301t1:11_2": "puthujjanānampi vigatūpakkilese aṭṭhaguṇasamannāgate citte hatapaṭipakkhe iddhividhaṁ",
  "tika-s0301t1:11_3": "pavattati, tasmā tattha pavattavohārena ca na sakkā idha “pāṭihāriya”nti vattuṁ.",
  "tika-s0301t1:11_4": "Sace pana mahākāruṇikassa bhagavato veneyyagatā ca kilesā paṭipakkhā, tesaṁ haraṇato",
  "tika-s0301t1:11_5": "“pāṭihāriya”nti vuttaṁ, evaṁ sati yuttametaṁ. Atha vā bhagavato ca sāsanassa ca paṭipakkhā",
  "tika-s0301t1:11_6": "titthiyā, tesaṁ haraṇato pāṭihāriyaṁ. Te hi diṭṭhiharaṇavasena diṭṭhippakāsane asamatthabhāvena",
  "tika-s0301t1:11_7": "ca iddhiādesanānusāsanīhi haritā apanītā hontīti. Paṭīti vā ayaṁ saddo “pacchā”ti",
  "tika-s0301t1:11_8": "etassa atthaṁ bodheti “tasmiṁ paṭipaviṭṭhamhi, añño āgañchi brāhmaṇo”tiādīsu viya,",
  "tika-s0301t1:11_9": "tasmā samāhite citte vigatūpakkilese katakiccena pacchāharitabbaṁ pavattetabbanti",
  "tika-s0301t1:11_10": "paṭihāriyaṁ, attano vā upakkilesesu catutthajjhānamaggehi haritesu pacchā haraṇaṁ",
  "tika-s0301t1:11_11": "paṭihāriyaṁ, iddhiādesanānusāsaniyo ca vigatūpakkilesena katakiccena ca sattahitatthaṁ",
  "tika-s0301t1:11_12": "puna pavattetabbā, haritesu ca attano upattilesesu parasattānaṁ upakkilesaharaṇāni",
  "tika-s0301t1:11_13": "hontīti paṭihāriyāni bhavanti, paṭihāriyameva pāṭihāriyaṁ. Paṭihāriye vā iddhiādesanānusāsanisamudāye",
  "tika-s0301t1:11_14": "bhavaṁ ekekaṁ pāṭihāriyanti vuccati. Paṭihāriyaṁ vā catutthajjhānaṁ maggo ca paṭipakkhaharaṇato,",
  "tika-s0301t1:11_15": "tattha jātaṁ, tasmiṁ vā nimittabhūte, tato vā āgatanti pāṭihāriyaṁ. Tassa pana iddhiādibhedena",
  "tika-s0301t1:11_16": "visayabhedena ca bahuvidhassa bhagavato desanāyaṁ labbhamānattā āha “vividhapāṭihāriya”nti.",
  "tika-s0301t1:12_0": "Na aññathāti bhagavato sammukhā sutākārato na aññathāti attho, na pana bhagavato",
  "tika-s0301t1:12_1": "desitākārato. Acinteyyānubhāvā hi bhagavato desanā. Evañca katvā “sabbappakārena",
  "tika-s0301t1:12_2": "ko samattho viññātu”nti idaṁ vacanaṁ samatthitaṁ bhavati, dhāraṇabaladassanañca na",
  "tika-s0301t1:12_3": "virujjhati sutākāraavirajjhanassa adhippetattā. Na hettha atthantaratāparihāro dvinnampi",
  "tika-s0301t1:12_4": "atthānaṁ ekavisayattā. Itarathā thero bhagavato desanāya sabbathā paṭiggahaṇe samattho",
  "tika-s0301t1:12_5": "asamattho cāti āpajjeyyāti.",
  "tika-s0301t1:13_0": "“Yo paro na hoti, so attā”ti evaṁ vuttāya niyakajjhattasaṅkhātāya sasantatiyā vattanato",
  "tika-s0301t1:13_1": "tividhopi me-saddo kiñcāpi ekasmiṁ eva atthe dissati, karaṇasampadānasāminiddesavasena",
  "tika-s0301t1:13_2": "pana vijjamānaṁ bhedaṁ sandhāyāha, “me-saddo tīsu atthesu dissatī”ti.",
  "tika-s0301t1:14_0": "Kiñcāpi upasaggo kiriyaṁ viseseti, jotakabhāvato pana satipi tasmiṁ suta-saddo eva",
  "tika-s0301t1:14_1": "taṁ taṁ attaṁ vadatīti anupasaggassa suta-saddassa atthuddhāre saupasaggassa gahaṇaṁ",
  "tika-s0301t1:14_2": "na virujjhatīti dassento “saupasaggo anupasaggo cā”tiādimāha. Assāti suta-saddassa.",
  "tika-s0301t1:14_3": "Kammabhāvasādhanāni idha sutasadde sambhavantīti vuttaṁ “upadhāritanti vā upadhāraṇanti",
  "tika-s0301t1:14_4": "vā attho”ti. Mayāti atthe satīti yadā me-saddassa kattuvasena karaṇaniddeso, tadāti",
  "tika-s0301t1:14_5": "attho. Mamāti atthe satīti yadā sambandhavasena sāminiddeso, tadā.",
  "tika-s0301t1:15_0": "Suta-saddasannidhāne payuttena evaṁ-saddena savanakiriyājotakena bhavitabbanti vuttaṁ",
  "tika-s0301t1:15_1": "“evanti sotaviññāṇādiviññāṇakiccanidassana”nti. Ādi-saddena sampaṭicchanādīnaṁ pañcadvārikaviññāṇānaṁ",
  "tika-s0301t1:15_2": "tadabhinīhaṭānañca manodvārikaviññāṇānaṁ gahaṇaṁ veditabbaṁ. Sabbesampi vākyānaṁ",
  "tika-s0301t1:15_3": "evakāratthasahitattā “suta”nti etassa sutamevāti ayamattho labbhatīti āha “assavanabhāvapaṭikkhepato”ti.",
  "tika-s0301t1:15_4": "Etena avadhāraṇena nirāsaṅkataṁ dasseti. Yathā ca sutaṁ sutamevāti niyametabbaṁ,",
  "tika-s0301t1:15_5": "taṁ sammā sutaṁ hotīti āha “anūnānadhikāviparītaggahaṇanidassana”nti. Atha vā saddantaratthāpohanavasena",
  "tika-s0301t1:15_6": "saddo atthaṁ vadatīti sutanti asutaṁ na hotīti ayametassa atthoti vuttaṁ “assavanabhāvapaṭikkhepato”ti.",
  "tika-s0301t1:15_7": "Iminā diṭṭhādivinivattanaṁ karoti.",
  "tika-s0301t1:16_0": "Idaṁ vuttaṁ hoti – na idaṁ mayā diṭṭhaṁ, na sayambhūñāṇena sacchikataṁ, atha kho",
  "tika-s0301t1:16_1": "sutaṁ, tañca kho sammadevāti. Tenevāha “anūnānadhikāviparītaggahaṇanidassana”nti.",
  "tika-s0301t1:16_2": "Avadhāraṇatthe vā evaṁ-sadde ayamatthayojanā karīyatīti tadapekkhassa suta-saddassa",
  "tika-s0301t1:16_3": "ayamattho vutto “assavanabhāvapaṭikkhepato”ti. Tenevāha “anūnānadhikāviparītaggahaṇanidassana”nti.",
  "tika-s0301t1:16_4": "Savanasaddo cettha kammattho veditabbo “suyyatī”ti.",
  "tika-s0301t1:17_0": "Evaṁ savanahetusavanavisesavasena padattayassa ekena pakārena atthayojanaṁ dassetvā",
  "tika-s0301t1:17_1": "idāni pakārantarehi taṁ dassetuṁ “tathā eva”ntiādi vuttaṁ. Tattha tassāti yā sā bhagavato",
  "tika-s0301t1:17_2": "sammukhā dhammassavanākārena pavattā manodvāraviññāṇavīthi, tassā. Sā hi nānappakārena",
  "tika-s0301t1:17_3": "ārammaṇe pavattetuṁ samatthā. Tathā ca vuttaṁ “sotadvārānusārenā”ti. Nānappakārenāti",
  "tika-s0301t1:17_4": "vakkhamānānaṁ anekavihitānaṁ byañjanatthaggahaṇānaṁ nānākārena. Etena imissā yojanāya",
  "tika-s0301t1:17_5": "ākārattho evaṁ-saddo gahitoti dīpeti. Pavattibhāvappakāsananti pavattiyā atthitāpakāsanaṁ.",
  "tika-s0301t1:17_6": "Sutanti dhammappakāsananti yasmiṁ ārammaṇe vuttappakārā viññāṇavīthi nānappakārena",
  "tika-s0301t1:17_7": "pavattā, tassa dhammattā vuttaṁ, na suta-saddassa dhammatthattā. Vuttassevatthassa",
  "tika-s0301t1:17_8": "pākaṭīkaraṇaṁ “ayaṁ hetthā”tiādi. Tattha viññāṇavīthiyāti karaṇatthe karaṇavacanaṁ, mayāti kattuatthe.",
  "tika-s0301t1:18_0": "Evanti niddisitabbappakāsananti nidassanatthamevaṁ saddaṁ gahetvā vuttaṁ nidassetabbassa",
  "tika-s0301t1:18_1": "niddisitabbattābhāvābhāvato. Tena evaṁ-saddena sakalampi suttaṁ paccāmaṭṭhanti dasseti.",
  "tika-s0301t1:18_2": "Suta-saddassa kiriyāsaddattā savanakiriyāya ca sādhāraṇaviññāṇappabandhapaṭibaddhattā",
  "tika-s0301t1:18_3": "tattha ca puggalavohāroti vuttaṁ “sutanti puggalakiccappakāsana”nti. Na hi puggalavohārarahite",
  "tika-s0301t1:18_4": "dhammappabandhe savanakiriyā labbhatīti.",
  "tika-s0301t1:19_0": "Yassa cittasantānassātiādipi ākāratthameva evaṁ-saddaṁ gahetvā purimayojanāya aññathā",
  "tika-s0301t1:19_1": "atthayojanaṁ dassetuṁ vuttaṁ. Tattha ākārapaññattīti upādāpaññatti eva dhammānaṁ",
  "tika-s0301t1:19_2": "pavattiākārupādānavasena tathā vuttā. Sutanti visayaniddesoti sotabbabhūto dhammo",
  "tika-s0301t1:19_3": "savanakiriyākattupuggalassa savanakiriyāvasena pavattiṭṭhānanti katvā vuttaṁ. Cittasantānavinimuttassa",
  "tika-s0301t1:19_4": "paramatthato kassaci kattu abhāvepi saddavohārena buddhiparikappitabhedavacanicchāya",
  "tika-s0301t1:19_5": "cittasantānato aññaṁ viya taṁsamaṅgiṁ katvā vuttaṁ “cittasantānena taṁsamaṅgīno”ti.",
  "tika-s0301t1:19_6": "Savanakiriyāvisayopi sotabbadhammo savanakiriyāvasena pavattacittasantānassa idha",
  "tika-s0301t1:19_7": "paramatthato kattubhāvato, savanavasena cittappavattiyā eva vā savanakiriyābhāvato",
  "tika-s0301t1:19_8": "taṁkiriyākattu ca visayo hotīti vuttaṁ “taṁsamaṅgīno kattuvisaye”ti. Sutākārassa",
  "tika-s0301t1:19_9": "ca therassa sammānicchitabhāvato āha “gahaṇasanniṭṭhāna”nti. Etena vā avadhāraṇatthaṁ",
  "tika-s0301t1:19_10": "evaṁ-saddaṁ gahetvā ayamatthayojanā katāti daṭṭhabbaṁ.",
  "tika-s0301t1:20_0": "Pubbe sutānaṁ nānāvihitānaṁ suttasaṅkhātānaṁ atthabyañjanānaṁ upadhāritarūpassa ākārassa",
  "tika-s0301t1:20_1": "nidassanassa, avadhāraṇassa vā pakāsanasabhāvo evaṁ-saddoti tadākārādiupadhāraṇassa",
  "tika-s0301t1:20_2": "puggalapaññattiyā upādānabhūtadhammappabandhabyāpāratāya vuttaṁ “evanti puggalakiccaniddeso”ti.",
  "tika-s0301t1:20_3": "Savanakiriyā pana puggalavādinopi viññāṇanirapekkhā natthīti visesato viññāṇabyāpāroti",
  "tika-s0301t1:20_4": "āha “sutanti viññāṇakiccaniddeso”ti. Meti saddappavattiyā ekanteneva sattavisayattā",
  "tika-s0301t1:20_5": "viññāṇakiccassa ca tattheva samodahitabbato “meti ubhayakiccayuttapuggalaniddeso”ti",
  "tika-s0301t1:20_6": "vuttaṁ. Avijjamānapaññattivijjamānapaññattisabhāvā yathākkamaṁ evaṁ-saddasuta-saddānaṁ",
  "tika-s0301t1:20_7": "atthāti te tathārūpa-paññatti-upādānabhūta-dhammappabandhabyāpārabhāvena dassento",
  "tika-s0301t1:20_8": "āha – “evanti puggalakiccaniddeso, sutanti viññāṇakiccaniddeso”ti. Ettha ca karaṇakiriyākattukamma-visesappakāsanavasena",
  "tika-s0301t1:20_9": "puggalabyāpāravisaya-puggalabyāpāranidassanavasena gahaṇākāragāhakatabbisayavisesaniddesavasena",
  "tika-s0301t1:20_10": "kattukaraṇabyāpāra-kattuniddesavasena ca dutiyādayo catasso atthayojanā dassitāti daṭṭhabbaṁ.",
  "tika-s0301t1:21_0": "Sabbassapi saddādhigamanīyassa atthassa paññattimukheneva paṭipajjitabbattā sabbapaññattīnañca",
  "tika-s0301t1:21_1": "vijjamānādivasena chasu paññattibhedesu antogadhattā tesu “eva”ntiādīnaṁ paññattīnaṁ",
  "tika-s0301t1:21_2": "sarūpaṁ niddhārento āha “evanti ca meti cā”tiādi. Tattha evanti ca meti ca vuccamānassa",
  "tika-s0301t1:21_3": "atthassa ākārādino dhammānaṁ asalakkhaṇabhāvato avijjamānapaññattibhāvoti āha “saccikaṭṭhaparamatthavasena",
  "tika-s0301t1:21_4": "avijjamānapaññattī”ti. Tattha saccikaṭṭhaparamatthavasenāti bhūtatthauttamatthavasena.",
  "tika-s0301t1:21_5": "Idaṁ vuttaṁ hoti – yo māyāmarīciādayo viya abhūtattho, anussavādīhi gahetabbo viya",
  "tika-s0301t1:21_6": "anuttamattho ca na hoti, so rūpasaddādisabhāvo, ruppanānubhavanādisabhāvo vā attho",
  "tika-s0301t1:21_7": "saccikaṭṭho paramattho cāti vuccati, na tathā evaṁ meti padānaṁ atthoti. Etamevatthaṁ",
  "tika-s0301t1:21_8": "pākaṭataraṁ kātuṁ “kiñhetthata”ntiādi vuttaṁ. Sutanti pana saddāyatanaṁ sandhāyāha",
  "tika-s0301t1:21_9": "“vijjamānapaññattī”ti. Teneva hi “yañhi taṁ ettha sotena upaladdha”nti vuttaṁ. Sotadvārānusārena",
  "tika-s0301t1:21_10": "upaladdhanti pana vutte atthabyañjanādi sabbaṁ labbhatīti. Taṁ taṁ upādāya vattabbatoti",
  "tika-s0301t1:21_11": "sotapathamāgate dhamme upādāya tesaṁ upadhāritākārādino paccāmasanavasena evanti,",
  "tika-s0301t1:21_12": "sasantatipariyāpanne khandhe upādāya meti vattabbattāti attho. Diṭṭhādisabhāvarahite",
  "tika-s0301t1:21_13": "saddāyatane pavattamānopi sutavohāro “dutiyaṁ tatiya”ntiādiko viya paṭhamādīni diṭṭhamutaviññāte",
  "tika-s0301t1:21_14": "apekkhitvā pavattoti āha “diṭṭhādīni upanidhāya vattabbato”ti. Asutaṁ na hotīti hi",
  "tika-s0301t1:21_15": "sutanti pakāsitoyamatthoti.",
  "tika-s0301t1:22_0": "Attanā paṭividdhā suttassa pakāravisesā evanti therena paccāmaṭṭhāti āha “asammohaṁ",
  "tika-s0301t1:22_1": "dīpetī”ti. Nānappakārapaṭivedhasamattho hotīti etena vakkhamānassa suttassa nānappakārataṁ",
  "tika-s0301t1:22_2": "duppaṭivijjhatañca dasseti. Sutassa asammosaṁ dīpetīti sutākārassa yāthāvato dassiyamānattā",
  "tika-s0301t1:22_3": "vuttaṁ. Asammohenāti sammohābhāvena, paññāya eva vā savanakālasambhūtāya taduttarakālapaññāsiddhi.",
  "tika-s0301t1:22_4": "Evaṁ asammosenāti etthāpi vattabbaṁ. Byañjanānaṁ paṭivijjhitabbo ākāro nātigambhīro",
  "tika-s0301t1:22_5": "yathāsutadhāraṇameva tattha karaṇīyanti satiyā byāpāro adhiko, paññā tattha guṇībhūtāti",
  "tika-s0301t1:22_6": "vuttaṁ “paññāpubbaṅgamāyā”tiādi paññāya pubbaṅgamāti katvā. Pubbaṅgamatā cettha padhānatā",
  "tika-s0301t1:22_7": "“manopubbaṅgamā”tiādīsu viya. Pubbaṅgamatāya vā cakkhuviññāṇādīsu āvajjanādīnaṁ viya",
  "tika-s0301t1:22_8": "appadhānatte paññā pubbaṅgamā etissāti ayampi attho yujjati, evaṁ sati pubbaṅgamāyāti",
  "tika-s0301t1:22_9": "etthāpi vuttavipariyāyena yathāsambhavaṁ attho veditabbo. Atthabyañjanasampannassāti",
  "tika-s0301t1:22_10": "atthabyañjanaparipuṇṇassa, saṅkāsana-pakāsana-vivaraṇa-vibhajana-uttānīkaraṇapaññattivasena",
  "tika-s0301t1:22_11": "chahi atthapadehi, akkharapadabyañjanākāraniruttiniddesavasena chahi byañjanapadehi",
  "tika-s0301t1:22_12": "ca samannāgatassāti vā attho daṭṭhabbo.",
  "tika-s0301t1:23_0": "Yoniso manasikāraṁ dīpeti evaṁ-saddena vuccamānānaṁ ākāranidassanāvadhāraṇatthānaṁ",
  "tika-s0301t1:23_1": "aviparītasaddhammavisayattāti adhippāyo. Avikkhepaṁ dīpetīti “oghataraṇasuttaṁ kattha",
  "tika-s0301t1:23_2": "bhāsita”ntiādipucchāvasena pakaraṇappavattassa vakkhamānassa suttassa savanaṁ samādhānamantarena",
  "tika-s0301t1:23_3": "na sambhavatīti katvā vuttaṁ. Vikkhittacittassātiādi tassevatthassa samatthanavasena",
  "tika-s0301t1:23_4": "vuttaṁ. Sabbasampattiyāti atthabyañjanadesaka-payojanādisampattiyā. Aviparītasaddhammavisayehi",
  "tika-s0301t1:23_5": "viya ākāranidassanāvadhāraṇatthehi yonisomanasikārassa, saddhammassavanena viya ca",
  "tika-s0301t1:23_6": "avikkhepassa yathā yonisomanasikārena phalabhūtena attasammāpaṇidhipubbekatapuññatānaṁ",
  "tika-s0301t1:23_7": "siddhi vuttā tadavinābhāvato, evaṁ avikkhepeneva phalabhūtena kāraṇabhūtānaṁ saddhammassavanasappurisūpanissayānaṁ",
  "tika-s0301t1:23_8": "siddhi dassetabbā siyā assutavato sappurisūpanissayarahitassa ca tadabhāvato. “Na",
  "tika-s0301t1:23_9": "hi vikkhittacitto”tiādinā samatthanavacanena pana avikkhepena kāraṇabhūtena sappurisūpanissayena",
  "tika-s0301t1:23_10": "ca phalabhūtassa saddhammassavanassa siddhi dassitā. Ayaṁ panettha adhippāyo yutto",
  "tika-s0301t1:23_11": "siyā, saddhammassavanasappurisūpanissayā na ekantena avikkhepassa kāraṇaṁ bāhiraṅgattā.",
  "tika-s0301t1:23_12": "Avikkhepo pana sappurisūpanissayo viya saddhammassavanassa ekantakāraṇanti, evampi",
  "tika-s0301t1:23_13": "avikkhepena sappurisūpanissayasiddhijotanā na samatthitāva, no na samatthitā vikkhittacittānaṁ",
  "tika-s0301t1:23_14": "sappurisapayirūpāsanābhāvassa atthasiddhito. Ettha ca purimaṁ phalena kāraṇassa siddhidassanaṁ",
  "tika-s0301t1:23_15": "nadīpūrena viya upari vuṭṭhisabbhāvassa. Dutiyaṁ kāraṇena phalassa siddhidassanaṁ",
  "tika-s0301t1:23_16": "daṭṭhabbaṁ ekantavassinā viya meghavuṭṭhānena vuṭṭhippavattiyā.",
  "tika-s0301t1:24_0": "Bhagavato vacanassa atthabyañjanapabheda-paricchedavasena sakalasāsanasampatti-ogāhanākāro",
  "tika-s0301t1:24_1": "niravasesaparahita-pāripūrikāraṇanti vuttaṁ “evaṁ bhaddako ākāro”ti. Yasmā na hotīti",
  "tika-s0301t1:24_2": "sambandho. Pacchimacakkadvayasampattinti attasammāpaṇidhi-pubbekatapuññatā-saṅkhātaṁ",
  "tika-s0301t1:24_3": "guṇadvayaṁ. Aparāparavuttiyā cettha cakkabhāvo, caranti etehi sattā, sampattibhavesūti",
  "tika-s0301t1:24_4": "vā. Ye sandhāya vuttaṁ “cattārimāni, bhikkhave, cakkāni, yehi samannāgatānaṁ devamanussānaṁ",
  "tika-s0301t1:24_5": "catucakkaṁ vattatī”tiādi. Purimapacchimabhāvo cettha desanakkamavasena daṭṭhabbo.",
  "tika-s0301t1:24_6": "Pacchimacakkadvayasiddhiyāti pacchimacakkadvayassa ca atthitāya. Sammāpaṇihitatto",
  "tika-s0301t1:24_7": "pubbe ca katapuñño suddhāsayo hoti tadasuddhihetūnaṁ kilesānaṁ dūrībhāvatoti āha",
  "tika-s0301t1:24_8": "“āsayasuddhi siddhā hotī”ti. Tathā hi vuttaṁ – “sammāpaṇihitaṁ cittaṁ, seyyaso naṁ",
  "tika-s0301t1:24_9": "tato kare”ti “katapuññosi, tvaṁ ānanda, padhānamanuyuñja, khippaṁ hohisi anāsavo”ti",
  "tika-s0301t1:24_10": "ca. Tenevāha “āsayasuddhiyā adhigamabyattisiddhī”ti. Payogasuddhiyāti yonisomanasikārapubbaṅgamassa",
  "tika-s0301t1:24_11": "dhammassavanapayogassa visadabhāvena. Tathā cāha “āgamabyattisiddhī”ti, sabbassa",
  "tika-s0301t1:24_12": "vā kāyavacīpayogassa niddosabhāvena. Parisuddhakāyavacīpayogo hi vippaṭisārābhāvato",
  "tika-s0301t1:24_13": "avikkhittacitto pariyattiyaṁ visārado hotīti.",
  "tika-s0301t1:25_0": "Nānappakārapaṭivedhadīpakenātiādinā atthabyañjanesu therassa evaṁ-saddasuta-saddānaṁ",
  "tika-s0301t1:25_1": "asammohāsammosadīpanato catupaṭisambhidāvasena atthayojanaṁ dasseti. Tattha sotabbabhedapaṭivedhadīpakenāti",
  "tika-s0301t1:25_2": "etena ayaṁ suta-saddo evaṁ-saddasannidhānato, vakkhamānāpekkhāya vā sāmaññeneva sotabbadhammavisesaṁ",
  "tika-s0301t1:25_3": "āmasatīti dīpeti. Manodiṭṭhīhi pariyattidhammānaṁ anupekkhanasuppaṭivedhā visesato",
  "tika-s0301t1:25_4": "manasikārapaṭibaddhāti te vuttanayena yonisomanasikāradīpakena evaṁ saddena yojetvā,",
  "tika-s0301t1:25_5": "savanadhāraṇavacīparicayā pariyattidhammānaṁ visesena sotāvadhānapaṭibaddhāti te",
  "tika-s0301t1:25_6": "vuttanayena avikkhepadīpakena suta-saddena yojetvā dassento sāsanasampattiyā dhammassavane",
  "tika-s0301t1:25_7": "ussāhaṁ janeti. Tattha dhammāti pariyattidhammā. Manasā anupekkhitāti “idha sīlaṁ",
  "tika-s0301t1:25_8": "kathitaṁ, idha samādhi, idha paññā, ettakā ettha anusandhiyo”tiādinā nayena manasā",
  "tika-s0301t1:25_9": "anupekkhitā. Diṭṭhiyā suppaṭividdhāti nijjhānakkhanti bhūtāya, ñātapariññāsaṅkhātāya",
  "tika-s0301t1:25_10": "vā diṭṭhiyā tattha tattha vuttarūpārūpadhamme “iti rūpaṁ, ettakaṁ rūpa”ntiādinā suṭṭhu",
  "tika-s0301t1:25_11": "vavatthapetvā paṭividdhā.",
  "tika-s0301t1:26_0": "Sakalena vacanenāti pubbe tīhi padehi visuṁ visuṁ yojitattā vuttaṁ. Attano adahantoti",
  "tika-s0301t1:26_1": "“mameda”nti attani aṭṭhapento. Bhummatthe cetaṁ sāmivacanaṁ. Asappurisabhūminti akataññutaṁ.",
  "tika-s0301t1:26_2": "“Idhekacco pāpabhikkhu tathāgatappaveditaṁ dhammavinayaṁ pariyāpuṇitvā attano dahatī”ti",
  "tika-s0301t1:26_3": "evaṁ vuttaṁ anariyavohārāvatthaṁ, sā eva anariyavohārāvatthā asaddhammo. Nanu ca",
  "tika-s0301t1:26_4": "ānandattherassa “mamedaṁ vacana”nti adhimānassa, mahākassapattherādīnañca tadāsaṅkāya",
  "tika-s0301t1:26_5": "abhāvato asappurisabhūmi-samatikkamādivacanaṁ niratthakanti? Nayidamevaṁ. “Evaṁ me",
  "tika-s0301t1:26_6": "suta”nti vadantena ayampi attho vibhāvitoti dassanato. Keci pana “devatānaṁ parivitakkāpekkhaṁ",
  "tika-s0301t1:26_7": "tathāvacananti edisī codanā anavakāsā”ti vadanti. Tasmiṁ kira khaṇe ekaccānaṁ devatānaṁ",
  "tika-s0301t1:26_8": "evaṁ cetaso parivitakko udapādi “bhagavā ca parinibbuto, ayañca āyasmā desanākusalo",
  "tika-s0301t1:26_9": "idāni dhammaṁ deseti, sakyakulappasuto tathāgatassa bhātā cūḷapituputto. Kiṁ nu kho",
  "tika-s0301t1:26_10": "sayaṁ sacchikataṁ dhammaṁ deseti? Udāhu bhagavato eva vacanaṁ yathāsuta”nti, evaṁ",
  "tika-s0301t1:26_11": "tadāsaṅkitappakārato asappurisabhūmisamokkamādito atikkamādi vibhāvitanti. Appetīti",
  "tika-s0301t1:26_12": "nidasseti. Diṭṭhadhammika-samparāyika-paramatthesu yathārahaṁ satte netīti netti,",
  "tika-s0301t1:26_13": "dhammo eva netti dhammanetti.",
  "tika-s0301t1:27_0": "Daḷhataraniviṭṭhā vicikicchā kaṅkhā, nātisaṁsappanā matibhedamattā vimati. Assaddhiyaṁ",
  "tika-s0301t1:27_1": "vināsetīti bhagavatā bhāsitattā sammukhāvassa paṭiggahitattā khalitaduruttādigahaṇadosābhāvato",
  "tika-s0301t1:27_2": "ca. Ettha ca paṭhamādayo tisso atthayojanā ākārādiatthesu aggahitavisesameva evaṁ-saddaṁ",
  "tika-s0301t1:27_3": "gahetvā dassitā, tato parā catasso ākāratthameva evaṁ-saddaṁ gahetvā vibhāvitā. Pacchimā",
  "tika-s0301t1:27_4": "pana tisso yathākkamaṁ ākāratthaṁ nidassanatthaṁ avadhāraṇatthañca evaṁ-saddaṁ gahetvā",
  "tika-s0301t1:27_5": "yojitāti daṭṭhabbaṁ.",
  "tika-s0301t1:28_0": "Eka-saddo aññaseṭṭhaasahāyasaṅkhayādīsu dissati. Tathā hesa “sassato attā ca loko",
  "tika-s0301t1:28_1": "ca, idameva saccaṁ moghamaññanti ittheke abhivadantī”tiādīsu aññatthe dissati. “Cetaso",
  "tika-s0301t1:28_2": "ekodibhāva”ntiādīsu seṭṭhe, “eko vūpakaṭṭho”tiādīsu asahāye, “ekova kho, bhikkhave,",
  "tika-s0301t1:28_3": "khaṇo ca samayo ca brahmacariyavāsāyā”tiādīsu saṅkhayāyaṁ. Idhāpi saṅkhayāyanti dassento",
  "tika-s0301t1:28_4": "āha “ekantigaṇanaparicchedaniddeso”ti. Kālañca samayañcāti yuttakālañca paccayasāmaggiñca.",
  "tika-s0301t1:28_5": "Khaṇoti okāso. Tathāgatuppādādiko hi maggabrahmacariyassa okāso tappaccayassa paṭilābhahetuttā.",
  "tika-s0301t1:28_6": "Khaṇo eva ca samayo, yo khaṇoti ca samayoti ca vuccati, so eko evāti hi attho. Mahāsamayoti",
  "tika-s0301t1:28_7": "mahāsamūho. Samayopi khoti sikkhāpadapūraṇassa hetupi. Samayappavādaketi diṭṭhippavādake.",
  "tika-s0301t1:28_8": "Tattha hi nisinnā titthiyā attano attano samayaṁ pavadanti. Atthābhisamayāti hitapaṭilābhā.",
  "tika-s0301t1:28_9": "Abhisametabboti abhisamayo, abhisamayo attho abhisamayatthoti pīḷanādīni abhisametabbabhāvena",
  "tika-s0301t1:28_10": "ekībhāvaṁ upanetvā vuttāni. Abhisamayassa vā paṭivedhassa visayabhūto attho abhisamayatthoti",
  "tika-s0301t1:28_11": "tāneva tathā ekattena vuttāni. Tattha pīḷanaṁ dukkhasaccassa taṁsamaṅgino hiṁsanaṁ",
  "tika-s0301t1:28_12": "avipphārikatākaraṇaṁ, santāpo dukkhadukkhatādivasena santāpanaṁ paridahanaṁ.",
  "tika-s0301t1:29_0": "Tattha sahakārikāraṇaṁ sannijjhaṁ sameti samavetīti samayo, samavāyo. Sameti samāgacchati",
  "tika-s0301t1:29_1": "ettha maggabrahmacariyaṁ tadādhārapuggalehīti samayo, khaṇo. Sameti ettha, etena",
  "tika-s0301t1:29_2": "vā saṁgacchati satto, sabhāvadhammo vā sahajātādīhi, uppādādīhi vāti samayo, kālo.",
  "tika-s0301t1:29_3": "Dhammappavattimattatāya atthato abhūtopi hi kālo dhammappavattiyā adhikaraṇaṁ karaṇaṁ",
  "tika-s0301t1:29_4": "viya ca parikappanāmattasiddhena rūpena voharīyatīti. Samaṁ, saha vā avayavānaṁ ayanaṁ",
  "tika-s0301t1:29_5": "pavatti avaṭṭhānanti samayo, samūho yathā “samudāyo”ti. Avayavasahāvaṭṭhānameva hi",
  "tika-s0301t1:29_6": "samūhoti. Avasesapaccayānaṁ samāgame eti phalaṁ etasmā uppajjati pavattati cāti samayo,",
  "tika-s0301t1:29_7": "hetu yathā “samudayo”ti. Sameti saṁyojanabhāvato sambandho eti attano visaye pavattati,",
  "tika-s0301t1:29_8": "daḷhaggahaṇabhāvato vā saṁyuttā ayanti pavattanti sattā yathābhinivesaṁ etenāti samayo,",
  "tika-s0301t1:29_9": "diṭṭhi. Diṭṭhisaṁyojanena hi sattā ativiya bajjhantīti. Samiti saṁgati samodhānanti",
  "tika-s0301t1:29_10": "samayo, paṭilābho. Samassa nirodhassa yānaṁ, sammā vā yānaṁ apagamo apavatti samayo,",
  "tika-s0301t1:29_11": "pahānaṁ. Abhimukhaṁ ñāṇena sammā etabbo adhigantabboti abhisamayo, dhammānaṁ aviparīto",
  "tika-s0301t1:29_12": "sabhāvo. Abhimukhabhāvena sammā eti gacchati bujjhatīti abhisamayo, dhammānaṁ aviparītasabhāvāvabodho.",
  "tika-s0301t1:29_13": "Evaṁ tasmiṁ tasmiṁ atthe samayasaddappavatti veditabbā. Samayasaddassa atthuddhāre",
  "tika-s0301t1:29_14": "abhisamayasaddassa udāharaṇaṁ vuttanayeneva veditabbaṁ. Assāti samayasaddassa. Kālo",
  "tika-s0301t1:29_15": "attho samavāyādīnaṁ atthānaṁ idha asambhavato desadesakaparisānaṁ viya suttassa nidānabhāvena",
  "tika-s0301t1:29_16": "kālassa apadisitabbato ca.",
  "tika-s0301t1:30_0": "Kasmā panettha aniyamitavaseneva kālo niddiṭṭho? Na utusaṁvaccharādivasena niyamitoti",
  "tika-s0301t1:30_1": "āha “tattha kiñcāpī”tiādi. Utusaṁvaccharādivasena niyamaṁ akatvā samayasaddassa vacane",
  "tika-s0301t1:30_2": "ayampi guṇo laddho hotīti dassento “ye vā ime”tiādimāha. Sāmaññajotanā hi visese",
  "tika-s0301t1:30_3": "avatiṭṭhatīti. Tattha diṭṭhadhammasukhavihārasamayo devasikaṁ jhānaphalasamāpattīhi",
  "tika-s0301t1:30_4": "vītināmanakālo, visesato sattasattāhāni. Suppakāsāti dasasahassilokadhātupakampana-obhāsapātubhāvādīhi",
  "tika-s0301t1:30_5": "pākaṭā. Yathāvuttappabhedesu eva samayesu ekadesaṁ pakārantarehi saṅgahetvā dassetuṁ",
  "tika-s0301t1:30_6": "“yo cāya”ntiādimāha. Tathā hi ñāṇakiccasamayo, attahitapaṭipattisamayo ca abhisambodhisamayo,",
  "tika-s0301t1:30_7": "ariyatuṇhībhāvasamayo, diṭṭhadhammasukhavihārasamayo, karuṇākiccaparahitapaṭipattidhammīkathāsamayā, desanāsamayo eva.",
  "tika-s0301t1:31_0": "Karaṇavacanena niddeso katoti sambandho. Tatthāti abhidhammatadaññasuttapadavinayesu.",
  "tika-s0301t1:31_1": "Tathāti bhummakaraṇehi. Adhikaraṇattho ādhārattho. Bhāvo nāma kiriyā, tāya kiriyantaralakkhaṇaṁ",
  "tika-s0301t1:31_2": "bhāvenabhāvalakkhaṇaṁ. Tattha yathā kālo sabhāvadhammaparicchinno sayaṁ paramatthato",
  "tika-s0301t1:31_3": "avijjamānopi ādhārabhāvena paññāto taṅkhaṇappavattānaṁ tato pubbe parato ca abhāvato",
  "tika-s0301t1:31_4": "“pubbaṇhe jāto, sāyanhe gacchatī”ti ca ādīsu, samūho ca avayavavinimutto visuṁ avijjamānopi",
  "tika-s0301t1:31_5": "kappanāmattasiddho avayavānaṁ ādhārabhāvena paññāpīyati yathā “rukkhe sākhā, yavarāsiyaṁ",
  "tika-s0301t1:31_6": "sambhūto”tiādīsu, evaṁ idhāpīti dassento āha “adhikaraṇañhi…pe… dhammāna”nti. Yasmiṁ",
  "tika-s0301t1:31_7": "kāle, dhammapuñje vā kāmāvacaraṁ kusalaṁ cittaṁ uppannaṁ hoti, tasmiṁ eva kāle dhammapuñje",
  "tika-s0301t1:31_8": "ca phassādayopi hontīti ayaṁ hi tattha attho. Yathā ca “gāvīsu duyhamānāsu gato,",
  "tika-s0301t1:31_9": "duddhāsu āgato”ti dohanakiriyāya gamanakiriyā lakkhīyati, evaṁ idhāpi yasmiṁ samaye,",
  "tika-s0301t1:31_10": "tasmiṁ samayeti ca vutte “satī”ti ayamattho viññāyamāno eva hoti padatthassa sattāvirahābhāvatoti",
  "tika-s0301t1:31_11": "samayassa sattākiriyāya cittassa uppādakiriyā phassādibhavanakiriyā ca lakkhīyati.",
  "tika-s0301t1:31_12": "Yasmiṁ samayeti yasmiṁ navame khaṇe, yasmiṁ yonisomanasikārādihetumhi, paccayasamavāye",
  "tika-s0301t1:31_13": "vā sati kāmāvacaraṁ kusalaṁ cittaṁ uppannaṁ hoti, tasmiṁyeva khaṇe, hetumhi, paccayasamavāye",
  "tika-s0301t1:31_14": "vā phassādayopi hontīti ubhayattha samayasadde bhummaniddeso kato lakkhaṇabhūtabhāvayuttoti",
  "tika-s0301t1:31_15": "dassento āha “khaṇa…pe… lakkhīyatī”ti.",
  "tika-s0301t1:32_0": "Hetuattho karaṇattho ca sambhavati “annena vasati, vijjāya vasati, pharasunā chindati,",
  "tika-s0301t1:32_1": "kudālena khaṇatī”tiādīsu viya. Vītikkamañhi sutvā bhikkhusaṅghaṁ sannipātāpetvā otiṇṇavatthukaṁ",
  "tika-s0301t1:32_2": "puggalaṁ paṭipucchitvā vigarahitvā ca taṁ taṁ vatthuotiṇṇakālaṁ anatikkamitvā teneva",
  "tika-s0301t1:32_3": "kālena sikkhāpadāni paññapento bhagavā viharati sikkhāpadapaññattihetuñca apekkhamāno",
  "tika-s0301t1:32_4": "tatiyapārājikādīsu viya.",
  "tika-s0301t1:33_0": "Accantameva ārambhato paṭṭhāya yāva desanāniṭṭhānaṁ. Parahitapaṭipattisaṅkhātena",
  "tika-s0301t1:33_1": "karuṇāvihārena. Tadatthajotanatthanti accantasaṁyogatthajotanatthaṁ. Upayoganiddeso",
  "tika-s0301t1:33_2": "kato yathā “māsaṁ sajjhāyatī”ti. Porāṇāti aṭṭhakathācariyā. Abhilāpamattabhedoti",
  "tika-s0301t1:33_3": "vacanamattena viseso. Tena suttavinayesu vibhattibyattayo katoti dasseti.",
  "tika-s0301t1:34_0": "Seṭṭhanti seṭṭhavācakaṁ vacanaṁ “seṭṭha”nti vuttaṁ seṭṭhaguṇasahacaraṇato, tathā",
  "tika-s0301t1:34_1": "“uttama”nti etthāpi. Gāravayuttoti garubhāvayutto garuguṇayogato, garukaraṇārahatāya",
  "tika-s0301t1:34_2": "vā gāravayutto. Vuttoyeva, na pana idha vattabbo visuddhimaggassa imissā aṭṭhakathāya",
  "tika-s0301t1:34_3": "ekadesabhāvatoti adhippāyo.",
  "tika-s0301t1:35": "Aparo nayo – bhāgavāti bhagavā, bhatavāti bhagavā, bhāge vanīti bhagavā, bhage vanīti bhagavā, bhattavāti bhagavā, bhage vamīti bhagavā, bhāge vamīti bhagavā.",
  "tika-s0301t1:36": "“Bhāgavā bhatavā bhāge, bhage ca vani bhattavā;",
  "tika-s0301t1:37": "Bhage vami tathā bhāge, vamīti bhagavā jino”.",
  "tika-s0301t1:38_0": "Tattha kathaṁ bhāgavāti bhagavā? Ye te sīlādayo dhammakkhandhā guṇabhāgā guṇakoṭṭhāsā,",
  "tika-s0301t1:38_1": "te anaññasādhāraṇā niratisayā tathāgate atthi upalabbhanti. Tathā hissa sīlaṁ samādhi",
  "tika-s0301t1:38_2": "paññā vimutti vimuttiñāṇadassanaṁ, hirī ottappaṁ, saddhā vīriyaṁ, sati sampajaññaṁ,",
  "tika-s0301t1:38_3": "sīlavisuddhi diṭṭhivisuddhi, samatho vipassanā, tīṇi kusalamūlāni, tīṇi sucaritāni,",
  "tika-s0301t1:38_4": "tayo sammāvitakkā, tisso anavajjasaññā, tisso dhātuyo, cattāro satipaṭṭhānā, cattāro",
  "tika-s0301t1:38_5": "sammappadhānā, cattāro iddhipādā, cattāro ariyamaggā, cattāri ariyaphalāni, catasso",
  "tika-s0301t1:38_6": "paṭisambhidā, catuyoniparicchedakañāṇāni, cattāro ariyavaṁsā, cattāri vesārajjañāṇāni,",
  "tika-s0301t1:38_7": "pañca padhāniyaṅgāni, pañcaṅgiko sammāsamādhi, pañcañāṇiko sammāsamādhi, pañcindriyāni,",
  "tika-s0301t1:38_8": "pañca balāni, pañca nissāraṇīyā dhātuyo, pañca vimuttāyatanañāṇāni, pañca vimuttiparipācanīyā",
  "tika-s0301t1:38_9": "saññā, cha anussatiṭṭhānāni, cha gāravā, cha nissāraṇīyā dhātuyo, cha satatavihārā,",
  "tika-s0301t1:38_10": "cha anuttariyāni, cha nibbedhabhāgiyā saññā, cha abhiññā, cha asādhāraṇañāṇāni, satta",
  "tika-s0301t1:38_11": "aparihāniyā dhammā, satta ariyadhammā, satta ariyadhanāni, satta bojjhaṅgā, satta",
  "tika-s0301t1:38_12": "sappurisadhammā, satta nijjaravatthūni, satta saññā, sattadakkhiṇeyyapuggaladesanā,",
  "tika-s0301t1:38_13": "sattakhīṇāsavabaladesanā, aṭṭhapaññāpaṭilābhahetudesanā aṭṭha sammattāni, aṭṭhalokadhammātikkamo,",
  "tika-s0301t1:38_14": "aṭṭha ārambhavatthūni, aṭṭhaakkhaṇadesanā, aṭṭha mahāpurisavitakkā, aṭṭhaabhibhāyatanadesanā,",
  "tika-s0301t1:38_15": "aṭṭha vimokkhā, nava yonisomanasikāramūlakā dhammā, nava pārisuddhipadhāniyaṅgāni,",
  "tika-s0301t1:38_16": "navasattāvāsadesanā, nava āghātapaṭivinayā, nava saññā, navanānattā, nava anupubbavihārā,",
  "tika-s0301t1:38_17": "dasa nāthakaraṇā dhammā, dasa kasiṇāyatanāni, dasa kusalakammapathā, dasa sammattāni,",
  "tika-s0301t1:38_18": "dasa ariyavāsā, dasa asekkhadhammā, dasa tathāgatabalāni, ekādasa mettānisaṁsā, dvādasa",
  "tika-s0301t1:38_19": "dhammācakkākārā, terasa dhutaguṇā, cuddasa buddhañāṇāni, pañcadasa vimuttiparipācanīyā",
  "tika-s0301t1:38_20": "dhammā, soḷasavidhā ānāpānassati, soḷasa aparantapanīyā dhammā, aṭṭhārasa buddhadhammā,",
  "tika-s0301t1:38_21": "ekūnavīsati paccavekkhaṇañāṇāni, catucattālīsa ñāṇavatthūni, paññāsa udayabbayañāṇāni,",
  "tika-s0301t1:38_22": "paropaññāsa kusalā dhammā, sattasattati ñāṇavatthūni, catuvīsatikoṭisatasahassasaṅkhasamāpattisañcārimahāvajirañāṇaṁ,",
  "tika-s0301t1:38_23": "anantanayasamantapaṭṭhāna-pavicaya-paccavekkhaṇadesanāñāṇāni, tathā anantāsu lokadhātūsu",
  "tika-s0301t1:38_24": "anantānaṁ sattānaṁ āsayādivibhāvanañāṇāni cāti evamādayo anantāparimāṇabhedā anaññasādhāraṇā",
  "tika-s0301t1:38_25": "niratisayā guṇabhāgā guṇakoṭṭhāsā saṁvijjanti upalabbhanti, tasmā yathāvuttavibhāgā",
  "tika-s0301t1:38_26": "guṇabhāgā assa atthīti “bhāgavā”ti vattabbe ākārassa rassattaṁ katvā “bhagavā”ti",
  "tika-s0301t1:38_27": "vutto. Evaṁ tāva bhāgavāti bhagavā.",
  "tika-s0301t1:39": "“Yasmā sīlādayo sabbe, guṇabhāgā asesato;",
  "tika-s0301t1:40": "Vijjanti sugate tasmā, bhagavāti pavuccati”.",
  "tika-s0301t1:41_0": "Kathaṁ bhatavāti bhagavā? Ye te sabbalokahitāya ussukkamāpannehi manussattādike aṭṭha",
  "tika-s0301t1:41_1": "dhamme samodhānetvā sammāsambodhiyā katamahābhinīhārehi mahābodhisattehi paripūritabbā",
  "tika-s0301t1:41_2": "dānapāramī, sīla, nekkhamma, paññā, vīriya, khanti, sacca, adhiṭṭhāna, mettā, upekkhāpāramīti",
  "tika-s0301t1:41_3": "dasa pāramiyo, dasa upapāramiyo, dasa paramatthapāramiyoti samatiṁsa pāramiyo, dānādīni",
  "tika-s0301t1:41_4": "cattāri saṅgahavatthūni, saccādīni cattāri adhiṭṭhānāni, aṅgapariccāgo, jīvita, rajja,",
  "tika-s0301t1:41_5": "putta, dārapariccāgoti pañca mahāpariccāgā, pubbayogo, pubbacariyā, dhammakkhānaṁ,",
  "tika-s0301t1:41_6": "ñātatthacariyā, lokatthacariyā, buddhicariyāti evamādayo, saṅkhepato vā sabbe puññañāṇasambhārā",
  "tika-s0301t1:41_7": "buddhakaradhammā, te mahābhinīhārato paṭṭhāya kappānaṁ satasahassādhikāni cattāri",
  "tika-s0301t1:41_8": "asaṅkhyeyyāni yathā hānabhāgiyā saṁkilesabhāgiyā ṭhitibhāgiyā vā na honti, atha kho",
  "tika-s0301t1:41_9": "uttaruttari visesabhāgiyāva honti, evaṁ sakkaccaṁ nirantaraṁ anavasesato bhatā sambhatā",
  "tika-s0301t1:41_10": "assa atthīti “bhatavā”ti vattabbe “bhagavā”ti vutto niruttinayena ta-kārassa ga-kāraṁ",
  "tika-s0301t1:41_11": "katvā. Atha vā bhatavāti teyeva yathāvutte buddhakaradhamme vuttanayeneva bhari,",
  "tika-s0301t1:41_12": "sambhari, paripūresīti attho. Evampi bhatavāti bhagavā.",
  "tika-s0301t1:42": "“Sammāsambodhiyā sabbe, dānapāramiādike;",
  "tika-s0301t1:43": "Sambhāre bhatavā nātho, tasmāpi bhagavā mato”.",
  "tika-s0301t1:44_0": "Kathaṁ bhāge vanīti bhagavā? Ye te catuvīsatikoṭisatasahassasaṅkhā devasikaṁ vaḷañjanakasamāpattibhāgā,",
  "tika-s0301t1:44_1": "te anavasesato lokahitatthaṁ attano ca diṭṭhadhammasukhavihāratthaṁ niccakappaṁ vani,",
  "tika-s0301t1:44_2": "bhaji, sevi, bahulamakāsīti bhāge vanīti bhagavā. Atha vā abhiññeyyadhammesu kusalādīsu",
  "tika-s0301t1:44_3": "khandhādīsu ca ye te pariññeyyādivasena saṅkhepato vā catubbidhā abhisamayabhāgā,",
  "tika-s0301t1:44_4": "vitthārato pana “cakkhu pariññeyyaṁ sotaṁ…pe… jarāmaraṇaṁ pariññeyya”ntiādinā aneke",
  "tika-s0301t1:44_5": "pariññeyyabhāgā, “cakkhussa samudayo pahātabbo…pe… jarāmaraṇassa samudayo pahātabbo”tiādinā",
  "tika-s0301t1:44_6": "pahātabbabhāgā, “cakkhussa nirodho…pe… jarāmaraṇassa nirodho sacchikātabbo”tiādinā",
  "tika-s0301t1:44_7": "sacchikātabbabhāgā, “cakkhunirodhagāminīpaṭipadā”tiādinā, “cattāro satipaṭṭhānā”tiādinā",
  "tika-s0301t1:44_8": "ca anekabhedā bhāvetabbabhāgā ca dhammā, te sabbe vani, bhaji, yathārahaṁ gocarabhāvanāsevanānaṁ",
  "tika-s0301t1:44_9": "vasena sevi. Evampi bhāge vanīti bhagavā. Atha vā “ye ime sīlādayo dhammakkhandhā",
  "tika-s0301t1:44_10": "sāvakehi sādhāraṇā guṇakoṭṭhāsā guṇabhāgā, kinti nu kho te vineyyasantānesu patiṭṭhapeyya”nti",
  "tika-s0301t1:44_11": "mahākaruṇāya vani abhipatthayi, sā cassa abhipatthanā yathādhippetaphalāvahā ahosi.",
  "tika-s0301t1:44_12": "Evampi bhāge vanīti bhagavā.",
  "tika-s0301t1:45": "“Yasmā ñeyyasamāpatti-guṇabhāge tathāgato;",
  "tika-s0301t1:46": "Bhaji patthayi sattānaṁ, hitāya bhagavā tato”.",
  "tika-s0301t1:47_0": "Kathaṁ bhage vanīti bhagavā? Samāsato tāva katapuññehi payogasampannehi yathāvibhavaṁ",
  "tika-s0301t1:47_1": "bhajīyantīti bhagā, lokiyalokuttarasampattiyo. Tattha lokiye tāva tathāgato sammāsambodhito",
  "tika-s0301t1:47_2": "pubbe bodhisattabhūto paramukkaṁsagate, vani, bhaji, sevi, yattha patiṭṭhāya niravasesato",
  "tika-s0301t1:47_3": "buddhakaradhamme samannānento buddhadhamme paripācesi, buddhabhūto pana te niravajjesu",
  "tika-s0301t1:47_4": "upasaṁhite anaññasādhāraṇe lokuttarepi, vani, bhaji, sevi, vitthārato pana padesarajja-issariyacakkavattisampatti-devarajjasampattiādivasena",
  "tika-s0301t1:47_5": "jhāna-vimokkha-samādhisamāpatti-ñāṇadassana-maggabhāvanā-phalasacchi-kiriyādi-uttarimanussadhammavasena",
  "tika-s0301t1:47_6": "ca anekavihite anaññasādhāraṇe, bhage, vani, bhaji, sevi. Evampi bhage vanīti bhagavā.",
  "tika-s0301t1:48": "“Yā tā sampattiyo loke, yā ca lokuttarā puthu;",
  "tika-s0301t1:49": "Sabbā tā bhaji sambuddho, tasmāpi bhagavā mato”.",
  "tika-s0301t1:50_0": "Kathaṁ sattavāti bhagavā? Bhattā daḷhabhattikā assa bahū atthīti bhattavā. Tathāgato",
  "tika-s0301t1:50_1": "hi mahākaruṇāsabbaññutaññāṇādi-aparimitanirupamappabhāva-guṇavisesasamaṅgibhāvato",
  "tika-s0301t1:50_2": "sabbasattuttamo, sabbānatthaparihārapubbaṅgamāya niravasesahitasukhavidhānatapparāya",
  "tika-s0301t1:50_3": "niratisayāya payogasampattiyā sadevamanussāya pajāya accantupakāritāya dvattiṁsamahāpurisalakkhaṇaasīti",
  "tika-s0301t1:50_4": "anubyañjanabyāmappabhādi anaññasādhāraṇavisesapaṭimaṇḍitarūpakāyatāya yathābhuccaguṇādhigatena",
  "tika-s0301t1:50_5": "“itipi so bhagavā”tiādinayappavattena lokattayabyāpinā suvipulena suvisuddhena ca",
  "tika-s0301t1:50_6": "thutighosena samannāgatattā ukkaṁsapāramippattāsu appicchatāsantuṭṭhiādīsu suppatiṭṭhitabhāvato",
  "tika-s0301t1:50_7": "dasabalacatuvesārajjādi-niratisayaguṇavisesa-samaṅgībhāvato ca rūpappamāṇo rūpappasanno,",
  "tika-s0301t1:50_8": "ghosappamāṇo ghosappasanno, lūkhappamāṇo lūkhappasanno, dhammappamāṇo dhammappasannoti",
  "tika-s0301t1:50_9": "evaṁ catuppamāṇike lokasannivāse sabbathāpi pasādāvahabhāvena samantapāsādikattā",
  "tika-s0301t1:50_10": "aparimāṇānaṁ sattānaṁ sadevamanussānaṁ ādarabahumānagāravāyatanatāya paramapemasambhattiṭṭhānaṁ.",
  "tika-s0301t1:50_11": "Ye tassa ovāde patiṭṭhitā aveccappasādena samannāgatā honti, kenaci asaṁhāriyā tesaṁ",
  "tika-s0301t1:50_12": "pasādabhatti samaṇena vā brāhmaṇena vā devena vā mārena vā brahmunā vā. Tathā hi",
  "tika-s0301t1:50_13": "te attano jīvitapariccāgepi tattha pasādaṁ na pariccajanti, tassa vā āṇaṁ daḷhabhattibhāvato.",
  "tika-s0301t1:51": "Tenevāha –",
  "tika-s0301t1:52": "“Yo ve kataññū katavedi dhīro;",
  "tika-s0301t1:53": "Kalyāṇamitto daḷhabhatti ca hotī”ti. ;",
  "tika-s0301t1:54_0": "“Seyyathāpi, bhikkhave, mahāsamuddo ṭhitadhammo velaṁ nātivattati, evameva kho, bhikkhave,",
  "tika-s0301t1:54_1": "yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamantī”ti ca. –",
  "tika-s0301t1:55": "Evaṁ bhattavāti bhagavā niruttinayena ekassa ta-kārassa lopaṁ katvā itarassa ga-kāraṁ katvā.",
  "tika-s0301t1:56": "“Guṇātisayayuttassa, yasmā lokahitesino;",
  "tika-s0301t1:57": "Sambhattā bahavo satthu, bhagavā tena vuccatī”ti.",
  "tika-s0301t1:58_0": "Kathaṁ bhage vamīti bhagavā? Yasmā tathāgato bodhisattabhūtopi aparimāṇāsu jātīsu",
  "tika-s0301t1:58_1": "pāramiyo paripūrento bhagasaṅkhātaṁ siriṁ issariyaṁ yasañca vami uggiri, kheḷapiṇḍaṁ",
  "tika-s0301t1:58_2": "viya anapekkho chaḍḍayi, carimattabhāvepi hatthagataṁ cakkavattisiriṁ devalokādhipaccasadisaṁ",
  "tika-s0301t1:58_3": "catudīpissariyaṁ cakkavattisampattisannissayaṁ sattaratanasamujjalaṁ yasañca tiṇāyapi",
  "tika-s0301t1:58_4": "amaññamāno nirapekkho pahāya abhinikkhamitvā sammāsambodhiṁ abhisambuddho, tasmā",
  "tika-s0301t1:58_5": "ime sirīādike bhage vamīti bhagavā. Atha vā bhāni nāma nakkhattāni, tehi samaṁ gacchanti",
  "tika-s0301t1:58_6": "pavattantīti bhagā, sineruyugandharauttarakuruhimavantādibhājanalokavisesasannissayā",
  "tika-s0301t1:58_7": "sobhā kappaṭṭhiyabhāvato, tepi bhagavā vami tannivāsisattāvāsasamatikkamato tappaṭibaddhachandarāgappahānena",
  "tika-s0301t1:58_8": "pajahīti. Evampi bhage vamīti bhagavā.",
  "tika-s0301t1:59": "“Cakkavattisiriṁ yasmā, yasaṁ issariyaṁ sukhaṁ;",
  "tika-s0301t1:60": "Pahāsi lokacittañca, sugato bhagavā tato”.",
  "tika-s0301t1:61_0": "Kathaṁ bhāge vamīti bhagavā? Bhāgā nāma sabhāgadhammakoṭṭhāsā, te khandhāyatanadhātādivasena,",
  "tika-s0301t1:61_1": "tatthāpi rūpavedanādivasena pathaviyādivasena atītādivasena ca anekavidhā, te ca",
  "tika-s0301t1:61_2": "bhagavā sabbaṁ papañcaṁ sabbaṁ yogaṁ sabbaṁ ganthaṁ sabbaṁ saṁyojanaṁ samucchinditvā",
  "tika-s0301t1:61_3": "amatadhātuṁ samadhigacchanto vami uggiri, anapekkho chaḍḍayi na paccāvami. Tathā",
  "tika-s0301t1:61_4": "hesa “sabbatthakameva pathaviṁ āpaṁ tejaṁ vāyaṁ, cakkhuṁ sotaṁ ghānaṁ jivhaṁ kāyaṁ",
  "tika-s0301t1:61_5": "manaṁ, rūpe sadde gandhe rase phoṭṭhabbe dhamme, cakkhuviññāṇaṁ…pe… manoviññāṇaṁ,",
  "tika-s0301t1:61_6": "cakkhusamphassaṁ…pe… manosamphassaṁ, cakkhusamphassajaṁ vedanaṁ…pe… manosamphassajaṁ",
  "tika-s0301t1:61_7": "vedanaṁ, cakkhusamphassajaṁ saññaṁ…pe… manosamphassajaṁ saññaṁ, cakkhusamphassajaṁ",
  "tika-s0301t1:61_8": "cetanaṁ…pe… manosamphassajaṁ cetanaṁ, rūpataṇhaṁ…pe… dhammataṇhaṁ, rūpavitakkaṁ…pe…",
  "tika-s0301t1:61_9": "dhammavitakkaṁ, rūpavicāraṁ…pe… dhammavicāra”ntiādinā anupadadhammavibhāgavasenapi",
  "tika-s0301t1:61_10": "sabbeva dhammakoṭṭhāse anavasesato vami uggiri, anapekkhapariccāgena chaḍḍayi. Vuttañhetaṁ",
  "tika-s0301t1:61_11": "“yaṁ taṁ, ānanda, cattaṁ vantaṁ muttaṁ pahīnaṁ paṭinissaṭṭhaṁ, taṁ tathāgato puna",
  "tika-s0301t1:61_12": "paccāvamissatīti netaṁ ṭhānaṁ vijjatī”ti. Evampi bhāge vamīti bhagavā. Atha vā bhāge",
  "tika-s0301t1:61_13": "vamīti sabbepi kusalākusale sāvajjānavajje hīnapaṇīte kaṇhasukkasappaṭibhāge dhamme",
  "tika-s0301t1:61_14": "ariyamaggañāṇamukhena vami uggiri, anapekkho pariccaji pajahi, paresañca tathattāya",
  "tika-s0301t1:61_15": "dhammaṁ desesi. Vuttampi cetaṁ “dhammāpi vo, bhikkhave, pahātabbā, pageva adhammā.",
  "tika-s0301t1:61_16": "Kullūpamaṁ vo, bhikkhave, dhammaṁ desessāmi nittharaṇatthāya, no gahaṇatthāyā”tiādi.",
  "tika-s0301t1:61_17": "Evampi bhāge vamīti bhagavā.",
  "tika-s0301t1:62": "“Khandhāyatanadhātādi-dhammabhāgā-mahesinā;",
  "tika-s0301t1:63": "Kaṇhasukkā yato vantā, tatopi bhagavā mato”.",
  "tika-s0301t1:64": "Tena vuttaṁ –",
  "tika-s0301t1:65": "“Bhāgavā bhatavā bhāge, bhage ca vani bhattavā;",
  "tika-s0301t1:66": "Bhage vami tathā bhāge, vamīti bhagavā jino”ti.",
  "tika-s0301t1:67_0": "Dhammasarīraṁ paccakkhaṁ karotīti “yo vo, ānanda, mayā dhammo ca vinayo ca desito",
  "tika-s0301t1:67_1": "paññatto, so vo mamaccayena satthā”ti vacanato dhammassa satthubhāvapariyāyo vijjatīti",
  "tika-s0301t1:67_2": "katvā vuttaṁ. Vajirasaṅghātasamānakāyo parehi abhejjasarīrattā. Na hi bhagavato rūpakāye",
  "tika-s0301t1:67_3": "kenaci sakkā antarāyaṁ kātunti. Desanāsampattiṁ niddisati vakkhamānassa sakalassa",
  "tika-s0301t1:67_4": "suttassa “eva”nti nidassanato. Sāvakasampattiṁ niddisati paṭisambhidāppattena pañcasu",
  "tika-s0301t1:67_5": "ṭhānesu bhagavatā etadagge ṭhapitena mayā mahāsāvakena sutaṁ, tañca kho mayāva sutaṁ,",
  "tika-s0301t1:67_6": "na anussutaṁ na paraṁparābhatanti imassatthassa dīpanato. Kālasampattiṁ niddisati",
  "tika-s0301t1:67_7": "bhagavāsaddasannidhāne payuttassa samayasaddassa buddhuppādapaṭimaṇḍitabhāvadīpanato.",
  "tika-s0301t1:67_8": "Buddhuppādaparamā hi kālasampadā. Tenetaṁ vuccati –",
  "tika-s0301t1:68": "“Kappakasāye kaliyuge, buddhuppādo aho mahacchariyaṁ;",
  "tika-s0301t1:69": "Hutāvahamajjhe jātaṁ, samuditamakarandamaravinda”nti.",
  "tika-s0301t1:70": "Bhagavāti desakasampattiṁ niddisati guṇavisiṭṭhasattuttamabhāvadīpanato garugāravādhivacanabhāvato.",
  "tika-s0301t1:71_0": "Avisesenāti na visesena, vihārabhāvasāmaññenāti attho. Iriyāpatha…pe… vihāresūti",
  "tika-s0301t1:71_1": "iriyāpathavihāro, dibbavihāro, brahmavihāro, ariyavihāroti etesu catūsu vihāresu.",
  "tika-s0301t1:71_2": "Samaṅgīparidīpananti samaṅgībhāvaparidīpanaṁ. Etanti “viharatī”ti etaṁ padaṁ. Tathā",
  "tika-s0301t1:71_3": "hi taṁ “idhekacco gihīhi saṁsaṭṭho viharati sahanandī sahasokī”tiādīsu iriyāpathavihāre",
  "tika-s0301t1:71_4": "āgataṁ. “Yasmiṁ, bhikkhave, samaye bhikkhu vivicceva kāmehi…pe… paṭhamaṁ jhānaṁ upasampajja",
  "tika-s0301t1:71_5": "viharatī”ti ettha dibbavihāre. “So mettāsahagatena cetasā ekaṁ disaṁ pharitvā viharatī”tiādīsu",
  "tika-s0301t1:71_6": "brahmavihāre. “So kho ahaṁ, aggivessana, tassāyeva kathāya pariyosāne tasmiṁ eva",
  "tika-s0301t1:71_7": "purimasmiṁ samādhinimitte ajjhattameva cittaṁ saṇṭhapemi sannisādemi ekodiṁ karomi",
  "tika-s0301t1:71_8": "samādahāmi, yena sudaṁ niccakappaṁ viharāmī”tiādīsu ariyavihāre.",
  "tika-s0301t1:72_0": "Tattha iriyanaṁ vattanaṁ iriyā, kāyappayogo. Tassā pavattanupāyabhāvato ṭhānādi iriyāpatho.",
  "tika-s0301t1:72_1": "Ṭhānasamaṅgī vā hi kāyena kiñci kareyya gamanādīsu aññatarasamaṅgī vā. Atha vā iriyati",
  "tika-s0301t1:72_2": "pavattati etena attabhāvo kāyakiccaṁ vāti iriyā, tassā pavattiupāyabhāvato iriyā",
  "tika-s0301t1:72_3": "ca so patho cāti iriyāpatho, ṭhānādi eva. So ca atthato gatinivattiādiākārena pavatto",
  "tika-s0301t1:72_4": "catusantatirūpapabandho eva. Viharaṇaṁ, viharati etenāti vā vihāro, iriyāpatho eva",
  "tika-s0301t1:72_5": "vihāro iriyāpathavihāro. Divi bhavo dibbo, tattha bahulappavattiyā brahmapārisajjādidevaloke",
  "tika-s0301t1:72_6": "bhavoti attho. Tattha yo dibbānubhāvo, tadatthāya saṁvattatīti vā dibbo, abhiññābhinīhāravasena",
  "tika-s0301t1:72_7": "mahāgatikattā vā dibbo, dibbo ca so vihāro cāti dibbavihāro, catasso rūpāvacarasamāpattiyo.",
  "tika-s0301t1:72_8": "Āruppasamāpattiyopi ettheva saṅgahaṁ gacchanti. Brahmūnaṁ, brahmāno vā vihārā brahmavihārā,",
  "tika-s0301t1:72_9": "catasso appamaññāyo. Ariyānaṁ, ariyā vā vihārā ariyavihārā, cattāri sāmaññaphalāni.",
  "tika-s0301t1:72_10": "So hi ekaṁ iriyāpathabādhanantiādi yadipi bhagavā ekenapi iriyāpathena cirataraṁ",
  "tika-s0301t1:72_11": "kālaṁ attabhāvaṁ pavattetuṁ sakkoti, tathāpi upādinnakasarīrassa nāma ayaṁ sabhāvoti",
  "tika-s0301t1:72_12": "dassetuṁ vuttaṁ. Yasmā vā bhagavā yattha katthaci vasanto vineyyānaṁ dhammaṁ desento,",
  "tika-s0301t1:72_13": "nānāsamāpattīhi ca kālaṁ vītināmento vasatīti sattānaṁ attano ca vividhaṁ hitasukhaṁ",
  "tika-s0301t1:72_14": "harati upaneti uppādeti, tasmā vividhaṁ haratīti evamettha attho veditabbo.",
  "tika-s0301t1:73_0": "Paccatthike jinātīti jeto. Jeta-saddo hi sota-saddo viya kattusādhanopi atthīti.",
  "tika-s0301t1:73_1": "Rañño vā paccatthikānaṁ jitakāle jātattā jeto. Rañño hi attano jayaṁ tattha āropetvā",
  "tika-s0301t1:73_2": "jitavāti jetoti kumāro vutto. Maṅgalakāmatāya vā jetotissa nāmaṁ kataṁ, tasmā “jeyyo”ti",
  "tika-s0301t1:73_3": "etasmiṁ atthe “jeto”ti vuttanti daṭṭhabbaṁ. Tassa jetassa rājakumārassa. Vanetiādito",
  "tika-s0301t1:73_4": "paṭṭhāyeva taṁ tassa santakanti dassetuṁ “taṁ hī”tiādi vuttaṁ. Sabbakāmasamiddhitāya",
  "tika-s0301t1:73_5": "vigatamalamaccheratāya karuṇādiguṇasamaṅgitāya ca niccakālaṁ upaṭṭhapito anāthānaṁ",
  "tika-s0301t1:73_6": "piṇḍo etassa atthīti anāthapiṇḍiko, tassa anāthapiṇḍikassa. Yadi jetavanaṁ, kathaṁ",
  "tika-s0301t1:73_7": "anāthapiṇḍikassa ārāmoti āha “anāthapiṇḍikenā”tiādi. Pañcavidhasenāsanaṅgasampattiyā",
  "tika-s0301t1:73_8": "āramanti ettha pabbajitāti ārāmo, tasmiṁ ārāme. Yadipi so bhūmibhāgo koṭisantharena",
  "tika-s0301t1:73_9": "mahāseṭṭhinā kīto, rukkhā pana jetena na vikkītāti taṁ “jetavana”nti vattabbataṁ",
  "tika-s0301t1:73_10": "labhatīti vadanti. Ubhinnampi vā tattha pariccāgavisesakittanatthaṁ ubhayavacanaṁ,",
  "tika-s0301t1:73_11": "jetenapi hi bhūmibhāgavikkayena laddhadhanaṁ tattha dvārakoṭṭhakakaraṇavasena viniyuttaṁ.",
  "tika-s0301t1:73_12": "Sāvatthijetavanānaṁ bhūmibhāgavasena bhinnattā vuttaṁ “na hi sakkā ubhayattha ekaṁ",
  "tika-s0301t1:73_13": "samayaṁ viharitu”nti.",
  "tika-s0301t1:74_0": "Apākaṭāti sakko suyāmotiādinā anabhiññātā. Abhiññātānampi aññatarasaddo dissateva",
  "tika-s0301t1:74_1": "ekasadisāyattattāti dassetuṁ “abhijānāti no”tiādi vuttaṁ. Ahunā idāneva. Sādhāraṇavacanaṁ",
  "tika-s0301t1:74_2": "dibbataṁ antonītaṁ katvā. Devo eva devatā purisepi vattanato. Tenevāha “imasmiṁ panatthe”tiādi.",
  "tika-s0301t1:74_3": "Nanu ca rūpāvacarasattānaṁ purisindriyaṁ natthi, yena te purisāti vucceyyuṁ? Yadipi",
  "tika-s0301t1:74_4": "purisindriyaṁ natthi, purisasaṇṭhānassa pana purisavesassa ca vasena purisapuggalātveva",
  "tika-s0301t1:74_5": "vuccanti purisapakatibhāvato.",
  "tika-s0301t1:75_0": "Abhikkantāti atikkantā, vigatāti atthoti āha “khaye dissatī”ti. Teneva hi “nikkhanto",
  "tika-s0301t1:75_1": "paṭhamo yāmo”ti upari vuttaṁ. Abhikkantataroti ativiya kantataro. Tādiso ca sundaro",
  "tika-s0301t1:75_2": "bhaddako nāma hotīti āha “sundare dissatī”ti. Koti devanāgayakkhagandhabbādīsu ko",
  "tika-s0301t1:75_3": "katamo? Meti mama. Pādānīti pāde. Iddhiyāti imāya evarūpāya deviddhiyā. Yasasāti",
  "tika-s0301t1:75_4": "iminā edisena parivārena paricchadena ca. Jalanti vijjotamāno. Abhikkantenāti ativiya",
  "tika-s0301t1:75_5": "kantena kamaniyena abhirūpena. Vaṇṇenāti chavivaṇṇena sarīravaṇṇanibhāya. Sabbā obhāsayaṁ",
  "tika-s0301t1:75_6": "disāti sabbāpi disā pabhāsento cando viya sūriyo viya ca ekobhāsaṁ ekālokaṁ karontoti",
  "tika-s0301t1:75_7": "gāthāya attho. Abhirūpeti uḷārarūpe sampannarūpe.",
  "tika-s0301t1:76_0": "Kañcanasannibhattacatā suvaṇṇavaṇṇaggahaṇena gahitāti adhippāyenāha “chaviya”nti.",
  "tika-s0301t1:76_1": "Chavigatā pana vaṇṇadhātu eva “suvaṇṇavaṇṇo”ti ettha vaṇṇaggahaṇena gahitāti apare.",
  "tika-s0301t1:76_2": "Vaṇṇanaṁ kittiyā ugghosananti vaṇṇo, thuti. Vaṇṇīyati asaṅkarato vavatthapīyatīti",
  "tika-s0301t1:76_3": "vaṇṇo, kulavaggo. Vaṇṇīyati phalaṁ etena yathāsabhāvato vibhāvīyatīti vaṇṇo, kāraṇaṁ.",
  "tika-s0301t1:76_4": "Vaṇṇanaṁ dīgharassādivasena saṇṭhahananti vaṇṇo, saṇṭhānaṁ. Vaṇṇīyati aṇumahantādivasena",
  "tika-s0301t1:76_5": "pamīyatīti vaṇṇo, pamāṇaṁ. Vaṇṇeti vikāraṁ āpajjamānaṁ hadayaṅgatabhāvaṁ pakāsetīti",
  "tika-s0301t1:76_6": "vaṇṇo, rūpāyatanaṁ. Evaṁ tena tena pavattinimittena vaṇṇasaddassa tasmiṁ tasmiṁ atthe",
  "tika-s0301t1:76_7": "pavatti veditabbā. Iddhiṁ māpetvāti vatthālaṅkārakāyādīhi obhāsamuñcanādivasena dibbaṁ",
  "tika-s0301t1:76_8": "iddhānubhāvaṁ nimminitvā. Kāmāvacarā anabhisaṅkhatenapi āgantuṁ sakkonti oḷārikarūpattā.",
  "tika-s0301t1:76_9": "Tathā hi te kabaḷīkārabhakkhā. Rūpāvacarā na sakkonti tato sukhumatararūpattā. Tenāha",
  "tika-s0301t1:76_10": "“tesaṁ hī”tiādi. Tattha “atisukhumo”ti mūlapaṭisandhirūpaṁ sandhāya vadati. Na tena",
  "tika-s0301t1:76_11": "iriyāpathakappanaṁ hotīti etena brahmalokepi brahmāno yebhuyyena nimmitarūpeneva",
  "tika-s0301t1:76_12": "pavattantīti dasseti. Itarañhi ativiya sukhumaṁ rūpaṁ kevalaṁ cittuppādassa nissayādhiṭṭhānabhūtaṁ",
  "tika-s0301t1:76_13": "saṇṭhānavantaṁ hutvā tiṭṭhati.",
  "tika-s0301t1:77_0": "Anavasesattaṁ sakalatā. Yebhuyyatā bahulabhāvo. Abyāmissatā vijātiyena asaṅkaro.",
  "tika-s0301t1:77_1": "Sukhena hi avokiṇṇatā tattha adhippetā. Anatirekatā taṁparamatā visesābhāvo. Kevalakappanti",
  "tika-s0301t1:77_2": "kevalaṁ daḷhaṁ katvāti attho. Saṅghabhedāyāti saṅghe vivādāya, vivāduppādāyāti attho.",
  "tika-s0301t1:77_3": "Kevalaṁ vuccati nibbānaṁ sabbasaṅkhatavivittattā, etassa taṁ atthīti kevalī, sacchikatanirodho",
  "tika-s0301t1:77_4": "khīṇāsavo. Tenāha “visaṁyogo attho”ti.",
  "tika-s0301t1:78_0": "Kappasaddo panāyaṁ saupasaggo anupasaggo cāti adhippāyena okappaniyapade labbhamānaṁ",
  "tika-s0301t1:78_1": "kappasaddamattaṁ dasseti, aññathā kappapadaṁ anidassanameva siyā. Samaṇakappehīti",
  "tika-s0301t1:78_2": "vinayasiddhehi samaṇavohārehi. Niccakappanti niccakālaṁ. Paññattīti nāmaṁ. Nāmañhetaṁ",
  "tika-s0301t1:78_3": "tassa āyasmato, yadidaṁ kappoti. Kappitakesamassūti kattarikāya cheditakesamassu.",
  "tika-s0301t1:78_4": "Dvaṅgulakappoti majjhanhikavelāya vītikkantāya dvaṅgulatāvikappo. Lesoti apadeso.",
  "tika-s0301t1:78_5": "Anavasesaṁ pharituṁ samatthassapi obhāsassa kenacipi kāraṇena ekadesapharaṇampi siyā,",
  "tika-s0301t1:78_6": "ayaṁ pana sabbasova pharatīti dassetuṁ samantattho kappa-saddo gahitoti āha “anavasesaṁ",
  "tika-s0301t1:78_7": "samantato”ti. Īsaṁ asamattaṁ, kevalaṁ vā kevalakappaṁ. Bhagavato ābhāya anobhāsitameva",
  "tika-s0301t1:78_8": "hi padesaṁ devatā attano pabhāya obhāsenti. Na hi bhagavato pabhā kāyaci pabhāya",
  "tika-s0301t1:78_9": "abhibhuyyati, sūriyādīnampi pabhaṁ sā abhibhuyya tiṭṭhatīti.",
  "tika-s0301t1:79_0": "Yenavā kāraṇenāti hetumhi idaṁ karaṇavacanaṁ. Hetuattho hi kiriyāya kāraṇaṁ, na karaṇaṁ",
  "tika-s0301t1:79_1": "viya kiriyattho, tasmā nānappakāra-guṇavisesādhigamanatthā idha upasaṅkamanakiriyāti",
  "tika-s0301t1:79_2": "“annena vasati, vijjāya vasatī”tiādīsu viya hetuatthameva taṁ karaṇavacanaṁ yuttaṁ",
  "tika-s0301t1:79_3": "na karaṇatthaṁ tassa ayujjamānattāti vuttaṁ “yena vā kāraṇenā”tiādi. Bhagavato satatappavattaniratisaya-sāduvipulamatarasa-saddhammaphalatāya",
  "tika-s0301t1:79_4": "sāduphalaniccaphalitamahārukkhena bhagavā upamito. Sāduphalūpabhogādhippāyaggahaṇeneva",
  "tika-s0301t1:79_5": "hi mahākāruṇikassa sāduphalatā gahitāti. Upasaṅkamīti upasaṅkantā. Sampattakāmatāya",
  "tika-s0301t1:79_6": "hi kiñci ṭhānaṁ gacchanto taṁtaṁpadesātikkamanena upasaṅkami, upasaṅkantoti vattabbataṁ",
  "tika-s0301t1:79_7": "labhati. Tenāha “gatāti vuttaṁ hotī”ti, upagatāti attho. Upasaṅkamitvāti pubbakālakiriyāniddesoti",
  "tika-s0301t1:79_8": "āha “upasaṅkamanapariyosānadīpana”nti. Tatoti yaṁ ṭhānaṁ pattā “upasaṅkamī”ti vuttā,",
  "tika-s0301t1:79_9": "tato upagataṭṭhānato.",
  "tika-s0301t1:80_0": "Gatinivattiatthato sāmaññato āsanampi ṭhānaggahaṇena gayhatīti vuttaṁ “āsanakusalatāya",
  "tika-s0301t1:80_1": "ekamantaṁ tiṭṭhantī”ti. Nisinnāpi hi gamanato nivattā nāma honti ṭhatvā nisīditabbattā,",
  "tika-s0301t1:80_2": "yathāvuttaṭṭhānādayopi āsaneneva saṅgahitāti. Atidūraaccāsannapaṭikkhepena nātidūranaccāsannaṁ",
  "tika-s0301t1:80_3": "nāma gahitaṁ. Taṁ pana avakaṁsato ubhinnaṁ pasāritahatthasaṅghaṭṭanena daṭṭhabbaṁ.",
  "tika-s0301t1:80_4": "Gīvaṁ pasāretvāti gīvaṁ parivattanavasena pasāretvā.",
  "tika-s0301t1:81_0": "Kāmaṁ “katha”nti ayamākārapucchā, taraṇākāro idha pucchito. So pana taraṇākāro atthato",
  "tika-s0301t1:81_1": "kāraṇamevāti āha “kathaṁ nūti kāraṇapucchā”ti? Pākaṭo abhisambodhiyaṁ mahāpathavīkampanādianekacchariyapātubhāvādinā.",
  "tika-s0301t1:82_0": "Marisanaṭṭhena pāpānaṁ rogādianatthānaṁ abhibhavanaṭṭhena māriso, dukkharahito. Tenāha",
  "tika-s0301t1:82_1": "“niddukkhāti vuttaṁ hotī”ti. Nirayapakkhe piyālapanavacanavasena upacāravacanañcetaṁ",
  "tika-s0301t1:82_2": "yathā “devānaṁ piyā”ti. Tenevāha “yadi eva”ntiādi. Saṅkunā saṅkūti matthakato samakoṭṭitena",
  "tika-s0301t1:82_3": "yāva hadayapadesā nibbijjhitvā otiṇṇena saṅkunā pādatalato samakoṭṭito saṅku nibbijjhitvā",
  "tika-s0301t1:82_4": "ārohanto hadaye hadayassa padese samāgaccheyya, atha nesaṁ saṅkūnaṁ samāgamasamakāle",
  "tika-s0301t1:82_5": "naṁ yathātikkantasaṅkukaraṇakālaṁ jāneyyāsi. Kiñci nimittaṁ upādāya kismiñci atthe",
  "tika-s0301t1:82_6": "pavattassa saddassa tannimittarahite pavatti ruḷhī nāma gamanakiriyārahite sāsanādimati",
  "tika-s0301t1:82_7": "paṭipiṇḍe yathā gosaddassa.",
  "tika-s0301t1:83_0": "Oghamatarīti yesaṁ oghānaṁ taraṇaṁ pucchitaṁ, te gaṇanaparicchedato sarūpato ca dassetuṁ",
  "tika-s0301t1:83_1": "“cattāro”tiādi vuttaṁ. Kasmā panettha cattāro eva oghā vuttā, te ca kāmādayo evāti?",
  "tika-s0301t1:83_2": "Na codetabbametaṁ, yasmā dhammānaṁ sabhāvakiccavisesaññunā bhagavatā sabbaṁ ñeyyaṁ",
  "tika-s0301t1:83_3": "yāthāvato abhisambujjhitvā ettakāva oghā desitā, ime eva ca desitāti. Vaṭṭasmiṁ ohananti",
  "tika-s0301t1:83_4": "osīdāpentīti oghā, ohananti heṭṭhā katvā hananti gāmenti, tathābhūtā satte adho gāmenti",
  "tika-s0301t1:83_5": "nāma. Ayañca attho “sabbopi cesā”tiādinā parato aṭṭhakathāyameva āgamissati. Kāmanaṭṭhena",
  "tika-s0301t1:83_6": "kāmo, kāmo ca so yathāvuttenatthena ogho cāti, kāmesu oghoti vā kāmogho. Bhavogho",
  "tika-s0301t1:83_7": "nāma bhavarāgoti dassetuṁ “rūpārūpabhavesu chandarāgo jhānanikanti cā”ti vuttaṁ.",
  "tika-s0301t1:83_8": "Sumaṅgalavilāsinīādīsu pana “sassatadiṭṭhisahagatarāgo cā”ti vuttaṁ. Tattha paṭhamo",
  "tika-s0301t1:83_9": "upapattibhavesu rāgo, dutiyo kammabhave. Bhavadiṭṭhivinimuttassa diṭṭhigatassa abhāvato.",
  "tika-s0301t1:83_10": "“Dvāsaṭṭhidiṭṭhiyo diṭṭhogho”ti vuttaṁ, catusaccantogadhattā sabbassa ñeyyassa “catūsu",
  "tika-s0301t1:83_11": "saccesu aññāṇaṁ avijjogho”ti āha.",
  "tika-s0301t1:84_0": "Idāni tesaṁ oghasaṅkhātānaṁ pāpadhammānaṁ uppattiṭṭhānaṁ dassetuṁ “tatthā”tiādi vuttaṁ,",
  "tika-s0301t1:84_1": "pavattiṭṭhānaṁ pana kāmaguṇādayo dassitā eva. “Pañcasu kāmaguṇesu chandarāgo kāmogho”ti",
  "tika-s0301t1:84_2": "ettha bhavoghaṁ ṭhapetvā sabbo lobho kāmoghoti yuttaṁ siyā. Sassatadiṭṭhisahagato",
  "tika-s0301t1:84_3": "rāgo bhavadiṭṭhisampayuttattā bhavoghoti aṭṭhakathāsu vutto, bhavogho pana diṭṭhigatavippayuttesu",
  "tika-s0301t1:84_4": "eva uppajjatīti pāḷiyaṁ vutto. Tenevāha – “bhavogho catūsu diṭṭhivippayuttalobhasahagatacittuppādesu",
  "tika-s0301t1:84_5": "uppajjatī”ti. Tasmā diṭṭhisahagatalobhopi kāmoghoti yuttaṁ siyā. Diṭṭhadhammikasamparāyikadukkhānañhi",
  "tika-s0301t1:84_6": "kāraṇabhūtā kāmāsavādayopi dvidhā vuttā, āsavā eva ca oghā. Kāmāsavaniddese ca kāmesūti",
  "tika-s0301t1:84_7": "kāmarāgadiṭṭhirāgādīnaṁ ārammaṇabhūtesu tebhūmakesu vatthukāmesūti attho sambhavati.",
  "tika-s0301t1:84_8": "Tattha hi uppajjamānā sāyaṁ taṇhā sabbāpi na kāmacchandādināmaṁ na labhatīti.",
  "tika-s0301t1:85_0": "Yadi pana pañcakāmaguṇiko ca rāgo kāmoghoti vuttoti katvā brahmānaṁ vimānādīsu rāgassa",
  "tika-s0301t1:85_1": "diṭṭhirāgassa ca kāmoghabhāvo paṭisedhitabbo siyā, evaṁ sati kāmoghabhavoghavinimuttena",
  "tika-s0301t1:85_2": "nāma lobhena bhavitabbaṁ. So yadā diṭṭhigatavippayuttesu uppajjati, tadā tena sampayutto",
  "tika-s0301t1:85_3": "avijjogho oghavippayuttoti domanassavicikicchuddhaccasampayuttassa viya tassapi oghavippayuttatā",
  "tika-s0301t1:85_4": "vattabbā siyā “catūsupi diṭṭhigatavippayuttalobhasahagatesu cittuppādesu uppanno",
  "tika-s0301t1:85_5": "moho siyā oghasampayutto siyā oghavippayutto”ti. “Kāmogho aṭṭhasu lobhasahagatesu",
  "tika-s0301t1:85_6": "cittuppādesu uppajjatī”ti, “kāmoghaṁ paṭicca diṭṭhogho avijjogho”ti ca vacanato diṭṭhisahagato",
  "tika-s0301t1:85_7": "kāmogho na hotīti na sakkā vattuṁ. Tathā hettha “rūpārūpabhavesu chandarāgo jhānanikanti",
  "tika-s0301t1:85_8": "ca bhavogho nāmāti ettakameva vuttaṁ, na vuttaṁ sassatadiṭṭhisahagato rāgo”ti.",
  "tika-s0301t1:86_0": "Adhogamanaṭṭhenāti heṭṭhāpavattanaṭṭhena. Heṭṭhāpavattanañcettha na kevalaṁ apāyagamaniyabhāvena,",
  "tika-s0301t1:86_1": "atha kho saṁsāratarakāvarodhanenapīti dassetuṁ “uparibhavañcā”tiādi vuttaṁ. Kāmaṁ",
  "tika-s0301t1:86_2": "nibbānaṁ arūpibhāvā adesaṁ, na tassa ṭhānavasena uparigahaṇaṁ, sabbasaṅkhatavinissaṭattā",
  "tika-s0301t1:86_3": "pana sabbassapi bhavassa uparīti vattabbataṁ arahatīti katvā vuttaṁ “uparibhavaṁ",
  "tika-s0301t1:86_4": "nibbāna”nti. “Mahāudakogho”tiādīsu rāsaṭṭho ogha-saddoti “mahā heso kilesarāsī”ti",
  "tika-s0301t1:86_5": "vuttaṁ sesesupīti bhavoghādīsupi.",
  "tika-s0301t1:87_0": "Appatiṭṭhahantoti kilesādīnaṁ vasena asantiṭṭhanto, asaṁsīdantoti attho. Anāyūhantoti",
  "tika-s0301t1:87_1": "abhisaṅkhārādivasena na āyūhanto majjhimaṁ paṭipadaṁ vilaṅghitvā nibbuyhanto. Tenāha",
  "tika-s0301t1:87_2": "– “avāyamanto”ti, micchāvāyāmavasena avāyamantoti adhippāyo. Gūḷhanti saṁvutaṁ. Paṭicchannanti",
  "tika-s0301t1:87_3": "tasseva vevacanaṁ. Atthavasena vā saṁvuttaṁ gūḷhaṁ, saddavasenapi apākaṭaṁ paṭicchannaṁ",
  "tika-s0301t1:87_4": "antaradīpādike ṭhātabbaṭṭhāne. Āyūhantāti hatthehi ca pādehi ca vāyamantā. Etaṁ atthajātaṁ,",
  "tika-s0301t1:87_5": "etaṁ vā vissajjanaṁ.",
  "tika-s0301t1:88_0": "Idāni yenādhippāyena bhagavatā tathāgūḷhaṁ katvā pañho kathito, taṁ dassetuṁ “kiṁ",
  "tika-s0301t1:88_1": "panātiādi vuttaṁ. Niggahamukhenāti veneyyānaṁ vinayaupāyabhūtaniggahavasena. Tenāha",
  "tika-s0301t1:88_2": "ye paṇḍitamānino”tiādi. Pavayha pavayhāti ophuṇitvā ophuṇitvā.",
  "tika-s0301t1:89_0": "Soti devaputto nihatamāno ahosi yathāvissajjitassa atthassa ajānanto. Yathāti aniyamavacanaṁ",
  "tika-s0301t1:89_1": "niyamaniddiṭṭhaṁ hoti, taṁsambandhañca kathanti pucchāvacananti tadubhayassa atthaṁ",
  "tika-s0301t1:89_2": "dassento “yathāhaṁ jānāmi, evaṁ me kathehī”ti āha.",
  "tika-s0301t1:90_0": "Yadāsvāhanti yadā su ahaṁ, su-kāro nipātamattaṁ “yadidaṁ kathaṁ sū”tiādīsu viya.",
  "tika-s0301t1:90_1": "Sabbapadesūti “tadāssu saṁsīdāmī”tiādīsu tīsupi padesu. Atarantoti oghānaṁ atikkamanatthaṁ",
  "tika-s0301t1:90_2": "taraṇappayogaṁ akaronto. Tatthevāti oghaniyaoghesu eva. Osīdāmīti nimujjāmi oghehi",
  "tika-s0301t1:90_3": "ajjhotthaṭo homi. Nibbuyhāmīti oghehi nibbūḷho homi. Ṭhātuṁ asakkonto asaṁsīdanto.",
  "tika-s0301t1:90_4": "Ativattāmīti anupayogaṁ atikkamāmi, apanidhānavasena sammāpaṭipattiṁ virādhemīti",
  "tika-s0301t1:90_5": "attho. Ṭhāne ca vāyāme cāti vakkhamānavibhāge patiṭṭhahane vāyāme ca dosaṁ disvāti",
  "tika-s0301t1:90_6": "patiṭṭhānāyūhanesu saṁsīdananibbuyhanasaṅkhātaṁ taraṇassa vibandhanabhūtaṁ ādīnavaṁ",
  "tika-s0301t1:90_7": "disvāna. Idaṁ bhagavatā bodhimūle attanā pavattita-pubbabhāga-manasikāravasena vuttaṁ.",
  "tika-s0301t1:90_8": "Atiṭṭhanto avāyamantoti patiṭṭhānāyūhanakaraṇakilesādīnaṁ parivajjanena asaṁsīdanto",
  "tika-s0301t1:90_9": "anibbuyhanto. Devatāyapi paṭividdho tadattho upanissayasampannatāya vimuttiparipācanīyadhammānaṁ",
  "tika-s0301t1:90_10": "paripakkattā. Na pana pākaṭo vipañcitaññūādīnaṁ, ugghaṭitaññūnaṁ pana yathā tassā",
  "tika-s0301t1:90_11": "devatāya, tathā pākaṭo evāti. Satta dukā idāni vuccamānarūpā dassitā porāṇaṭṭhakathāyaṁ.",
  "tika-s0301t1:90_12": "Kilesavasena santiṭṭhantoti lobhādīhi abhibhūtatāya saṁsāre patiṭṭhahanto sammā appaṭipajjanena",
  "tika-s0301t1:90_13": "tattheva saṁsīdati nāma. Abhisaṅkhāravasenāti tatthevābhisaṅkhāracetanāya cetento",
  "tika-s0301t1:90_14": "sammāpaṭipattiyogyassa khaṇassa ativattanena nibbuyhati nāma. Iminā nayena sesadukesupi attho veditabbo.",
  "tika-s0301t1:91_0": "Ettha ca vaṭṭamūlakā kilesāti tesaṁ vasena saṁsāre avaṭṭhānaṁ taṁtaṁkammunā tattha",
  "tika-s0301t1:91_1": "tattha bhave abhinibbatti, kilesā pana tesaṁ paccayamattaṁ. Tattha tattha bhave aparāparaṁ",
  "tika-s0301t1:91_2": "nibbattento saṁsāre nibbuyhati nāmāti imassa atthassa dassanavasena paṭhamaduko vutto.",
  "tika-s0301t1:91_3": "Ime sattā saṁsāre paribbhamantā duvidhā taṇhācaritā diṭṭhicaritā cāti tesaṁ saṁsāranāyikabhūtānaṁ",
  "tika-s0301t1:91_4": "dhammānaṁ vasena santiṭṭhanaṁ, tadaññesaṁ pavattipaccayānaṁ vasena āyūhananti imassa",
  "tika-s0301t1:91_5": "atthassa dassanavasena dutiyaduko vutto. Saṁyojaniyesu dhammesu assādadassanasabhāvāya",
  "tika-s0301t1:91_6": "taṇhāya vasena visesato patiṭṭhānaṁ, amuttimagge muttimaggaparāmāsato tathā āyūhanampi",
  "tika-s0301t1:91_7": "diṭṭhiyā vasena hotīti dassetuṁ tatiyaduko vutto. Catutthaduke pana adhippāyo aṭṭhakathāya",
  "tika-s0301t1:91_8": "eva vibhāvito. Yasmā “sassato attā”ti abhinivisanto arūparāgaṁ, asaññūpagaṁ vā avimokkhaṁyeva",
  "tika-s0301t1:91_9": "vimokkhoti gahetvā saṁsāre eva olīyati. Tenāha “olīyanābhinivesā hi bhavadiṭṭhī”ti.",
  "tika-s0301t1:91_10": "Yasmā pana kāmabhavādīsu yaṁ vā taṁ vā bhavaṁ patvā attā ucchijjati vinassati, na",
  "tika-s0301t1:91_11": "hoti paraṁ maraṇāti abhinivisanto bhavavippamokkhāvahāya sammāpaṭipattiyā appaṭipajjanena",
  "tika-s0301t1:91_12": "taṁ ativattati. Tena vuttaṁ “atidhāvanābhinivesā vibhavadiṭṭhī”ti.",
  "tika-s0301t1:92_0": "Līnavasena santiṭṭhantoti kosajjādivasena saṁkocāpajjanena sammā appaṭipajjanto.",
  "tika-s0301t1:92_1": "Uddhaccavasena āyūhantoti sammāsamādhino abhāvena vikkhepavasena pañcamo duko vutto.",
  "tika-s0301t1:92_2": "Yathā kāmasukhaṁ paviṭṭhassa samādhānaṁ natthi cittassa upakkiliṭṭhattā, evaṁ attaparitāpanamanuyuttassa",
  "tika-s0301t1:92_3": "kāyassa upakkiliṭṭhattā. Iti cittakāyaparikkilesakarā dve antā taṇhādiṭṭhinissayatāya",
  "tika-s0301t1:92_4": "saṁsīdananibbuyhananimittā vuttā chaṭṭhaduke. Pubbe sappadesatova saṁkilesadhammā",
  "tika-s0301t1:92_5": "“saṁsīdananimitta”nti dassitāti idāni nippadesato dassanavasena, pubbe ca sādhāraṇato",
  "tika-s0301t1:92_6": "abhisaṅkhāradhammā “nibbuyhananimitta”nti dassitāti idāni puññāneñjābhisaṅkhāre eva",
  "tika-s0301t1:92_7": "“āyūhananimitta”nti dassanavasena sattamaduko vutto. Evañhi duggatisugatūpapattivasena",
  "tika-s0301t1:92_8": "saṁsīdananibbuyhanāni vibhajja dassitāni hontīti. Tenevāha “vuttampi ceta”ntiādi.",
  "tika-s0301t1:92_9": "Adhobhāgaṁ duggatiṁ gamentīti adhobhāgaṅgamanīyā anunāsikalopaṁ akatvā. Tathā uparibhāgaṁ",
  "tika-s0301t1:92_10": "gamentīti uparibhāgaṅgamanīyā.",
  "tika-s0301t1:93_0": "Ettha ca oghataraṇaṁ pucchitena bhagavatā “appatiṭṭhaṁ anāyūha”nti tassa pahānaṅgameva",
  "tika-s0301t1:93_1": "dassitaṁ, na sampayogaṅganti? Na evaṁ daṭṭhabbaṁ, yāvatā yena patiṭṭhānaṁ hoti, yena",
  "tika-s0301t1:93_2": "ca āyūhanaṁ, tadubhayapaṭikkhepamukhena tappaṭipakkhadhammadassanametanti. Na hesa",
  "tika-s0301t1:93_3": "a-kāro kevalaṁ paṭisedhe, atha kho paṭipakkhe “akusalā dhammā, ahito, adhammo”tiādīsu",
  "tika-s0301t1:93_4": "viya, tasmā appatiṭṭhaṁ anāyūhanti patiṭṭhānāyūhanānaṁ paṭipakkhavasena pavattamāno",
  "tika-s0301t1:93_5": "tathāpavattihetūvāti ayamettha attho. Khoti ca avadhāraṇatthe nipāto “assosi kho”tiādīsu",
  "tika-s0301t1:93_6": "viya. Tena appatiṭṭhānassa ekaṁsikataṁ dasseti. Soyaṁ kho-saddo “anāyūha”nti etthāpi",
  "tika-s0301t1:93_7": "ānetvā vattabbo. Anāyūhanampi hi ekaṁsikamevāti tassa paṭipakkho saha vipassanāya",
  "tika-s0301t1:93_8": "ariyamaggo. Tena hi oghataraṇaṁ hoti, na aññathā. Evamayaṁ yathānusandhidesanā katā,",
  "tika-s0301t1:93_9": "devatā ca sahavipassanaṁ maggaṁ paṭivijjhīti paṭhamaphale patiṭṭhāsi. Tena vuttaṁ",
  "tika-s0301t1:93_10": "“imaṁ pañhavissajjana”ntiādi.",
  "tika-s0301t1:94_0": "“Cirassā”ti iminā samānatthaṁ padantarametanti āha “cirassa kālassā”ti yathā “mamaṁ",
  "tika-s0301t1:94_1": "vā, bhikkhave”ti ettha “mamā”ti iminā samānatthaṁ padantaraṁ mamanti. Na diṭṭhapubbāti",
  "tika-s0301t1:94_2": "adassāvī. Adassāvitā ca disvā kattabbakiccassa asiddhatāya veditabbā. Aññathā kā",
  "tika-s0301t1:94_3": "nāma sā devatā, yā bhagavantaṁ na diṭṭhavatī? Tenāha “kiṁ panimāyā”tiādi. Dassanaṁ",
  "tika-s0301t1:94_4": "upādāya evaṁ vattuṁ vattatīti yadā kadāci kañci piyajātikaṁ disvā taṁ dassanaṁ upādāya",
  "tika-s0301t1:94_5": "“cirena vata mayaṁ āyasmantaṁ passāmā”ti adiṭṭhapubbaṁ diṭṭhapubbaṁ vā evaṁ vattuṁ",
  "tika-s0301t1:94_6": "yujjati, ayaṁ loke niruḷhe samudācāroti dasseti. Brahmaṁ vā vuccati ariyamaggo, tassa",
  "tika-s0301t1:94_7": "aṇanato jānanato paṭivijjhanato brāhmaṇo. Kilesanibbānenāti kilesānaṁ accantasamucchedasaṅkhātena",
  "tika-s0301t1:94_8": "nibbānena nibbutaṁ sammadeva vūpasanta-sabbakilesadaratha-pariḷāhaṁ. Āsattavisattādīhīti",
  "tika-s0301t1:94_9": "ādi-saddena visatādiākāre saṅgaṇhāti. Vuttañhetaṁ –",
  "tika-s0301t1:95_0": "“Visatāti visattikā, visaṭāti visattikā, visālāti visattikā, visakkatīti visattikā,",
  "tika-s0301t1:95_1": "visaṁvādikāti visattikā, visaṁ haratīti visattikā, visamūlāti visattikā, visaphalāti",
  "tika-s0301t1:95_2": "visattikā, visaparibhogoti visattikā, visālā vā pana sā taṇhā rūpe sadde gandhe rase",
  "tika-s0301t1:95_3": "phoṭṭhabbe dhamme kule gaṇe visatā vitthatāti visattikā”ti.",
  "tika-s0301t1:96_0": "Tattha visatāti vitthatā rūpādīsu tebhūmakadhammesu abhibyāpanavasena visaṭāti purimavacanameva",
  "tika-s0301t1:96_1": "ta-kārassa ṭa-kāraṁ katvā vuttaṁ. Visālāti vipulā. Visakkatīti parisakkati, sahati",
  "tika-s0301t1:96_2": "vā. Ratto hi rāgavatthunā pādena tāḷiyamānopi sahatīti. Osakkanaṁ vipphandanaṁ vā",
  "tika-s0301t1:96_3": "“visakkana”ntipi vadanti. Aniccādiṁ niccādito. Gaṇhātīti visaṁvādikā hoti. Visaṁ",
  "tika-s0301t1:96_4": "haratīti tathā tathā kāmesu ānisaṁsaṁ passantī vividhehi ākārehi nekkhammābhimukhappavattito",
  "tika-s0301t1:96_5": "cittaṁ saṁharati saṁkhipati, visaṁ vā dukkhaṁ, taṁ harati, vahatīti attho. Dukkhanibbattakakammassa",
  "tika-s0301t1:96_6": "hetubhāvato visamūlā. Visaṁ vā dukkhābhibhūtā vedanā mūlaṁ etissāti visamūlā. Dukkhasamudayattā",
  "tika-s0301t1:96_7": "visaṁ phalaṁ etissāti visaphalā. Taṇhāya rūpādikassa dukkhasseva paribhogo hoti,",
  "tika-s0301t1:96_8": "na amatassāti visaparibhogoti vuttā, sabbattha niruttivasena padasiddhi veditabbā.",
  "tika-s0301t1:96_9": "Yo panettha padhāno attho, taṁ dassetuṁ puna “visālā vā panā”tiādi vuttanti evamettha",
  "tika-s0301t1:96_10": "visattikāpadassa attho veditabbo. Tiṇṇaṁ paṭhamadutiyamaggehi. Nittiṇṇaṁ tatiyamaggena.",
  "tika-s0301t1:96_11": "Uttiṇṇaṁ catutthamaggena.",
  "tika-s0301t1:97_0": "Samanuññoti sammadeva katānuñño. Tenāha “ekajjhāsayo ahosī”ti. Antaradhāyīti adassanaṁ",
  "tika-s0301t1:97_1": "agamāsi. Yathā pana antaradhāyi, taṁ dassetuṁ “abhisaṅkhatakāya”ntiādi vuttaṁ. Mālehīti",
  "tika-s0301t1:97_2": "liṅgavipallāsena vuttaṁ, “mālāhī”ti keci paṭhanti, “malyehī”ti vattabbe ya-kāralopaṁ",
  "tika-s0301t1:97_3": "katvā niddeso. Ayaṁ tāva aṭṭhakathāya līnatthavaṇṇanā.",
  "tika-s0301t1:98": "Nettinayavaṇṇanā",
  "tika-s0301t1:99_0": "Idāni pakaraṇanayena pāḷiyā atthavaṇṇanaṁ karissāma. Sā pana atthavaṇṇanā yasmā desanāya",
  "tika-s0301t1:99_1": "samuṭṭhānappayojanabhājanesu piṇḍatthesu ca niddhāritesu sukarā hoti suviññeyyā ca,",
  "tika-s0301t1:99_2": "tasmā suttadesanāya samuṭṭhānādīni paṭhamaṁ niddhārayissāma. Tattha samuṭṭhānaṁ tāva",
  "tika-s0301t1:99_3": "desanānidānaṁ, taṁ sādhāraṇaṁ asādhāraṇanti duvidhaṁ. Tattha sādhāraṇampi abbhantarabāhirabhedato",
  "tika-s0301t1:99_4": "duvidhaṁ. Tattha sādhāraṇaṁ abbhantarasamuṭṭhānaṁ nāma lokanāthassa mahākaruṇā. Tāya",
  "tika-s0301t1:99_5": "hi samussāhitassa bhagavato veneyyānaṁ dhammadesanāya cittaṁ udapādi, yaṁ sandhāya",
  "tika-s0301t1:99_6": "vuttaṁ – “sattesu ca kāruññataṁ paṭicca buddhacakkhunā lokaṁ volokesī”tiādi. Ettha",
  "tika-s0301t1:99_7": "ca hetuavatthāyapi mahākaruṇāya saṅgaho daṭṭhabbo yāvadeva saṁsāramahoghato saddhammadesanāhatthadānehi",
  "tika-s0301t1:99_8": "sattasantāraṇatthaṁ taduppattito. Yathā ca mahākaruṇā, evaṁ sabbaññutaññāṇaṁ dasabalañāṇādīni",
  "tika-s0301t1:99_9": "ca desanāya abbhantarasamuṭṭhānabhāvena vattabbāni. Sabbañhi ñeyyadhammaṁ tesaṁ desetabbappakāraṁ",
  "tika-s0301t1:99_10": "sattānañca āsayānusayādiṁ yāthāvato jānanto bhagavā ṭhānāṭṭhānādīsu kosallena veneyyajjhāsayānurūpaṁ",
  "tika-s0301t1:99_11": "vicittanayadesanaṁ pavattesīti. Bāhiraṁ pana sādhāraṇaṁ samuṭṭhānaṁ dasasahassamahābrahmaparivāra-sahampatimahābrahmuno",
  "tika-s0301t1:99_12": "ajjhesanaṁ. Tadajjhesanuttarakālañhi dhammagambhīratāpaccavekkhaṇājanitaṁ appossukkataṁ",
  "tika-s0301t1:99_13": "paṭippassambhetvā dhammassāmī dhammadesanāya ussāhajāto ahosi. Asādhāraṇampi abbhantarabāhirabhedato",
  "tika-s0301t1:99_14": "duvidhameva. Tattha abbhantaraṁ yāya mahākaruṇāya yena ca desanāñāṇena idaṁ suttaṁ",
  "tika-s0301t1:99_15": "pavattitaṁ, tadubhayaṁ veditabbaṁ bāhiraṁ pana tassā devatāya pucchā, pucchāvasiko",
  "tika-s0301t1:99_16": "hesa suttanikkhepo. Tayidaṁ pāḷiyaṁ āgatameva.",
  "tika-s0301t1:100_0": "Payojanampi sādhāraṇāsādhāraṇato duvidhaṁ. Tattha sādhāraṇaṁ anukkamena yāva anupādāparinibbānaṁ",
  "tika-s0301t1:100_1": "vimuttirasattā bhagavato desanāya. Tenevāha “etadatthā kathā, etadatthā mantanā”tiādi.",
  "tika-s0301t1:100_2": "Asādhāraṇaṁ pana tassā devatāya dassanamaggasamadhigamo, ubhayampetaṁ bāhirameva.",
  "tika-s0301t1:100_3": "Sace pana veneyyasantānagatampi desanābalasiddhisaṅkhātaṁ payojanaṁ adhippāyasamijjhanabhāvato",
  "tika-s0301t1:100_4": "yathādhippetatthasiddhiyā mahākāruṇikassa bhagavatopi payojanamevāti gaṇheyya, iminā",
  "tika-s0301t1:100_5": "pariyāyenassa abbhantaratāpi siyā.",
  "tika-s0301t1:101_0": "Apica tassā devatāya oghataraṇākārassa yāthāvato anavabodho imissā desanāya samuṭṭhānaṁ,",
  "tika-s0301t1:101_1": "tadavabodho payojanaṁ. So hi imāya desanāya bhagavantaṁ payojeti tannipphādanaparāyaṁ",
  "tika-s0301t1:101_2": "desanāti katvā. Yañhi desanāya sādhetabbaṁ phalaṁ, taṁ ākaṅkhitabbattā desakaṁ desanāya",
  "tika-s0301t1:101_3": "payojetīti payojananti vuccati. Tathā devatāya tadaññesañca vineyyānaṁ patiṭṭhānāyūhanavissajjanañcettha",
  "tika-s0301t1:101_4": "payojanaṁ. Tathā saṁsāracakkanivatti-saddhammacakkappavattisassatādimicchācāra-nirākaraṇaṁ",
  "tika-s0301t1:101_5": "sammāvādapurekkhāro akusalamūlasamūhananaṁ kusalamūlasamāropanaṁ apāyadvārapidahanaṁ",
  "tika-s0301t1:101_6": "saggamokkhadvāravivaraṇaṁ pariyuṭṭhānavūpasamanaṁ anusayasamugghātanaṁ “mutto mocessāmī”ti",
  "tika-s0301t1:101_7": "purimapaṭiññāavisaṁvādanaṁ tappaṭipakkhamāramanorathavisaṁvādanaṁ titthiyasamayanimmathanaṁ",
  "tika-s0301t1:101_8": "buddhadhammapatiṭṭhāpananti evamādīnipi payojanāni idha veditabbāni.",
  "tika-s0301t1:102_0": "Yathā devatā oghataraṇe saṁsayapakkhandā, tādisā aññe ca saṅkhātadhammānaṁ sammāsambuddhassa",
  "tika-s0301t1:102_1": "ca paṭipattiṁ ajānantā asaddhammassavana-dhāraṇa-paricaya-manasikāravipallatthabuddhikā",
  "tika-s0301t1:102_2": "saddhammassavana-dhāraṇa-paricayavimukhā ca bhavavimokkhesino vineyyā imissā desanāya bhājanaṁ.",
  "tika-s0301t1:103_0": "Piṇḍatthā pana “appatiṭṭhaṁ anāyūha”nti padadvaye catusaccakammaṭṭhānānuyogavasena",
  "tika-s0301t1:103_1": "yonisomanasikārabahulīkāro kusalamūlasamāyogo olīyanātidhāvanāvissajjanaṁ upāyavinibandhavidhamanaṁ",
  "tika-s0301t1:103_2": "micchābhinivesadūrībhāvo taṇhāvijjāvisodhanaṁ vaṭṭattayavicchedanupāyo āsavogha-yoga-ganthāgati-taṇhuppādupādānaviyogo",
  "tika-s0301t1:103_3": "cetokhilavivecanaṁ abhinandananivāraṇaṁ saṁsaggātikkamo vivādamūlapariccāgo akusalakammapathaviddhaṁsanaṁ",
  "tika-s0301t1:103_4": "micchattātivattanaṁ anusayamūlacchedo. Sabbakilesa-darathapariḷāha-sārambhapaṭippassambhanaṁ",
  "tika-s0301t1:103_5": "dassanasavananiddeso vijjūpamavajirūpamadhammāpadeso apacayagāmidhammavibhāvanā pahānattayadīpanā",
  "tika-s0301t1:103_6": "sikkhattayānuyogo samathavipassanānuṭṭhānaṁ bhāvanāsacchikiriyāsiddhi sīlakkhandhādipārisuddhīti",
  "tika-s0301t1:103_7": "evamādayo veditabbā.",
  "tika-s0301t1:104_0": "Tattha yesaṁ kilesādīnaṁ vasena patiṭṭhāti saṁsīdati, yesañca abhisaṅkhārādīnaṁ vasena",
  "tika-s0301t1:104_1": "āyūhati nibbuyhati, ubhayametaṁ samudayasaccaṁ, tappabhāvitā tadubhayanissitā ca",
  "tika-s0301t1:104_2": "khandhā dukkhasaccaṁ, tadubhayamattho, “appatiṭṭhaṁ anāyūha”nti adhippetassa atthassa",
  "tika-s0301t1:104_3": "paṭicchannaṁ katvā desanā upāyo mānaniggaṇhanavasena tassā devatāya saccābhisamayakāraṇabhāvato",
  "tika-s0301t1:104_4": "patiṭṭhānāyūhanapaṭikkhepopadesena caturoghanirattharaṇatthikehi antadvayarahitā",
  "tika-s0301t1:104_5": "majjhimā paṭipatti paṭipajjitabbāti ayamettha bhagavato āṇattīti ayaṁ desanāhāro.",
  "tika-s0301t1:105_0": "Parasaṁsayapakkhandanatāya ñātukāmatāya ca kathaṁ nūti pucchāvasena vuttaṁ? Abhimukhabhāvato",
  "tika-s0301t1:105_1": "ekapuggalabhāvato ca “tva”nti vuttaṁ. Paramukkaṁsagatassa garubhāvassa anaññayogyassa",
  "tika-s0301t1:105_2": "saddhammadhurassa paridīpanato sādhūti marisasīlādiguṇatāya “mārisā”ti vuttaṁ. Avahananato",
  "tika-s0301t1:105_3": "rāsibhāvato ca “ogha”nti vuttaṁ. Ñātuṁ icchitassa atthassa katattā pariyosāpitattā",
  "tika-s0301t1:105_4": "“itī”ti vuttaṁ. Saṁsīdanalakkhaṇassa patiṭṭhānassa akātabbato sabbaso ca akatattā.",
  "tika-s0301t1:105_5": "“Appatiṭṭha”nti vuttaṁ. Tayidaṁ akaraṇaṁ ekaṁsikanti khoti avadhāraṇavasena vuttaṁ.",
  "tika-s0301t1:105_6": "Tassa ca appatiṭṭhānassa sasantatigatattā “tva”nti ca pucchitattā “aha”nti vuttaṁ.",
  "tika-s0301t1:105_7": "Devatāya sambodhanato piyālapanato ca, “āvuso”ti vuttaṁ. Nibbuyhanalakkhaṇassa āyūhanassa",
  "tika-s0301t1:105_8": "akātabbato sabbaso ca akatattā anāyūhanti vuttaṁ. Tiṇṇākārassa oghānaṁ anicchitabhāvato",
  "tika-s0301t1:105_9": "eva tattha saṁsayassa anapagatattā oghataraṇassa ca avisesattā “yathā kathaṁ panā”ti",
  "tika-s0301t1:105_10": "vuttaṁ. Tathā saṁsīdanalakkhaṇaṁ patiṭṭhānaṁ saṁsāre ca saṇṭhānanti anatthantarattā",
  "tika-s0301t1:105_11": "abhinnakālikaṁ. Tathā nibbuyhanalakkhaṇaṁ āyūhanaṁ sammāpaṭipattiyā ativattananti",
  "tika-s0301t1:105_12": "anatthantarattā abhinnakālikanti vuttaṁ “yadā svāhaṁ…pe… tadāssu nibbuyhāmī”ti. Tadubhayassa",
  "tika-s0301t1:105_13": "paṭipakkhabhāvato paṭibāhanato ca oghātiṇṇāti vuttaṁ “evaṁ khvāhaṁ…pe… oghamatari”nti.",
  "tika-s0301t1:106_0": "Ekabuddhantarantarikattā sudūrakālikatāya “cirassa”nti vuttaṁ. Antarā adiṭṭhapubbatāya",
  "tika-s0301t1:106_1": "vimhayanīyatāya ca “vatā”ti vuttaṁ. Tadā upalabbhamānatāya attapaccakkhatāya ca “passāmī”ti",
  "tika-s0301t1:106_2": "vuttaṁ. Bāhitapāpato brahmassa ca ariyamaggassa aṇanato paṭivijjhanato “brāhmaṇa”nti",
  "tika-s0301t1:106_3": "vuttaṁ. Kilesasantāpavūpasamanato dukkhasantāpavūpasamanato ca sabbaso nibbutattā",
  "tika-s0301t1:106_4": "“parinibbuta”nti vuttaṁ. Taraṇapayogassa nibbattitattā upari taritabbābhāvato ca",
  "tika-s0301t1:106_5": "“tiṇṇa”nti vuttaṁ. Ñāṇacakkhunā oloketabbato lujjanato palujjanato ca “loke”ti vuttaṁ.",
  "tika-s0301t1:106_6": "Visayesu sañjanato jātabhāvato “visattika”nti vuttaṁ. Ñāṇassa paccakkhabhāvato nigamanato",
  "tika-s0301t1:106_7": "ca “ida”nti vuttaṁ. Bhāsitattā parisamattattā ca “avocā”ti vuttaṁ. Paṭhamaṁ gahitattā",
  "tika-s0301t1:106_8": "paccāmasanato ca “sā devatā”ti vuttaṁ. Paṭikkhepassa abhāvato atthassa anumoditabbato",
  "tika-s0301t1:106_9": "“samanuñño”ti vuttaṁ. Vineyyānaṁ sāsanato paramatthasampattito ca “satthā”ti vuttaṁ.",
  "tika-s0301t1:106_10": "Cakkhupathātikkamena tirobhāvūpagamanato “antaradhāyī”ti vuttanti ayaṁ anupadavicayato vicayahāro.",
  "tika-s0301t1:107_0": "Appatiṭṭhānānāyūhanehi oghataraṇaṁ yujjati kilesābhisaṅkhāravijahanena pārasampattisamijjhanato.",
  "tika-s0301t1:107_1": "Sabbakilesa-taṇhādiṭṭhi-taṇhāyatana-sassatādivasena santiṭṭhato saṁsāre saṁsīdanaṁ",
  "tika-s0301t1:107_2": "hotīti yujjati kāraṇassa suppatiṭṭhitabhāvato. Abhisaṅkharaṇakicce kilesābhisaṅkhāre",
  "tika-s0301t1:107_3": "vijjamāne sabbadiṭṭhābhinivesa-atidhāvanābhinivesādīnaṁ vasena āyūhantassa saṁsāramahoghena",
  "tika-s0301t1:107_4": "nibbuyhanaṁ hotīti yujjati sammāpaṭipattiyā ativattanato. Brahmassa ariyamaggassa",
  "tika-s0301t1:107_5": "aṇanato paṭivijjhanato brāhmaṇabhāvo yujjjati bāhitapāpattā. Sammadeva santadhammasamadhigamato",
  "tika-s0301t1:107_6": "parinibbutabhāvo yujjati sabbaso savāsanapahīnakilesattā. Tathā ca visattikāya tiṇṇabhāvo",
  "tika-s0301t1:107_7": "yujjati yathā yāya lesopi na dissati, evaṁ aggamaggena tassā samucchinnattāti ayaṁ yuttihāro.",
  "tika-s0301t1:108_0": "Kilesavaṭṭavasena patiṭṭhānaṁ visesato kammavaṭṭassa padaṭṭhānaṁ. Abhisaṅkhāravasena",
  "tika-s0301t1:108_1": "āyūhanañca vipākavaṭṭassa padaṭṭhānaṁ. Appatiṭṭhānānāyūhanāni oghataraṇassa padaṭṭhānaṁ,",
  "tika-s0301t1:108_2": "oghataraṇaṁ anupādisesanibbānassa. Taṇhāvasena patiṭṭhānassa assādānupassitā padaṭṭhānaṁ.",
  "tika-s0301t1:108_3": "Tenāha bhagavā – “saṁyojaniyesu, bhikkhave, dhammesu assādānupassino taṇhā pavaḍḍhatī”ti.",
  "tika-s0301t1:109_0": "Khandhāvijjā-phassa-saññā-vitakkāyonisomanasikāra-pāpamittaparatoghosā diṭṭhivasena",
  "tika-s0301t1:109_1": "patiṭṭhānassa padaṭṭhānaṁ. Yathāha – paṭisambhidāmagge “khandhāpi diṭṭhiṭṭhānaṁ,",
  "tika-s0301t1:109_2": "avijjāpi diṭṭhiṭṭhāna”ntiādi. Taṇhādiṭṭhābhinandanaavasesakilesābhisaṅkhāravasena",
  "tika-s0301t1:109_3": "āyūhanassa padaṭṭhānaṁ. Iminā nayena yathārahaṁ taṇhādiṭṭhādivasena patiṭṭhānāyūhanānaṁ",
  "tika-s0301t1:109_4": "padaṭṭhānabhāvo vattabbo. Sesamettha pāḷito eva suniddhāriyaṁ. Ayaṁ padaṭṭhānahāro.",
  "tika-s0301t1:110_0": "Appatiṭṭhaṁ anāyūhanti patiṭṭhānāyūhanapaṭikkhepena vissajjentena niyyānāvahā sammāpaṭipatti",
  "tika-s0301t1:110_1": "gahitā ekantato oghanittharaṇūpāyabhāvato. Taggahaṇena ca sabbepi sattatiṁsa bodhipakkhiyadhammā",
  "tika-s0301t1:110_2": "gahitā honti niyyānalakkhaṇena ekalakkhaṇattāti ayaṁ lakkhaṇahāro.",
  "tika-s0301t1:111_0": "Nidānamassā devatāya oghataraṇākārassa yāthāvato anavabodhoti vuttovāyamattho. Aññepi",
  "tika-s0301t1:111_1": "ye imaṁ desanaṁ nissāya oghataraṇūpāyaṁ paṭivijjhanti, tepi imissā desanāya nidānanti",
  "tika-s0301t1:111_2": "daṭṭhabbā. “Kathaṁ nu kho imaṁ desanaṁ nissāya sammadeva paṭivijjhantā catubbidhampi",
  "tika-s0301t1:111_3": "oghaṁ tarantā sakalasaṁsāramahoghato nitthareyyuṁ, pare ca tattha patiṭṭhapeyyu”nti",
  "tika-s0301t1:111_4": "ayamettha bhagavato adhippāyo. Padanibbacanaṁ niruttaṁ, taṁ “eva”ntiādinidānapadānaṁ",
  "tika-s0301t1:111_5": "“katha”ntiādipāḷipadānañca aṭṭhakathāya tassā līnatthavaṇṇanāya ca vuttanayānusārena",
  "tika-s0301t1:111_6": "sukarattā ativitthārabhayena na vitthārayimha.",
  "tika-s0301t1:112_0": "Pada-padattha-desanā-nikkhepa-suttasandhi-vasena pañcavidhā sandhi. Tattha padassa",
  "tika-s0301t1:112_1": "padantarena sambandho padasandhi. Tathā padatthassa padatthantarena sambandho padatthasandhi,",
  "tika-s0301t1:112_2": "yo “kiriyākārakasambandho”ti vutto. Nānānusandhikassa taṁtaṁanusandhīti sambandho,",
  "tika-s0301t1:112_3": "ekānusandhikassa pana pubbāparasambandho desanāsandhi, yā aṭṭhakathāyaṁ “pucchānusandhi",
  "tika-s0301t1:112_4": "ajjhāsayānusandhi yathānusandhī”ti tidhā vibhattā. Ajjhāsayo cettha attajjhāsayo",
  "tika-s0301t1:112_5": "parajjhāsayoti dvidhā veditabbo. Nikkhepasandhi catunnaṁ suttanikkhepānaṁ vasena",
  "tika-s0301t1:112_6": "veditabbā. Yaṁ panettha vattabbaṁ, taṁ papañcasūdanīṭīkāyaṁ vuttanayena gahetabbaṁ.",
  "tika-s0301t1:112_7": "Suttasandhi idha paṭhamanikkhepavasena veditabbā.",
  "tika-s0301t1:113_0": "“Kasmā panettha oghataraṇasuttameva paṭhamaṁ nikkhitta”nti nāyamanuyogo katthaci",
  "tika-s0301t1:113_1": "na pavattati? Apica “appatiṭṭhaṁ anāyūhaṁ oghamatari”nti patiṭṭhānāyūhanapaṭikkhepavasena",
  "tika-s0301t1:113_2": "antadvayavivajjanamukhena vā majjhimāya paṭipadāya vibhāvanato sabbapaṭhamamidaṁ",
  "tika-s0301t1:113_3": "suttaṁ idha nikkhittaṁ. Antadvayaṁ anupagamma majjhimāya paṭipattiyā saṅkāsanaparañhi",
  "tika-s0301t1:113_4": "buddhānaṁ sāsananti. Yaṁ pana ekissā desanāya desanantarena saddhiṁ saṁsandanaṁ,",
  "tika-s0301t1:113_5": "ayampi desanāsandhi. Sā idha evaṁ veditabbā –",
  "tika-s0301t1:114": "“Appatiṭṭhaṁ…pe… anāyūhaṁ oghamatari”nti ayaṁ desanā –",
  "tika-s0301t1:115": "“Sabbadā sīlasampanno, paññavā susamāhito;",
  "tika-s0301t1:116": "Āraddhavīriyo pahitatto, oghaṁ tarati duttaraṁ.",
  "tika-s0301t1:117": "“Virato kāmasaññāya, rūpasaṁyojanātigo;",
  "tika-s0301t1:118": "Nandīrāgaparikkhīṇo, so gambhīre na sīdati; ;",
  "tika-s0301t1:119": "Saddhāya tarati oghaṁ, appamādena aṇṇavaṁ. ;",
  "tika-s0301t1:120": "“Pañca chinde pañca jahe, pañca cuttari bhāvaye;",
  "tika-s0301t1:121": "Pañcasaṅgātigo bhikkhu, oghatiṇṇoti vuccati. ;",
  "tika-s0301t1:122": "“Tasmā jantu sadā sato, kāmāni parivajjaye;",
  "tika-s0301t1:123": "Te pahāya tare oghaṁ, nāvaṁ sitvāva pāragū. ;",
  "tika-s0301t1:124": "“Ekāyanaṁ jātikhayantadassī, maggaṁ pajānāti hitānukampī;",
  "tika-s0301t1:125": "Etena maggena tariṁsu pubbe, tarissanti ye ca taranti ogha”nti. –",
  "tika-s0301t1:126": "Evamādīhi desanāhi saṁsandatīti ayaṁ catubyūho hāro.",
  "tika-s0301t1:127_0": "Appatiṭṭhaṁ anāyūhanti ettha saṁkilesavasena patiṭṭhānaṁ āyūhanañca. Tena ayonisomanasikāro",
  "tika-s0301t1:127_1": "dīpito, santakilesavasena anāyūhanena yonisomanasikāro. Tattha ayonisomanasikaroto",
  "tika-s0301t1:127_2": "taṇhāvijjā pavaḍḍhati. Tesu taṇhāgahaṇena ca taṇhāmūlakā dhammā āvattanti. Avijjāgahaṇena",
  "tika-s0301t1:127_3": "avijjāmūlakaṁ sabbaṁ bhavacakkaṁ āvattati. Yonisomanasikāraggahaṇena ca yonisomanasikāramūlakā",
  "tika-s0301t1:127_4": "dhammā āvattanti catubbidhañca sampatticakkaṁ. Patiṭṭhānāyūhanapaṭikkhepena pana",
  "tika-s0301t1:127_5": "sammāpaṭipatti dīpitā, sā ca saṅkhepato sīlādisaṅgahā. Tattha sīlaggahaṇena ekādasa",
  "tika-s0301t1:127_6": "sīlānisaṁsā āvattanti, samādhiggahaṇena pañcaṅgiko sammāsamādhi pañcaññāṇiko sammāsamādhi",
  "tika-s0301t1:127_7": "samādhiparikkhārā ca āvattanti. Paññāgahaṇena paññā ca sammādiṭṭhīti sammādiṭṭhisudassanā",
  "tika-s0301t1:127_8": "sabbepi ariyamaggadhammā āvattantīti ayaṁ āvatto hāro.",
  "tika-s0301t1:128_0": "Patiṭṭhānaṁ kilesādivasena sattavidhaṁ. Āyūhanaṁ abhisaṅkhārādivasena sattavidhaṁ.",
  "tika-s0301t1:128_1": "Tathā tappaṭipakkhato appatiṭṭhānaṁ anāyūhanañca. Ayamettha dhammavibhatti. Padaṭṭhānabhūmivibhattiyo",
  "tika-s0301t1:128_2": "pana heṭṭhā vuttanayānusārena veditabbā. Ayaṁ vibhattihāro.",
  "tika-s0301t1:129_0": "Pubbabhāgappaṭipadaṁ sammadeva sampādetvā samathavipassanaṁ yuganaddhaṁ katvā bhāvanaṁ",
  "tika-s0301t1:129_1": "ussakkento kilesādīnaṁ dūrīkaraṇato tesaṁ vasena asaṁsīdanto anibbuyhanto appatiṭṭhaṁ",
  "tika-s0301t1:129_2": "anāyūhaṁ oghaṁ tarati. Kilesādīnaṁ vasena pana saṁsīdanto nibbuyhanto saṁsāre patiṭṭhānato",
  "tika-s0301t1:129_3": "āyatiṁ punabbhavābhinibbattiyā āyūhanato oghaṁ na taratīti ayaṁ parivatto hāro.",
  "tika-s0301t1:130_0": "Appatiṭṭhaṁ asantiṭṭhanto asaṁsīdanto anibbisaṁ anavinibbisanti pariyāyavacanaṁ,",
  "tika-s0301t1:130_1": "anāyūhaṁ anibbuyhanto acetento apakappentoti pariyāyavacanaṁ, oghaṁ kilesasamuddanti",
  "tika-s0301t1:130_2": "pariyāyavacanaṁ, atari atikkami accavāyīti pariyāyavacanaṁ. Iminā nayena sesapadesupi",
  "tika-s0301t1:130_3": "pariyāyavacanaṁ veditabbanti ayaṁ vevacano hāro.",
  "tika-s0301t1:131_0": "Appatiṭṭhaṁ anāyūhanti ettha patiṭṭhaṁ āyūhanti kilesānaṁ kiccakaraṇapaññatti. Pariyuṭṭhānānaṁ",
  "tika-s0301t1:131_1": "vibhāvanapaññatti. Abhisaṅkhārānaṁ viruhanapaññatti. Taṇhāya assādapaññatti. Diṭṭhiyā",
  "tika-s0301t1:131_2": "parinipphandanapaññatti. Bhavadiṭṭhiyā bhavābhinivesapaññatti. Vibhavadiṭṭhiyā vipallāsapaññatti.",
  "tika-s0301t1:131_3": "Kāmasukhānuyogassa kāmesu anugijjhanapaññatti. Attakilamathānuyogassa attaparitāpanapaññatti.",
  "tika-s0301t1:131_4": "Appatiṭṭhaṁ anāyūhanti pana abhiññeyyadhammānaṁ abhiññāpaññatti. Pariññeyyadhammānaṁ",
  "tika-s0301t1:131_5": "pariññāpaññatti. Oghamatarinti pahātabbadhammānaṁ pahānapaññatti. Maggassa bhāvanāpaññatti.",
  "tika-s0301t1:131_6": "Nirodhassa sacchikiriyāpaññattīti ayaṁ paññattihāro.",
  "tika-s0301t1:132_0": "Appatiṭṭhaṁ anāyūhanti ettha patiṭṭhānāyūhanaggahaṇena oghaggahaṇena ca samudayasaccaṁ",
  "tika-s0301t1:132_1": "gahitaṁ. Appatiṭṭhaṁ anāyūhaṁ atarinti pana padattayena maggasaccaṁ gahitaṁ, hetugahaṇena",
  "tika-s0301t1:132_2": "ca hetumato gahaṇaṁ siddhamevāti dukkhanirodhasaccāni atthato gahitānevāti ayaṁ saccehi",
  "tika-s0301t1:132_3": "otaraṇā. Tattha ye lokiyā pañcakkhandhā, yesaṁ vasena patiṭṭhānāyūhanasiddhi. Ye",
  "tika-s0301t1:132_4": "lokuttarā cattāro khandhā, yesaṁ vasena oghataraṇasiddhi. Ayaṁ khandhamukhena otaraṇā.",
  "tika-s0301t1:132_5": "Ye eva pañcakkhandhā dvādasāyatanāni aṭṭhārasa dhātuyo, te cattāro khandhā dvāyatanāni",
  "tika-s0301t1:132_6": "dve dhātuyoti ayaṁ āyatanamukhena dhātumukhena ca otaraṇā. Tathā appatiṭṭhaṁ anāyūhanti",
  "tika-s0301t1:132_7": "ettha patiṭṭhānāyūhanaggahaṇena kilesābhisaṅkhārādīnaṁ gahaṇaṁ. Kilesābhisaṅkhārādayo",
  "tika-s0301t1:132_8": "oghā ca saṅkhārakkhandhā dhammāyatanaṁ dhammadhātu ca, appatiṭṭhānānāyūhanaggahaṇena",
  "tika-s0301t1:132_9": "oghataraṇavacanena ca saha vipassanāya maggo kathito. Evañca saṅkhārakkhandho dhammāyatanaṁ",
  "tika-s0301t1:132_10": "dhammadhātu ca gahitāti evampi khandhamukhena āyatanamukhena dhātumukhena otaraṇā.",
  "tika-s0301t1:132_11": "Vipassanā ce aniccānupassanā, animittamukhena vimokkhamukhaṁ, dukkhānupassanā ce,",
  "tika-s0301t1:132_12": "appaṇihitavimokkhamukhaṁ, anattānupassanā ce, suññatavimokkhamukhanti evaṁ vimokkhamukhena",
  "tika-s0301t1:132_13": "otaraṇaṁ. Magge sekkhā sīlakkhandhādayo dhammāyatanadhammadhātū anāsavā ca evampi",
  "tika-s0301t1:132_14": "kho khandhādimukhena otaraṇāti ayaṁ otaraṇo hāro.",
  "tika-s0301t1:133": "Appatiṭṭhanti ārambho. Anāyūhanti padasuddhi, no ārambhasuddhi, tathā oghanti. Atarinti pana padasuddhi ceva ārambhasuddhi cāti ayaṁ sodhano hāro.",
  "tika-s0301t1:134_0": "Appatiṭṭhaṁanāyūhanti sāmaññato adhiṭṭhānaṁ taṇhādiṭṭhiādivasena patiṭṭhānāyūhanānaṁ",
  "tika-s0301t1:134_1": "sādhāraṇato paṭikkhepacodanāti katvā oghamatarinti taṁ vikappetvā visesavacanaṁ.",
  "tika-s0301t1:134_2": "Oghataraṇañhi cattāro ariyamaggā. Tattha paṭhamadutiyamaggā avisesena diṭṭhoghataraṇaṁ,",
  "tika-s0301t1:134_3": "tatiyamaggo kāmoghataraṇaṁ, aggamaggo sesoghataraṇanti ayaṁ adhiṭṭhāno hāro.",
  "tika-s0301t1:135_0": "Kilesavasena patiṭṭhānassa ayonisomanasikāro hetu. Abhisaṅkhāravasena āyūhanassa",
  "tika-s0301t1:135_1": "kilesā hetū. Appatiṭṭhānānāyūhanānaṁ pana yathākkamaṁ yonisomanasikārapahānāni hetū.",
  "tika-s0301t1:135_2": "Saṁyojaniyesu dhammesu assādānupassanā taṇhāvasena yathārahaṁ tassa hetū. Tenāha",
  "tika-s0301t1:135_3": "bhagavā – “saṁyojaniyesu, bhikkhave, dhammesu assādānupassino taṇhā pavaḍḍhatī”ti.",
  "tika-s0301t1:135_4": "Khandhāvijjāphassasaññāvitakkāyonisomanasikārapāpamittaparatoghosā diṭṭhivasena patiṭṭhānassa",
  "tika-s0301t1:135_5": "hetū. Tenāha – paṭisambhidāmagge “khandhāpi diṭṭhiṭṭhānaṁ, avijjāpi diṭṭhiṭṭhāna”ntiādi.",
  "tika-s0301t1:135_6": "Taṇhābhinandanā avasesakilesābhisaṅkhāravasena āyūhanassa hetū. Iminā nayena yathārahaṁ",
  "tika-s0301t1:135_7": "taṇhādiṭṭhivasena patiṭṭhānāyūhanānaṁ hetuvibhāgo niddhāretabbo, tabbipariyāyena",
  "tika-s0301t1:135_8": "appatiṭṭhānānāyūhanānaṁ. Kilesuppādane hi sammadeva ādīnavadassanaṁ appatiṭṭhānassa",
  "tika-s0301t1:135_9": "hetū, abhisaṅkharaṇe ādīnavadassanaṁ anāyūhanassa hetū, vipassanāya ussukkāpanaṁ",
  "tika-s0301t1:135_10": "oghataraṇassa hetūti ayaṁ parikkhāro hāro.",
  "tika-s0301t1:136_0": "Yathāvuttavibhāgehi patiṭṭhānāyūhanehi catubbidhassapi oghassa parisuddhi. Appatiṭṭhānānāyūhanehi",
  "tika-s0301t1:136_1": "pana sotānaṁ saṁvaro sabbaso pidhānañcāti catubbidhassapi oghassa visesato pidhānaṁ",
  "tika-s0301t1:136_2": "appavattikaraṇaṁ. Ariyamaggassa bhāvanāya hi kilesavasena patiṭṭhānaṁ abhisaṅkhāravasena",
  "tika-s0301t1:136_3": "āyūhanaṁ upacchinnaṁ, tassa sabbepi oghā tiṇṇā sammatiṇṇā pahīnā hontīti ayaṁ samāropano hāro.",
  "tika-s0301t1:137_0": "Appatiṭṭhaṁ anāyūhanti ettha patiṭṭhāgahaṇena taṇhāvijjā gahitā. Tāsaṁ hi vasena",
  "tika-s0301t1:137_1": "satto tattha tattha bhave patiṭṭhāti. Āyūhanaggahaṇena tappaccayā abhisaṅkhāradhammā",
  "tika-s0301t1:137_2": "gahitā. Tattha taṇhāya visesato rūpadhammā adhiṭṭhānaṁ, avijjāya arūpadhammā. Tesaṁ",
  "tika-s0301t1:137_3": "yathākkamaṁ samatho ca vipassanā ca paṭipakkhā, te “appatiṭṭhaṁ anāyūhaṁ oghamatari”nti",
  "tika-s0301t1:137_4": "padehi pakāsitā honti, tesu samathassa cetovimutti phalaṁ, vipassanāya paññāvimutti.",
  "tika-s0301t1:137_5": "Tathā hi sā “rāgavirāgā avijjāvirāgā”ti visesetvā vuccati. Tattha taṇhāvijjā abhisaṅkhāro",
  "tika-s0301t1:137_6": "ca samudayasaccaṁ, tesaṁ adhiṭṭhānabhūtā rūpārūpadhammā dukkhasaccaṁ, tesaṁ appavatti",
  "tika-s0301t1:137_7": "nirodhasaccaṁ, nirodhapajānanā paṭipadā oghataraṇapariyāyena vuttā maggasaccaṁ. Taṇhāgahaṇena",
  "tika-s0301t1:137_8": "cettha māyā-sāṭheyyamānātimāna-madappamāda-pāpicchatā-pāpamittatā-ahirikānottappādivasena",
  "tika-s0301t1:137_9": "akusalapakkho netabbo. Avijjāgahaṇena viparītamanasikāra-kodhūpanāha-makkhapaḷāsa-issāmacchariya-sārambha-",
  "tika-s0301t1:137_10": "dovacassatā-bhavadiṭṭhiādivasena akusalapakkho netabbo. Vuttavipariyāyena amāyāasāṭheyyādiaviparītamanasikārādivasena.",
  "tika-s0301t1:137_11": "Tathā samathapakkhiyānaṁ saddhindriyānaṁ vipassanāpakkhiyānaṁ aniccasaññādīnañca",
  "tika-s0301t1:137_12": "vasena vodānapakkho netabboti ayaṁ nandiyāvattassa nayassa bhūmi.",
  "tika-s0301t1:138_0": "Tathā vuttanayena gahitesu taṇhāvijjātappakkhiyadhammesu taṇhā lobho, avijjā moho,",
  "tika-s0301t1:138_1": "avijjāya sampayutto lohite sati pubbo viya taṇhāya sati sijjhamāno āghāto doso iti",
  "tika-s0301t1:138_2": "tīhi akusalamūlehi gahitehi, tappaṭipakkhato “appatiṭṭha”ntiādivacanehi ca tīṇi akusalamūlāni",
  "tika-s0301t1:138_3": "tīṇi kusalamūlāni ca siddhāni eva honti. Idhāpi lobho sabbāni sāsavakusalamūlāni",
  "tika-s0301t1:138_4": "āyūhanadhammā ca samudayasaccaṁ, tannibbattā tesaṁ adhiṭṭhānagocarabhūtā ca upādānakkhandhā",
  "tika-s0301t1:138_5": "dukkhasaccantiādinā saccayojanā yojetabbā. Phalaṁ panettha vimokkhattayavasena niddhāretabbaṁ,",
  "tika-s0301t1:138_6": "tīhi akusalamūlehi tividhaduccarita-saṁkilesamalavisamaakusalasaññā-vitakkādivasena",
  "tika-s0301t1:138_7": "akusalapakkho netabbo, tathā tīhi kusalamūlehi tividhasucarita-samakusalasaññā-vitakka-samādhi-vimokkhamukhādivasena",
  "tika-s0301t1:138_8": "vodānapakkho netabboti ayaṁ tipukkhalassa nayassa bhūmi.",
  "tika-s0301t1:139_0": "Tathā vuttanayena gahitesu taṇhāvijjātappakkhiyadhammesu visesato taṇhādiṭṭhīnaṁ",
  "tika-s0301t1:139_1": "vasena asubhe “subha”nti, dukkhe “sukha”nti ca vipallāsā, avijjādiṭṭhīnaṁ vasena",
  "tika-s0301t1:139_2": "“anicce nicca”nti anattani “attā”ti vipallāsā veditabbā. Tesaṁ paṭipakkhato “appatiṭṭha”ntiādivacanehi",
  "tika-s0301t1:139_3": "ca laddhehi sativīriyasamādhipaññindriyehi cattāri satipaṭṭhānāni siddhāneva honti.",
  "tika-s0301t1:140_0": "Tattha catūhi indriyehi cattāro puggalā niddisitabbā. Kathaṁ? Duvidho hi taṇhācarito",
  "tika-s0301t1:140_1": "mudindriyo tikkhindriyoti, tathā diṭṭhicarito. Tesu paṭhamo asubhe “subha”nti vipariyesaggāhī",
  "tika-s0301t1:140_2": "satibalena yathābhūtaṁ kāyasabhāvaṁ sallakkhento bhāvanābalena taṁ vipallāsaṁ samugghātetvā",
  "tika-s0301t1:140_3": "sammattaniyāmaṁ okkamati. Dutiyo asukhe “sukha”nti vipariyesaggāhī “uppannaṁ kāmavitakkaṁ",
  "tika-s0301t1:140_4": "nādhivāsetī”tiādinā vuttena vīriyasaṁvarabhūtena vīriyabalena paṭipakkhaṁ vinodento",
  "tika-s0301t1:140_5": "bhāvanābalena taṁ vipallāsaṁ viddhaṁsetvā sammattaniyāmaṁ okkamati. Tatiyo anicce",
  "tika-s0301t1:140_6": "“nicca”nti ayāthāvaggāhī samathabalena samāhitacitto saṅkhārānaṁ taṅkhaṇikabhāvaṁ",
  "tika-s0301t1:140_7": "sallakkhento bhāvanābalena taṁ vipallāsaṁ samugghātetvā sammattaniyāmaṁ okkamati.",
  "tika-s0301t1:140_8": "Catuttho santati-samūha-kiccārammaṇa-ghanavañcitatāya phassādidhammapuñjamatte anattani",
  "tika-s0301t1:140_9": "“attā”ti micchābhinivesī catukoṭikasuññatāmanasikārena taṁ micchābhinivesaṁ viddhaṁsetvā",
  "tika-s0301t1:140_10": "sāmaññaphalaṁ sacchikaroti. Subhasaññāsukhasaññādīhi catūhi vā vipallāsehi samudayasaccaṁ,",
  "tika-s0301t1:140_11": "tesamadhiṭṭhānārammaṇabhūtā pañcupādānakkhandhā dukkhasaccantiādinā saccayojanā veditabbā.",
  "tika-s0301t1:140_12": "Phalaṁ panettha cattāri sāmaññaphalāni, catūhi cettha vipallāsehi caturāsavoghayoga-kāyagantha-agati-taṇhuppādupādāna-sattaviññāṇaṭṭhiti-apariññādivasena",
  "tika-s0301t1:140_13": "akusalapakkho netabbo, tathā catūhi satipaṭṭhānehi catubbidhajhāna-vihārādhiṭṭhāna-sukhabhāgiyadhamma-appamaññāsammappadhāniddhipādādivasena",
  "tika-s0301t1:140_14": "vodānapakkho netabboti ayaṁ sīhavikkīḷitassa nayassa bhūmi.",
  "tika-s0301t1:141_0": "Imesaṁ pana tiṇṇaṁ atthanayānaṁ siddhiyā vohāranayadvayaṁ siddhameva hoti. Tathā",
  "tika-s0301t1:141_1": "hi atthanayānaṁ disābhūtadhammālocanaṁ disālocanaṁ, tesaṁ samānayanaṁ aṅkusoti pañcapi",
  "tika-s0301t1:141_2": "nayā idha niyuttāti veditabbā. Idañca suttaṁ soḷasavidhe suttantapaṭṭhāne nibbedhasekkhabhāgiyaṁ",
  "tika-s0301t1:141_3": "byatirekamukhena patiṭṭhānāyūhanāni gahitānīti saṁkilesanibbedhasekkhabhāgiyaṁ cāti",
  "tika-s0301t1:141_4": "daṭṭhabbaṁ. Aṭṭhavīsatividhe pana suttantapaṭṭhāne lokiyalokuttaraṁ sattādhiṭṭhānaṁ",
  "tika-s0301t1:141_5": "ñāṇañeyyaṁ dassanabhāvanaṁ sakavacanaṁ vissajjanīyaṁ kusalaṁ anuññātanti veditabbaṁ.",
  "tika-s0301t1:142": "Oghataraṇasuttavaṇṇanā niṭṭhitā.",
  "tika-s0301t1:143": "2. Nimokkhasuttavaṇṇanā",
  "tika-s0301t1:144_0": "2.Paṭhamamāgatanti saṁvaṇṇanāvasena paṭhamasuttādīsu paṭhamaṁ āgatapadaṁ. Uttānatthanti",
  "tika-s0301t1:144_1": "pākaṭatthaṁ. Apubbaṁyeva hi duviññeyyatthañca padaṁ saṁvaṇṇetabbaṁ. Noti pucchāyaṁ",
  "tika-s0301t1:144_2": "nu-saddena samānattho nipātoti āha “jānāsi noti jānāsi nū”ti. Vaṭṭato nimuccanti",
  "tika-s0301t1:144_3": "tena sattāti nimokkho, maggo. So ca pamuccanti tenāti pamokkho, pamuccanante pana",
  "tika-s0301t1:144_4": "adhigantabbattāphalaṁ “pamokkho”ti vuttaṁ, yathā arahattaṁ “rāgakkhayo dosakkhayo",
  "tika-s0301t1:144_5": "mohakkhayo”ti vuttaṁ. Teti sattā. Viviccatīti visuṁ asammisso hoti, vigacchatīti",
  "tika-s0301t1:144_6": "attho. Viviccati dukkhaṁ etasmāti viveko. Dutiyavikappe pana sakalavaṭṭadukkhato",
  "tika-s0301t1:144_7": "sattā nimuccanti ettha pamuccanti viviccanti cāti nimokkho pamokkho viveko, nibbānanti",
  "tika-s0301t1:144_8": "attho veditabbo. Etthāti ca nimittatthe bhummavacanaṁ daṭṭhabbaṁ. Avadhāraṇattho",
  "tika-s0301t1:144_9": "kho-kāro “assosi kho”tiādīsu viya.",
  "tika-s0301t1:145_0": "Nandīmūlako bhavo nandībhavo purimapade uttarapadalopena “sākabhakkho patthavo sākapatthavo”ti",
  "tika-s0301t1:145_1": "yathā. Paṭhamaṁ kammavaṭṭapadhānaṁ atthaṁ vatvā puna kilesakammānaṁ vasena ubhayappadhānaṁ",
  "tika-s0301t1:145_2": "atthaṁ vadanto “nandiyā cā”tiādimāha. Purimanayeti nandīmūlako kammabhavo nandībhavoti",
  "tika-s0301t1:145_3": "etasmiṁ pakkhe. Nandībhavenāti nandībhavapadena. Tividhakammābhisaṅkhāravasenāti",
  "tika-s0301t1:145_4": "puññābhisaṅkhārādivasena kāyasaṅkhārādivasena ca tippakārassa kammābhisaṅkhārassa",
  "tika-s0301t1:145_5": "vasena. Saṅkhārakkhandho gahito cetanāpadhānattā saṅkhārakkhandhassa. Saññāviññāṇehīti",
  "tika-s0301t1:145_6": "“saññāviññāṇasaṅkhayā”ti evaṁ vuttasaññāviññāṇapadehi. Taṁsampayuttā cāti tena yathāvuttasaṅkhārakkhandhena",
  "tika-s0301t1:145_7": "samaṁ yuttā eva. Dve khandhāti saññāviññāṇakkhandhā.",
  "tika-s0301t1:146_0": "Nanu ettha vedanākkhandho na gahitoti? No na gahitoti dassento “tehi panā”tiādimāha.",
  "tika-s0301t1:146_1": "Tīhi khandhehīti saññāsaṅkhāraviññāṇakkhandhehi. Gahitāva avinābhāvato. Na hi vedanārahito",
  "tika-s0301t1:146_2": "koci cittuppādo atthi. Anupādiṇṇakānanti kusalākusalānaṁ. Na hettha kiriyākhandhānaṁ",
  "tika-s0301t1:146_3": "appavatti adhippetā. Appavattivasenāti anuppattidhammatāpattivasena. Nibbattanavasena",
  "tika-s0301t1:146_4": "kammakilesehi upādīyatīti upādi, pañcakkhandhā. Upādino seso upādiseso, saha upādisesenāti",
  "tika-s0301t1:146_5": "saupādisesaṁ. Nibbānaṁ kathitaṁ sakalakammakilesavūpasamatthassa jotitattā. Heṭṭhā",
  "tika-s0301t1:146_6": "dvīhi padehi anupādiṇṇakakkhandhā gahitāti “vedanāna”nti ettha upādiṇṇakaggahaṇaṁ",
  "tika-s0301t1:146_7": "yuttanti āha “upādiṇṇakavedanāna”nti. Nirodhenāti tappaṭibaddhachandarāganirodhavasena",
  "tika-s0301t1:146_8": "nirujjhanena. Upasamenāti accantūpasamena appavattanena. Evañca katvā ca-saddaggahaṇaṁ",
  "tika-s0301t1:146_9": "samatthitaṁ hoti. Tesanti tassā vedanāya taṁsampayuttānañca tiṇṇaṁ khandhānaṁ. Vatthārammaṇavasenāti",
  "tika-s0301t1:146_10": "vatthubhūtānaṁ channaṁ ārammaṇabhūtānañca sabbesampi upādiṇṇakarūpadhammānaṁ vasena.",
  "tika-s0301t1:147_0": "Kasmā pana heṭṭhā cattāro arūpakkhandhāyeva vuttā, rūpakkhandho na gahitoti? Visesabhāvato.",
  "tika-s0301t1:147_1": "Saupādisesanibbānappattiyañhi upādiṇṇakarūpadhammānaṁ viya anupādiṇṇakarūpadhammānaṁ",
  "tika-s0301t1:147_2": "appavattiyeva natthi. Dutiyanayeti nandiyā ca bhavassa cāti etamhi pakkhe. Nandiggahaṇena",
  "tika-s0301t1:147_3": "saṅkhārakkhandho gahito taṁsahacaraṇato. Upapattibhavasaṅkhāto rūpakkhandhoti upādiṇṇakarūpadhammameva",
  "tika-s0301t1:147_4": "vadati. Taggahaṇeneva ca tannimittakāni utuāhārajāni, viññāṇaggahaṇena cittajānīti",
  "tika-s0301t1:147_5": "catusantatirūpassapettha gahitatā veditabbā. Saññādīhīti saññāviññāṇavedanāgahaṇehi",
  "tika-s0301t1:147_6": "tayo khandhā gahitā, tañca kho upādiṇṇā anupādiṇṇāti vibhāgaṁ akatvā avisesato. Avisesena",
  "tika-s0301t1:147_7": "hi pañcannaṁ khandhānaṁ appavatti nibbānaṁ. Tenāha “evaṁ…pe… nibbānaṁ kathitaṁ hotī”ti.",
  "tika-s0301t1:147_8": "“Nibbāna”nti hi idha amatamahānibbānaṁ adhippetaṁ. Imameva ca nayanti idaṁ yathāvuttaṁ",
  "tika-s0301t1:147_9": "dutiyameva. Cattāro mahānikāye dhāretīti catunikāyiko. Bhaṇḍikanāmako thero bhaṇḍikatthero.",
  "tika-s0301t1:147_10": "Itīti vuttappakāraparāmasanaṁ. Nibbānavasenevāti paṭhamanaye saupādisesanibbānassa",
  "tika-s0301t1:147_11": "anupādisesanibbānassa ca, dutiye pana “amatamahānibbānassā”ti sabbathāpi nibbānasseva",
  "tika-s0301t1:147_12": "vasena bhagavā desanaṁ niṭṭhapesi samāpesīti.",
  "tika-s0301t1:148": "Nimokkhasuttavaṇṇanā niṭṭhitā.",
  "tika-s0301t1:149": "3. Upanīyasuttavaṇṇanā",
  "tika-s0301t1:150_0": "3. Anekatthattā dhātusaddānaṁ upasaggavasena atthavisesavācako hotīti āha “upanīyatīti",
  "tika-s0301t1:150_1": "parikkhīyati nirujjhatī”ti. Vinassatīti attho. Upanīyatīti vā saraseneva jīvitassa",
  "tika-s0301t1:150_2": "maraṇūpagamanaṁ vuttanti āha – “upagacchati vā, anupubbena maraṇaṁ upetīti attho”ti.",
  "tika-s0301t1:150_3": "Kāmañcettha “upanīyatī”ti padaṁ apākaṭakammavisesaṁ vuttaṁ. Yathā pana “sabbaṁ ārogyaṁ",
  "tika-s0301t1:150_4": "byādhipariyosānaṁ, sabbaṁ yobbanaṁ jarāpariyosānaṁ, sabbaṁ jīvitaṁ maraṇapariyosāna”nti,",
  "tika-s0301t1:150_5": "“upanīyati jīvita”nti vuttattā “maraṇaṁ upetī”ti vuttaṁ. Kammakattuvasena hetaṁ vuttaṁ.",
  "tika-s0301t1:151_0": "Idāni kammasādhanavasena atthaṁ dassetuṁ “yathā vā”tiādi vuttaṁ. Gopālena gogaṇo",
  "tika-s0301t1:151_1": "nīyati yathicchitaṁ ṭhānaṁ. Jīvanti tena sattā, sahajātadhammā vāti jīvitaṁ, tadeva",
  "tika-s0301t1:151_2": "tesaṁ anupālane ādhipaccasabbhāvato indriyanti āha “jīvitanti jīvitindriya”nti parittanti",
  "tika-s0301t1:151_3": "ittaraṁ. Tenāha “thoka”nti. Pabandhānupacchedassa paccayabhāvo idha jīvitassa maraṇakiccanti",
  "tika-s0301t1:151_4": "adhippetanti āha “sarasaparittatāya cā”tiādi. Āyūti ca paramāyu idhādhippetaṁ, tañca",
  "tika-s0301t1:151_5": "ajjakālavasena veditabbaṁ.",
  "tika-s0301t1:152_0": "Imasmiñhi buddhuppāde ayaṁ kathāti jīvitassa atiittarabhāvadīpanaparā ayaṁ desanā.",
  "tika-s0301t1:152_1": "Jīvitindriyavasena jīvitakkhayaṁ niyamento “ekacittappavattimattoyevā”ti āha, ekassa",
  "tika-s0301t1:152_2": "cittuppādassa pavattikkhaṇamatto evāti attho. Idāni tamatthaṁ upamāya vibhāvetuṁ",
  "tika-s0301t1:152_3": "“yathā nāmā”tiādi vuttaṁ. Tattha pavattamānanti nemirathīsā vattantī ekeneva nemippadesena",
  "tika-s0301t1:152_4": "pavattati ekasmiṁ khaṇeti adhippāyo. “Ekeneva tiṭṭhatī”ti etthāpi eseva nayo. Ekacittakkhaṇikanti",
  "tika-s0301t1:152_5": "ekacittakkhaṇamattavantaṁ. Tasmiṁ citteti tasmiṁ yasmiṁ kismiñci ekasmiṁ citte. Niruddhamatteti",
  "tika-s0301t1:152_6": "niruddhabhāvappattamatte. Niruddhoti vuccatīti matoti vuccati taṁsamaṅgī satto paramatthato.",
  "tika-s0301t1:152_7": "Avisesaviduno pana aviññāyamānantarena anusandhānassa niruddhanaṁ nirodhaṁ sallakkhenti.",
  "tika-s0301t1:152_8": "Yathāvuttamatthaṁ suttena vibhāvetuṁ “yathāhā”tiādi vuttaṁ. Tena tīsupi kālesu sattānaṁ",
  "tika-s0301t1:152_9": "paramatthato jīvanaṁ maraṇaṁ cittakkhaṇavasenevāti dasseti.",
  "tika-s0301t1:153_0": "Jīvitanti jīvitindriyaṁ. Attabhāvoti jīvitavedanāviññāṇāni ṭhapetvā avasiṭṭhadhammā",
  "tika-s0301t1:153_1": "adhippetā. Sukhadukkhāti sukhadukkhā vedanā, upekkhāpi idha sukhadukkhāsveva antogadhā",
  "tika-s0301t1:153_2": "iṭṭhāniṭṭhabhāvato. Kevalāti attanā, niccabhāvena vā avomissā. Ekacittasamāyuttāti",
  "tika-s0301t1:153_3": "ekakena cittena sahitā. Lahuso vattate khaṇoti vuttanayena ekacittakkhaṇikatāya lahuko",
  "tika-s0301t1:153_4": "atiittaro jīvitādīnaṁ khaṇo vattati.",
  "tika-s0301t1:154_0": "Ye niruddhā marantassāti cavantassa sattassa cutito uddhaṁ niruddhāti vattabbā ye",
  "tika-s0301t1:154_1": "khandhā. Tiṭṭhamānassa vā idhāti ye vā idha pavattiyaṁ tiṭṭhamānassa dharantassa",
  "tika-s0301t1:154_2": "bhaṅgappattiyā niruddhā khandhā, sabbepi sadisā te sabbepi ekasadisā gatā atthaṅgatā",
  "tika-s0301t1:154_3": "appaṭisandhiyā puna āgantvā paṭisandhānābhāvena vigatā. Yathā hi cutikhandhā na nibbattanti,",
  "tika-s0301t1:154_4": "evaṁ tato pubbepi khandhā. Tasmā ekacittakkhaṇikaṁ sattānaṁ jīvitanti adhippāyo.",
  "tika-s0301t1:155_0": "Anibbattena na jātoti anuppannena cittena jāto na hoti “anāgate cittakkhaṇe na jīvittha",
  "tika-s0301t1:155_1": "na jīvati jīvissatī”ti vattabbato. Paccuppannena vattamānena cittena jīvati jīvamāno",
  "tika-s0301t1:155_2": "nāma hoti, na jīvittha na jīvissati. Cittabhaṅgā mato lokoti cuticittassa viya sabbassapi",
  "tika-s0301t1:155_3": "tassa tassa cittassa bhaṅgappattiyā ayaṁ loko paramatthato mato nāma hoti “atīte",
  "tika-s0301t1:155_4": "cittakkhaṇe jīvittha na jīvati na jīvissatī”ti vattabbato, niruddhassa appaṭisandhikattā.",
  "tika-s0301t1:155_5": "Evaṁ santepi paññatti paramatthiyā, yāyaṁ taṁ taṁ pavattaṁ cittaṁ upādāya “tisso",
  "tika-s0301t1:155_6": "jīvati, phusso jīvatī”ti vacanappavattiyā visayabhūtā santānapaññatti, sā ettha paramatthiyā",
  "tika-s0301t1:155_7": "paramatthabhūtā. Tathā hi vuttaṁ “nāmagottaṁ na jīratī”ti.",
  "tika-s0301t1:156_0": "Nasanti tāṇāti jaraṁ upagatassa tato taṁnimittaṁ yaṁ vā pāpakārino pāpakammānaṁ upaṭṭhānavasena",
  "tika-s0301t1:156_1": "puññakārino piyavippayogavasena cittadukkhaṁ ubhayesampi bandhanacchedanādivasena",
  "tika-s0301t1:156_2": "vitujjamānaṁ anappakaṁ sarīradukkhaṁ sammohappatti ca hoti, tato tāyantā na santi.",
  "tika-s0301t1:156_3": "Tenāha – “tāṇaṁ leṇaṁ saraṇaṁ bhavituṁ samatthā nāma keci natthī”ti. Bhāyati etasmāti",
  "tika-s0301t1:156_4": "bhayaṁ, bhayanimittanti āha “bhayavatthū”ti. Taggahaṇena ca cittutrāsalakkhaṇaṁ bhayaṁ",
  "tika-s0301t1:156_5": "gahitameva, sati nimitte nemittaṁ santamevāti. Pubbacetananti ekāvajjanavīthiyaṁ",
  "tika-s0301t1:156_6": "nānāvajjanavīthiyaṁ sampavattaṁ upacārajjhānacetanaṁ. Aparacetananti vasībhāvāpādanavasena",
  "tika-s0301t1:156_7": "parato samāpajjanavasena ca pavattaṁ samāpatticetanaṁ. Muñcacetananti vikkhambhanavasena",
  "tika-s0301t1:156_8": "pavattaṁ paṭhamappanācetanaṁ. Kusalajjhānassa vipākajjhāneva labbhamānaṁ sukhaṁ jhānasukhaṁ.",
  "tika-s0301t1:156_9": "Iṭṭhapariyāyo cettha sukha-saddo. Jhāne apekkhā jhānanikanti. Jhānassa assādavasena",
  "tika-s0301t1:156_10": "pavatto lobho jhānassādo. Yena te te brahmāno jhānato vuṭṭhāya “aho sukhaṁ aho sukha”nti",
  "tika-s0301t1:156_11": "vācaṁ nicchāresunti. Yathā devā sukhabahulā tihetupaṭisandhikāvāti paṭipajjantā jhānaṁ",
  "tika-s0301t1:156_12": "adhigantuṁ bhabbā, na itareti “kāmāvacaradevesū”ti vuttaṁ. Kāmāvacarā ca uparidevā",
  "tika-s0301t1:156_13": "ca kāmāvacaradevāti ekadesasarūpekaseso daṭṭhabbo. Tena manussānampi ekaccānaṁ sabbesampi",
  "tika-s0301t1:156_14": "vā saṅgaho siddho hoti patthanāparikappanāya visayabhāvato. Tenāha “aho vatime ca…pe…",
  "tika-s0301t1:156_15": "tiṭṭheyyu”nti. Thullāni phusitāni vipphurāni etthāti thullaphusitako, kālo, deso",
  "tika-s0301t1:156_16": "vā. Tasmiṁ thullaphusitake.",
  "tika-s0301t1:157_0": "“Puññāni kayirātha sukhāvahānī”ti vuttattā “aniyyānikaṁ vaṭṭakathaṁ kathetī”ti vuttaṁ.",
  "tika-s0301t1:157_1": "Lujjanapalujjanaṭṭhena loko, kilesehi āmasitabbato āmisañcāti lokāmisaṁ. Nippariyāyāmisaṁ",
  "tika-s0301t1:157_2": "pana loke āmisantipi lokāmisaṁ. Pariyāyeti sabhāvato parivattetvā ñāpeti etenāti",
  "tika-s0301t1:157_3": "pariyāyo, leso, kāraṇaṁ vāti āha “nippariyāyena cattāro paccayā”ti, vaṭṭassa ekantato",
  "tika-s0301t1:157_4": "bālalokeheva āmasitabbabhāvato pariyāyāmisatā vuttā. Idha pari..pe… adhippetaṁ vivaṭṭapaṭiyogino",
  "tika-s0301t1:157_5": "icchitattā. Catupaccayāpekkhañhi pahānaṁ. Ekaccassa sakalavaṭṭāpekkhappahānassapi",
  "tika-s0301t1:157_6": "paccayo hotīti “vaṭṭatiyevā”ti sāsaṅkaṁ vadati. Vūpasamati ettha sakalavaṭṭadukkhanti",
  "tika-s0301t1:157_7": "santi, asaṅkhatadhātūti āha “nibbānasaṅkhāta”nti.",
  "tika-s0301t1:158": "Upanīyasuttavaṇṇanā niṭṭhitā.",
  "tika-s0301t1:159": "4. Accentisuttavaṇṇanā",
  "tika-s0301t1:160_0": "4. Kālayanti khepentīti kālā. Purebhattādayo hi kālā dhammappavattimattatāya paramatthato",
  "tika-s0301t1:160_1": "avijjamānāpi lokasaṅketamattasiddhā tassāyeva dhammappavattiyā gatagatāya anivattanato",
  "tika-s0301t1:160_2": "taṁ taṁ dhammappavattiṁ khepentā vināsayantā viya sayañca tāhi saddhiṁ accentā viya",
  "tika-s0301t1:160_3": "honti. Tenāha – “kālo ghasati bhūtāni, sabbāneva sahattanā”ti. “Tarayanti rattiyo”ti",
  "tika-s0301t1:160_4": "etthāpi vuttanayeneva attho veditabbo. “Etaṁ bhayaṁ maraṇe pekkhamāno”ti vuccamānattā",
  "tika-s0301t1:160_5": "puggalaṁ maraṇūpagamanāya tarayantīti attho vutto. Vayoguṇāti ettha koṭṭhāsā guṇā.",
  "tika-s0301t1:160_6": "Titthiyānaṁ hi carimacittena sakalacitte vayasamūhe vayasamaññāti āha – “paṭhamamajjhimapacchimavayānaṁ",
  "tika-s0301t1:160_7": "guṇā, rāsayoti attho”ti. Ānisaṁsaṭṭho guṇaṭṭho “vākaciraṁ nivāsesiṁ, dvādasaguṇamupāgata”ntiādīsu",
  "tika-s0301t1:160_8": "viya. “Tandiguṇāhaṁ karissāmi, diguṇaṁ diguṇaṁ vaddheyyā”ti ca evamādīsu pana tabbhāvavuttiattho guṇaṭṭho.",
  "tika-s0301t1:161": "“Asaṅkhyeyyāni nāmāni, saguṇena mahesino;",
  "tika-s0301t1:162": "Guṇena nāmamuddheyyaṁ, api nāma sahassato”ti. –",
  "tika-s0301t1:163_0": "Ādīsu pasaṁsaṭṭho guṇaṭṭho daṭṭhabbo. “Vayoguṇā anupubbaṁ jahantī”ti ettha attho",
  "tika-s0301t1:163_1": "“accenti kālā”ti ettha vuttanayo eva. Paṭhamamajjhimavayāti paṭhamaggahaṇañcettha",
  "tika-s0301t1:163_2": "vayassa gatassa apunarāvattidassanatthaṁ kataṁ. Tenevāha – “maraṇakkhaṇe pana tayopi vayā jahantevā”ti.",
  "tika-s0301t1:164_0": "Ettha ca pāḷiyaṁ “accenti kālā”ti sāmaññato kālassa apagamanaṁ dassitaṁ, puna taṁ",
  "tika-s0301t1:164_1": "visesatopi dassetuṁ itaradvayaṁ vuttaṁ. Aṭṭhakathāyaṁ pana mudindriyassa vasena “vayoguṇā",
  "tika-s0301t1:164_2": "anupubbaṁ jahantī”ti vuttaṁ, majjhimindriyassa vasena “tarayanti rattiyo”ti vuttanti",
  "tika-s0301t1:164_3": "adhippāyena “kālāti purebhattādayo kālā”ti vuttaṁ. Tasmā tattha ādi-saddena pacchābhattapaṭhamayāma-muhuttakālādi-kālakoṭṭhāso",
  "tika-s0301t1:164_4": "eva aṇupabhedo kālavibhāgo gahitoti veditabbo. Sesanti idha dvīsu gāthāsu pacchimaddho.",
  "tika-s0301t1:164_5": "So hi idha atthato adhigatattā anantarasutte ca vuttattā atidisito.",
  "tika-s0301t1:165": "Accentisuttavaṇṇanā niṭṭhitā.",
  "tika-s0301t1:166": "5. Katichindasuttavaṇṇanā",
  "tika-s0301t1:167_0": "5.Chindantoti samucchindanto. Kati chindeyyāti kittake pāpadhamme samucchindeyya,",
  "tika-s0301t1:167_1": "anuppattidhammataṁ pāpeyya. Sesapadesupīti sesesupi dvīsu padesu. Jahanto kati jaheyya,",
  "tika-s0301t1:167_2": "bhāvento kati uttari bhāveyyāti imamatthaṁ “eseva nayo”ti iminā atidisati. Catutthapadassa",
  "tika-s0301t1:167_3": "pana attho sarūpeneva dassito. Atthato ekanti bhāvatthato ekaṁ. Yadi evaṁ kimatthaṁ",
  "tika-s0301t1:167_4": "pariyāyantaraṁ gahitanti āha “gāthābandhassa panā”tiādi. Atthato ettha punarutti",
  "tika-s0301t1:167_5": "atthevāti āha “saddapunaruttiṁ vajjayantī”ti. Saṅgaṁ atikkamayatīti saṅgātigoti āha “ayamevattho”ti.",
  "tika-s0301t1:168_0": "Oraṁ vuccati kāmadhātu, paṭisandhiyā paccayabhāvena tañca bhajantīti orambhāgiyāni.",
  "tika-s0301t1:168_1": "Tattha ca kammaṁ tabbipākaṁ satte dukkhaṁ, kammunā vipākaṁ, sattena dukkhaṁ saṁyojentīti",
  "tika-s0301t1:168_2": "saṁyojanāni, sakkāyadiṭṭhi-vicikicchā-sīlabbataparāmāsa-kāmarāga-paṭighā. Uddhaṁ",
  "tika-s0301t1:168_3": "vuccati catasso arūpadhātuyo, vuttanayena taṁ bhajantīti uddhambhāgiyāni, saṁyojanāni",
  "tika-s0301t1:168_4": "rūpārūparāgamānuddhaccāvijjā. Āropitavacanānurūpeneva evamāhāti “pañca chinde pañca",
  "tika-s0301t1:168_5": "jahe”ti evaṁ kathesi tassā devatāya sukhaggahaṇatthaṁ. Na kevalaṁ tāya devatāya vuttavacanānurūpato",
  "tika-s0301t1:168_6": "eva, atha kho tesu saṁyojanesu vattabbākāratopīti dassetuṁ “atha vā”tiādi vuttaṁ.",
  "tika-s0301t1:168_7": "Tena orambhāgiyasaṁyojanāni nāma garūni ducchedāni gāḷhabandhanabhāvato, tasmā tāni",
  "tika-s0301t1:168_8": "sandhāya “pañca chinde”ti vuttaṁ.",
  "tika-s0301t1:169_0": "Uddhambhāgiyasaṁyojanāni pana lahūni succhedāni heṭṭhā pavattitānukkamena bhāvanānayena",
  "tika-s0301t1:169_1": "pahātabbato, tasmā tāni sandhāya “pañca jahe”ti vuttaṁ. Tenāha “pādesu baddhapāsasakuṇo",
  "tika-s0301t1:169_2": "viyā”tiādi. Visesanti bhāvanānaṁ visesaṁ vipassanābhāvanaṁ bhāvento uppādento vipaccento",
  "tika-s0301t1:169_3": "vaḍḍhento ca. Saṁsārapaṅke sañjanaṭṭhena rāgo eva saṅgo “rāgasaṅgo”. Esa nayo sesesupi.",
  "tika-s0301t1:169_4": "Yasmā ettha rāga-moha-diṭṭhi-tabbhāgiyasakkāyadiṭṭhi-sīlabbataparāmāsa-kāmarāgāvijjā",
  "tika-s0301t1:169_5": "atthato oghā eva, itare tadekaṭṭhā, tasmā bhagavā saṁyojanappahānasaṅgātikkamehi",
  "tika-s0301t1:169_6": "oghataraṇaṁ kathesi. Lokiyalokuttarāni kathitāni “bhāvaye”ti pubbabhāgāya maggabhāvanāya adhippetattā.",
  "tika-s0301t1:170": "Katichindasuttavaṇṇanā niṭṭhitā.",
  "tika-s0301t1:171": "6. Jāgarasuttavaṇṇanā",
  "tika-s0301t1:172_0": "6.Jāgaratanti anādare sāmivacanaṁ. Tenāha “indriyesu jāgarantesū”ti. “Vissajjanagāthāyaṁ",
  "tika-s0301t1:172_1": "panā”ti imassa padassa “ayamattho veditabbo”ti iminā sambandho. Pucchāgāthāya pana",
  "tika-s0301t1:172_2": "attho imināva nayena viññāyatīti adhippāyo. Pañca jāgarataṁ suttāti ettha “suttā”ti",
  "tika-s0301t1:172_3": "padaṁ apekkhitvā pañcāti paccattavacanaṁ “jāgarata”nti padaṁ apekkhitvā sāmivasena",
  "tika-s0301t1:172_4": "pariṇāmetabbaṁ “pañcannaṁ jāgarata”nti. Tenāha – “pañcasu indriyesu jāgarantesū”ti,",
  "tika-s0301t1:172_5": "jāgarantesu baddhābhāvena sakiccappasutatāya sakiccasamatthatāya cāti attho. Sottaṁva",
  "tika-s0301t1:172_6": "suttā pamādaniddābhāvato. Tameva suttabhāvaṁ puggalādhiṭṭhānāya kathāya dassetuṁ",
  "tika-s0301t1:172_7": "“kasmā”tiādi vuttaṁ. Pamajjati, pamādo vā etassa atthīti pamādo, tassa bhāvo pamādatā,",
  "tika-s0301t1:172_8": "tāya, pamattabhāvenāti attho.",
  "tika-s0301t1:173_0": "Evaṁ gāthāya paṭhamassa pādassa atthaṁ vatvā dutiyassa vattuṁ “evaṁ suttesū”tiādi",
  "tika-s0301t1:173_1": "vuttaṁ. Tassattho vuttanayena veditabbo. Yasmā appahīnasupanakiriyāvasena sanīvaraṇassa",
  "tika-s0301t1:173_2": "puggalassa anuppannarāgarajādayo uppajjanti, uppannā pavaḍḍhanti, tasmā vuttaṁ “nīvaraṇeheva",
  "tika-s0301t1:173_3": "kilesarajaṁ ādiyatī”ti. Tenevāha “purimā”tiādi. Purimānaṁ pacchimānaṁ aparāparuppattiyā",
  "tika-s0301t1:173_4": "paccayabhāvo hettha ādiyanaṁ. Pañcahi indriyehi parisujjhatīti maggapariyāpannehi",
  "tika-s0301t1:173_5": "saddhādīhi pañcahi indriyehi sakalasaṁkilesato visujjhati. Paññindriyameva hi anaññātaññassāmītindriyādīni,",
  "tika-s0301t1:173_6": "itarāni ca anvayānīti.",
  "tika-s0301t1:174": "Jāgarasuttavaṇṇanā niṭṭhitā.",
  "tika-s0301t1:175": "7. Appaṭividitasuttavaṇṇanā",
  "tika-s0301t1:176_0": "7. Pavattinivattitadubhayahetuvibhāgassa dhammassapi catusaccantogadhattā āha “dhammāti",
  "tika-s0301t1:176_1": "catusaccadhammā”ti. Cattāripi hi ariyasaccāni catusaccantogadhāni. Appaṭividdhāti",
  "tika-s0301t1:176_2": "pariññābhisamayādivasena anabhisamitā. Diṭṭhigatavādesūti diṭṭhigatasaññitesu vādesu.",
  "tika-s0301t1:176_3": "Diṭṭhigatehi te pavattitā. Ito paresanti ito sāsanikehi paresaṁ aññesaṁ. Dhammatāyāti",
  "tika-s0301t1:176_4": "sabhāvena, sayamevāti attho. Gacchantīti pavattanti diṭṭhivādaṁ paggayha tiṭṭhanti.",
  "tika-s0301t1:176_5": "Parenāti diṭṭhigatikena. Nīyantīti diṭṭhivādasaṅgaṇhane uyyojīyanti. Tenāha “tatthā”tiādi.",
  "tika-s0301t1:176_6": "Pabujjhitunti pamādaniddāya paṭibujjhituṁ. Paṭipadā yathādesitassa dhammassa kathitatāya,",
  "tika-s0301t1:176_7": "paṭibujjhituṁ yoniso pavattiyamānattā bhaddikā.",
  "tika-s0301t1:177_0": "Hetunāti ñāyena. Kāraṇenāti catusaccānaṁ sambodhayuttiyā. Hatthatale āmalakaṁ viya",
  "tika-s0301t1:177_1": "sabbaṁ ñeyyaṁ jānātīti sabbaññū, teneva sabbaññutābhisambodhena buddhoti sabbaññubuddho.",
  "tika-s0301t1:177_2": "Paccekaṁ parehi asādhāraṇatāya visuṁ sayambhuñāṇena saccāni buddhavāti paccekabuddho.",
  "tika-s0301t1:177_3": "Paropadesena catusaccaṁ bujjhatīti catusaccabuddho. Tathā hi so sayambhutāya abhāvato",
  "tika-s0301t1:177_4": "kevalaṁ catusaccabuddhoti vuccati. Sutena sutamayañāṇena khandhādibhedaṁ ñeyyaṁ buddhavāti",
  "tika-s0301t1:177_5": "sutabuddho. Sabbaññubuddhapaccekabuddhe ṭhapetvā avasesā aggasāvakamahāsāvakāpi pakatisāvakāpi",
  "tika-s0301t1:177_6": "vītarāgā avasesā khīṇāsavā. Tayopi purimā vaṭṭanti sambuddhātiādivacanato. Sannivasati",
  "tika-s0301t1:177_7": "etenāti sannivāso, caritaṁ. Lokassa sannivāso lokasannivāso, tasmiṁ. Kāyaduccaritādibhede",
  "tika-s0301t1:177_8": "visame. Satisammosena visame vā sattanikāye. So hi visamayogato visamo. Rāgavisamādike",
  "tika-s0301t1:177_9": "visame vā kilesajāte. Taṁ visamaṁ pahāya taṁ visamaṁ ajjhupekkhitvā samaṁ sadisaṁ",
  "tika-s0301t1:177_10": "yuttarūpaṁ, purimakehi vā sambuddhehi samaṁ sadisaṁ caranti vattanti.",
  "tika-s0301t1:178": "Appaṭividitasuttavaṇṇanā niṭṭhitā.",
  "tika-s0301t1:179": "8. Susammuṭṭhasuttavaṇṇanā",
  "tika-s0301t1:180_0": "8.Susammuṭṭhāti suṭṭhu ativiya sammuṭṭhā. Satta sekkhā hi susammusitā vinaṭṭhā. Kathaṁ",
  "tika-s0301t1:180_1": "pana te anadhigatā naṭṭhā nāma hontīti āha “yathā hī”tiādi. Adhigatassāti adhigato",
  "tika-s0301t1:180_2": "assa. So vadantoti sambandho. Sesanti “dhammā”tiādi. Purimasadisamevāti anantaragāthāya vuttasadisameva.",
  "tika-s0301t1:181": "Susammuṭṭhasuttavaṇṇanā niṭṭhitā.",
  "tika-s0301t1:182": "9. Mānakāmasuttavaṇṇanā",
  "tika-s0301t1:183_0": "9. Seyyādibhedaṁ mānaṁ appahāya taṁ paggayha vicaranto kāmento nāma hotīti āha “mānaṁ",
  "tika-s0301t1:183_1": "kāmentassa icchantassā”ti. Damati cittaṁ etenāti damo, satisambojjhaṅgādiko samādhipakkhiko",
  "tika-s0301t1:183_2": "damo. Manacchaṭṭhāni indriyāni dametīti damo, indriyasaṁvaro. Kilese dameti pajahatīti",
  "tika-s0301t1:183_3": "damo, paññā. Upavasanavasena kāyakammādiṁ dametīti damo, uposathakammaṁ. Kodhūpanāhamakkhamānādike",
  "tika-s0301t1:183_4": "dameti vinetīti damo, adhivāsanakhanti. Tenevāti “damo”ti samādhipakkhikadhammānaṁ",
  "tika-s0301t1:183_5": "eva adhippetattā. “Na monaṁ atthī”ti ca pāṭho. Asamāhitassāti samādhipaṭikkhepo jotito.",
  "tika-s0301t1:184_0": "Maccudheyyassa pārataraṇassa vuccamānattā “monanti catumaggañāṇa”nti vuttaṁ. Na hi",
  "tika-s0301t1:184_1": "tato aññena taṁ sambhavati. Jānāti asammohapaṭivedhavasena paṭivijjhatīti attho.",
  "tika-s0301t1:184_2": "Maccu dhīyati etthāti maccudheyyaṁ, khandhapañcakaṁ maraṇadhammattā. Tassevāti maccudheyyasseva.",
  "tika-s0301t1:184_3": "Pāraṁ paratīrabhūtaṁ nibbānaṁ. Tareyyāti ettha taraṇaṁ nāma ariyamaggabyāpāroti āha",
  "tika-s0301t1:184_4": "“paṭivijjheyya pāpuṇeyyā”ti. Tathā hi vakkhati “paṭivedhataraṇaṁ nāma vutta”nti.",
  "tika-s0301t1:184_5": "“Na tareyya na paṭivijjheyya na pāpuṇeyya vā”ti ayamettha pāṭho yutto. Aññathā “idaṁ",
  "tika-s0301t1:184_6": "vuttaṁ hotī”tiādivacanaṁ virujjheyya. Eko araññe viharantoti ekākī hutvā araññe viharantoti attho.",
  "tika-s0301t1:185_0": "Kāmaṁ heṭṭhimamaggehipi ekaccassa mānassa pahānaṁ labbhati. Aggamaggeneva pana tassa",
  "tika-s0301t1:185_1": "anavasesato pahānanti āha – “arahattamaggena navavidhamānaṁ pajahitvā”ti. Upacārasamādhipubbako",
  "tika-s0301t1:185_2": "appanāsamādhīti vuttaṁ “upacārappanāsamādhīhī”ti, na upacārasamādhimattena samādhimattaṁ",
  "tika-s0301t1:185_3": "sandhāya paccekaṁ vākyaparisamāpanassa ayujjanato. Na hi appanaṁ appattaṁ lokuttarajjhānaṁ",
  "tika-s0301t1:185_4": "atthi. “Sucetaso”ti cittassa ñāṇasahitatāya lakkhaṇavacananti āha “ñāṇasampayuttatāyā”tiādi.",
  "tika-s0301t1:185_5": "Tathā hi vakkhati “sucetasoti ettha cittena paññā dassitā”ti. “Sabbadhi vippamutto”ti",
  "tika-s0301t1:185_6": "sabbesu bhavādīsu visaṁsaṭṭhacitto sabbaso khandhādīhi visaṁyutto hotīti vuttaṁ “sabbesu",
  "tika-s0301t1:185_7": "khandhāyatanādīsu vippamutto hutvā”ti. Pariññāpaṭivedho sacchikiriyapaṭivedhena vinā",
  "tika-s0301t1:185_8": "natthīti āha “tebhūmaka…pe… vutta”nti.",
  "tika-s0301t1:186_0": "Mānaṁ nissāya duccaritacaraṇato māno nāmāyaṁ sīlabhedano. Tasmāti mānassa sīlapaṭipakkhabhāvato.",
  "tika-s0301t1:186_1": "Iminā paṭipakkhappahānakittanena. Adhicittasikkhā kathitā sarūpato evāti adhippāyo.",
  "tika-s0301t1:186_2": "Ettha cittenāti su-saddena visesitacittena. Tasmāti paññāya dassitattā. Imināti “sucetaso”ti",
  "tika-s0301t1:186_3": "iminā padena. Adhisīlasikkhā adhicittasikkhā adhipaññāsikkhāti sīlādīnipi visesetvā",
  "tika-s0301t1:186_4": "vuttāni. Sambhave byabhicāre ca visesanavisesitabbatāti taṁ dassento “adhisīlañca",
  "tika-s0301t1:186_5": "nāma sīle sati hotī”tiādiṁ vatvā tadubhayaṁ vibhāgena dassetuṁ “tasmā”tiādi vuttaṁ.",
  "tika-s0301t1:186_6": "Paṭhamanayo saṅkaravasena pavattoti asaṅkaravasena dassetuṁ “apicā”tiādinā dutiyanayo",
  "tika-s0301t1:186_7": "vutto. “Samāpannā”ti etthāpi “nibbānaṁ patthayantenā”ti ānetvā sambandho. Vipassanāya",
  "tika-s0301t1:186_8": "pādakabhāvaṁ anupagatāpi tadatthaṁ nibbattanādivasena samāpannāti ayamattho purimanayato",
  "tika-s0301t1:186_9": "viseso. Adhipaññāya panettha purimanayato viseso natthīti sā anuddhaṭā. Samodhānetvāti",
  "tika-s0301t1:186_10": "pariyāyato sarūpato ca saṅgahetvā. Sakalasāsananti tissannaṁ kathitattā eva sikkhattayasaṅgahaṁ",
  "tika-s0301t1:186_11": "sakalasāsanaṁ kathitaṁ hotīti.",
  "tika-s0301t1:187": "Mānakāmasuttavaṇṇanā niṭṭhitā.",
  "tika-s0301t1:188": "10. Araññasuttavaṇṇanā",
  "tika-s0301t1:189_0": "10.Santakilesānanti vūpasantakilesapariḷāhānaṁ. Yasmā sīlādiguṇasambhavaṁ tato eva",
  "tika-s0301t1:189_1": "bhayasantañca upādāya paṇḍitā “santo”ti vuccanti, tasmā vuttaṁ “paṇḍitānaṁ vā”ti.",
  "tika-s0301t1:189_2": "Tenāha “santo have”tiādi. Seṭṭhacārīnanti seṭṭhacariyaṁ carantānaṁ. Yasmā puthujjanakalyāṇato",
  "tika-s0301t1:189_3": "paṭṭhāya bhikkhu maggabrahmacariyavāsaṁ vasati nāma, tasmā āha “maggabrahmacariyavāsaṁ",
  "tika-s0301t1:189_4": "vasantāna”nti. Ariyānaṁ pana mukhavaṇṇassa pasīdane vattabbameva natthi. Mūlakammaṭṭhānanti",
  "tika-s0301t1:189_5": "pārihāriyakammaṭṭhānaṁ. Visabhāgasantatīti nānārammaṇesu pavattacittasantati. Sā",
  "tika-s0301t1:189_6": "hi vikkhepabyākulatāya appasannā samāhitacittasantatiyā visabhāgasantati. Okkamatīti",
  "tika-s0301t1:189_7": "samādhisabhāgā cittasantati samathavīthiṁ anupavisati. Cittaṁ pasīdatīti kammaṭṭhānanirataṁ",
  "tika-s0301t1:189_8": "bhāvanācittaṁ sandhāyāha, taṁ pasannaṁ hutvā pavattati. Lohitaṁ pasīdatīti cittakālussiyassābhāvato",
  "tika-s0301t1:189_9": "lohitaṁ anāvilaṁ hoti. Parisuddhāni honti kāraṇassa parisuddhabhāvato. Tālaphalamukhassa",
  "tika-s0301t1:189_10": "viya mukhassa vaṇṇo hotīti mukha-saddassa ādimhi pamuttapadena yojetabbo. Evañhi",
  "tika-s0301t1:189_11": "cassa pamuttaggahaṇaṁ samatthitaṁ hoti tālaphalamukhassa vaṇṇasampadāsadisattā. Tibhūmako eva tebhūmako.",
  "tika-s0301t1:190_0": "Atītaṁ nānusocanti atītaṁ paccayalābhaṁ lakkhaṇaṁ katvā na socanti na anutthunanti.",
  "tika-s0301t1:190_1": "Jappanataṇhāya vasena na parikappantīti āha “na patthentī”ti. Yena kenacīti itarītarena.",
  "tika-s0301t1:190_2": "Taṅkhaṇe laddhenāti sannidhikāraparibhogābhāvamāha. Tividhenapi kāraṇenāti tippakārena",
  "tika-s0301t1:190_3": "hetunā, tilakkhaṇasantosanimittanti attho.",
  "tika-s0301t1:191_0": "Vināsanti vināsanahetuṁ. Vinassanti etehīti vināso, lobhadosā tadekaṭṭhā ca pāpadhammā.",
  "tika-s0301t1:191_1": "Arūpakāyassa viya rūpakāyassapi visesato sukkhabhāvakāraṇanti āha “etena kāraṇadvayenā”ti. Lutoti lūno.",
  "tika-s0301t1:192": "Araññasuttavaṇṇanā niṭṭhitā.",
  "tika-s0301t1:193": "Naḷavaggavaṇṇanā niṭṭhitā.",
  "tika-s0301t1:194": "2. Nandanavaggo",
  "tika-s0301t1:195": "1. Nandanasuttavaṇṇanā",
  "tika-s0301t1:196_0": "11. “Tatra bhagavā”ti vutte na tathā byañjanānaṁ siliṭṭhatā, yathā “tatra kho bhagavā”ti",
  "tika-s0301t1:196_1": "vutteti āha “byañjanasiliṭṭhatāvasenā”ti. Parisajeṭṭhaketi parisāya jeṭṭhake, ye",
  "tika-s0301t1:196_2": "tassā desanāya visesato bhājanabhūtā. Parisajeṭṭhake bhikkhūti catuparisajeṭṭhake",
  "tika-s0301t1:196_3": "bhikkhū. Catunnaṁ hi parisānaṁ jeṭṭhā bhikkhuparisā paṭhamuppannattā. Āmantesīti",
  "tika-s0301t1:196_4": "sambodhesi, sambodhanañca jānāpananti āha “jānāpesī”ti. Bhadanteti garugāravasappatissavavacanametaṁ,",
  "tika-s0301t1:196_5": "atthato pana bhadanteti bhaddaṁ tava hotu attano niṭṭhānapariyosānattā paresañca",
  "tika-s0301t1:196_6": "santatāvahattā. Bhagavato paccassosunti ettha bhagavatoti sāmivacanaṁ āmantanameva",
  "tika-s0301t1:196_7": "sambandhiatthapadaṁ apekkhatīti adhippāyenāha “bhagavato vacanaṁ patiassosu”nti.",
  "tika-s0301t1:196_8": "Bhagavatoti pana idaṁ patissavanasambandhena sampadānavacanaṁ yathā “devadattassa",
  "tika-s0301t1:196_9": "paṭissuṇātī”ti. Yaṁ panettha vattabbaṁ, taṁ nidānavaggassa ādisuttavaṇṇanāyaṁ āgamissati.",
  "tika-s0301t1:197_0": "Tāvatiṁsakāyoti tāvatiṁsasaññito devanikāyo. Dutiyadevalokoti chasu kāmalokesu dutiyo",
  "tika-s0301t1:197_1": "devaloko. Tettiṁsa janā sahapuññakārino tattha uppannā, taṁsahacaritaṭṭhānaṁ tāvatiṁsaṁ,",
  "tika-s0301t1:197_2": "tannivāsinopi tāvatiṁsanāmakā sahacaraṇañāyenāti āha “maghena māṇavenā”tiādi. Ayaṁ",
  "tika-s0301t1:197_3": "pana kecivādo byāpanno hotīti taṁ arocentena “vadantī”ti vuttaṁ. Byāpannataṁ dassento",
  "tika-s0301t1:197_4": "“yasmā panā”tiādimāha. Tathā hi vakkhati “evaṁ hi niddosaṁ padaṁ hotī”ti. Nāmapaṇṇattiyevāti",
  "tika-s0301t1:197_5": "atthanirapekkhattā niruḷhasamaññā eva.",
  "tika-s0301t1:198_0": "Taṁ vananti taṁ upavanaṁ. Paviṭṭhe paviṭṭhe dukkhappattepi attano sampattiyā nandayati,",
  "tika-s0301t1:198_1": "pageva adukkhappatteti dassetuṁ “pañcasu hī”tiādi vuttaṁ. Pavesitānanti pakoṭṭhavārena",
  "tika-s0301t1:198_2": "pavesitānampīti adhippāyo. Cavanakāleyeva thokaṁ dissamānavikārā hutvā cavanti, te",
  "tika-s0301t1:198_3": "sandhāya “himapiṇḍo viya vilīyantī”ti vuttaṁ. Ye pana adissamānavikārā sahasā antaradhāyanti,",
  "tika-s0301t1:198_4": "te sandhāya “dīpasikhā viya vijjhāyantī”ti vuttanti vadanti. Nandayati pakatiyā somanassitaṁ",
  "tika-s0301t1:198_5": "domanassitañca. Nandaneti evaṁanvatthanāmake uyyāne. Parivutāti “devatā”ti vacanaṁ",
  "tika-s0301t1:198_6": "upādāya itthiliṅgavasena vuttaṁ. Devaputto hi so.",
  "tika-s0301t1:199_0": "Divi bhavattā dibbāti āha “devaloke nibbattehī”ti. Kāmetabbatāya kāmabandhanehi,",
  "tika-s0301t1:199_1": "tathā aññamaññaṁ asaṁkiṇṇasabhāvatāya kāmakoṭṭhāsehi. Upetāti upagatā samannāgatā.",
  "tika-s0301t1:199_2": "Paricārayamānāti pariramamānā. Idañhi padaṁ apekkhitvā “kāmaguṇehī”ti kattari karaṇavacanaṁ,",
  "tika-s0301t1:199_3": "purimāni apekkhitvā sahayoge. Ramamānā carantīti katvā vuttaṁ “ramamānā”ti. Paricārayamānāti",
  "tika-s0301t1:199_4": "vā parito samantato cārayamānāti atthoti āha “indriyāni sañcārayamānā”ti. Paṭhamanaye",
  "tika-s0301t1:199_5": "hi anubhavanattho paricaraṇasaddo, dutiyanaye parivattanattho. So panāti “tāyaṁ velāya”nti",
  "tika-s0301t1:199_6": "vuttakālo. Adhunāti sampati. So vicarīti sambandho. Kāmaguṇehīti hetumhi karaṇavacanaṁ.",
  "tika-s0301t1:199_7": "Ovutoti yathā taṁ na ñāyati, evaṁ pihitacitto. Nivuto pariyonaddhoti tasseva vevacanaṁ.",
  "tika-s0301t1:199_8": "Tenāha “lokābhibhūto”ti. Āsabhinti seṭṭhaṁ “aggohamasmi lokassā”tiādinā bhāsanto bodhisatto viya.",
  "tika-s0301t1:200_0": "Kevalaṁ dassanaṁ kimatthiyanti āha – “ye…pe… vasenā”ti, tasmiṁ nandanavane avaṭṭhitakāmabhāgānubhavanavasenāti",
  "tika-s0301t1:200_1": "attho. Naradevānanti purisabhūtadevatānaṁ. Tenāha “devapurisāna”nti. Appakaṁ adhikaṁ",
  "tika-s0301t1:200_2": "ūnaṁ vā gaṇanūpagaṁ nāma na hotīti “tikkhattuṁ dasanna”nti vuttaṁ. “Tettiṁsāna”nti",
  "tika-s0301t1:200_3": "hi vattabbe ayaṁ ruḷhī. Parivārasaṅkhātena, na kittisaṅkhātenāti adhippāyo. Sīlācārādiguṇanemittikā",
  "tika-s0301t1:200_4": "hi kitti. “Tāvatiṁsā devā dīghāyukā vaṇṇavanto sukhabahulā”ti evamādivacanena yase",
  "tika-s0301t1:200_5": "icchite avisesetvāva “yasena sampannāna”nti sakkā vattuṁ.",
  "tika-s0301t1:201_0": "Ariyasāvikāti sotāpannā. “Sakadāgāminī”ti keci. Adhippāyaṁ vivaṭṭetvāti yathā tvaṁ",
  "tika-s0301t1:201_1": "andhabāle maññasi, dhammasabhāvo evaṁ na hotīti tassā devatāya adhippāyaṁ viparivattetvā.",
  "tika-s0301t1:201_2": "Ekantato sukhaṁ nāma nibbānameva. Kāmā hi dukkhā vipariṇāmadhammāti iminā adhippāyena",
  "tika-s0301t1:201_3": "tassā adhippāyaṁ paṭikkhipitvā. Kāmaṁ catutthabhūmakāpi saṅkhārā aniccā eva, te pana",
  "tika-s0301t1:201_4": "sammasanūpagā na hontīti tebhūmakaggahaṇaṁ sammasanayoggena. Hutvāti pubbe avijjamānā",
  "tika-s0301t1:201_5": "paccayasamavāyena bhavitvā uppajjitvā. Etena nesaṁ bhāvabhāgo dassito. Abhāvatthenāti",
  "tika-s0301t1:201_6": "sarasanirodhabhūtena viddhaṁsanabhāvena.",
  "tika-s0301t1:202_0": "Aniccā addhuvā, tato eva “mayhaṁ ime sukhā”ti vā na iccāti aniccā. Uppādavayasabhāvāti",
  "tika-s0301t1:202_1": "khaṇe khaṇe uppajjananirujjhanasabhāvā. Tenāha “uppa…pe… vevacana”nti. Purimassa",
  "tika-s0301t1:202_2": "vā pacchimaṁ kāraṇavevacananti āha “yasmā vā”tiādi. Tadanantarāti tesaṁ uppādavayānaṁ",
  "tika-s0301t1:202_3": "antare. Vemajjhaṭṭhānanti ṭhitikkhaṇaṁ vadati. Ye pana “saṅkhārānaṁ ṭhiti natthī”ti",
  "tika-s0301t1:202_4": "vadanti, tesaṁ taṁ micchā. Yathā hi tasseva dhammassa uppādāvatthāya bhinnā bhaṅgāvatthā",
  "tika-s0301t1:202_5": "icchitā, aññathā aññaṁ uppajjati, aññaṁ nirujjhatīti āpajjati, evaṁ uppannassa bhaṅgābhimukhāvatthā",
  "tika-s0301t1:202_6": "icchitabbā, sāva ṭhitikkhaṇo. Na hi uppajjamāno bhijjatīti sakkā viññātunti. Vūpasamasaṅkhātanti",
  "tika-s0301t1:202_7": "accantaṁ vūpasamasaṅkhātaṁ nibbānameva sukhaṁ, na tayā adhippetā kāmāti adhippāyo.",
  "tika-s0301t1:203": "Nandanasuttavaṇṇanā niṭṭhitā.",
  "tika-s0301t1:204": "2. Nandatisuttavaṇṇanā",
  "tika-s0301t1:205_0": "12.Nandatīti ettha nandanaṁ sappītikakāmataṇhākiccanti āha – “tussatī”ti, tasmā kāmaparitosena",
  "tika-s0301t1:205_1": "haṭṭhatuṭṭho hotīti attho. Puttimāti puttavā. Pahūte cāyaṁ mā-saddoti āha “bahuputto”ti.",
  "tika-s0301t1:205_2": "Bahuputtatāgahaṇena idaṁ payojananti dassento “tassa hī”tiādimāha. Pūrentīti padaṁ",
  "tika-s0301t1:205_3": "apekkhitvā dhaññassāti sāmivacanaṁ. Iti āhāti imamatthaṁ sandhāyāha, evaṁadhippāyo",
  "tika-s0301t1:205_4": "hutvāti attho. Gosāmikoti gomā. Idhāpi pahūte mā-saddo. Gorasasampattinti gorasehi",
  "tika-s0301t1:205_5": "nipphajjanasampattiṁ. Upadhīti paccattabahuvacanaṁ. Hīti hetuatthe nipāto. Nandayanti",
  "tika-s0301t1:205_6": "pītisomanassaṁ janayantīti nandanā. Kāmaṁ dukkhassa adhiṭṭhānabhāvato nippariyāyato",
  "tika-s0301t1:205_7": "kāmā “upadhī”ti vattabbataṁ arahanti, tassā pana devatāya adhippāyavasenāha “sukhassa",
  "tika-s0301t1:205_8": "adhiṭṭhānabhāvato”ti. Kilesavatthuhetukattā sesapadadvayassa kiñcāpi sabbaṁ saṁsāradukkhaṁ",
  "tika-s0301t1:205_9": "kilesahetukaṁ, visesato pana pāpadhammā apāyūpapattiṁ nibbattentīti āha – “kilesāpi",
  "tika-s0301t1:205_10": "apāyadukkhassa adhiṭṭhānabhāvato”ti. Upasaṁharamānāti upanentā uppādentā. Manussajātikopi",
  "tika-s0301t1:205_11": "dullabhaghāsacchādanatāya dukkhabahulo peto viyāti manussapeto. Manussajātikopi vuttarūpo",
  "tika-s0301t1:205_12": "anatthapātito parehi hiṁsito samāno nerayiko viyāti manussanerayiko.",
  "tika-s0301t1:206_0": "Phalena rukkhato phalaṁ pātento viya. Tatheva navahākārehīti yathā tīsu kālesu nāsamaraṇabhedanavasena",
  "tika-s0301t1:206_1": "puttimā puttanimittaṁ, tatheva gomā gonimittaṁ socati navappakārehi. Pañca kāmaguṇopadhīpi",
  "tika-s0301t1:206_2": "naraṁ socentīti yojanā. Tassāti yo uttari anugijjhati tassa. Kāmayānassāti jātakāmacchandassa.",
  "tika-s0301t1:206_3": "Jantunoti sattassa. Parihāyanti ce vinassanti ce. Sallaviddhovāti sallena viddho",
  "tika-s0301t1:206_4": "viya. Ruppatīti vikāraṁ āpajjati, socatīti attho. Narassa socanā sokaghaṭṭanapaccayo.",
  "tika-s0301t1:206_5": "Upadhayo natthīti kāmaṁ kilesābhisaṅkhārūpadhayo tāva khīṇāsavassa nattheva maggādhigamena",
  "tika-s0301t1:206_6": "nirodhitattā, khandhūpadhayo pana kathanti? Tepi tassa saupādisesakālepi aṭṭhuppattihetubhūtā",
  "tika-s0301t1:206_7": "na santeva, ayañca anupādisesakāle. Tenāha “so nirupadhi mahākhīṇāsavo”ti.",
  "tika-s0301t1:207": "Nandatisuttavaṇṇanā niṭṭhitā.",
  "tika-s0301t1:208": "3. Natthiputtasamasuttavaṇṇanā",
  "tika-s0301t1:209_0": "13. Puttapemaṁ puttaggahaṇena gahitaṁ uttarapadalopenāti āha “puttapemasama”nti.",
  "tika-s0301t1:209_1": "Gosamitanti gohi samaṁ kataṁ. Tenāha “gohi sama”nti. Sūriyassa samāti sūriyasamā.",
  "tika-s0301t1:209_2": "Avayavasambandhe cetaṁ sāmivacanaṁ. Avayavo cettha ābhā evāti viññāyati “anantaraṁ",
  "tika-s0301t1:209_3": "ābhā”ti vuccamānattāti āha “sūriyābhāya samā”tiādi. Mahoghabhāvena saranti savantīti",
  "tika-s0301t1:209_4": "sarā, mahantā jalāsayā. Sabbe te samuddaparamā orimajanehi adiṭṭhaparatīrattā tassa.",
  "tika-s0301t1:210_0": "Natthi attasamaṁ pemanti gāthāya paṭhamagāthāyaṁ vuttanayena attho veditabbo. Attapemena",
  "tika-s0301t1:210_1": "samaṁ pemaṁ nāma natthīti ayamattho. Anudakakantāre ghammasantāpaṁ asahantiyā aṅke",
  "tika-s0301t1:210_2": "ṭhapitaputtakaṁ kandantaṁ bhūmiyaṁ nipajjāpetvā tassa upari ṭhatvā mataitthivatthunā",
  "tika-s0301t1:210_3": "dīpetabbaṁ. Tenāha – “mātāpitādayo hi chaḍḍetvāpi puttadhītādayo”ti. Tathā cāha –",
  "tika-s0301t1:211": "“Sabbā disā anuparigamma cetasā,",
  "tika-s0301t1:212": "Nevajjhagā piyataramattanā kvaci;",
  "tika-s0301t1:213": "Evaṁ piyo puthu attā paresaṁ,",
  "tika-s0301t1:214": "Tasmā na hiṁse paramattakāmo”ti. ;",
  "tika-s0301t1:215_0": "Dhaññena samaṁ dhanaṁ nāma natthi, yasmā tappaṭibaddhā āhārūpajīvīnaṁ sattānaṁ jīvitavutti.",
  "tika-s0301t1:215_1": "Tathārūpe kāleti dubbhikkhakāle. Ekadesaṁyeva obhāsantīti ekasmiṁ khaṇe catūsu mahādīpesu",
  "tika-s0301t1:215_2": "obhāsaṁ pharituṁ asamatthattā sūriyassapi, pageva itaresaṁ. Bodhisattassa udayabbayassa",
  "tika-s0301t1:215_3": "ñāṇānubhāvena sakalajātikhettaṁ ekālokaṁ ahosīti āha “paññā…pe… sakkotī”ti. Tamaṁ",
  "tika-s0301t1:215_4": "vidhamatīti pubbenivāsañāṇādayo paññā yattha pavattanti, tamanavasesaṁ byāpetvā ekappahārena",
  "tika-s0301t1:215_5": "pavattanato. “Vuṭṭhiyā pana pavattamānāya yāva ābhassarabhavanā”ti pacuravasena vuttaṁ.",
  "tika-s0301t1:216": "Natthiputtasamasuttavaṇṇanā niṭṭhitā.",
  "tika-s0301t1:217": "4. Khattiyasuttavaṇṇanā",
  "tika-s0301t1:218_0": "14. Khettato vivādā satte tāyatīti khattiyo. Vadati devatā attano ajjhāsayavasena.",
  "tika-s0301t1:218_1": "Dvipadādīnanti ādi-saddena catuppadabhariyaputtā gahitā. Buddhādayoti ādi-saddena",
  "tika-s0301t1:218_2": "ājānīyasussūsabhariyassavaputtā. Dvipadānaṁ seṭṭhoti ettha dvipadānaṁ eva seṭṭhoti",
  "tika-s0301t1:218_3": "nāyaṁ niyamo icchito, seṭṭho evāti pana icchito, tasmā sambuddho dvipadesu aññesu",
  "tika-s0301t1:218_4": "tattha ca uppajjanato seṭṭho eva sabbesampi uttaritarassa abhāvatoti ayamettha attho.",
  "tika-s0301t1:218_5": "Tenāha “uppajjamāno panesā”tiādi. Kāraṇākāraṇaṁ ājānātīti ājānīyo. Gaṇhāpethāti yathā",
  "tika-s0301t1:218_6": "udako na temissati, evaṁ vāḷaṁ gaṇhāpetha. “Asussūsā”ti keci paṭhanti. Āsuṇamānoti",
  "tika-s0301t1:218_7": "sappaṭissavo hutvā vacanasampaṭicchako.",
  "tika-s0301t1:219": "Khattiyasuttavaṇṇanā niṭṭhitā.",
  "tika-s0301t1:220": "5. Saṇamānasuttavaṇṇanā",
  "tika-s0301t1:221_0": "15.Ṭhite majjhanhiketi pubbaddhaṁ nikkhamitvā aparaddhaṁ appatvā ṭhitamajjhanhe.",
  "tika-s0301t1:221_1": "Sannisīvesūti parissamavinodanatthaṁ sabbaso sannisīdantesu. Da-kārassa hi va-kāraṁ",
  "tika-s0301t1:221_2": "katvā niddeso. Tenāha “sannisinnesu vissamamānesū”ti. Sabbasattānanti sabbesañca",
  "tika-s0301t1:221_3": "āhārūpajīvitasattānaṁ ghammatāpane santattakāyānaṁ iriyāpathadubbalyakāloti ṭhānādiiriyāpathassa",
  "tika-s0301t1:221_4": "asamatthakālo. Saṇati viyāti saddaṁ karoti viya, yathā taṁ aññampi mahāvanaṁ vakkhamānanayena.",
  "tika-s0301t1:221_5": "Tenāha “tappaṭibhāgaṁ nāmeta”nti chiddaveṇupabbānanti randhajātakīcakamahāveḷupabbānaṁ.",
  "tika-s0301t1:221_6": "Dutiyakaṁ sahāyaṁ alabhantī anabhiratiparitassanāya evamāha. Anappakaṁ sukhanti vipulaṁ",
  "tika-s0301t1:221_7": "uḷāraṁ vivekasukhaṁ.",
  "tika-s0301t1:222_0": "Ekavihāratāya suññāgāraṁ paviṭṭhassa. Tena kāyavivekaṁ dasseti. Aniccānupassanādīhi",
  "tika-s0301t1:222_1": "niccasaññādippahānena santacittassa. Tena cittavivekaṁ dasseti. Saṁsāre bhayaṁ ikkhanato",
  "tika-s0301t1:222_2": "bhikkhuno ubhayavivekasampannassa, tato eva uttariṁ manussadhammato ratiṁ lābhino.",
  "tika-s0301t1:222_3": "Amānusī ratīti bhāvanārati. Puratoti purimabhāge. Pacchatoti pacchimabhāge. Aparoti",
  "tika-s0301t1:222_4": "añño. Puratoti vā anāgate, anāgataṁ ārabbhāti attho. Pacchatoti atīte atītaṁ ārabbha",
  "tika-s0301t1:222_5": "paṭipattiyā vibādhanato. Paroti kodho cittapaṭidussanatāya. Na paroti aparo, lobho,",
  "tika-s0301t1:222_6": "so ce na vijjati. Etena anāgatappajappanāya atītānusocanāya ca abhāvaṁ dasseti. Atīva",
  "tika-s0301t1:222_7": "phāsu bhavatīti nīvaraṇajeṭṭhakassa kāmacchandassa vigamena vikkhambhitanīvaraṇassa",
  "tika-s0301t1:222_8": "jhānassa vasena ativiya phāsuvihāro hoti. Ekassa vasato vaneti taṇhādutiyikābhāvena",
  "tika-s0301t1:222_9": "ekassa araññe vivekavāsaṁ vasato. Sesaṁ tādisamevāti sesamettha yaṁ vattabbaṁ, taṁ",
  "tika-s0301t1:222_10": "paṭhamagāthāyaṁ vuttasadisameva.",
  "tika-s0301t1:223": "Saṇamānasuttavaṇṇanā niṭṭhitā.",
  "tika-s0301t1:224": "6. Niddātandīsuttavaṇṇanā",
  "tika-s0301t1:225_0": "16. Pacchime māse pacchābhattaṁ piṇḍapātappaṭikkanto catugguṇaṁ saṅghāṭiṁ paññapetvā",
  "tika-s0301t1:225_1": "dakkhiṇena passena sato sampajānoti ettakaṁ pāṭhaṁ saṅkhipitvā “niddaṁ okkamitā”ti",
  "tika-s0301t1:225_2": "vuttaṁ. Kiriyāmayacittehi avomisso bhavaṅgasoto abyākataniddā. Sā hi khīṇāsavānaṁ",
  "tika-s0301t1:225_3": "uppajjanārahā, tassā pubbabhāgāparabhāgesu…pe… uppannaṁ thinamiddhaṁ idhādhippetā",
  "tika-s0301t1:225_4": "niddā, sā akhīṇāsavānaṁ yebhuyyena aniyatakālā, tabbidhuraniyatasabbhāvaṁ dassento",
  "tika-s0301t1:225_5": "“aticchāta…pe… āgantukaṁ ālasiya”nti āha. Kāyālasiyapaccayā vīriyassa paṭipakkhabhūtā",
  "tika-s0301t1:225_6": "cattāro akusalakkhandhā tandī nāma. Tandīti sabhāvaniddeso. Tandiyanāti ākāraniṁddeso.",
  "tika-s0301t1:225_7": "Tandīmanatāti tandībhūtacittatā. Ālasyanti alasabhāvāharaṇaṁ. Ālasyāyitattanti alasabhāvappatti.",
  "tika-s0301t1:225_8": "Kāyavijambhanāti kāyassa vināmanā. Akusalapakkhā ukkaṇṭhitatāti akusalapakkhiyā anabhirati.",
  "tika-s0301t1:225_9": "Bhattakilamathoti yathāvuttassa bhattavatthukassa āhārassa vasena sarīre uppajjanakakhedo.",
  "tika-s0301t1:225_10": "Upakkiliṭṭhoti paññāya dubbalīkaraṇena upakkiliṭṭhacitto. Cittassa asamāhitattā nivāritapātubhāvo.",
  "tika-s0301t1:225_11": "Ariyamaggassa jotanaṁ nāma uppajjanamevāti āha “na jotati, na pātubhavatīti attho”ti.",
  "tika-s0301t1:225_12": "Na hi ariyamaggo jotiajotināmo pavattati.",
  "tika-s0301t1:226_0": "Maggasahajātavīriyenāti lokiyalokuttaramaggasahajātavīriyena. Missakamaggo hi idha",
  "tika-s0301t1:226_1": "adhippeto. Nīharitvāti nīharaṇahetu. Hetuattho hi ayaṁ tvā-saddo “paññāya cassa disvā”tiādīsu",
  "tika-s0301t1:226_2": "viya. Tena “maggo visujjhatī”ti vacanaṁ samatthitaṁ hoti. “Ariyamaggaṁ visujjhatī”ti keci paṭhanti.",
  "tika-s0301t1:227": "Niddātandīsuttavaṇṇanā niṭṭhitā.",
  "tika-s0301t1:228": "7. Dukkarasuttavaṇṇanā",
  "tika-s0301t1:229_0": "17. Dukkhaṁ titikkhanti duttitikkhaṁ. Tañca dukkhamaṁ dussahanaṁ ārambhavasena dukkaraṁ,",
  "tika-s0301t1:229_1": "anuyuñjanavasena duttitikkhanti. Abyattenāti sāmaññassa upakārānupakāre dhamme jānanasamatthāya",
  "tika-s0301t1:229_2": "veyyattiyasaṅkhātāya paññāya abhāvato na byattena. Tenāha “bālenā”ti. Yasmiṁ dhamme",
  "tika-s0301t1:229_3": "sati samaṇoti vuccati, taṁ sāmaññanti āha “samaṇadhammo”ti. Imināti “dukkaraṁ duttitikkhañca,",
  "tika-s0301t1:229_4": "abyattena ca sāmañña”nti iminā gāthaddhena idaṁ dassetīti idaṁ idāni vuccamānaṁ atthajātaṁ",
  "tika-s0301t1:229_5": "dasseti. Abhidantanti abhibhavanadantaṁ, uparidantanti attho. So hi itaraṁ musalaṁ",
  "tika-s0301t1:229_6": "viya udukkhalaṁ visesato kassaci khādanakāle abhibhuyya vattati. Ādhāyāti nippīḷanavaseneva",
  "tika-s0301t1:229_7": "ṭhapetvā. Tāluṁ āhaccāti tālupadesamāhanitvā viya. Cetasāti kusalacittena. Cittanti",
  "tika-s0301t1:229_8": "akusalacittaṁ. Abhiniggaṇhitvāti yathā atisamudācāro na hoti, evaṁ vibādhanavasena",
  "tika-s0301t1:229_9": "niggahetvā. Āpāṇakoṭikanti pāṇakoṭipariyosānaṁ, parijīvanti attho. Sambādhetīti sambādho,",
  "tika-s0301t1:229_10": "antarāyiko. Bahū parissayāti ayoniso kāmavitakkādivasena.",
  "tika-s0301t1:230": "Pajjati cittametthāti padaṁ, ārammaṇaṁ. Iriyāpathaṁ eva padaṁ iriyāpathapadaṁ.",
  "tika-s0301t1:231_0": "Gīvā cattāro pādāti gīvapañcamāni. Samodahanti vā samodhānahetūti ayamettha atthoti",
  "tika-s0301t1:231_1": "āha – “samodahitvā vā”ti, sammā odhāya anto pavesetvāti attho. Sake ārammaṇakapāleti",
  "tika-s0301t1:231_2": "gocarajjhattaṁ vadati. Samodahanti samodahanto. Anissitoti tebhūmakadhammesu kañcipi",
  "tika-s0301t1:231_3": "dhammaṁ taṇhādiṭṭhābhinivesavasena anissito. Avihiṁsamāno vihiṁsānimittānaṁ pajahanena.",
  "tika-s0301t1:231_4": "Ullumpanasabhāvasaṇṭhitenāti sīlabyasanato uddharaṇarūpe saṇṭhitena, karuṇāyuttenāti",
  "tika-s0301t1:231_5": "attho. Tenāha “kāruññataṁ paṭiccā”ti.",
  "tika-s0301t1:232": "Dukkarasuttavaṇṇanā niṭṭhitā.",
  "tika-s0301t1:233": "8. Hirīsuttavaṇṇanā",
  "tika-s0301t1:234_0": "18.Nisedhetīti nivāreti pavattituṁ na deti. Pucchati devatā. Apaharantoti apanento,",
  "tika-s0301t1:234_1": "yathā sabbena sabbaṁ akkosavatthu na hoti, evaṁ pariharantoti attho. Bujjhati sārathividhaṁ.",
  "tika-s0301t1:234_2": "Attani nipātaṁ na deti, ājānīyo hi yuttaṁ pajānāti. Abhūtena abhūtakkosena parimutto",
  "tika-s0301t1:234_3": "nāma natthi bālānañca janānaṁ parāpavāde yuttapayuttabhāvato. Tenāha bhagavā –",
  "tika-s0301t1:235": "“Nindanti tuṇhimāsīnaṁ, nindanti bahubhāṇinaṁ;",
  "tika-s0301t1:236": "Mitabhāṇimpi nindanti, natthi loke anindito”ti. ;",
  "tika-s0301t1:237": "Tanuyāti vā katipayā. Tenāha “appakā”ti. Sadā satāti hirinisedhabhāve kāraṇavacanaṁ. Pappuyyāti patvā adhigantvā. Vānato nikkhantattā nibbānaṁ, asaṅkhatadhātu.",
  "tika-s0301t1:238": "Hirīsuttavaṇṇanā niṭṭhitā.",
  "tika-s0301t1:239": "9. Kuṭikāsuttavaṇṇanā",
  "tika-s0301t1:240_0": "19.Antoti kucchiabbhantare. Vasanaṭṭhānaṭṭhenāti vasanabhāvena. Kulapaveṇinti kulācāraṁ",
  "tika-s0301t1:240_1": "kulatantiṁ. Santānakaṭṭhenāti kulasantatiyā bandhanabhāvena. Evaṁ sabbapadehi pucchitatthassa",
  "tika-s0301t1:240_2": "anujānanavasena “ekaṁsavacane nipāto”ti vuttaṁ. Āpādikā posikā mātucchā mahāpajāpati",
  "tika-s0301t1:240_3": "mātā evāti katvā “pahāya pabbajitattā”ti avisesato vuttaṁ. Pahāya pabbajitattā natthīti",
  "tika-s0301t1:240_4": "ānetvā sambandho. Puna mātukucchivāsādīnaṁ abhāvavacaneneva vaṭṭamhi bandhanassa",
  "tika-s0301t1:240_5": "abhāvo dīpito hotīti na gahito. Ayaṁ kira devatā yathā puthujjanā buddhānaṁ guṇe",
  "tika-s0301t1:240_6": "na jānanti, evaṁ na jānāti, tasmā “mayā sannāhaṁ bandhitvā”tiādimāha.",
  "tika-s0301t1:241": "Kuṭikāsuttavaṇṇanā niṭṭhitā.",
  "tika-s0301t1:242": "10. Samiddhisuttavaṇṇanā",
  "tika-s0301t1:243_0": "20. Tapanabhāvena tapanodakattā tapodāti tassa rahadassa nāmaṁ. Tenāha “tattodakassa",
  "tika-s0301t1:243_1": "rahadassā”ti. Tatoti nāgabhavane udakarahadato tapodā nāma nadī sandati. Sā hi nadī",
  "tika-s0301t1:243_2": "bhūmitalaṁ ārohati. “Edisā jātā”ti vacanaseso. Petalokoti lohakumbhinirayā idhādhippetāti",
  "tika-s0301t1:243_3": "vadanti. Rahadassa pana ādito pabbatapādavanantaresu bahū petā viharanti, svāyamattho",
  "tika-s0301t1:243_4": "petavatthupāḷiyālakkhaṇasaṁyuttena ca dīpetabbo. Yatāyanti yato rahadato ayaṁ. Sātodakoti",
  "tika-s0301t1:243_5": "madhurodako. Setodakoti parisuddhodako, anāvilodakoti attho. Tatoti tapodānadito.",
  "tika-s0301t1:244_0": "Samiddhoti avayavānaṁ sampuṇṇatāya saṁsiddhiyāva sammā iddho. Tenāha “abhirūpo”tiādi.",
  "tika-s0301t1:244_1": "Padhāne sammasanadhamme niyutto, taṁ vā ettha atthīti padhāniko. Senāsanaṁ suṭṭhapitadvāravātapānaṁ,",
  "tika-s0301t1:244_2": "tesaṁ pidahanena utuṁ gāhāpetvā.",
  "tika-s0301t1:245_0": "Pubbāpayamānoti nhānato pubbabhāge viya vodakabhāvaṁ āpajjamāno gamento. Avattaṁ",
  "tika-s0301t1:245_1": "paṭikkhipitvā vattaṁ dassetuṁ “tattha…pe… na otaritabba”nti paṭhamaṁ vuttaṁ. Sabbadisāpalokanaṁ",
  "tika-s0301t1:245_2": "yathā nhāyanaṭṭhānassa manussehi vivittabhāvajānanatthaṁ. Khāṇuādivavatthāpanaṁ cīvarādīnaṁ",
  "tika-s0301t1:245_3": "ṭhapanatthaṁ udakasamīpeti adhippāyo. Ukkāsanaṁ amanussānaṁ apagamanatthaṁ. Avakujjaṭṭhānaṁ",
  "tika-s0301t1:245_4": "taṅkhaṇepi uparimakāyassa ujukaṁ avivaṭakaraṇatthaṁ. Cīvarapiṭṭheyeva ṭhapetabbaṁ",
  "tika-s0301t1:245_5": "yattha vā tattha vā aṭṭhapetvā. Udakanteti udakasamīpe. Sinnaṭṭhānanti sedagatapadeso.",
  "tika-s0301t1:245_6": "Pasāretabbaṁ tassa sukkhāpanatthaṁ. Saṁharitvā ṭhapanaṁ puna sukhena gahetvā nivāsanatthaṁ.",
  "tika-s0301t1:245_7": "Nābhippamāṇamattaṁotaraṇaṁ tāvatā udakapaṭicchādilakkhaṇappattato. Vīciṁ anuṭṭhāpentenātiādi",
  "tika-s0301t1:245_8": "saṁyatakāritādassanaṁ. Nivāsanaṁ parikkhipitvāti antaravāsakaṁ kaṭippadesassa yathā",
  "tika-s0301t1:245_9": "parito hoti, evaṁ khipitvā parivasitvā.",
  "tika-s0301t1:246_0": "Sarīravaṇṇopi vippasīdi sammadeva bhāvanānussatimpi vindantassāti adhippāyo. Samanaṁ",
  "tika-s0301t1:246_1": "niggahetunti kilesavasaṁ gataṁ attano cittaṁ niggaṇhituṁ. Kāmūpanītāti kāmaṁ upagatacittā.",
  "tika-s0301t1:246_2": "Atha vā kilesakāmena there upanītacittā.",
  "tika-s0301t1:247_0": "Aparibhuñjitvāti ananubhotvā. Anubhavitabbanti atthato āpannamevāti āha “pañcakāmaguṇe”ti.",
  "tika-s0301t1:247_1": "Bhikkhasīti yācasi. Tañca bhikkhācariyavasenāti āha “piṇḍāya carasī”ti. Kāmaparibhogagarugamanakālo",
  "tika-s0301t1:247_2": "nāma visesato paṭhamayobbanāvatthāti āha “daharayobbanakālo”ti. Obhaggenāti majjhe",
  "tika-s0301t1:247_3": "saṁbhaggakāyena. Jiṇṇakāle hi sattānaṁ kaṭiyaṁ kāyo obhaggo hoti.",
  "tika-s0301t1:248_0": "Voti nipātamattaṁ “ye hi vo ariyā”tiādīsu viya. Sattānanti sāmaññavacanaṁ, na manussānaṁ",
  "tika-s0301t1:248_1": "eva. Dehanikkhepananti kaḷevaraṭṭhapitaṭṭhānaṁ. Natthi etesaṁ nimittanti animittā,",
  "tika-s0301t1:248_2": "“ettakaṁ ayaṁ jīvatī”tiādinā sañjānananimittarahitāti attho. Na nāyareti na ñāyanti.",
  "tika-s0301t1:248_3": "Ito paranti ettha paranti aññaṁ kālaṁ. Tena orakālassapi saṅgaho siddho hoti. Paramāyuno",
  "tika-s0301t1:248_4": "orakāle eva cettha paranti adhippetaṁ tato paraṁ sattānaṁ jīvitassa abhāvato. Vavatthānābhāvatoti",
  "tika-s0301t1:248_5": "kālavasena vavatthānābhāvato. Vavatthānanti cettha paricchedo veditabbo, na asaṅkarato",
  "tika-s0301t1:248_6": "vavatthānaṁ, nicchayo vā. Abbudapesītiādīsu abbudakālo pesikālotiādinā kāla-saddo",
  "tika-s0301t1:248_7": "paccekaṁ yojetabbo. Kāloti idha pubbaṇhādivelā adhippetā. Tenāha pubbaṇhepi hītiādi.",
  "tika-s0301t1:248_8": "Idheva dehena patitabbanti sambandho. Anekappakāratoti nagare jātānaṁ gāme, gāme",
  "tika-s0301t1:248_9": "jātānaṁ nagare, vane jātānaṁ janapade, janapade jātānaṁ vanetiādinā anekappakārato.",
  "tika-s0301t1:248_10": "Ito cutenāti ito gatito cutena. Idha imissaṁ gatiyaṁ. Yante yuttagoṇo viyāti yathā",
  "tika-s0301t1:248_11": "yante yuttagoṇo yantaṁ nātivattati, evaṁ kālo gatipañcakanti evaṁ upamāsaṁsandanaṁ veditabbaṁ.",
  "tika-s0301t1:249_0": "Ayaṁ kāloti ayaṁ maraṇakālo. Pacchime kāleti pacchime vaye. Tisso vayosīmāti. Paṭhamādikā",
  "tika-s0301t1:249_1": "tisso vayassa sīmā atikkantena. Purimānaṁ hi dvinnaṁ vayānaṁ sabbaso sīmā atikkamitvā",
  "tika-s0301t1:249_2": "pacchimassa ādisīmaṁ atikkanto tathā vutto. “Ayañhi samaṇadhammo…pe… na sakkā kātu”nti",
  "tika-s0301t1:249_3": "vatvā tamatthaṁ vitthārato dassetuṁ “tadā hī”tiādi vuttaṁ. Gaṇhitunti pāḷito atthato",
  "tika-s0301t1:249_4": "ca hadaye ṭhapanavasena gaṇhituṁ. Paribhuñjitunti vuttadhammapariharaṇasukhaṁ anubhavituṁ.",
  "tika-s0301t1:249_5": "Ekassa kathanato paṭhamaṁ gāthaṁ suttaṁ vā ussāreti, tasmiṁ niṭṭhite itaro dhammakathiko",
  "tika-s0301t1:249_6": "taṁyeva vitthārento dhammaṁ katheti, ayaṁ sarabhāṇadhammakathā. Suttageyyānusārena",
  "tika-s0301t1:249_7": "yāva pariyosānā ussāraṇaṁ sarabhaññadhammakathā. “Mā maṁ kālo upaccagā”ti vadanto",
  "tika-s0301t1:249_8": "“samaṇadhammassa karaṇassa ayaṁ me kālo”ti katheti, tato paro “pacchimavayo añño",
  "tika-s0301t1:249_9": "kālo”ti katheti. “Kālaṁ vohaṁ…pe… tasmā abhutvā bhikkhāmī”ti vadanto attanā kataṁ",
  "tika-s0301t1:249_10": "paṭipattiñca sahetukaṁ sānisaṁsaṁ katheti.",
  "tika-s0301t1:250_0": "Taṁ gāravakāraṇaṁ sandhāya. Etanti “atha kho sā devatā pathaviyaṁ patiṭṭhahitvā”ti",
  "tika-s0301t1:250_1": "etaṁ vuttaṁ. Daharo tvantiādimāha lobhābhibhūtatāya adhigatattā. Sabbasampattiyuttoti",
  "tika-s0301t1:250_2": "bhogasampadā parivārasampadāti sabbasampattīhi yutto. Alaṅkāraparihāranti alaṅkārakaraṇaṁ.",
  "tika-s0301t1:250_3": "Anikkīḷitāvīti akīḷitapubbo. Kīḷanañcettha kāmānaṁ paribhogoti āha “abhuttāvī”ti.",
  "tika-s0301t1:250_4": "Akatakāmakīḷoti akatakāmānubhavanappayogo. Sayaṁ attanā eva dissantīti sandiṭṭhā,",
  "tika-s0301t1:250_5": "sandiṭṭhā eva sandiṭṭhikā, attapaccakkhato sandiṭṭhikā. Pakaṭṭho kālo patto etesanti kālikā, te kālike.",
  "tika-s0301t1:251_0": "Cittānantaranti icchitacittānantaraṁ, icchiticchitārammaṇākāreti attho. Tenevāha",
  "tika-s0301t1:251_1": "“cittānantaraṁ icchiticchitārammaṇānubhavanaṁ na sampajjatī”tiādi. Cittānantaraṁ",
  "tika-s0301t1:251_2": "laddhabbatāyāti anantaritasamādhicittānantaraṁ laddhabbaphalatāya. Samohitesupīti",
  "tika-s0301t1:251_3": "sambhatesupi. Sampannakāmassāti samiddhakāmassa. Cittakārā rūpalābhena, potthakārā",
  "tika-s0301t1:251_4": "paṭimākārakā, rūpakārā dantarūpakaṭṭharūpa-loharūpādikārakā. Ādisaddena nānārūpavesadhārīnaṁ",
  "tika-s0301t1:251_5": "naṭādīnaṁ saṅgaho. Sesadvāresūti ettha gandhabbamālākārasūpakārādayo vattabbā.",
  "tika-s0301t1:252_0": "Soti samiddhitthero. Samohitasampattināti saṅgāhabhogūpakaraṇasampattinā. Pattabbadukkhassāti",
  "tika-s0301t1:252_1": "kāmānaṁ āpajjanarakkhaṇavasena laddhabbassa kāyikacetasikadukkhassa. Upāyāsassāti",
  "tika-s0301t1:252_2": "daḷhaparissamassa viratassa. “Vissātassā”ti keci. “Paccavekkhaṇañāṇenā”ti keci paṭhanti.",
  "tika-s0301t1:252_3": "Asukasmiṁ nāma kāle phalaṁ hotīti evaṁ udikkhitabbo nassa kāloti akālo. Etthāti etesu",
  "tika-s0301t1:252_4": "navasu lokuttaradhammesu. Ehipassavidhinti “ehi passā”ti evaṁ pavattavidhivacanaṁ.",
  "tika-s0301t1:252_5": "Upanetabboti vā upaneyyo, so eva opaneyyiko. Viññūhīti vidūhi paṭividdhasaccehi.",
  "tika-s0301t1:252_6": "Te ekaṁsato ugghaṭitaññūādayo hontīti āha “ugghaṭitaññūādīhī”ti. “Paccatta”nti etassa",
  "tika-s0301t1:252_7": "patiattanīti bhummavasena attho gahetabboti āha “attani attanī”ti.",
  "tika-s0301t1:253": "Sabbapadehi sambandhoti “kathaṁ ādīnavo ettha bhiyyo, kathaṁ akāliko”tiādinā sabbehi paccekaṁ sambandho veditabbo.",
  "tika-s0301t1:254_0": "Navoti taruṇo na ciravasso. Ye bhikkhunovādakalakkhaṇappattā, te sandhāya “vīsativassato",
  "tika-s0301t1:254_1": "paṭṭhāya thero”ti vuttaṁ. Idha sāsanaṁ nāma sikkhattayasaṅgahaṁ piṭakattayanti āha",
  "tika-s0301t1:254_2": "“dhammenahī”tiādi. Tattha dhammena vinayo ettha vinā daṇḍasatthehīti dhammavinayo.",
  "tika-s0301t1:254_3": "Dhammāya vinayo ettha na āmisatthanti dhammavinayo. Dhammato vinayo na adhammatoti",
  "tika-s0301t1:254_4": "dhammavinayo. Dhammo vā bhagavā dhammassāmī dhammakāyattā, tassa dhammasaññitassa",
  "tika-s0301t1:254_5": "satthu vinayo, na takkikānanti dhammavinayo. Dhamme vinayo na adhamme vinayo. Dhammo",
  "tika-s0301t1:254_6": "ca so yathānusiṭṭhaṁ paṭipajjamāne satte apāyesu apatamāne dhāretīti, sabbe saṁkilesato",
  "tika-s0301t1:254_7": "vinetīti vinayo cāti dhammavinayo. Tenāha “ubhayampetaṁ sāsanasseva nāma”nti.",
  "tika-s0301t1:255_0": "Dhammavinayoti dhammena yutto vinayoti dhammavinayo ājaññaratho viya. Dhammo ca vinayo",
  "tika-s0301t1:255_1": "cāti vā dhammavinayo, taṁ dhammavinayaṁ. Dhammavinayānañhi satthubhāvavacanato dhammavinayattasaṁsiddhi",
  "tika-s0301t1:255_2": "dhammavinayānaṁ aññamaññaṁ visesanato. Abhidhammepi vinayavacananti dhammavinayadvayasiddhi,",
  "tika-s0301t1:255_3": "desitapaññattavacanato dhammavinayasiddhi. Dhammo catudhā desito sandassana-samādāpana-samuttejana-sampahaṁsanavasena,",
  "tika-s0301t1:255_4": "vinayo catudhā paññatto sīlācārato parājitavasena. Dhammacariyā sakavisayo, vinayapaññatti",
  "tika-s0301t1:255_5": "buddhavisayo. Pariyāyena desito dhammo, nippariyāyena paññatto vinayo. Dhammadesanā",
  "tika-s0301t1:255_6": "adhippāyatthappadhānā, vinayapaññatti vacanatthappadhānā. Paramatthasaccappadhāno",
  "tika-s0301t1:255_7": "dhammo, sammutisaccappadhāno vinayo. Āsayasuddhipadhāno dhammo, payogasuddhipadhāno vinayo.",
  "tika-s0301t1:256_0": "Kiriyadvayasiddhiyā dhammavinayasiddhi. Dhammena hi anusāsanasiddhi, vinayena ovādasiddhi.",
  "tika-s0301t1:256_1": "Dhammena dhammakathāsiddhi, vinayena ariyatuṇhībhāvasiddhi. Sāvajjadvayaparivajjanato",
  "tika-s0301t1:256_2": "dhammavinayasiddhi. Dhammena hi visesato pakatisāvajjapariccāgasiddhi, vinayena paññattisāvajjapariccāgasiddhi.",
  "tika-s0301t1:256_3": "Gahaṭṭhapabbajitānaṁ sādhāraṇāsādhāraṇaguṇadvayasiddhi. Bahussutasutapasannadvayato",
  "tika-s0301t1:256_4": "pariyatti-pariyāpuṇana-dhammavihāra-vibhāgato dhammadharavinayadharavibhāgato ca",
  "tika-s0301t1:256_5": "dhammavinayadvayasiddhi, saraṇadvayasiddhiyā dhammavinayadvayasiddhi. Idha sattānaṁ",
  "tika-s0301t1:256_6": "duvidhaṁ saraṇaṁ dhammo attā ca. Tattha dhammo suciṇṇo saraṇaṁ. “Dhammo have rakkhati",
  "tika-s0301t1:256_7": "dhammacāri”nti hi vuttaṁ. Sudanto attāpi saraṇaṁ “attā hi attano nātho”ti vacanato.",
  "tika-s0301t1:256_8": "Tena vuttaṁ “saraṇadvayasiddhiyā dhammavinayasiddhī”ti. Tattha yatassa dhammasiddhi,",
  "tika-s0301t1:256_9": "yato ca vinayasiddhi, tadubhayaṁ dassento āha – “dhammena hettha dve piṭakāni vuttāni,",
  "tika-s0301t1:256_10": "vinayena vinayapiṭaka”nti. Adhunā āgato idāneva na cirasseva upagato.",
  "tika-s0301t1:257_0": "Mahanteṭhāne ṭhapetvāti mahesakkhatādassanatthaṁ attano parivārena mahantaṭṭhāne",
  "tika-s0301t1:257_1": "ṭhapitabhāvaṁ pavedetvā. Mahatiyāti upasaṅkamanavandanādivacanāpajjanavasena samāciṇṇāya.",
  "tika-s0301t1:257_2": "Sabbepi kira nisīdantā taṁ ṭhānaṁ ṭhapetvāva nisīdanti. Thirakaraṇavasenāti daḷhīkaraṇavasena.",
  "tika-s0301t1:257_3": "Ayaṁ kira devatā ñāṇasampannā mānajātikā, tasmā nāyaṁ mānaṁ appahāya mama desanaṁ",
  "tika-s0301t1:257_4": "paṭivijjhituṁ sakkotīti mānaniggaṇhanatthaṁ ādito duviññeyyaṁ kathento bhagavā “akkheyyasaññino”tiādinā",
  "tika-s0301t1:257_5": "tāya ñātumicchitakāmānaṁ kālikādibhāvaṁ, dhammassa ca sandiṭṭhikādibhāvaṁ vibhāvento dve gāthā abhāsi.",
  "tika-s0301t1:258_0": "Akkheyyatoti gihiliṅgapariyāyanāmavisesādivasena tathā tathā akkhātabbato. Tenāha",
  "tika-s0301t1:258_1": "“kathānaṁ vatthubhūtato”ti. Etesanti sattānaṁ. Patiṭṭhitāti pavattitā āsattā. Pañcannaṁ",
  "tika-s0301t1:258_2": "kāmasaṅgādīnaṁ vasena āsattā hontu, itaresaṁ pana kathanti? Aniṭṭhaṅgatopi hi “idaṁ",
  "tika-s0301t1:258_3": "nu kho”tiādinā kaṅkhato tattha āsatto eva nāma avijahanato, tathā vikkhepagato vikkhepavatthusmiṁ,",
  "tika-s0301t1:258_4": "anusayānaṁ pana āsattabhāve vattabbameva natthi. Maccuno yoganti, maccubandhanaṁ,",
  "tika-s0301t1:258_5": "maraṇadhammatanti attho. Yasmā apariññātavatthukā anatītamaraṇattā maccunā yathāruci",
  "tika-s0301t1:258_6": "payojetabbā, tattha tattha uparūpari ca khipitāya āṇāya abbhantare eva honti, tasmā",
  "tika-s0301t1:258_7": "vuttaṁ “payogaṁ…pe… āgacchantī”ti. Yasmā tebhūmakā dhammā kamanīyaṭṭhena kāmā, nesampi",
  "tika-s0301t1:258_8": "kālassa laddhabbatāya kālikatā idha akkheyyavacanena paveditā. Tenāha – “evamimāya",
  "tika-s0301t1:258_9": "gāthāya kālikā kāmā kathitā”ti. Sabbepi tebhūmakā dhammā kamanīyā, yasmā ca kālikānaṁ",
  "tika-s0301t1:258_10": "kāmānaṁ tathāsabhāvatā kathitā. Ayampi gāthā tadatthameva dīpetīti imāya te kathitā",
  "tika-s0301t1:258_11": "eva honti. Ye ca sattā pañcasu khandhesu diṭṭhitaṇhādivasena patiṭṭhitā “itthī, puriso,",
  "tika-s0301t1:258_12": "ahaṁ, mamā”ti ca abhinivisiya kāme paribhuñjanti, te maraṇaṁ nātivattanti. Evampettha",
  "tika-s0301t1:258_13": "kāmānaṁ kālikattho kathitoti āha “kālikā kāmā kathitā”ti.",
  "tika-s0301t1:259_0": "Ayaṁ ñātapariññāti rūpārūpadhamme lakkhaṇādito ñāte katvā paricchindanapaññā. Tenāha",
  "tika-s0301t1:259_1": "“evaṁ ñātaṁ katvā”tiādi. Padaṭṭhānaggahaṇeneva cettha tesaṁ rūpārūpadhammānaṁ paccayo",
  "tika-s0301t1:259_2": "gahitoti paccayapariggahassapi saṅgaho daṭṭhabbo. Tīreti tuleti vīmaṁsati. Dvācattālīsāya",
  "tika-s0301t1:259_3": "ākārehīti iminā matthakappattaṁ mahāvipassanaṁ dasseti. Te pana ākārā visuddhimaggasaṁvaṇṇanāya",
  "tika-s0301t1:259_4": "vuttanayena veditabbā. “Aniccānupassanāya niccasaññaṁ pajahatī”tiādinā vipassanākkhaṇepi",
  "tika-s0301t1:259_5": "ekadesena pahānaṁ labbhateva, anavasesato pana pahānavasena pahānapariññaṁ dassento",
  "tika-s0301t1:259_6": "āha “aggamaggena…pe… ayaṁ pahānapariññā”ti. Tathā ca āha “evaṁ tīhi pariññāhī”tiādi.",
  "tika-s0301t1:260_0": "Akkhātāranti akkhātabbaṁ, na akkheyyakaṁ. Tenāha “kammavasena kāraka”ntiādi. Kārakanti",
  "tika-s0301t1:260_1": "ca sādhanamāha. Na maññatīti vā maññanaṁ nappavatteti akkhātāranti khīṇāsavaṁ. Atha",
  "tika-s0301t1:260_2": "vā tañhi tassa na hotīti taṁ kāraṇaṁ tassa khīṇāsavassa na hoti na vijjati, yena",
  "tika-s0301t1:260_3": "diṭṭhitaṇhādikāraṇena akkheyyaṁ khandhapañcakaṁ “tisso”ti vā “phusso”ti vā “itthī”ti",
  "tika-s0301t1:260_4": "vā “puriso”ti vā abhinivissa vadeyyāti evamettha attho veditabbo. Manussanāgādīhi",
  "tika-s0301t1:260_5": "pūjanīyattā “yakkho”ti sabbadevānaṁ sādhāraṇavacananti devadhītāpi “yakkhī”ti vuttā.",
  "tika-s0301t1:260_6": "Akkheyyanti pahānapariññāya pahānamaggo, tassa ārammaṇabhūtaṁ nibbānampi gahitaṁ.",
  "tika-s0301t1:260_7": "Na maññatīti khīṇāsavassa assa phalappattīti āha “navavidho lokuttaradhammo kathito”ti.",
  "tika-s0301t1:261_0": "Visesīti visesajātiādivasena seyyoti attho. Tesu gahitesūti tesu seyyamānādīsu tīsu",
  "tika-s0301t1:261_1": "mānesu gahitesu. Tayo seyyamānā, tayo sadisamānā, tayo hīnamānā gahitāva honti. So",
  "tika-s0301t1:261_2": "puggaloti so appahīnamaññanapuggalo. Teneva mānena hetubhūtena. Upaḍḍhagāthāyāti",
  "tika-s0301t1:261_3": "purimaddhena pana vatthukāmā vuttāti āha “kālikā kāmā kathitā”ti.",
  "tika-s0301t1:262_0": "Vidhīyati visadisākārena ṭhapīyatīti vidhā, koṭṭhāso. Kathaṁvidhanti kathaṁ patiṭṭhitaṁ,",
  "tika-s0301t1:262_1": "kena pakārena pavattitanti attho. Vidahanato hīnādivasena vividhenākārena dahanato",
  "tika-s0301t1:262_2": "upadhāraṇato vidhā, māno. Mānesūti nimittatthe bhummaṁ, mānahetūti attho. Na calatīti",
  "tika-s0301t1:262_3": "na vedhati attano parisuddhapakatiṁ avijahanato.",
  "tika-s0301t1:263_0": "Paññā “saṅkhā”ti āgatā, paññāti yoniso paṭisaṅkhānaṁ. Saṅkhāyakoti saṅkalanapaduppādanādi-piṇḍagaṇanāvasena",
  "tika-s0301t1:263_1": "gaṇako papañcasaṅkhāti mānādipapañcabhāgā. Te te dhammā sammā yāthāvato saṅkhāyanti",
  "tika-s0301t1:263_2": "upatiṭṭhanti etāyāti saṅkhā, paññā. Ekaṁ dvetiādinā saṅkhānaṁ gaṇanaṁ paricchindananti",
  "tika-s0301t1:263_3": "saṅkhā, gaṇanā. Saṅkhāyati bhāgaso kathīyatīti saṅkhā, koṭṭhāso. Saṅkhānaṁ satto",
  "tika-s0301t1:263_4": "puggalotiādinā saññāpananti saṅkhā, rattotiādi paṇṇatti. Khīṇāsavo jahi pajahi rāgādīnaṁ",
  "tika-s0301t1:263_5": "suppahīnattā. Navabhedaṁ pabhedato, saṅkhepato tividhamānanti attho. Navavidhanti",
  "tika-s0301t1:263_6": "vā pāṭhe navabhedattā antarabhedavasena navavidhanti attho. Paccayavisesehi itthibhāvādivisesehi",
  "tika-s0301t1:263_7": "visesena mānīyati gabbho etthāti vimānaṁ, gabbhāsayo. Na upagacchīti na upagamissati.",
  "tika-s0301t1:263_8": "Tenāha “anāgatatthe atītavacana”nti. “Nājjhagā”ti hi atītaṁ “na gamissatī”ti etasmiṁ",
  "tika-s0301t1:263_9": "atthe. Chindi ariyamaggasatthena. Olokayamānā upapattīsu. Sattanivesanesūti sattānaṁ",
  "tika-s0301t1:263_10": "upapajjaṭṭhānesu. Lokuttaradhammameva kathesi arahattassa paveditattā.",
  "tika-s0301t1:264_0": "“Gāthāya atthaṁ kathetuṁ vaṭṭatī”ti attha-saddo āharitvā vattabbo. Aṭṭhaṅgikamaggavasenapīti",
  "tika-s0301t1:264_1": "etthāpi eseva nayo. Satisampajaññaṁ nāma kusaladhammānuyoge kāraṇanti āha “dasakusalakammapathakāraṇa”nti.",
  "tika-s0301t1:265_0": "Aṭṭhaṅgikamaggavasena ca gāthāatthavacane ayaṁ idāni vuccamāno vitthāra-nayo. Tasmiṁ",
  "tika-s0301t1:265_1": "kira ṭhāneti tasmiṁ kira devatāya pucchitaṁ pañhaṁ vissajjanaṭṭhāne. Devatāya ñāṇaparipākaṁ",
  "tika-s0301t1:265_2": "oloketvā anupubbiyā kathāya saddhiṁ sāmukkaṁsikadesanā mahatī dhammadesanā ahosi.",
  "tika-s0301t1:265_3": "Ñāṇaṁ pesetvāti satthudesanāya anussaraṇavasena pattavisuddhipaṭipāṭipavattaṁ bhāvanāñāṇaṁ",
  "tika-s0301t1:265_4": "bandhitvā. Sotāpattiphale patiṭṭhāyāti satthudesanāvilāsena attano ca paripakkañāṇattā",
  "tika-s0301t1:265_5": "paṭhamaṁ phalaṁ patvā. Evamāhāti evaṁ “pāpaṁ na kayirā”tiādippakārena gāthamāha.",
  "tika-s0301t1:265_6": "Aṅgaṁ na hoti, ājīvo yathā kuppamāno vācākammantavasena kuppati, tathā sampajjamānopīti.",
  "tika-s0301t1:265_7": "So vācākammantapakkhiko, tasmā taggahaṇena gahitova hoti. Vāyāmasatisamādhayo gahitā",
  "tika-s0301t1:265_8": "samādhikkhandhasaṅgahato. Sammādiṭṭhisammāsaṅkappā gahitā paññākkhandhasaṅgahato.",
  "tika-s0301t1:265_9": "Antadvayavivajjanaṁ gahitaṁ sarūpenevāti adhippāyo. Itītiādi nigamanaṁ.",
  "tika-s0301t1:266": "Samiddhisuttavaṇṇanā niṭṭhitā.",
  "tika-s0301t1:267": "Nandanavaggavaṇṇanā niṭṭhitā.",
  "tika-s0301t1:268": "3. Sattivaggo",
  "tika-s0301t1:269": "1.Sattisuttavaṇṇanā",
  "tika-s0301t1:270_0": "21.Desanāsīsanti desanāpadesalakkhaṇavacananti adhippāyo. Omaṭṭhoti adhomukhaṁ katvā",
  "tika-s0301t1:270_1": "dinnappahāro. Iminā eva pasaṅgena pahāre vibhāgato dassetuṁ “cattāro hī”tiādi vuttaṁ.",
  "tika-s0301t1:270_2": "Upari ṭhatvāti hatthiādīnaṁ upari ṭhatvā. Adhomukhaṁ dinnappahāroti khaggakaravālādīnaṁ",
  "tika-s0301t1:270_3": "adhomukhaṁ katvā pahatapahāro. Ummaṭṭho vuttavipariyāyena veditabbo. Vividhappahāro",
  "tika-s0301t1:270_4": "vimaṭṭho. “Omaṭṭho gahito”ti vatvā tasseva gahaṇe kāraṇaṁ dassetuṁ “so hī”tiādi vuttaṁ.",
  "tika-s0301t1:270_5": "Duggandhakimiādīnaṁ vasena antodoso. Mañcena saddhiṁ bandhitvāti yasmiṁ mañce vaṇikapuggalo",
  "tika-s0301t1:270_6": "nipanno, tattha taṁ subandhaṁ katvā pādaṭṭhānaṁ uddhaṁ karontehi sīsaṭṭhānaṁ adho",
  "tika-s0301t1:270_7": "kātabbaṁ. Tenāha “adhosiro kātabbo”ti. Paribbajeti pavatteyya. Sā pana pavatti bhāvanāvihārena",
  "tika-s0301t1:270_8": "yuttāti āha “vihareyyā”ti.",
  "tika-s0301t1:271_0": "Sallassa ubbahanaṁ sallubbahanaṁ. Atthaṁ parittakaṁ gahetvā ṭhitā upamākārassa vikkhambhanappahānassa",
  "tika-s0301t1:271_1": "adhippetattā. Tenāha “punappuna”ntiādi. Anubandhova hoti sati paccaye uppajjanārahato",
  "tika-s0301t1:271_2": "devatāya kāmarāgappahānassa jotitattā. Nanu bhagavatā anāgāmimaggena desanā niṭṭhāpetabbāti?",
  "tika-s0301t1:271_3": "Na, itarissā ñāṇabalānurūpadesanāya pavattetabbato. Veneyyajjhāsayānukulañhi dhammaṁ",
  "tika-s0301t1:271_4": "dhammassāmī desetīti.",
  "tika-s0301t1:272": "Sattisuttavaṇṇanā niṭṭhitā.",
  "tika-s0301t1:273": "2. Phusatisuttavaṇṇanā",
  "tika-s0301t1:274_0": "22.Kammaṁ aphusantanti kammaphassaṁ aphusantaṁ, kammaṁ akarontanti attho. Vipāko",
  "tika-s0301t1:274_1": "na phusatīti vipākaphasso na phusati, vipāko na uppajjateva kāraṇassa abhāvato. Evaṁ",
  "tika-s0301t1:274_2": "byatirekamukhena kammavaṭṭena vipākavaṭṭaṁ sambandhaṁ katvā atthaṁ vatvā idāni kevalaṁ",
  "tika-s0301t1:274_3": "kammavaṭṭavasena atthaṁ vadanto “kammamevā”tiādimāha. Tattha nākaroto kariyatīti",
  "tika-s0301t1:274_4": "kammaṁ akubbato na kayirati, anabhisandhikatakammaṁ nāma natthīti attho. Idāni tamevatthaṁ",
  "tika-s0301t1:274_5": "anvayato dassetuṁ “phusantañcā”tiādi vuttaṁ. Tattha tatoti phusanahetu. Sesaṁ vuttanayameva.",
  "tika-s0301t1:274_6": "Vuttamevatthaṁ sakāraṇaṁ katvā pariveṭhitavasena vibhūtaṁ katvā dassetuṁ “tasmā phusanta”ntiādi",
  "tika-s0301t1:274_7": "vuttaṁ. Dhammatāti kārakasseva kammavipākānubandho, nākārakassāti ayaṁ kammavipākānaṁ sabhāvo.",
  "tika-s0301t1:275_0": "Pacceti upagacchati anubandhati. Pāpanti pāpakaṁ kammaṁ phalañca. Ayañca attho araññe",
  "tika-s0301t1:275_1": "luddakassa uyyojanāya sunakhehi parivāriyamānassa bhikkhuno bhayena rukkhaṁ āruḷhassa",
  "tika-s0301t1:275_2": "cīvare luddassa upari patite tassa sunakhehi khāditvā māritavatthunā dīpetabboti.",
  "tika-s0301t1:276": "Phusatisuttavaṇṇanā niṭṭhitā.",
  "tika-s0301t1:277": "3. Jaṭāsuttavaṇṇanā",
  "tika-s0301t1:278_0": "23. Yena atthena taṇhā “jaṭā”ti vuttā, tamevatthaṁ dassetuṁ “jāliniyā”ti vuttaṁ.",
  "tika-s0301t1:278_1": "Sā hi aṭṭhasatataṇhāvicaritapabhedā attano avayavabhūtā eva jālā etissā atthīti jālinīti",
  "tika-s0301t1:278_2": "vuccati. Idānissā jaṭākārena pavattiṁ dassetuṁ “sā hī”tiādi vuttaṁ. Tattha rūpādīsu",
  "tika-s0301t1:278_3": "ārammaṇesūti tassā pavattiṭṭhānamāha rūpādichaḷārammaṇavinimuttassa taṇhāvisayassa",
  "tika-s0301t1:278_4": "abhāvato. Heṭṭhupariyavasenāti kadāci rūpārammaṇe kadāci yāva dhammārammaṇā, kadāci",
  "tika-s0301t1:278_5": "dhammārammaṇe kadāci yāva rūpārammaṇāti evaṁ heṭṭhā ca upari ca pavattivasena. Desanākkamena",
  "tika-s0301t1:278_6": "cettha heṭṭhupariyatā veditabbā, kāmarāgādivasenapi ayamattho veditabbo. Saṅkhārānaṁ",
  "tika-s0301t1:278_7": "khaṇikabhāvato aparāparuppatti ettha saṁsibbananti āha “punappunaṁ uppajjanato saṁsibbanaṭṭhenā”ti.",
  "tika-s0301t1:278_8": "Idaṁ yena sambandhena jaṭā viyāti jaṭāti jaṭātaṇhānaṁ upamūpameyyatā, taṁdassanaṁ.",
  "tika-s0301t1:278_9": "Ayañhettha attho – yathā jālinī veḷugumbassa sākhā, tāsaṁ sañcayādayo ca attano avayavehi",
  "tika-s0301t1:278_10": "saṁsibbitā vinaddhā “jaṭā”ti vuccanti, evaṁ taṇhāpi saṁsibbanasabhāvenāti.",
  "tika-s0301t1:279_0": "Ime sattā “mama ida”nti pariggahitaṁ attanibbisesaṁ maññamānā abbhantarimaṁ karonti.",
  "tika-s0301t1:279_1": "Abbhantaraṭṭho ca anto-saddoti sakaparikkhāresu uppajjanamānāpi taṇhā “antojaṭā”ti",
  "tika-s0301t1:279_2": "vuttā. Pabbajitassa pattādi, gahaṭṭhassa hatthiādi sakaparikkhāro. Attāti bhavati",
  "tika-s0301t1:279_3": "ettha abhimānoti attabhāvo, upādānakkhandhapañcakaṁ. Sarīranti keci. “Mama attabhāvo",
  "tika-s0301t1:279_4": "sundaro, asukassa viya mama attabhāvo bhaveyyā”tiādinā sakaattabhāvādīsu taṇhāya",
  "tika-s0301t1:279_5": "uppajjanākāro veditabbo. Attano cakkhādīni ajjhattikāyatanāni, attano ca paresañca",
  "tika-s0301t1:279_6": "rūpādīni bāhirāyatanāni, paresaṁ sabbāni vā. Saparasantatipariyāpannāni vā cakkhādīni",
  "tika-s0301t1:279_7": "ajjhattikāyatanāni, tathā rūpādīni bāhirāyatanāni. Parittamahaggatabhavesu pavattiyāpi",
  "tika-s0301t1:279_8": "taṇhāya antojaṭābahijaṭābhāvo veditabbo. Kāmabhavo hi kassacipi kilesassa avikkhambhitattā",
  "tika-s0301t1:279_9": "katthacipi avimutto ajjhattaggahaṇassa visesapaccayoti “ajjhattaṁ anto”ti ca vuccati,",
  "tika-s0301t1:279_10": "tabbipariyāyato rūpārūpabhavo “bahiddhā bahī”ti ca. Tenāha bhagavā – “ajjhattasaṁyojano",
  "tika-s0301t1:279_11": "puggalo, bahiddhāsaṁyojano puggalo”ti.",
  "tika-s0301t1:280_0": "Visayabhedena pavattiākārabhedena anekabhedabhinnampi taṇhaṁ jaṭābhāvasāmaññena ekanti",
  "tika-s0301t1:280_1": "gahetvā “tāya evaṁ uppajjamānāya jaṭāyā”ti vuttaṁ. Sā pana pajāti vuttasattasantānapariyāpannā",
  "tika-s0301t1:280_2": "eva hutvā punappunaṁ taṁ jaṭentī vinandhantī pavattatīti āha “jaṭāya jaṭitā pajā”ti.",
  "tika-s0301t1:280_3": "Tathā hi paramatthato yadipi avayavabyatirekena samudāyo natthi, ekadeso pana samudāyo",
  "tika-s0301t1:280_4": "nāma na hotīti avayavato samudāyaṁ bhinnaṁ katvā upamūpameyyaṁ dassento “yathā nāma",
  "tika-s0301t1:280_5": "veḷujaṭādīhi…pe… saṁsibbitā”ti āha. Imaṁ jaṭanti sambandho. Tīsu dhātūsu ekampi asesetvā",
  "tika-s0301t1:280_6": "saṁsibbanena tedhātukaṁ jaṭetvā ṭhitaṁ. Tenassā mahāvisayataṁ vijaṭanassa ca sudukkarabhāvamāha.",
  "tika-s0301t1:280_7": "Vijaṭetuṁ ko samatthoti iminā “vijaṭaye”ti padaṁ sattiatthaṁ, na vidhiatthanti dasseti.",
  "tika-s0301t1:281_0": "Evaṁ “antojaṭā”tiādinā puṭṭho athassa bhagavā tamatthaṁ vissajjento “sīle patiṭṭhāyā”tiādimāha.",
  "tika-s0301t1:281_1": "Ettha sīleti kusalasīle. Taṁ pana pātimokkhasaṁvarādibhedesu parisuddhameva icchitabbanti",
  "tika-s0301t1:281_2": "āha “catupārisuddhisīle”ti.",
  "tika-s0301t1:282_0": "Narati netīti naro, puriso. Kāmaṁ itthīpi taṇhājaṭāvijaṭane samatthā atthi, padhānameva",
  "tika-s0301t1:282_1": "pana sattaṁ dassento “naro”ti āha yathā “satthā devamanussāna”nti, aṭṭhakathāyaṁ",
  "tika-s0301t1:282_2": "pana avibhāgena puggalapariyāyo ayanti dassetuṁ “naroti satto”ti vuttaṁ. Vipākabhūtāya",
  "tika-s0301t1:282_3": "saha paññāya bhavatīti sapañño. Tāya hi ādito paṭṭhāya santānavasena bahulaṁ pavattamānāya",
  "tika-s0301t1:282_4": "ayaṁ satto savisesaṁ sapaññoti vattabbataṁ arahati. Vipākapaññāpi hi santānavisesena",
  "tika-s0301t1:282_5": "bhāvanāpaññuppattiyā upanissayapaccayo hoti ahetukadvihetukānaṁ tadabhāvato. Kammajatihetukapaṭisandhipaññāyāti",
  "tika-s0301t1:282_6": "kammajāya tihetukapaṭisandhiyaṁ paññāyāti evaṁ tihetukasaddo paṭisandhisaddena sambandhitabbo,",
  "tika-s0301t1:282_7": "na paññāsaddena. Na hi paññā tihetukā atthi. Paṭisandhito pabhuti pavattamānā paññā",
  "tika-s0301t1:282_8": "“paṭisandhiyaṁ paññā”ti vuttā taṁmūlakattā, na paṭisandhikkhaṇe pavattā eva.",
  "tika-s0301t1:283_0": "Cinteti ārammaṇaṁ upanijjhāyatīti cittaṁ, samādhi. So hi sātisayaṁ upanijjhānakicco.",
  "tika-s0301t1:283_1": "Na hi vitakkādayo vinā samādhinā tamatthaṁ sādhenti, samādhi pana tehi vināpi sādhetīti.",
  "tika-s0301t1:283_2": "Paguṇabalavabhāvāpādanena paccayehi cittaṁ, attasantānaṁ cinotītipi cittaṁ, samādhi.",
  "tika-s0301t1:283_3": "Paṭhamajjhānādivasena cittavicittatāya iddhividhādicittakaraṇena ca samādhi cittanti",
  "tika-s0301t1:283_4": "vināpi paropadesenassa cittapariyāyo labbhateva. Aṭṭhakathāyaṁ pana citta-saddo viññāṇe",
  "tika-s0301t1:283_5": "niruḷhoti katvā vuttaṁ “cittasīsena hettha aṭṭha samāpattiyo kathitā”ti. Yathāsabhāvaṁ",
  "tika-s0301t1:283_6": "pakārehi jānātīti paññā. Sā yadipi kusalādibhedato bahuvidhā, “bhāvaya”nti pana vacanato",
  "tika-s0301t1:283_7": "bhāvetabbā idhādhippetāti taṁ dassento “paññānāmena vipassanā kathitā”ti. Yadipi",
  "tika-s0301t1:283_8": "kilesānaṁ pahānaṁ ātāpanaṁ, taṁ sammādiṭṭhiādīnampi attheva, ātappasaddo viya pana",
  "tika-s0301t1:283_9": "ātāpa-saddo vīriye eva niruḷhoti āha “ātāpīti vīriyavā”ti. Yathā kammaṭṭhānaṁ tāya",
  "tika-s0301t1:283_10": "paññāya parito harīyati pavattīyati, evaṁ sāpi tadatthaṁ yogināti āha “pārihāriyapaññā”ti.",
  "tika-s0301t1:283_11": "Abhikkamādīni sabbakiccāni sātthakasampajaññādivasena paricchijja netīti sabbakiccapariṇāyikā.",
  "tika-s0301t1:284_0": "Yasmā puggalādhiṭṭhānena gāthā bhāsitā, tasmā puggalādhiṭṭhānameva upamaṁ dassento",
  "tika-s0301t1:284_1": "“yathā nāma puriso”tiādimāha. Tattha sunisitanti suṭṭhu nisitaṁ, ativiya tikhiṇanti",
  "tika-s0301t1:284_2": "attho. Satthassa nisitatarabhāvakaraṇaṁ nisānasilāyaṁ, bāhubalena cassa ukkhipananti",
  "tika-s0301t1:284_3": "ubhayampetaṁ atthāpannaṁ katvā upamā vuttāti tadubhayaṁ upameyyaṁ dassento “samādhisilāyaṁ",
  "tika-s0301t1:284_4": "sunisitaṁ…pe… paññāhatthena ukkhipitvā”ti āha. Samādhiguṇena hi paññāya tikkhabhāvo.",
  "tika-s0301t1:284_5": "Yathāha “samāhito yathābhūtaṁ pajānātī”ti. Vīriyañcassā upatthambhakaṁ paggaṇhanato.",
  "tika-s0301t1:284_6": "Vijaṭeyyāti vijaṭetuṁ sakkuṇeyya. Vuṭṭhānagāminivipassanāya hi vattamānāya yogāvacaro",
  "tika-s0301t1:284_7": "taṇhājaṭaṁ vijaṭetuṁ samattho nāma. Vijaṭanañcettha samucchedavasena pahānanti āha",
  "tika-s0301t1:284_8": "– “sañchindeyya sampadāleyyā”ti.",
  "tika-s0301t1:285_0": "Maggakkhaṇe panesa vijaṭeti nāma, aggaphalakkhaṇe sabbaso vijaṭitajaṭo nāma. Tenāha",
  "tika-s0301t1:285_1": "“idānī”tiādi. Yasmā jaṭāya vijaṭanaṁ ariyamaggena, tañca kho nibbānaṁ āgamma, tasmā",
  "tika-s0301t1:285_2": "taṁ sandhāyāha “jaṭāya vijaṭanokāsa”nti. Yattha pana sā vijaṭīyati, taṁ dassetuṁ",
  "tika-s0301t1:285_3": "“yattha nāmañcā”tiādi vuttaṁ. “Paṭighaṁ rūpasaññā cā”ti gāthāsukhatthaṁ sānunāsikaṁ",
  "tika-s0301t1:285_4": "katvā niddeso, “paṭigharūpasaññā”ti vuttaṁ hoti. Paṭighasaññāvasena kāmabhavo gahito",
  "tika-s0301t1:285_5": "kāmabhavapariyāpannattā tāya. Pathavīkasiṇādirūpe saññā rūpasaññā. Ubhayatthāpi saññāsīsena",
  "tika-s0301t1:285_6": "cittuppādasseva gahaṇaṁ. Bhavasaṅkhepenāti bhavabhāvena saṅkhipitabbatāya, bhavalakkhaṇena",
  "tika-s0301t1:285_7": "ekalakkhaṇattāti attho. Rūpe vā virajjanavasena ca vattuṁ sakkuṇeyyā idha rūpasaññāti",
  "tika-s0301t1:285_8": "vuttā, evampettha arūpabhavassa ca gahitatā veditabbā. “Nāmañca rūpañcā”ti anavasesato",
  "tika-s0301t1:285_9": "nāmarūpaṁ gahitanti arūpabhava-asaññabhavānampettha gahaṇaṁ siddhanti apare. Pariyādiyanaṭṭhāneti",
  "tika-s0301t1:285_10": "pariyādiyanakāraṇe sabbaso khepananimitte nibbāne. Tenāha “nibbānaṁ…pe… dassito hotī”ti.",
  "tika-s0301t1:286": "Jaṭāsuttavaṇṇanā niṭṭhitā.",
  "tika-s0301t1:287": "4. Manonivāraṇasuttavaṇṇanā",
  "tika-s0301t1:288_0": "24.Evaṁladdhikāti sabbathāpi cittuppatti sadukkhā, sabbathāpi acittakabhāvo seyyo,",
  "tika-s0301t1:288_1": "tasmā yato kutoci cittaṁ nivāretabbanti evaṁdiṭṭhikā. Soti satto. Aniyyānikakathaṁ",
  "tika-s0301t1:288_2": "katheti ayoniso cittanivāraṇaṁ vadantī. Saṁyatabhāvaṁ āgatanti rāgavisevanādito sammadeva",
  "tika-s0301t1:288_3": "saṁyatabhāvaṁ otarabhāvaṁ. Dhammacariyāvasena hi pavattamāne citte natthi īsakampi",
  "tika-s0301t1:288_4": "rāgādivisevanaṁ, na tassa sampati āyatiñca koci anattho siyā, tasmā taṁ mano sabbato",
  "tika-s0301t1:288_5": "anavajjavuttito na nivāretabbaṁ. Tenāha “dānaṁ dassāmī”tiādi. Yato yatoti yato yato",
  "tika-s0301t1:288_6": "sāvajjavuttito ayonisomanasikārato. Tanti mano nivāretabbaṁ anatthāvahattā.",
  "tika-s0301t1:289": "Manonivāraṇasuttavaṇṇanā niṭṭhitā.",
  "tika-s0301t1:290": "5. Arahantasuttavaṇṇanā",
  "tika-s0301t1:291_0": "25.Katāvīti katavā, pariññādikiccaṁ katvā niṭṭhapetvā ṭhitoti attho. Tenāha “catūhi",
  "tika-s0301t1:291_1": "maggehi katakicco”ti. Svāyamattho arahantiādisaddasannidhānato viññāyati. Evaṁ “ahaṁ",
  "tika-s0301t1:291_2": "vadāmī”tiādiākārena pucchati.",
  "tika-s0301t1:292_0": "Khandhādīsu kusaloti khandhāyatanādīsu salakkhaṇādīsu ca samūhādivasena pavattiyañca",
  "tika-s0301t1:292_1": "cheko yathābhūtavedī. Upaladdhinissitakathanti attupaladdhinissitakathaṁ hitvā. Vohārabhedaṁ",
  "tika-s0301t1:292_2": "akarontoti “ahaṁ paramatthaṁ jānāmī”ti lokavohāraṁ bhindanto avināsento loke lokasamaññameva",
  "tika-s0301t1:292_3": "nissāya “ahaṁ, mamā”ti vadeyya. Khandhā bhuñjantītiādinā vohārabhedaṁ, tattha ca ādīnavaṁ dasseti.",
  "tika-s0301t1:293_0": "Māno nāma diṭṭhiyā samadhuro. Tathā hi dutiyamaggādīsu sammādiṭṭhiyā pahānābhisamayassa",
  "tika-s0301t1:293_1": "paṭivipaccanīke paṭipattisiddhi. Tenāha “yadi diṭṭhiyā vasena na vadati, mānavasena",
  "tika-s0301t1:293_2": "nu kho vadatīti cintetvā”ti. Vidhūpitāti santāpitā ñāṇagginā daḍḍhā. Te pana viddhaṁsitā",
  "tika-s0301t1:293_3": "nāma hontīti āha “vidhamitā”ti. Mamaṅkārādayo mayanti sattasantāne sati pavattanti",
  "tika-s0301t1:293_4": "etenāti mayo, maññanā. Mayo eva mayatāti āha “mayatanti maññana”nti.",
  "tika-s0301t1:294": "Arahantasuttavaṇṇanā niṭṭhitā.",
  "tika-s0301t1:295": "6. Pajjotasuttavaṇṇanā",
  "tika-s0301t1:296_0": "26.Divārattinti na ādicco viya divā eva, na candimā viya rattiṁ eva, atha kho divā",
  "tika-s0301t1:296_1": "ca rattiñca. Tattha tatthāti yattha yattha sampajjalito, tattha tattheva padese,",
  "tika-s0301t1:296_2": "na ādicco viya candimā viya sakalaṁ mahādisaṁ disantarāḷañca. Ñāṇānubhāvena uppannāloko",
  "tika-s0301t1:296_3": "ñāṇālokoti vadanti. “Idaṁ dukkhaṁ ariyasaccanti pubbe me, bhikkhave, ananussutesu",
  "tika-s0301t1:296_4": "dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādī”ti",
  "tika-s0301t1:296_5": "pana vacanato maggo ñāṇāloko. “Tamo vihato, āloko uppanno”ti vā vacanato vijjattayāloko",
  "tika-s0301t1:296_6": "ñāṇāloko. Paṭhamābhisambodhiyaṁ viya sañjātapītivipphāro, visesato ratanaghare samantapaṭṭhānavicinane",
  "tika-s0301t1:296_7": "sañjātapītivasena uppannasarīrobhāso vā pītiāloko. Tattheva uppannapasādavasena sañjātaālokova",
  "tika-s0301t1:296_8": "pasādāloko. Dhammacakkapavattane “aññāsi vata, bho, koṇḍañño”ti uppannapasādālokoti",
  "tika-s0301t1:296_9": "ca vadanti. Sabbattheva satthu dhammadesanā sattānaṁ hadayatamaṁ vidhamantī dhammakathāāloko.",
  "tika-s0301t1:296_10": "Sabbopi buddhānaṁ pātubhāvā uppanno ālokoti iminā sāvakānaṁ desanāya sañjātadhammālokopi",
  "tika-s0301t1:296_11": "buddhānubhāvoti dasseti.",
  "tika-s0301t1:297": "Pajjotasuttavaṇṇanā niṭṭhitā.",
  "tika-s0301t1:298": "7. Sarasuttavaṇṇanā",
  "tika-s0301t1:299_0": "27. Saraṇato avicchedavasena pavattanato khandhādīnaṁ paṭipāṭi sarā. Tenāha “ime",
  "tika-s0301t1:299_1": "saṁsārasarā”ti. Kutoti kena kāraṇena, kimhi vā? Tenāha “kiṁ āgammā”ti? Na patiṭṭhāti",
  "tika-s0301t1:299_2": "paccayābhāvato. Āpotiādinā pāḷiyaṁ catunnaṁ mahābhūtānaṁ appatiṭṭhānāpadesena tattha",
  "tika-s0301t1:299_3": "kāmarūpabhavānaṁ abhāvo dassito. Tadubhayābhāvadassanena heṭṭhā vuttanayeneva arūpabhavassapi",
  "tika-s0301t1:299_4": "abhāvo dassitova hoti, yathārutavasena vā ettha attho veditabbo. Yasmā purimā dve",
  "tika-s0301t1:299_5": "gahitā, gahitañca atthaṁ pariggahetvāva pacchimattho pavattoti.",
  "tika-s0301t1:300": "Sarasuttavaṇṇanā niṭṭhitā.",
  "tika-s0301t1:301": "8. Mahaddhanasuttavaṇṇanā",
  "tika-s0301t1:302_0": "28. Nidhīyatīti nidhānaṁ. Nidhātabbataṁ gataṁ nihitanti attho. Muttasārādīti muttāmaṇiveḷuriyapavāḷarajatajātarūpādi.",
  "tika-s0301t1:302_1": "Suvaṇṇarajatabhājanādīti ādi-saddena kahāpaṇa-dhaññakoṭṭhabhaṇḍādiṁ saṅgaṇhāti. Tampi",
  "tika-s0301t1:302_2": "hi niccaparibbayavasena bhuñjīyatīti “bhogo”ti vuccati. Aññamaññaṁ abhigijjhantīti",
  "tika-s0301t1:302_3": "aññamaññassa santakaṁ abhigijjhanti. Tenāha “patthentī”ti. Analaṅkatāti na alaṁ pariyattanti",
  "tika-s0301t1:302_4": "evaṁ katacittā, atricchatāmahicchatāhi abhibhūtā. Tenāha “atittā apariyattajātā”ti.",
  "tika-s0301t1:302_5": "Ussukkajātesūti taṁtaṁkicce sañjātaussukkesu. Nānākiccajātesūti nānāvidhakiccesu,",
  "tika-s0301t1:302_6": "sañjātanānākiccesu vā. Vaṭṭagāmikapasutena vaṭṭasotaṁ anusarantesu. Taṇhānivāsatāya",
  "tika-s0301t1:302_7": "gehantipi agārantipi vuccatīti āha “mātugāmena saddhiṁ geha”nti. Virājiyāti hetuatthadīpakaṁ",
  "tika-s0301t1:302_8": "padanti āha “virājetvā”ti, tvā-saddopi cāyaṁ hetuatthoti.",
  "tika-s0301t1:303": "Mahaddhanasuttavaṇṇanā niṭṭhitā.",
  "tika-s0301t1:304": "9. Catucakkasuttavaṇṇanā",
  "tika-s0301t1:305_0": "29. Iriyā vuccati kāyena kattabbakiriyā, tassā pavattiṭṭhānabhāvato iriyāpatho, gamanādi.",
  "tika-s0301t1:305_1": "Taṁ aparāparappavattiyā cakkaṁ. Tenāha “catucakkanti catuiriyāpatha”nti. Navadvāranti",
  "tika-s0301t1:305_2": "karajakāyo adhippeto. So ca kesādiasuciparipūroti āha “puṇṇanti asucipūra”nti. Taṇhāya",
  "tika-s0301t1:305_3": "saṁyuttanti taṇhāsahitaṁ. Tena na kevalaṁ sabhāvato eva, atha kho nissitadhammo ca",
  "tika-s0301t1:305_4": "asuciṁ dasseti. Mātukucchisaṅkhāte asucipaṅke jātattā paṅkajātaṁ, kesādiasucipaṅkajātattā",
  "tika-s0301t1:305_5": "ca paṅkajātaṁ. Yātrāti apagamo. Tena sabhāvato nissitadhammato ca asucisabhāvato",
  "tika-s0301t1:305_6": "kāyato kathaṁ apagamo siyāti pucchati. Tenāha “etassā”tiādi.",
  "tika-s0301t1:306_0": "Nahanaṭṭhena bandhanaṭṭhena naddhīti upanāho idhādhippetoti āha “naddhinti upanāha”nti.",
  "tika-s0301t1:306_1": "So pana ito pubbakāle kodhoti āha “pubbakāle”tiādi. Pāḷiniddiṭṭheti upanāhaiccādike",
  "tika-s0301t1:306_2": "idha pāḷiyaṁ niddiṭṭhe kilese ṭhapetvā avasesā diṭṭhivicikicchādayo satta kilesā",
  "tika-s0301t1:306_3": "dummocayatāya varattā viyāti varattāti veditabbā. Ārammaṇaggahaṇasabhāvato eko evesa",
  "tika-s0301t1:306_4": "dhammo, pavatti-ākārabhedena pana icchanaṭṭhena patthanaṭṭhena icchā, lubbhanaṭṭhena",
  "tika-s0301t1:306_5": "gijjhanaṭṭhena lobhoti vutto. Paṭhamuppattikāti ekasmiṁ ārammaṇe, vāre vā paṭhamaṁ",
  "tika-s0301t1:306_6": "uppannā. Aparāparuppattikoti punappunaṁ uppajjamānako. Aladdhapatthanā appaṭiladdhavatthumhi",
  "tika-s0301t1:306_7": "āsatti lobho. Uppāṭetvāti sasantānato uddharitvā.",
  "tika-s0301t1:307": "Catucakkasuttavaṇṇanā niṭṭhitā.",
  "tika-s0301t1:308": "10. Eṇijaṅghasuttavaṇṇanā",
  "tika-s0301t1:309_0": "30.Eṇimigassa viyāti eṇimigassa jaṅghā viya. Avayavīsambandhe hi idaṁ sāmivacanaṁ.",
  "tika-s0301t1:309_1": "Piṇḍimaṁsassa parito samasaṇṭhitattā suvaṭṭītajaṅgho. Kisanti thūlabhāvapaṭikkhepaparājotanā,",
  "tika-s0301t1:309_2": "na suṭṭhu kisabhāvadīpanaparāti āha “athūlaṁ samasarīra”nti. Ātapena milātanti tapasā",
  "tika-s0301t1:309_3": "milātakāyaṁ indriyasantāpanabhāvato. Tenevāha – “tapo milāta”ntiādi, tathā cāha pāḷiyaṁ",
  "tika-s0301t1:309_4": "“appāhāraṁ alolupa”nti. Yathā “vīrassa bhāvo vīriya”nti vīrabhāvena vīriyaṁ lakkhīyati,",
  "tika-s0301t1:309_5": "evaṁ vīriyasambhavena vīrabhāvoti āha “vīranti vīriyavanta”nti. “Cattāro pañca ālope,",
  "tika-s0301t1:309_6": "abhutvā udakaṁ pive”ti dhammasenāpativuttaniyāmena parimitabhojitāya appāhāratā bhojane",
  "tika-s0301t1:309_7": "mattaññutā. “Mitāhāra”nti vatvā puna paricchinnakālabhojitāyapi appāhārataṁ dassento",
  "tika-s0301t1:309_8": "“vikāla…pe… parittāhāra”nti āha. Catūsu paccayesu loluppavirahitaṁ bodhimūle eva",
  "tika-s0301t1:309_9": "sabbaso loluppassa pahīnattā. “Catūsu paccayesū”ti hi imināva sabbattha loluppavigamo",
  "tika-s0301t1:309_10": "dīpitovāti. Rasataṇhāpaṭikkhepo vā esa “appāhāra”nti vatvā “alolupa”nti vuttattā.",
  "tika-s0301t1:309_11": "“Sīhaṁ vā”ti ettha ekacarasaddo viya iva-saddo atthato “nāga”nti etthāpi ānetvā,",
  "tika-s0301t1:309_12": "sambandhitabboti āha – “ekacaraṁ sīhaṁ viya, ekacaraṁ nāgaṁ viyā”ti. Ekacarā appamattā ekīkatāya.",
  "tika-s0301t1:310_0": "Pañcakāmaguṇavasena rūpaṁ gahitaṁ tesaṁ rūpasabhāvattā. Manena nāmaṁ gahitaṁ manassa",
  "tika-s0301t1:310_1": "nāmasabhāvattā. Avinibhuttadhammeti avinābhāvadhamme gahetvā. Ādi-saddena āyatanadhātuādayo",
  "tika-s0301t1:310_2": "gahitā. Kāmaguṇaggahaṇena hettha rūpabhāvasāmaññena pañca vatthūni gahitāneva honti,",
  "tika-s0301t1:310_3": "manogahaṇena dhammāyatanaṁ, evaṁ dvādasāyatanāni gahitāni honti. Iminā nayena dhātuādīnampi",
  "tika-s0301t1:310_4": "gahitatā yojetabbā. Tenāha “pañcakkhandhādivasenapettha bhummaṁ yojetabba”nti. Etthāti",
  "tika-s0301t1:310_5": "pāḷiyaṁ. Kāmavatthu bhummaṁ.",
  "tika-s0301t1:311": "Eṇijaṅghasuttavaṇṇanā niṭṭhitā.",
  "tika-s0301t1:312": "Sattivaggavaṇṇanā niṭṭhitā.",
  "tika-s0301t1:313": "4. Satullapakāyikavaggo",
  "tika-s0301t1:314": "1. Sabbhisuttavaṇṇanā",
  "tika-s0301t1:315_0": "31. Sataṁ sādhūnaṁ saraṇagamanasīlādibhedassa dhammassa ullapanato, attano vā pubbenivāsānussatiyā",
  "tika-s0301t1:315_1": "tassa dhammassa ullapanato kathanato satullapā, devatā, tāsaṁ kāyo samūho, tattha",
  "tika-s0301t1:315_2": "bhavāti satullapakāyikā. Tenāha “sataṁ dhamma”ntiādi. Samādānavasena ullapetvā, na",
  "tika-s0301t1:315_3": "vaṇṇanākathanamattena tatrāti tasmiṁ tāsaṁ devatānaṁ satullapakāyikabhāve. Idaṁ vatthūti",
  "tika-s0301t1:315_4": "idaṁ kāraṇaṁ. Samuddavāṇijāti saṁyattikā. Khittasaravegenāti jiyāmuttasarasadisavegena,",
  "tika-s0301t1:315_5": "sīghaoghenāti attho. Uppatatīti uppāto. Uppāte bhavaṁ byasanaṁ uppātikaṁ. Patiṭṭhāti",
  "tika-s0301t1:315_6": "hitapatiṭṭhā. Paraloke hitasukhāvahaṁ abhayakāraṇaṁ. Jaṅghasatanti manussasataṁ.",
  "tika-s0301t1:315_7": "Jaṅghāsīsena hi manusse vadati sahacāribhāvato. Aggahesi pañcasīlāni. Āsannānāsannesu",
  "tika-s0301t1:315_8": "āsannasseva paṭhamaṁ vipaccanato “āsannakāle gahitasīlaṁ nissāyā”ti vuttaṁ. Ghaṭāvasenāti samūhavasena.",
  "tika-s0301t1:316_0": "Sabbhīti sādhūhi. Te hi saparahitasādhanato pāsaṁsatāya santaguṇatāya ca santoti",
  "tika-s0301t1:316_1": "vuccati. Te pana yasmā paṇḍitalakkhaṇehi samannāgatā honti, tasmā “paṇḍitehī”ti āha.",
  "tika-s0301t1:316_2": "Samāsethāti saṁvasethāti ayamettha adhippāyoti āha “sabbairiyāpathe”tiādi. Mittasanthavanti",
  "tika-s0301t1:316_3": "mettisandhānaṁ. Sattānaṁ hitesitālakkhaṇā hi metti, sā ca ñāṇasahitā ñāṇapubbaṅgamāvāti",
  "tika-s0301t1:316_4": "mittasanthavo asaṁkiliṭṭho, itaro saṁkiliṭṭhoti āha “na kenaci saddhiṁ kātabbo”ti.",
  "tika-s0301t1:316_5": "Saddhammanti diṭṭhadhammikādihitāvahaṁ sundaradhammaṁ. Seyyoti hitavaḍḍhanatādi vuttanti āha “vaḍḍhī”ti.",
  "tika-s0301t1:317_0": "Sataṁ sādhūnaṁ, paṇḍitānanti ayamettha attho. Tappaṭiyogavisayattā añña-saddassa",
  "tika-s0301t1:317_1": "vuttaṁ “aññatoandhabālato”ti. Sokanimittaṁ sokakāraṇaṁ uttarapadalopena idha sokasaddena",
  "tika-s0301t1:317_2": "gahitanti āha “sokavatthūna”ntiādi. Sokavatthūni nāma corādayo acchindanādivasena",
  "tika-s0301t1:317_3": "paresaṁ sokakaraṇato. Sokānugatā sokappattā.",
  "tika-s0301t1:318_0": "Therassāti saṁkiccattherassa. Attano bhaginiyā jeṭṭhattā “tumhe”ti āha. Ayaṁ “idha",
  "tika-s0301t1:318_1": "corā paṭipajjiṁsū”ti amhe tiṇāyapi na maññatīti cintetvā ekacce “mārema na”nti āhaṁsu.",
  "tika-s0301t1:318_2": "Karuṇāya ekacce “vissajjemā”ti āhaṁsu. Mantetvāti bhāsetvā.",
  "tika-s0301t1:319_0": "Ahu ahosi, bhūtapubbanti attho. Araññasmiṁ brahāvaneti tādise brahāvane, mahāraññe",
  "tika-s0301t1:319_1": "nivāsīti attho cetoti byādho. Kūṭānīti vākurādayo. Oḍḍetvāti sajjetvā. Sasakanti",
  "tika-s0301t1:319_2": "pelakaṁ ubbiggāti bhītatasitā. Ekarattinti ekaratteneva. Dhanajānīti paribbayavasena",
  "tika-s0301t1:319_3": "addhikehi laddhabbadhanato hāni, “samaṇampi nāma hanti, kiṁ amhesu lajjissatī”ti",
  "tika-s0301t1:319_4": "addhikānaṁ anāgamanato ekadivasaṁ laddhabbaparibbayampi na labhissantīti adhippāyo.",
  "tika-s0301t1:320_0": "Ñātayopi mātāpitubhātubhaginiādike ñātake. Te kira adhimuttassa bhaginiyā santikaṁ",
  "tika-s0301t1:320_1": "upagacchantā antarāmagge tena samāgatā, adhimutto saccavācaṁ anurakkhanto corabhayaṁ",
  "tika-s0301t1:320_2": "tesaṁ nārocesi. Tena vuttaṁ “tesampī”tiādi. Taṁ nissāya pabbajitattā “adhimuttasāmaṇerassa",
  "tika-s0301t1:320_3": "santike”ti vuttaṁ, na upasampadācariyo hutvā. Tenāha “attano antevāsike katvā”ti.",
  "tika-s0301t1:320_4": "Saccānurakkhaṇena anuttaraguṇādhigamena ca ñātimajjhe virocati.",
  "tika-s0301t1:321_0": "Sātatanti satataṁ. Sa-saddassa hi idha sābhāvo yathā “sārāgo”tiādīsu. Sātabhāvo vā",
  "tika-s0301t1:321_1": "sātatanti āha “sukhaṁ vā”ti. Kāraṇenāti tena tena kāraṇena. Sabbāsaṁ tāsaṁ vacanaṁ",
  "tika-s0301t1:321_2": "subhāsitaṁ, bhagavato pana ukkaṁsagataṁ subhāsitameva. Svāyamattho taṁtaṁgāthāpadeneva",
  "tika-s0301t1:321_3": "viññāyatīti taṁ nīharitvā dassetuṁ “na kevala”ntiādi vuttaṁ. Tena sappurisūpasaṁsevasaddhammābhiyogo",
  "tika-s0301t1:321_4": "yathā sattānaṁ vaḍḍhiyā paññāpaṭilābhassa ekantikaṁ kāraṇaṁ, evaṁ sokapaccaye sati",
  "tika-s0301t1:321_5": "visokabhāvassa, ñātimajjhe sobhāya, sugatigamanassa, ciraṁ sukhaṭṭhānassa, vaṭṭadukkhamocanassapi",
  "tika-s0301t1:321_6": "aññāsādhāraṇaṁ hotīti vuttamevāti daṭṭhabbaṁ.",
  "tika-s0301t1:322": "Sabbhisuttavaṇṇanā niṭṭhitā.",
  "tika-s0301t1:323": "2. Maccharisuttavaṇṇanā",
  "tika-s0301t1:324_0": "32. Pamajjanākārena pavattā anupaladdhi pamādo. Tena ekantato satirahitā hontīti",
  "tika-s0301t1:324_1": "vuttaṁ “sativippavāsalakkhaṇenā”ti. Diṭṭhivicikicchādayo cettha pamādeneva saṅgahitā.",
  "tika-s0301t1:324_2": "Idāni yathā macchariyanimittañca pamādanimittañca dānaṁ na dīyati, taṁ dassetuṁ “ekacco",
  "tika-s0301t1:324_3": "hī”tiādi vuttaṁ. Parikkhayaṁ gamissatīti bhogaparihāniṁ gamissati. Khiḍḍādīti ādi-saddena",
  "tika-s0301t1:324_4": "maṇḍanavibhūsanachaṇanakkhattakiccabyasanādiṁ saṅgaṇhāti. Yasadāyakanti kittiyasassa",
  "tika-s0301t1:324_5": "parivārayasassa ca dāyakaṁ. Sirīdāyakanti sobhaggadāyakaṁ. Sampattidāyakanti kulabhogarūpabhogasampadāhi",
  "tika-s0301t1:324_6": "sampattidāyakaṁ. Puññanti vā idha puññaphalaṁ daṭṭhabbaṁ “evamidaṁ puññaṁ pavaḍḍhatī”tiādīsu",
  "tika-s0301t1:324_7": "viya. Atthi dānassa phalanti ettha deyyadhammassa anavaṭṭhitataṁ bahulasādhāraṇataṁ,",
  "tika-s0301t1:324_8": "taṁ pahāya gamanīyataṁ, tabbisayāya pītiyā sāvajjataṁ, dānadhammassa anaññasādhāraṇataṁ",
  "tika-s0301t1:324_9": "anugāmikataṁ, tabbisayāya pītiyā anavajjataṁ, lobhādipāpadhammānaṁ vinodanaṁ, sesapuññānaṁ",
  "tika-s0301t1:324_10": "upanissayañca jānantenāti vattabbaṁ.",
  "tika-s0301t1:325": "Taṁyeva bālanti yo maccharī, tameva. Adānasīlā bālā. Ekacco dhanassa paribhogaparikkhayabhayena attanāpi na paribhuñjati atilobhaseṭṭhi viyāti āha “idhalokaparalokesū”ti.",
  "tika-s0301t1:326_0": "Yasmā ekacco adānasīlo puriso addhike disvā passantopi na passati, tesaṁ kathaṁ suṇantopi",
  "tika-s0301t1:326_1": "na suṇoti, sayaṁ kiñci na katheti, adātukamyatāthambhe baddho hoti, tasmā tattha",
  "tika-s0301t1:326_2": "mataliṅgāni upalabbhantiyevāti āha “adānasīlatāya maraṇena matesū”ti. Aṭṭhakathāyaṁ",
  "tika-s0301t1:326_3": "pana dānamattameva gahetvā matenassa samataṁ dassetuṁ “yathā hī”tiādi vuttaṁ. Dānasīlassa",
  "tika-s0301t1:326_4": "pana amataliṅgāni vuttavipariyāyato veditabbāni. Vajanti puthutte ekavacanaṁ, tasmā",
  "tika-s0301t1:326_5": "vacanavipallāsena vuttanti āha “saha vajantā”ti. Dānasīlādidhammo purātano, na ajjatanoti",
  "tika-s0301t1:326_6": "sanantano, so etesu atthīti sanantanā, paṇḍitā, tesaṁ dhammāti tesaṁ vasenapi dhammo",
  "tika-s0301t1:326_7": "sanantanoti āha “sanantanānaṁ vā paṇḍitānaṁ esa dhammo”ti. Appasmimpi deyyadhamme",
  "tika-s0301t1:326_8": "sati eke dānaṁ dadanti, eke na dadanti maccharibhāvā. Sahassadānasadisāti ekāpi dakkhiṇā",
  "tika-s0301t1:326_9": "pariccāgacetanāya uḷārabhāvato sahassadānasadisā hoti.",
  "tika-s0301t1:327_0": "Duranugamanoti asamaṅginā anugantuṁ dukkaro. Ananugamanañcassa dhammassa apūraṇamevāti",
  "tika-s0301t1:327_1": "āha “duppūro”ti. “Dhammaṁ care”ti ayaṁ dhammacariyā gahaṭṭhassa vasena āraddhāti",
  "tika-s0301t1:327_2": "āha “dasakusalakammapathadhammaṁ caratī”ti. Tenāha “dārañca posa”nti. Samuñjakanti",
  "tika-s0301t1:327_3": "kassakehi attanā kātabbaṁ katvā visaṭṭhadhaññakaraṇato khale uñchācariyavasena samuñjaniādinā",
  "tika-s0301t1:327_4": "chaḍḍitadhaññasaṁharaṇaṁ. Tenāha “yo api…pe… samuñjakaṁ caratī”ti. Etenāti satasahassasahassayāgiggahaṇena",
  "tika-s0301t1:327_5": "dasannampi bhikkhukoṭīnaṁ piṇḍapāto dassito hoti. “Dinno”ti padaṁ ānetvā yojanā.",
  "tika-s0301t1:327_6": "Dasannaṁ vā kahāpaṇakoṭīnaṁ piṇḍapātoti dasannaṁ kahāpaṇakoṭīnaṁ viniyuñjanavasena",
  "tika-s0301t1:327_7": "sampāditapiṇḍapāto. Tayidaṁ satasahassaṁ sahassayāgīnaṁ dānaṁ ettakaṁ hotīti katvā",
  "tika-s0301t1:327_8": "vuttaṁ. Samuñjakaṁ carantopīti samuñjakaṁ caritvāpi, samuñjakacaraṇahetūti attho.",
  "tika-s0301t1:327_9": "Sesapadadvayepi eseva nayo. Dāraṁ posentopi dhammaṁ carati, appakasmiṁ dadantopi",
  "tika-s0301t1:327_10": "dhammaṁ caratīti yojanā. Tathāvidhassāti tādisassa tathādhammacārino yā dhammacariyā,",
  "tika-s0301t1:327_11": "tassā kalampi nagghanti ete sahassayāgino attano sahassayāgitāya. Yaṁ tena daliddenātiādi",
  "tika-s0301t1:327_12": "tassevatthassa vivaraṇaṁ. Sabbesampi tesanti “sataṁsahassānaṁ sahassayāgina”nti vuttānaṁ",
  "tika-s0301t1:327_13": "tesaṁ sabbesampi. Itaresanti “tathāvidhassā”ti vuttapurisato aññesaṁ. Dasakoṭisahassadānanti",
  "tika-s0301t1:327_14": "dasakoṭisaṅkhātaṁ tato anekasahassabhedatāya sahassadānaṁ.",
  "tika-s0301t1:328_0": "“Kalaṁ nagghatī”ti idaṁ tesaṁ dānato imassa dānassa uḷāratarabhāvena vipulatarabhāvena",
  "tika-s0301t1:328_1": "vipulataraphalatāya vuttanti āha “kathaṁ nu kho etaṁ mahapphalataranti jānanattha”nti.",
  "tika-s0301t1:328_2": "Paccayavisesena mahattaṁ gatoti mahaggato, uḷāroti attho. Tenāha “vipulassetaṁ vevacana”nti.",
  "tika-s0301t1:328_3": "Samenāti ñāyena, dhammenāti attho. Visameti na same macchariyalakkhaṇappatte. Chetvāti",
  "tika-s0301t1:328_4": "pīḷetvā. Taṁ pana pīḷanaṁ pothananti dassento “pothetvā”ti āha. Assumukhāti tintaassumukhasammissā",
  "tika-s0301t1:328_5": "paraṁ rodāpetvā. Mahādānanti yathāvuttaṁ bahudeyyadhammassa pariccajanena mahantadānaṁ.",
  "tika-s0301t1:328_6": "Uppattiyā aparisuddhatāyāti ajjhāsayassa deyyadhammagavesanāya ca suddhatāya malīnattā.",
  "tika-s0301t1:328_7": "Itaraṁ dhammacariyāya nibbattitadānaṁ. Parittadānanti parittassa deyyadhammassa vasena",
  "tika-s0301t1:328_8": "parittadānaṁ. Attano uppattiyā parisuddhatāyāti ajjhāsayassa deyyadhammagavesanāya",
  "tika-s0301t1:328_9": "ca visuddhatāya. Evantiādimāhāti “evaṁ sahassānaṁ sahassayāgina”nti avoca. Tattha",
  "tika-s0301t1:328_10": "sahassānanti sataṁsahassānaṁ. Gāthābandhasukhatthaṁ sataggahaṇaṁ na kataṁ. Sesaṁ vuttanayameva.",
  "tika-s0301t1:329": "Maccharisuttavaṇṇanā niṭṭhitā.",
  "tika-s0301t1:330": "3. Sādhusuttavaṇṇanā",
  "tika-s0301t1:331_0": "33.Udānaṁudānesīti pītivegena uggiritabbatāya udānaṁ uggiri uccāresi. Tayidaṁ yasmā",
  "tika-s0301t1:331_1": "pītisamuṭṭhāpitaṁ vacanaṁ, tasmā vuttaṁ “udāhāraṁ udāharī”ti. Yathā pana taṁ vacanaṁ",
  "tika-s0301t1:331_2": "“udāna”nti vuccati, taṁ dassetuṁ “yathā hī”tiādi vuttaṁ. Saddhāyāti ettha ya-kāro",
  "tika-s0301t1:331_3": "hetuattho. Pariccāgacetanāya hi saddhā visesapaccayo assaddhassa tadabhāvato. Pi-saddo",
  "tika-s0301t1:331_4": "vuttatthasampiṇḍanattho. “Sāhū”ti padaṁ sādhusaddena samānatthaṁ daṭṭhabbaṁ. Kathanti",
  "tika-s0301t1:331_5": "dānayuddhānaṁ vipakkhasabhāvāti adhippāyo. Etaṁ ubhayanti dānaṁ yuddhanti idaṁ dvayaṁ.",
  "tika-s0301t1:331_6": "Jīvitabhīrukoti jīvitavināsabhīruko. Khayabhīrukoti bhogakkhayassa bhīruko. Vadantoti",
  "tika-s0301t1:331_7": "jīvite sālayataṁ, tato eva yujjhane asamatthataṁ pavedento. Chejjanti hatthapādādichedo.",
  "tika-s0301t1:331_8": "Ussahantoti vīriyaṁ karonto. Evaṁ bhoge rakkhissāmīti tathā bhoge aparikkhīṇe karissāmīti.",
  "tika-s0301t1:331_9": "Vadantoti idha bhogesu lobhaṁ, tato eva dātuṁ asamatthataṁ pavedento. Evanti evaṁ",
  "tika-s0301t1:331_10": "jīvitabhoganirapekkhatāya dānañca yuddhañca samaṁ hoti. Saddhādisampannoti saddhādhammajīvitāvīmaṁsāsīlādiguṇasamannāgato.",
  "tika-s0301t1:331_11": "So hi deyyavatthuno parittakattā appakampi dadanto attano pana cittasampattiyā khettasampattiyā",
  "tika-s0301t1:331_12": "ca bahuṁ uḷārapuññaṁ pavaḍḍhento bahuvidhaṁ lobha-dosa-issā-macchariya-diṭṭhivicikicchādibhedaṁ",
  "tika-s0301t1:331_13": "tappaṭipakkhaṁ abhibhavati, tato eva ca taṁ mahapphalaṁ hoti mahānisaṁsaṁ. Aṭṭhakathāyaṁ",
  "tika-s0301t1:331_14": "pana “maccheraṁ maddati”cceva vuttaṁ, tassa pana ujuvipaccanīkabhāvato.",
  "tika-s0301t1:332": "Paratthāti paraloke. Ekasāṭakabrāhmaṇavatthu anvayavasena, aṅkuravatthu byatirekavasena vitthāretabbaṁ.",
  "tika-s0301t1:333_0": "Dhammo laddho etenāti dhammaladdho, puggalo. Aggiāhitapadassa viya saddasiddhi daṭṭhabbā.",
  "tika-s0301t1:333_1": "“Uṭṭhānanti kāyikaṁ vīriyaṁ, vīriyanti cetasika”nti vadanti. Uṭṭhānanti bhoguppāde",
  "tika-s0301t1:333_2": "yuttapayuttatā. Vīriyanti tajjo ussāho. Yamassa āṇāpavattiṭṭhānaṁ. Vetaraṇimpi itare",
  "tika-s0301t1:333_3": "niraye ca atikkamma. Te pana abbudādīnaṁ vasena avīciṁ dasadhā katvā avasesamahāniraye",
  "tika-s0301t1:333_4": "sattapi āyuppamāṇabhedena tayo tayo katvā ekatiṁsāti vadanti. Sañjīvādinirayasaṁvattanassa",
  "tika-s0301t1:333_5": "kammassa tikkhamajjhamudubhāvena tassa āyuppamāṇassa tividhatā vibhāvetabbā. Apare",
  "tika-s0301t1:333_6": "pana “aṭṭha mahānirayā soḷasa ussadanirayā ādito cattāro sitaniraye ekaṁ katvā satta",
  "tika-s0301t1:333_7": "sitanirayāti evaṁ ekatiṁsa mahānirayā”ti vadanti. Mahānirayaggahaṇato ādito cattāro",
  "tika-s0301t1:333_8": "sitanirayā eko nirayo katoti.",
  "tika-s0301t1:334_0": "Tesanti vicinitvā gahitapaccayānaṁ. Pañcanavutipāsaṇḍabhedā papañcasūdanisaṁvaṇṇanāyaṁ",
  "tika-s0301t1:334_1": "vuttanayena veditabbā. Tatthāti tesu dvīsu vicinanesu. Dakkhiṇāvicinanaṁ āha, upamānāni",
  "tika-s0301t1:334_2": "hi nāma yāvadeva upameyyatthavibhāvanatthāni. Etena sukhettagahaṇatopi dakkhiṇeyyavicinanaṁ daṭṭhabbaṁ.",
  "tika-s0301t1:335_0": "Pāṇesu saṁyamoti iminā dasavidhampi kusalakammapathadhammaṁ dasseti. Yathā hi “pāṇesu",
  "tika-s0301t1:335_1": "saṁyamo”ti iminā sattānaṁ jīvitāvoropanato saṁyamo vutto, evaṁ tesaṁ sāpateyyāvahārato",
  "tika-s0301t1:335_2": "paradārāmasanato visaṁvādanato aññamaññabhedanato pharusavacanena saṅghaṭṭanato niratthakavippalapanato",
  "tika-s0301t1:335_3": "parasantakābhijjhānato ucchedacintanato micchābhinivesanato ca saṁyamo hotīti. Tenāha",
  "tika-s0301t1:335_4": "“sīlānisaṁsaṁ kathetumāraddhā”ti. Pharusavacanasaṁyamo panettha sarūpeneva vutto.",
  "tika-s0301t1:336_0": "Parassa upavādabhayenāti pāpakiriyahetu parena attano vattabbaupavādabhayena. Upavādabhayāti",
  "tika-s0301t1:336_1": "upavādabhayanimittaṁ. “Kathaṁ nu kho amhe pare na upavadeyyu”nti āsīsantā pāpaṁ na",
  "tika-s0301t1:336_2": "karonti. Dhammapadamevāti asaṅkhatadhammakoṭṭhāso eva seyyo seṭṭho. Yasmā sabbasaṅkhataṁ",
  "tika-s0301t1:336_3": "aniccaṁ khayadhammaṁ vayadhammaṁ virāgadhammaṁ nirodhadhammaṁ, tasmā tadadhigamāya",
  "tika-s0301t1:336_4": "ussāho karaṇīyoti dasseti. Pubbasaddo kālavisesavisayoti āha “pubbe ca kassapabuddhādikālepī”tiādi.",
  "tika-s0301t1:336_5": "Puna akālaviseso apāṭiyekko bhummatthavisayovāti āha “sabbepi vā”tiādi. Tattha sabbepi",
  "tika-s0301t1:336_6": "vāti ete sabbepi kassapabuddhādayo lokanāthā santo nāma vūpasantasabbakilesasantāpā",
  "tika-s0301t1:336_7": "santasabbhūtaguṇattā.",
  "tika-s0301t1:337": "Sādhusuttavaṇṇanā niṭṭhitā.",
  "tika-s0301t1:338": "4. Nasantisuttavaṇṇanā",
  "tika-s0301t1:339_0": "34.Kamanīyānīti kantāni. Tato eva etāni iṭṭhārammaṇāni sukhārammaṇāni rūpādīni, te",
  "tika-s0301t1:339_1": "pana vatthukāmā, tadārammaṇakilesakāmā vā. “Na santi kāmā manujesū”ti desanāsīsametaṁ,",
  "tika-s0301t1:339_2": "nicchayena kāmā aniccāyeva. Maccu dhīyati etthāti maccudheyyaṁ. Na puna āgacchati",
  "tika-s0301t1:339_3": "ettha taṁ apunāgamanaṁ. Apunāgamanasaṅkhātaṁ nibbānaṁ anupagacchanato. Nibbānaṁ hītiādi",
  "tika-s0301t1:339_4": "vuttassevatthassa vivaraṇaṁ. Baddhoti paṭibaddhacitto. Pamattoti vossaggapamādaṁ āpanno.",
  "tika-s0301t1:340_0": "Taṇhāchandatojātaṁ tassa visesapaccayattā. Icchitaṁ hanatīti aghaṁ, dukkhaṁ. Idha",
  "tika-s0301t1:340_1": "pana anavasesapariyādānavasena pañcupādānakkhandhā dukkhanti. Chandavinayā aghavinayoti",
  "tika-s0301t1:340_2": "hetunirodhena hi phalanirodho, evaṁ saupādisesanibbānaṁ vatvā aghavinayā dukkhavinayoti",
  "tika-s0301t1:340_3": "anupādisesanibbānaṁ vadati.",
  "tika-s0301t1:341_0": "Citrānīti kilesakāmāpi vedanādiṭṭhisampayogabhedena honti, ākārabhedena ca atthi",
  "tika-s0301t1:341_1": "savighātāvighātāti tato visesetuṁ “ārammaṇacittānī”ti vuttaṁ. Saṅkappitarāgoti subhādivasena",
  "tika-s0301t1:341_2": "saṅkappitavatthumhi rāgo. Kilesakāmo kāmoti vutto tassevidha visesato kāmabhāvasiddhito.",
  "tika-s0301t1:341_3": "Pasūrasuttena vibhāvetabbo “na te kāmā”tiādinā tassa vatthumhi āgatattā. Idāni tamatthaṁ",
  "tika-s0301t1:341_4": "saṅkhepeneva vibhāvento “pasūraparibbājako hī”tiādimāha. Na te kāmā yāni citrāni",
  "tika-s0301t1:341_5": "loketi te ce kāmā na honti, yāni loke citrāni rūpādiārammaṇāni. Vedesīti kevalaṁ",
  "tika-s0301t1:341_6": "saṅkapparāgañca kāmaṁ katvā vadesi ce. Hehintīti bhaveyyunti attho. Suṇanto saddāni",
  "tika-s0301t1:341_7": "manoramāni, satthāpi te hehiti kāmabhogīti paccekaṁ gāthā, idha pana saṁkhipitvā",
  "tika-s0301t1:341_8": "dassitā. Dhīrā nāma dhitisampannāti āha “paṇḍitā”ti.",
  "tika-s0301t1:342_0": "Tassāti yo pahīnakodhamāno sabbaso saṁyojanātigo nāmarūpasmiṁ asajjanto rāgādikiñcanarahito,",
  "tika-s0301t1:342_1": "tassa. Mogharājā nāma thero bāvarībrāhmaṇassa paricārakānaṁ soḷasannaṁ aññataro.",
  "tika-s0301t1:342_2": "Yathānusandhiṁ appatto sāvasesa-attho, kiñci vattabbaṁ atthīti adhippāyo. Sabbaso",
  "tika-s0301t1:342_3": "vimuttattāva devamanussā namassanti, ye taṁ paṭipajjanti. Tesaṁ kiṁ hoti? Kiñcipi",
  "tika-s0301t1:342_4": "na siyāti ayamettha atthaviseso? Dasabalaṁ sandhāyevamāha ukkaṭṭhaniddesena. Anupaṭipattiyāti",
  "tika-s0301t1:342_5": "paṭipattiṁ anugantvā paṭipajjanena. Namassanti taṁ pūjenti.",
  "tika-s0301t1:343_0": "Catusaccadhammaṁ jānitvāti tena paṭividdhaṁ catusaccadhammaṁ paṭivijjhitvā. Tathā",
  "tika-s0301t1:343_1": "ca buddhasubuddhatāya nibbematikā hontīti āha “vicikicchaṁ pahāyā”ti. Tato paraṁ",
  "tika-s0301t1:343_2": "pana anukkamena aggamaggādhigamena saṅgātigāpi honti. Asekkhadhammapāripūriyā pasaṁsiyā",
  "tika-s0301t1:343_3": "viññūnaṁ pasaṁsāpi hontīti.",
  "tika-s0301t1:344": "Nasantisuttavaṇṇanā niṭṭhitā.",
  "tika-s0301t1:345": "5. Ujjhānasaññisuttavaṇṇanā",
  "tika-s0301t1:346_0": "35. Ujjhānavasena pavattā saññā etesaṁ atthi, ujjhānavasena vā sañjānantīti ujjhānasaññī.",
  "tika-s0301t1:346_1": "Kārayeti katānaṁ pariyantaṁ kārayeti attho. Pariyantakāritanti paricchinnakāritaṁ",
  "tika-s0301t1:346_2": "parimitavacananti attho. Paṁsukūlādipaṭipakkhanayena pattuṇṇadukulādi vuttaṁ. Nāmaṁ",
  "tika-s0301t1:346_3": "gahitanti etena “ujjhānasaññikā”ti ettha ka-saddo saññāyanti dasseti.",
  "tika-s0301t1:347_0": "Aññenākārena bhūtanti attanā pavediyamānākārato aññena asuddhena ākārena vijjamānaṁ",
  "tika-s0301t1:347_1": "upalabbhamānaṁ attānaṁ. Vañcetvāti palambhetvā. Tassa kuhakassa. Taṁ catunnaṁ paccayānaṁ",
  "tika-s0301t1:347_2": "paribhuñjanaṁ. Parijānantīti tassa paṭipattiṁ paricchijja jānanti. Kārakoti sammāpaṭipattiyā",
  "tika-s0301t1:347_3": "kattā, sammāpaṭipajjitāti attho.",
  "tika-s0301t1:348_0": "Idanti liṅgavipallāsena vuttaṁ, ayanti attho. Dhammānudhammapaṭipadāti nibbānadhammassa",
  "tika-s0301t1:348_1": "anucchavikatāya anudhammabhūtā paṭipadā. Paṭipakkhavidhamane asithilatāya daḷhā.",
  "tika-s0301t1:348_2": "Bhāsitamattena ca savanamattena cāti ettha ca-saddo visesanivattiattho. Tena bhāsitassa",
  "tika-s0301t1:348_3": "sutassa ca sammāpaṭipattivisesaṁ nivatteti. Lokapariyāyanti lokassa parividhamanaṁ",
  "tika-s0301t1:348_4": "uppādanirodhavasena saṅkhārānaṁ parāvuttiṁ. Tenāha “saṅkhāralokassa udayabbaya”nti.",
  "tika-s0301t1:348_5": "Svāyamattho saccapaṭivedheneva hotīti āha “catusaccadhammañca aññāyā”ti. Evaṁ na",
  "tika-s0301t1:348_6": "kubbantīti attani vijjamānampi guṇaṁ anāvīkaronto “yathā tumhe vadatha, evaṁ na kubbantī”ti",
  "tika-s0301t1:348_7": "avijjamānataṁ byākarotīti attho.",
  "tika-s0301t1:349": "Akārakamevāti dosaṁ akārakameva. Accayassa paṭiggaṇhanaṁ nāma adhivāsanaṁ, evaṁ so desakena desiyamāno tato vigato nāma hoti. Tenāha “paṭiggaṇhātūti khamatū”ti.",
  "tika-s0301t1:350_0": "Sabhāvenāti sabhāvato. Ekasadisanti paresaṁ cittācāraṁ jānantampi ajānantehi saha",
  "tika-s0301t1:350_1": "ekasadisaṁ karontā. Paratoti pacchā. Kathāya uppannāyāti “kassaccayā na vijjantī”tiādikathāya",
  "tika-s0301t1:350_2": "pavattamānāya “tathāgatassa buddhassā”tiādinā buddhabalaṁ buddhānubhāvaṁ dīpetvā.",
  "tika-s0301t1:350_3": "Khamissāmīti accayadesanaṁ paṭiggaṇhissāmi. Tappaṭiggaho hi idha khamananti adhippetaṁ,",
  "tika-s0301t1:350_4": "satthā pana sabbakālaṁ khamo eva.",
  "tika-s0301t1:351_0": "Kopo antare citte etassāti kopantaro. Doso garu garukātabbo assāti dosagaru. “Paṭimuccatī”ti",
  "tika-s0301t1:351_1": "vā pāṭho, ayameva attho. Accāyikakammanti sahasā anupadhāretvā kiriyā. No cidhāti",
  "tika-s0301t1:351_2": "no ce idha. Idhāti nipātamattaṁ. Apagataṁ apanītaṁ. Doso no ce siyā, tena pariyāyena",
  "tika-s0301t1:351_3": "yadi aparādho nāma na bhaveyyāti. Na sammeyyuṁ na vūpasameyyuṁ. Kusaloti anavajjo.",
  "tika-s0301t1:352_0": "Dhīro satoti padadvayena vaṭṭachindaṁ āha. Ko niccameva paṇḍito nāmāti atthoti “kassaccayā”tiādikāya",
  "tika-s0301t1:352_1": "pucchāgāthāya attho. Dīghamajjhimasaṁvaṇṇanāsu tathāgata-saddo vitthārato saṁvaṇṇitoti",
  "tika-s0301t1:352_2": "āha “evamādīhi kāraṇehi tathāgatassā”ti. Buddhattādīhīti ādi-saddena “bodhetā pajāyā”tiādinā",
  "tika-s0301t1:352_3": "niddese āgatakāraṇāni saṅgayhanti. Vimokkhaṁ vuccati ariyamaggo, tassa anto aggaphalaṁ,",
  "tika-s0301t1:352_4": "tattha bhavā paṇṇatti, tassā vasena. Evaṁ buddhabalaṁ dīpeti. Idāni khittaṁ saṅkhepena",
  "tika-s0301t1:352_5": "saṁharāpitaṁ hotīti dasseti.",
  "tika-s0301t1:353": "Ujjhānasaññisuttavaṇṇanā niṭṭhitā.",
  "tika-s0301t1:354": "6. Saddhāsuttavaṇṇanā",
  "tika-s0301t1:355_0": "36.Tatvassāti o-kārassa va-kārādesaṁ a-kārassa ca lopaṁ katvā niddesoti āha “tato",
  "tika-s0301t1:355_1": "assā”ti. “Tatassā”ti vā pāṭho, tatoti ca saddhāhetūti attho. Nānupatantīti na vattanti.",
  "tika-s0301t1:355_2": "Pamādaṁ karontīti pamajjanti, micchā paṭipajjantīti attho. Lakkhaṇānīti aniccādilakkhaṇāni.",
  "tika-s0301t1:355_3": "Upanijjhāyatīti upecca ñāṇacakkhunā pekkhati, anupassatīti attho. Āgatakiccanti āhatakiccaṁ,",
  "tika-s0301t1:355_4": "ayameva vā pāṭho. Sādhetīti asammohapaṭivedhavasena nipphādeti, tathalakkhaṇaṁ nirodhasaccaṁ",
  "tika-s0301t1:355_5": "upanijjhāyatīti ayamattho maggepi vattabbo tena vinā asammohapaṭivedhassa asambhavato.",
  "tika-s0301t1:355_6": "Kasiṇārammaṇassāti idaṁ lakkhaṇavacanaṁ. Akasiṇārammaṇasamāpattiyopi hi santīti.",
  "tika-s0301t1:355_7": "Yathā ca kasiṇārammaṇāni aṭṭhannaṁ samāpattīnaṁ avasesānañca tadārammaṇānaṁ paccavekkhaṇavasena",
  "tika-s0301t1:355_8": "cittānaṁ, evaṁ tena tāni ārammaṇāni gahitānīti “kasiṇārammaṇassa”icceva vuttaṁ. Paramaṁ",
  "tika-s0301t1:355_9": "uttamaṁ sukhanti vattabbato paramasukhaṁ arahattaṁ.",
  "tika-s0301t1:356": "Saddhāsuttavaṇṇanā niṭṭhitā.",
  "tika-s0301t1:357": "7. Samayasuttavaṇṇanā",
  "tika-s0301t1:358_0": "37.Udānaṁpaṭiccāti ukkākaraññā jātisambhedaparihāranimittaṁ attano vaṁsaparisuddhaṁ",
  "tika-s0301t1:358_1": "nissāya vuttaṁ pītiudāhāraṁ paṭicca gottavasena “sakkā”ti laddhanāmānaṁ. Yadi ekopi",
  "tika-s0301t1:358_2": "janapado, kathaṁ bahuvacananti āha “ruḷhīsaddenā”ti. Akkharacintikā hi īdisesu ṭhānesu",
  "tika-s0301t1:358_3": "yutte viya saliṅgavacanāni icchanti, ayamettha ruḷhī yathā “avantī kurū”ti, tabbisesane",
  "tika-s0301t1:358_4": "pana janapadasadde jātisaddatāya ekavacanameva. Aropimeti kenaci na ropime.",
  "tika-s0301t1:359_0": "Āvaraṇenāti setunā. Bandhāpetvāti paṇḍupalāsapāsāṇamattikakhaṇḍādīhi āliṁ thiraṁ",
  "tika-s0301t1:359_1": "kārāpetvā. Sassāni kārentīti jeṭṭhamāse kira ghammassa balavabhāvena himavante himaṁ",
  "tika-s0301t1:359_2": "vilīyitvā sanditvā anukkamena rohiṇiṁ nadiṁ pavisati, taṁ bandhitvā sassāni kārenti.",
  "tika-s0301t1:359_3": "“Jātiṁghaṭṭetvā kalahaṁ vaḍḍhayiṁsū”ti saṅkhepena vuttamatthaṁ pākaṭataraṁ kātuṁ",
  "tika-s0301t1:359_4": "“koliyakammakarā vadantī”ti āha. Niyuttaamaccānanti tasmiṁ sassaparipālanakamme niyojitamahāmattānaṁ.",
  "tika-s0301t1:360_0": "Tīṇi jātakānīti “kuṭhārihattho puriso”tiādinā phandanajātakaṁ “duddubhāyati bhaddante”tiādinā",
  "tika-s0301t1:360_1": "duddubhajātakaṁ, “vandāmi taṁ kuñjarā”tiādinā laṭukikajātakanti imāni tīṇi jātakāni. Dve jātakānīti –",
  "tika-s0301t1:361": "“Sādhu sambahulā ñātī, api rukkhā araññajā;",
  "tika-s0301t1:362": "Vāto vahati ekaṭṭhaṁ, brahantampi vanappati”nti. –",
  "tika-s0301t1:363": "Ādinā rukkhadhammajātakaṁ.",
  "tika-s0301t1:364": "“Sammodamānā gacchanti, jālamādāya pakkhino;",
  "tika-s0301t1:365": "Yadā te vivadissanti, tadā ehinti me vasa”nti. –",
  "tika-s0301t1:366": "Ādinā sammodamānajātakanti imāni dve jātakāni.",
  "tika-s0301t1:367": "“Attadaṇḍā bhayaṁ jātaṁ, janaṁ passatha medhagaṁ;",
  "tika-s0301t1:368": "Saṁvegaṁ kittayissāmi, yathā saṁvijitaṁ mayā”ti. –",
  "tika-s0301t1:369": "Ādinā attadaṇḍasuttaṁ.",
  "tika-s0301t1:370_0": "Tenāti bhagavatā. Kalahakaraṇabhāvoti kalahakaraṇassa atthibhāvo. Mahāpathaviyā mahagghe",
  "tika-s0301t1:370_1": "khattiye kasmā nāsethāti dassetvā kalahaṁ vūpasametukāmo bhagavā pathaviṁ nidassanabhāvena",
  "tika-s0301t1:370_2": "gaṇhīti dassento “pathavī nāma kiṁ agghatī”tiādimāha. Aṭṭhāneti akāraṇe. Veraṁ katvāti",
  "tika-s0301t1:370_3": "virodhaṁ uppādetvā. Taṁtaṁpalobhanakiriyāya parakkamantiyo “ukkaṇṭhantū”ti sāsanaṁ",
  "tika-s0301t1:370_4": "pesenti. Kuṇāladaheti kuṇāladahatīre patiṭṭhāya. Pucchitaṁ kathesi anukkamena kuṇālasakuṇarājassa",
  "tika-s0301t1:370_5": "pucchāpasaṅgena kuṇālajātakaṁ kathessāmīti. Anabhiratiṁ vinodesi itthīnaṁ dosadassanamukhena",
  "tika-s0301t1:370_6": "kāmānaṁ ādīnavokārasaṁkilesavibhāvanavasena. Purisapurisehīti kosajjaṁ viddhaṁsetvā",
  "tika-s0301t1:370_7": "purisathāmabrūhanena uttamapurisehi no bhavituṁ vaṭṭatīti uppannacittā. Avissaṭṭhasamaṇakammantā",
  "tika-s0301t1:370_8": "apariccattakammaṭṭhānābhiyogāti attho. Nisīdituṁ vaṭṭatīti bhagavā cintesīti yojanā.",
  "tika-s0301t1:371_0": "Paduminiyanti padumavane. Vikasiṁsu guṇagaṇavibodhena. Ayaṁimassa…pe… na kathesīti",
  "tika-s0301t1:371_1": "iminā sabbepi te bhikkhū tāvadeva paṭipāṭiyā āgatattā aññamaññassa lajjamānā attanā",
  "tika-s0301t1:371_2": "paṭiladdhavisesaṁ bhagavato nārocesunti dasseti. Khīṇāsavānantiādinā tattha kāraṇamāha.",
  "tika-s0301t1:372_0": "Osaṭamatteti bhagavato santikaṁ upagatamatte. Ariyamaṇḍaleti ariyapuggalasamūhe.",
  "tika-s0301t1:372_1": "Pācīnayugandharaparikkhepatoti yugandharapabbatassa pācīnaparikkhepato, na bāhirakehi",
  "tika-s0301t1:372_2": "vuccamānaudayapabbatato. Rāmaṇeyyakadassanatthanti buddhuppādapaṭimaṇḍitattā visesato",
  "tika-s0301t1:372_3": "ramaṇīyassa lokassa ramaṇīyabhāvadassanatthaṁ. Ullaṅghitvāti uṭṭhahitvā. Evarūpe",
  "tika-s0301t1:372_4": "khaṇe laye muhutteti yathāvutte candamaṇḍalassa uṭṭhitakkhaṇe uṭṭhitavelāyaṁ uṭṭhitamuhutteti",
  "tika-s0301t1:372_5": "uparūparikālassa vaḍḍhitabhāvadassanatthaṁ vuttaṁ.",
  "tika-s0301t1:373_0": "Tesaṁ bhikkhūnaṁ jātiādivasena bhagavato anurūpaparivārabhāvaṁ dassento “tatthā”tiādimāha.",
  "tika-s0301t1:373_1": "Mahāsammatassa vaṁse uppannotiādi kulavaṁsasuddhidassanaṁ. Khattiyagabbhe jātoti",
  "tika-s0301t1:373_2": "idaṁ satipi jātivisuddhiyaṁ mātāpitūnaṁ vasena avisuddhatā siyāti tesampi “avisuddhatā",
  "tika-s0301t1:373_3": "natthi imesa”nti visuddhidassanatthaṁ vuttaṁ. Satipi ca gabbhavisuddhiyaṁ katadosena",
  "tika-s0301t1:373_4": "missakattā arajjārahatāpi siyāti “tampi natthi imesa”nti dassanatthaṁ “rājapabbajitā”tiādi vuttaṁ.",
  "tika-s0301t1:374_0": "Sāmantāti samīpe. Caliṁsūti uṭṭhahiṁsu. Kosamattaṁ ṭhānaṁ saddantaraṁ, “saddasavanaṭṭhānameva",
  "tika-s0301t1:374_1": "saddantara”nti apare. Tikkhattuṁ tesaṭṭhiyā nagarasahassesūti jambudīpe kira ādito",
  "tika-s0301t1:374_2": "mahantāni tesaṭṭhi nagarasahassāni uppannāni, tathā dutiyaṁ, tathā tatiyaṁ. Taṁ sandhāyāha",
  "tika-s0301t1:374_3": "“tikkhattuṁ tesaṭṭhiyā nagarasahassesū”ti. Tāni pana sampiṇḍetvā satasahassato paraṁ",
  "tika-s0301t1:374_4": "navasahassādhikāni asītisahassāni. Navanavutiyā doṇamukhasatasahassesūti navasatasahassādhikesu",
  "tika-s0301t1:374_5": "navutisatasahassesu doṇamukhesu. Doṇamukhanti ca mahānagarassa āyuppattiṭṭhānabhūtaṁ",
  "tika-s0301t1:374_6": "pādanagaraṁ vuccati. Chanavutiyā paṭṭanakoṭisatasahassesūti chakoṭisatasahassaadhikesu",
  "tika-s0301t1:374_7": "navutikoṭisatasahassapaṭṭanesu. Tambapaṇṇidīpādichapaṇṇāsāya ratanākaresu. Evaṁ pana",
  "tika-s0301t1:374_8": "nagara-doṇamukhapaṭṭana-ratanākarādibhāvena kathanaṁ taṁtaṁadhivatthāya vasantīnaṁ",
  "tika-s0301t1:374_9": "tāsaṁ devatānaṁ bahubhāvadassanatthaṁ. Yadi dasasahassacakkavāḷesu devatā sannipatitā.",
  "tika-s0301t1:374_10": "Atha kasmā pāḷiyaṁ “dasahi ca lokadhātūhī”ti? Vuttanti āha “dasasahassa…pe… adhippeta”nti.",
  "tika-s0301t1:374_11": "Tena sahassilokadhātu idha “ekā lokadhātū”ti veditabbā.",
  "tika-s0301t1:375_0": "Lohapāsādeti sabbapaṭhamakate lohapāsāde. Brahmaloketi heṭṭhime brahmaloke. Yadi",
  "tika-s0301t1:375_1": "tā devatā evaṁ nirantarā hutvā sannipatitā, pacchā āgatānaṁ okāso eva na bhaveyyāti",
  "tika-s0301t1:375_2": "codanaṁ sandhāyāha “yathā kho panā”tiādi.",
  "tika-s0301t1:376_0": "Suddhāvāsakāye uppannā suddhāvāsakāyikā. Tāsaṁ pana yasmā suddhāvāsabhūmi nivāsaṭṭhānaṁ,",
  "tika-s0301t1:376_1": "tasmā vuttaṁ “suddhāvāsavāsīna”nti. Āvāsāti āvāsaṭṭhānabhūtā. Devatā pana orambhāgiyānaṁ",
  "tika-s0301t1:376_2": "itaresañca saṁyojanānaṁ samucchinnaṭṭhena suddho āvāso vihāro etesanti suddhāvāsā.",
  "tika-s0301t1:376_3": "Mahāsamāgamaṁ ñatvāti mahāsamāgamaṁ gatāti ñatvā.",
  "tika-s0301t1:377_0": "Puratthimacakkavāḷamukhavaṭṭiyaṁ otari aññattha okāsaṁ alabhamāno. Evaṁ sesāpi. Maṇivammanti",
  "tika-s0301t1:377_1": "indanīlamaṇimayaṁ kavacaṁ. Buddhānaṁ abhimukhabhāgo buddhavīthi, sā yāva cakkavāḷā",
  "tika-s0301t1:377_2": "uttarituṁ na sakkā. Mahatiyā buddhavīthiyāvāti buddhānaṁ santikaṁ upasaṅkamantehi",
  "tika-s0301t1:377_3": "tehi devabrahmehi valañjitabuddhavīthiyāva.",
  "tika-s0301t1:378_0": "Samiti saṅgati sannipāto samayo, mahanto samayo mahāsamayoti āha “mahāsamūho”ti.",
  "tika-s0301t1:378_1": "Pavaddhaṁ vanaṁ pavananti āha “vanasaṇḍo”ti. Devaghaṭāti devasamūhā. Samādahaṁsūti",
  "tika-s0301t1:378_2": "samāhitaṁ lokuttarasamādhiṁ suṭṭhu appitaṁ akaṁsu. Tathā samāhitaṁ pana samādhinā",
  "tika-s0301t1:378_3": "niyojitaṁ nāma hotīti vuttaṁ “samādhinā yojesu”nti. Sabbesaṁ gomuttavaṅkādīnaṁ dūrasamussāritattā",
  "tika-s0301t1:378_4": "attano…pe… akariṁsu. Vinayati asse etehīti nettāni, yottāni. Avīthipaṭipannānaṁ assānaṁ",
  "tika-s0301t1:378_5": "vīthipaṭipādanaṁ rasmiggahaṇena hotīti “yottāni gahetvā acodento”ti vatvā taṁ pana",
  "tika-s0301t1:378_6": "acodanaṁ avāraṇamevāti āha “acodento avārento”ti.",
  "tika-s0301t1:379_0": "Yathā khīlaṁ bhittiyaṁ, bhūmiyaṁ vā ākoṭitaṁ dunnīharaṇaṁ, yathā ca palighaṁ nagarappavesanivāraṇaṁ,",
  "tika-s0301t1:379_1": "yathā ca indakhīlaṁ gambhīranemi sunikhātaṁ dunnīharaṇaṁ, evaṁ rāgādayo sattasantānato",
  "tika-s0301t1:379_2": "dunnīharaṇā nibbānanagarappavesanivāraṇā cāti te “khīlaṁ palighaṁ indakhīla”nti ca",
  "tika-s0301t1:379_3": "vuttā. Ūhaccāti uddharitvā. Taṇhāejāya abhāvena anejā. Paramasantuṭṭhabhāvena cātuddisattā",
  "tika-s0301t1:379_4": "appaṭihatacārikaṁ caranti. Buddhacakkhu-dhammacakkhu-dibbacakkhu-samantacakkhu-pakaticakkhūnaṁ",
  "tika-s0301t1:379_5": "vasena pañcahi cakkhūhi. Sudantā kutoti āha “cakkhutopī”ti. Chandādīhīti chandādīnaṁ",
  "tika-s0301t1:379_6": "vasena na gacchanti na vattanti. Na āgacchanti anuppādanato. Āgunti aparādhaṁ.",
  "tika-s0301t1:380": "Sabbasaṁyogāti vibhattilopena niddeso, sabbe saṁyogeti attho. Visajjāti visajjitvā. Evampīti imāyapi gāthāya vasena “āguṁ na karotī”ti pade.",
  "tika-s0301t1:381_0": "Gatāseti gatā eva. Na gamissanti pariniṭṭhitasaraṇagamanattā. Lokuttarasaraṇagamanañhettha",
  "tika-s0301t1:381_1": "adhippetaṁ. Tenāha “nibbematikasaraṇagamanena gatā”ti. Te hi niyamena apāyaṁ na gamissanti,",
  "tika-s0301t1:381_2": "devakāyañca paripūressanti. Ye pana lokiyena saraṇagamanena buddhaṁ saraṇaṁ gatā,",
  "tika-s0301t1:381_3": "na te gamissanti apāyaṁ, sati ca paccayantarasamavāye pahāya mānusaṁ dehaṁ devakāyaṁ",
  "tika-s0301t1:381_4": "paripūressantīti. Tenāha so brahmā “ye keci buddhaṁ…pe… paripūressantī”ti.",
  "tika-s0301t1:382": "Samayasuttavaṇṇanā niṭṭhitā.",
  "tika-s0301t1:383": "8. Sakalikasuttavaṇṇanā",
  "tika-s0301t1:384_0": "38.Tanti uyyānaṁ saṅkhaṁ gatanti sambandho. Dhanunā sarena gahanti pothayanti bādhentīti",
  "tika-s0301t1:384_1": "dhanuggahā. Taṁ sampaṭicchīti tassā silāya heṭṭhābhāgena uggantvā sampaṭicchi. Satthu",
  "tika-s0301t1:384_2": "puññānubhāvena upahatattā sayampi paripatantī vātaṁ upatthambheti. Abhihani satthārā",
  "tika-s0301t1:384_3": "anāvajjitattā. Tañca kho kammaphalavasenāti daṭṭhabbaṁ. Tato eva tato paṭṭhāya bhagavato",
  "tika-s0301t1:384_4": "aphāsu jātanti etenapi upādiṇṇakasarīre nāma aniṭṭhāpi samphassakā patanti eva tathārūpena",
  "tika-s0301t1:384_5": "kammunā katokāseti dasseti. Ayaṁvihāroti gijjhakūṭavihāro. Ujjaṅgalo na kattabbaparo.",
  "tika-s0301t1:384_6": "Visamoti bhūmibhāgavasena visamo. Sivikākārena sajjito mañco eva mañcasivikā.",
  "tika-s0301t1:385_0": "Bhusāti daḷhā. Dukkhāti dukkhamā duttitikkhā. Kharāti kakkasā. Kaṭukāti aniṭṭhā.",
  "tika-s0301t1:385_1": "Asātāti na sātā appiyā. Na appetīti na upeti. Na appāyantīti na khamanti. Vedanādhivāsanakhantiyā",
  "tika-s0301t1:385_2": "satisampajaññayuttattā sabbasattaṭṭhitāhārasamudayavatthujātassa ādīnavanissaraṇānaṁ",
  "tika-s0301t1:385_3": "pageva suppaṭividitattā yathā samudācāro cittaṁ nābhibhavati, evaṁ sammadeva upaṭṭhāpitasatisampajaññattā",
  "tika-s0301t1:385_4": "vuttaṁ “vedanādhivāsana…pe… hutvā”ti. Apīḷiyamānoti abādhiyamāno. Kāmaṁ aniṭṭhāya",
  "tika-s0301t1:385_5": "vedanāya phuṭṭho tāya apīḷiyamāno nāma natthi, pariññātavatthukattā pana tassā vase",
  "tika-s0301t1:385_6": "avattamāno “avihaññamāno”ti vutto. Tenāha “samparivattasāyitāya vedanānaṁ vasaṁ agacchanto”ti.",
  "tika-s0301t1:386_0": "Sīhaseyyanti ettha sayanaṁ seyyā, sīhassa viya seyyā sīhaseyyā, taṁ sīhaseyyaṁ. Atha",
  "tika-s0301t1:386_1": "vā sīhaseyyanti seṭṭhaseyyaṁ uttamaseyyaṁ. Svāyamattho aṭṭhakathāyameva āgamissati.",
  "tika-s0301t1:386_2": "“Vāmena passena sentī”ti evaṁ vuttā kāmabhogiseyyā. Dakkhiṇapassena sayāno nāma natthi",
  "tika-s0301t1:386_3": "dakkhiṇahatthassa sarīraggahaṇādiyogakkhamato. Purisavasena cetaṁ vuttaṁ. Ekena passena",
  "tika-s0301t1:386_4": "sayituṁ na sakkonti dukkhuppattito. Ayaṁ sīhaseyyāti ayaṁ yathāvuttā sīhaseyyā. Tejussadattāti",
  "tika-s0301t1:386_5": "iminā sīhassa abhītabhāvaṁ dasseti. Bhīrukajātikā hi sesamigā attano āsayaṁ pavisitvā",
  "tika-s0301t1:386_6": "utrāsabahulā santāsapubbakaṁ yathā tathā sayanti, sīho pana abhirukabhāvato satokārī",
  "tika-s0301t1:386_7": "bhikkhu viya satiṁ upaṭṭhapetvāva sayati. Tenāha “dve purimapāde”tiādi. Purimapādeti",
  "tika-s0301t1:386_8": "dakkhiṇapurimapāde vāmassa purimapādassa ṭhapanavasena dve purimapāde ekasmiṁ ṭhāne",
  "tika-s0301t1:386_9": "ṭhapetvā. Pacchimapādeti dve pacchimapāde. Vuttanayeneva idhāpi ekasmiṁ ṭhāne ṭhapanaṁ",
  "tika-s0301t1:386_10": "veditabbaṁ. Ṭhitokāsasallakkhaṇaṁ abhīrukabhāveneva. Sīsaṁ pana ukkhipitvātiādinā",
  "tika-s0301t1:386_11": "vuttasīhakiriyā anutrāsapabujjhanaṁ viya abhīrukabhāvasiddhā dhammatāvasenevāti veditabbā.",
  "tika-s0301t1:386_12": "Sīhavijambhitavijambhanaṁ ativelaṁ ekākārena ṭhapitānaṁ sarīrāvayavānaṁ gamanādikiriyāsu",
  "tika-s0301t1:386_13": "yoggabhāvāpādanatthaṁ. Tikkhattuṁ sīhanādanadanaṁ appesakkhamigajātapariharaṇatthaṁ.",
  "tika-s0301t1:387_0": "Seti abyāvaṭabhāvena pavattati etthāti seyyā, catutthajjhānameva seyyā catutthajjhānaseyyā.",
  "tika-s0301t1:387_1": "Kiṁ panettha taṁ catutthajjhānanti? Ānāpānacatutthajjhānaṁ. Tato hi vuṭṭhahitvā vipassanaṁ",
  "tika-s0301t1:387_2": "vaḍḍhetvā anukkamena aggamaggaṁ adhigantvā tathāgato jātoti. “Tayidaṁ padaṭṭhānaṁ",
  "tika-s0301t1:387_3": "nāma, na seyyā, tathāpi yasmā ‘catutthajjhānā vuṭṭhahitvā samanantaraṁ bhagavā parinibbāyī’ti",
  "tika-s0301t1:387_4": "mahāparinibbāne āgataṁ. Tasmā lokiyacatutthajjhānasamāpatti eva tathāgataseyyā”ti",
  "tika-s0301t1:387_5": "keci. Evaṁ sati parinibbānakālikāva tathāgataseyyāti āpajjati; na ca tathāgato lokiyacatutthajjhānasamāpajjanabahulo",
  "tika-s0301t1:387_6": "vihāsi. Aggaphalavasena pavattaṁ panettha catutthajjhānaṁ veditabbaṁ. Tattha yathā",
  "tika-s0301t1:387_7": "sattānaṁ niddupagamalakkhaṇā seyyā bhavaṅgacittavasena hoti, sā ca nesaṁ paṭhamaṁ",
  "tika-s0301t1:387_8": "jātisamanvayā yebhuyyavuttikā, evaṁ bhagavato ariyajātisamanvayaṁ yebhuyyavuttikaṁ",
  "tika-s0301t1:387_9": "aggaphalabhūtaṁ catutthajjhānaṁ tathāgataseyyāti veditabbā. Sīhaseyyā nāma seṭṭhaseyyāti",
  "tika-s0301t1:387_10": "āha “uttamaseyyā”ti.",
  "tika-s0301t1:388_0": "“Kālaparicchedaṁ katvā yathāparicchedaṁ uṭṭhahissāmī”ti evaṁ tadā manasikārassa akatattā",
  "tika-s0301t1:388_1": "pāḷiyaṁ “uṭṭhānasaññaṁ manasikaritvā”ti na vuttanti āha “uṭṭhānasaññanti panettha",
  "tika-s0301t1:388_2": "na vutta”nti. Tattha kāraṇamāha “gilānaseyyā hesā”ti. Sā hi cirakālappavattikā hoti.",
  "tika-s0301t1:389_0": "Visuṁ visuṁ rāsivasena anāgantvā ekajjhaṁ puñjavasena āgatattā vuttaṁ “sabbāpi tā”ti.",
  "tika-s0301t1:389_1": "Tenāha “sattasatā”ti. Vikāramattampīti vedanāya asahanavasena pavattanākāramattampi.",
  "tika-s0301t1:389_2": "Susammaṭṭhakañcanaṁ viyāti sammaṭṭhasusajjitasuvaṇṇaṁ viya.",
  "tika-s0301t1:390_0": "Dhammālapananti asaṅkhārikasamuppannasabhāvālapanaṁ. Samullapitañhi ākārasamānavacanametaṁ.",
  "tika-s0301t1:390_1": "Nāgo viya vāti pavattatīti nāgavo. Tassa bhāvo nāgavatā. Vibhattilopena hesa niddeso,",
  "tika-s0301t1:390_2": "mahānāgahatthisadisatāyāti attho. Byattuparicaraṇaṭṭhenāti byattaṁ uparūpari attano",
  "tika-s0301t1:390_3": "kiriyācaraṇena. Ājānīyoti sammāpatitaṁ dukkhaṁ sahanto attanā kātabbakiriyaṁ dhīro",
  "tika-s0301t1:390_4": "hutvā nitthārako. Kāraṇākāraṇajānanenāti niyyānikāniyyānikakaraṇañātatāya. Tenevaṭṭhenāti",
  "tika-s0301t1:390_5": "appaṭisamaṭṭheneva. “Mutto moceyya”ntiādi dhuravāhaṭṭhena. Nibbisevanaṭṭhenāti rāgādivisavigatabhāvena.",
  "tika-s0301t1:391_0": "Aniyamitāṇattīti anuddesikaṁ āṇāpanaṁ. Sāmaññakatopi samādhisaddo pakaraṇato idha",
  "tika-s0301t1:391_1": "visesatthoti āha “samādhinti arahattaphalasamādhi”nti. Paṭippassaddhivasena sabbakilesehi",
  "tika-s0301t1:391_2": "suṭṭhu vimuttanti suvimuttaṁ. Abhinataṁ nāma ārammaṇe abhimukhabhāvena pavattiyā.",
  "tika-s0301t1:391_3": "Apanataṁ apagamanavasena pavattiyā, vimukhatāyāti attho. Lokiyajjhānacittaṁ viya",
  "tika-s0301t1:391_4": "vipassanā viya ca sasaṅkhārena sappayogena tadaṅgappahānavikkhambhanapahānavasena",
  "tika-s0301t1:391_5": "ca vikkhambhetvā na adhigataṁ na ṭhapitaṁ, kiñcarahi kilesānaṁ sabbaso chinnatāyāti",
  "tika-s0301t1:391_6": "āha “chinnattā vataṁ phalasamādhinā samāhita”nti. Atikkamitabbanti ācārātikkamavasena",
  "tika-s0301t1:391_7": "laṅghitabbaṁ. Sā pana laṅghanā āsādanā ghaṭṭanāti āha “ghaṭṭetabba”nti.",
  "tika-s0301t1:392_0": "Pañcavedā nāma – iruvedo, yajuvedo, sāmavedo, āthabbaṇavedo, itihāso cāti evaṁ itihāsapañcamānaṁ",
  "tika-s0301t1:392_1": "vedānaṁ. “Cara”nti vacanavipallāsena vuttanti āha “carantā”ti, tapantāti attho. Hīnattarūpāti",
  "tika-s0301t1:392_2": "hīnādhimuttikatāya nihīnacittasabhāvā. Vimuttikatāya abhāvato nibbānaṅgamā na honti.",
  "tika-s0301t1:392_3": "Arahattādhigamakammassa abhabbatāya parihīnatthā. Ajjhotthaṭāti abhibhūtā. Tādiseheva",
  "tika-s0301t1:392_4": "sīlehīti gosīlādīhi. Baddhāti samādapetvā pavattanavasena anubaddhā. Lūkhaṁ tapanti",
  "tika-s0301t1:392_5": "attakilamathānuyogaṁ. Taṁ pana ekadesena dassento “pañcātapatāpana”ntiādimāha. “Evaṁ",
  "tika-s0301t1:392_6": "paṭipannassa mokkho natthi, evaṁ paṭipannassa vaṭṭato mutti atthī”ti vadantī sā attato",
  "tika-s0301t1:392_7": "sāsanassa niyyānabhāvo kathito nāma hotīti āha “sāsanassa niyyānikabhāvaṁ kathentī”ti. Ādinti gāthādvayaṁ.",
  "tika-s0301t1:393": "Sakalikasuttavaṇṇanā niṭṭhitā.",
  "tika-s0301t1:394": "9. Paṭhamapajjunnadhītusuttavaṇṇanā",
  "tika-s0301t1:395_0": "39.Cātumahārājikassāti cātumahārājikakāyikassa. Dhammo anubuddhoti catusaccadhammo",
  "tika-s0301t1:395_1": "pariññeyyādibhāvassa anurūpato buddho. Paccakkhamevāti parapattiyā ahutvā attapaccakkhameva",
  "tika-s0301t1:395_2": "katvā jānāmi. Dhammaṁ garahantā nāma saddadosavasena vā atthadosavasena vā garaheyyunti",
  "tika-s0301t1:395_3": "taṁ dassento “hīnakkhara…pe… kotivā”ti āha. Sā pana “tesaṁ vigarahā dummedhatāya",
  "tika-s0301t1:395_4": "mahānatthāvahāvā”ti dassentī devatā āha “dummedhā upenti roruva”nti. Visuṁ hotīti",
  "tika-s0301t1:395_5": "avīcimahānirayato visuṁ eva hoti. Khantiyāti ñāṇakhantiyā. Upasamenāti rāgādīnaṁ",
  "tika-s0301t1:395_6": "sabbaso vūpasamena. Tenāha “ruccitvā”tiādi.",
  "tika-s0301t1:396": "Paṭhamapajjunnadhītusuttavaṇṇanā niṭṭhitā.",
  "tika-s0301t1:397": "10. Dutiyapajjunnadhītusuttavaṇṇanā",
  "tika-s0301t1:398_0": "40.Buddhañcadhammañca namassamānāti buddhasubuddhataṁ dhammasudhammatañca ñatvā tadubhayaṁ",
  "tika-s0301t1:398_1": "namassamānā. Yasmā buddhe ca dhamme ca pasanno saṅghe ca pasanno eva hoti tassa suppaṭipattiyā",
  "tika-s0301t1:398_2": "vijānanato, tasmā so attho gāthāya ca-saddasaṅgahitoti dassento “ca-saddena saṅghañcā”ti",
  "tika-s0301t1:398_3": "āha atthavatiyoti lokiyalokuttaraatthasaṅgahitā lokiyakusalalokuttaramaggasaṅgaṇhanato.",
  "tika-s0301t1:398_4": "Yaṁ dhammaṁ sā abhāsīti yaṁ tumhākaṁ dhammaṁ paṭivijjhitvā ṭhitā, sā mahākokanadā",
  "tika-s0301t1:398_5": "attano balānurūpaṁ abhāsi. Bahunāti nānappakārena. Pariyāyenāti kāraṇena. Tādisoti",
  "tika-s0301t1:398_6": "tathārūpo tathāpaṭividdhasacco atthadhammādīsu kusalo ekekaṁ padampi udāharaṇahetunigamanāni",
  "tika-s0301t1:398_7": "nīharanto ācikkhati deseti paññapeti paṭhapeti vivarati vibhajati uttānīkaroti. Tenāha",
  "tika-s0301t1:398_8": "“ayaṁ bhagavā”tiādi. Etena ativiya vitthārakkhamo sugatadhammoti dasseti. Pariyāpuṭanti",
  "tika-s0301t1:398_9": "parivattitaṁ. Evaṁ vitthārakkhamaṁ dhammaṁ yasmā devadhītā “saṁkhittamatthaṁ lapayissāmī”ti",
  "tika-s0301t1:398_10": "avoca, tasmā vuttaṁ “tassattha”ntiādi.",
  "tika-s0301t1:399": "Dutiyapajjunnadhītusuttavaṇṇanā niṭṭhitā.",
  "tika-s0301t1:400": "Satullapakāyikavaggavaṇṇanā niṭṭhitā.",
  "tika-s0301t1:401": "5. Ādittavaggo",
  "tika-s0301t1:402": "1. Ādittasuttavaṇṇanā",
  "tika-s0301t1:403_0": "41.Sīsanti desanāpadeso, desanāya aññesupi vattabbesu kassacideva sīsabhāgena apadisanaṁ.",
  "tika-s0301t1:403_1": "Tenāha “rāgādīhī”tiādi. Dānenāti attano santakassa paresaṁ pariccajanena. Taṁ pana",
  "tika-s0301t1:403_2": "pariccajanaṁ cetanāya hotīti āha “dānacetanāyā”ti dānapuññacetanāti dānamayā puññacetanā",
  "tika-s0301t1:403_3": "dāyakasseva hoti taṁsantatipariyāpannattā. Nīhatabhaṇḍakanti ādittagehato bahi nikkhāmitaṁ",
  "tika-s0301t1:403_4": "bhaṇḍakaṁ. Etanti “dinnaṁ hotī”tiādivacanaṁ. Adinneti dānamukhe aniyuñjite bhoge.",
  "tika-s0301t1:403_5": "“Antenā”ti jīvitassa anto adhippetoti āha “maraṇenā”ti. Mamāti pariggahitattā pariggahā,",
  "tika-s0301t1:403_6": "bhogā. Tepi kenaci ākārena vināsaṁ anupagatā maraṇena pahīyanti nāmāti vuttaṁ “corādīnaṁ",
  "tika-s0301t1:403_7": "vasena avinaṭṭhabhoge”ti. Sobhanā aggabhūtā rūpādayo etthāti saggo, taṁ saggaṁ.",
  "tika-s0301t1:404": "Ādittasuttavaṇṇanā niṭṭhitā.",
  "tika-s0301t1:405": "2. Kiṁdadasuttavaṇṇanā",
  "tika-s0301t1:406_0": "42.Dve tīṇi bhattāni abhutvāti dve tayo vāre bhattāni abhuñjitvā. Uṭṭhātuṁ na sakkotīti",
  "tika-s0301t1:406_1": "uṭṭhātumpi na sakkotī, pageva aññaṁ sarīrena kātabbakiccaṁ dubbalabhāvato. Dubbalopi",
  "tika-s0301t1:406_2": "hutvāti bhuñjanato pubbe dubbalo hutvā balasampanno hoti. Evaṁ byatirekato anvayato",
  "tika-s0301t1:406_3": "ca āhārassa sarīre balavataṁ āha. Yasmā annado dāyako paṭiggāhakassa balado hoti,",
  "tika-s0301t1:406_4": "tasmā so āyatiṁ attano sarīre balado avināsavasena balassa rakkhako ca hoti. Tenāha",
  "tika-s0301t1:406_5": "bhagavā – “balaṁ kho pana datvā balassa bhāgī hotī”ti sesapadesupi eseva nayo. Surūpopīti",
  "tika-s0301t1:406_6": "abhirūpopi. Virūpo hotīti bībhaccharūpo kopīnassa acchannattā. Idañca yānanti sāmaññato",
  "tika-s0301t1:406_7": "vuttaṁ. Upāhanāti sarūpato dasseti. Adukkhappatto hutvā yāti vattati etenāti yānanti",
  "tika-s0301t1:406_8": "chattādīnampi yānabhāvo vutto. Tenāha “yānado sukhado hotī”ti. Cakkhudo nāma hoti",
  "tika-s0301t1:406_9": "cakkhunā kātabbakicce sahakārīkāraṇabhāvato dīpassa.",
  "tika-s0301t1:407_0": "“Sabbesaṁyeva balādīnaṁ dāyako hotī”ti saṅkhepato vuttaṁ atthaṁ vitthārato dassetuṁ",
  "tika-s0301t1:407_1": "“dve tayo gāme”tiādi vuttaṁ. Nisajjādivasena patissayitabbato patissayo, vihāro.",
  "tika-s0301t1:407_2": "Pakkhittaṁ viya hoti parissamassa vinoditattā. Bahi vicarantassāti patissayaṁ alabhitvā",
  "tika-s0301t1:407_3": "bahi vivaṭaṅgaṇe vicarantassa. Jhāyatīti jhāyantaṁ hoti, kilamatīti attho. Sītuṇhādivirodhipaccayavasena",
  "tika-s0301t1:407_4": "sasantāne visabhāgasantati, tabbipariyāyato sabhāgasantati veditabbā. Sukhaṁ nāma",
  "tika-s0301t1:407_5": "dukkhapaccayaparihārato sukhapaccayuppannato ca hoti, tadubhayaṁ patissayavasena",
  "tika-s0301t1:407_6": "labhatīti dassento “bahi vicarantassa pāde”tiādimāha. Dhammapītisukhanti dhammapaccavekkhaṇena",
  "tika-s0301t1:407_7": "uppannapītisukhaṁ. Upasamasukhanti kilesānaṁ vūpasamena pavattasukhaṁ. Nivātaṁ pihitavātapānaṁ",
  "tika-s0301t1:407_8": "patissayaṁ pavisitvā dvāraṁ pidhāya ṭhitassa andhakāro hotīti vuttaṁ “kūpe otiṇṇo",
  "tika-s0301t1:407_9": "viya hotī”ti. Tenāha “mañcapīṭhādīni na paññāyantī”ti. Tayidaṁ bahisamāpannaparissamadosena,",
  "tika-s0301t1:407_10": "na ca patissayadosena. Tenāha “muhutta”ntiādi.",
  "tika-s0301t1:408_0": "Na marati etenāti amaraṇaṁ, nibbānādhigamādayo. Tassa dānaṁ dhammūpadeso, taṁ deti.",
  "tika-s0301t1:408_1": "Tenāha “yo dhammaṁ anusāsatī”ti. Tayidaṁ dhammānusāsanaṁ kathaṁ hotīti āha “aṭṭhakatha”ntiādi.",
  "tika-s0301t1:408_2": "Aṭṭhakathaṁ kathetīti avivaṭapāṭhassa pāḷiyā atthasaṁvaṇṇanaṁ karotīti attho. Anadhītino",
  "tika-s0301t1:408_3": "pana pāḷiṁ vāceti. Tattha tattha gataṭṭhāne pucchitapañhaṁ vissajjeti, ayaṁ tāva",
  "tika-s0301t1:408_4": "ganthadhuro, paṭipattivāsadhure pana kammaṭṭhānaṁ ācikkhati, ubhayesampi dhammassavanaṁ",
  "tika-s0301t1:408_5": "karoti. Sabbadānanti yathāvuttaāmisadānaṁ abhayadānaṁ. Dhammadānanti dhammadesanā.",
  "tika-s0301t1:408_6": "Dhammaratīti samathavipassanādhamme abhirati. Dhammarasoti saddhammasannissayaṁ pītipāmojjaṁ.",
  "tika-s0301t1:409": "Kiṁdadasuttavaṇṇanā niṭṭhitā.",
  "tika-s0301t1:410": "3. Annasuttavaṇṇanā",
  "tika-s0301t1:411_0": "43.Patthentīti pihenti. Yatthassa upagamanaṁ loke pākaṭataraṁ ahosi, te udāharaṇavasena",
  "tika-s0301t1:411_1": "dassento “cittagahapatisīvalittherādike viyā”ti āha. Annanti annasaññito catubbidhopi",
  "tika-s0301t1:411_2": "paccayo. Sabbepi dāyake ekajjhaṁ gahetvā sāmaññato ekavasena “dāyakamevā”ti vuttaṁ,",
  "tika-s0301t1:411_3": "yathā cāha “ko nāma so yakkho, yaṁ annaṁ nābhinandatī”ti? Tattha yakkhoti satto.",
  "tika-s0301t1:411_4": "Sāmaññajotanā ca nāma yasmā puthuatthavisayā, tasmā “ye naṁ dadanti saddhāya, vippasannena",
  "tika-s0301t1:411_5": "cetasā. Tameva annaṁ bhajatī”ti vuttaṁ. Tattha ma-kāro padasandhikaro, te evāti attho.",
  "tika-s0301t1:411_6": "Dāyakaṁ apariccajanameva anugacchati cakkaṁ viya kubbaraṁ.",
  "tika-s0301t1:412": "Annasuttavaṇṇanā niṭṭhitā.",
  "tika-s0301t1:413": "4. Ekamūlasuttavaṇṇanā",
  "tika-s0301t1:414_0": "44. Patiṭṭhaṭṭhena avijjāsaṅkhātaṁ ekaṁ mūlaṁ etissāti ekamūlā. Taṁ ekamūlaṁ. Yathā",
  "tika-s0301t1:414_1": "saṁyojanīyesu assādānupassanāvasena taṇhāsamuppādo, evaṁ taṇhābhibhavavasena anavabodhoti",
  "tika-s0301t1:414_2": "avijjā taṇhāya mūlaṁ, taṇhā ca avijjāya mūlaṁ. Ayañhi nayo upanissayatāvasena vutto,",
  "tika-s0301t1:414_3": "sahajātavasena cāyaṁ aññamaññaṁ mūlabhāvo pākaṭoyeva. Idha pana imissaṁ gāthāyaṁ",
  "tika-s0301t1:414_4": "adhippetā “ekamūla”nti sā taṇhā. Tattha yā bhavataṇhā, sā sassatadiṭṭhivasena āvaṭṭati",
  "tika-s0301t1:414_5": "parivattati, vibhavataṇhā ucchedadiṭṭhivasena, evaṁ dvirāvaṭṭaṁ. Sahajātakoṭiyāti",
  "tika-s0301t1:414_6": "sahajātakoṭiyāpi, pageva sammuyhaṁ āpannassa pana vattamānāya taṇhāya balavabhāvena",
  "tika-s0301t1:414_7": "malīnatā siyā. Upanissayakoṭiyāti upanissayakoṭiyāva sahajātakoṭiyā asambhavato.",
  "tika-s0301t1:414_8": "Pattharaṇaṭṭhānāti vitthatā hutvā pavattiṭṭhānabhūmi. Tenāha “tesu sā pattharatī”ti.",
  "tika-s0301t1:414_9": "Samuddanaṭṭhena samuddo. Uttarituṁ asakkuṇeyyatāya patāya alaṁ pariyattoti pātālo,",
  "tika-s0301t1:414_10": "ayaṁ pana pātālo viyāti pātālo. Tenāha “appatiṭṭhaṭṭhenā”ti. Agādhagambhīratāyāti attho.",
  "tika-s0301t1:415": "Ekamūlasuttavaṇṇanā niṭṭhitā.",
  "tika-s0301t1:416": "5. Anomasuttavaṇṇanā",
  "tika-s0301t1:417_0": "45.Anomanāmanti anūnanāmaṁ. Guṇanemittikāni eva hi bhagavato nāmāni. Guṇānañcassa",
  "tika-s0301t1:417_1": "paripuṇṇatāya anūnanāmanti āha “sabbaguṇasamannāgatattā”tiādi. Apica tathā tevijjo,",
  "tika-s0301t1:417_2": "chaḷabhiññotiādīni nāmāni anomanāmāni na honti paricchinnavisayattā, bhagavato pana",
  "tika-s0301t1:417_3": "satthā, sabbaññū, sammāsambuddhotiādīni nāmāni anomanāmāni nāma mahāvisayattā anūnabhāvato.",
  "tika-s0301t1:417_4": "Tenāha “avekallanāma”nti. Khandhantarādayoti khandhavisesādike. Ñāṇena yāthāvato",
  "tika-s0301t1:417_5": "araṇīyaṭṭhena atthe. Anvayapaññādhigamāyāti lokuttarapaññāpaṭilābhāya. Paṭipadanti",
  "tika-s0301t1:417_6": "samathavipassanāpaṭipadaṁ. Kilesakāmānaṁ vasena allīyitabbaṭṭhena kāmā eva ālayo.",
  "tika-s0301t1:417_7": "Atītakāleyeva kamanataṁ gahetvā vuttaṁ “kamamāna”nti. Na etarahi tadabhāvatoti āha",
  "tika-s0301t1:417_8": "“atītaṁ pana upādāya idaṁ vutta”nti. Mahānubhāvatādinā mahantānaṁ.",
  "tika-s0301t1:418": "Anomasuttavaṇṇanā niṭṭhitā.",
  "tika-s0301t1:419": "6. Accharāsuttavaṇṇanā",
  "tika-s0301t1:420_0": "46. “Accharāgaṇasaṅghuṭṭha”nti gāthā devaputtena yenādhippāyena gāyitā, so anupubbikathāya",
  "tika-s0301t1:420_1": "vinā na paññāyatīti taṁ āgamanato paṭṭhāya kathento “ayaṁ kira devaputto”tiādimāha.",
  "tika-s0301t1:420_2": "Tattha sāsaneti imasseva satthusāsane. Kammākammanti kammavinicchayaṁ. Atthapurekkhāratāya",
  "tika-s0301t1:420_3": "appakiccatāya ca sallahukavuttiko. Sayanassa koṭṭhāsoti divasaṁ purimayāmañca bhāvanānuyogavasena",
  "tika-s0301t1:420_4": "kilantakāyassa samassāsanatthaṁ seyyāya upagamanabhāgo anuññāto.",
  "tika-s0301t1:421_0": "Abbhantareti kucchiyaṁ bhattassa parittatāya satthakavātāti tikkhabhāvena satthakā",
  "tika-s0301t1:421_1": "viya kantanakā vātā. Dhurasmiṁyevāti kilesamārena yuddhe eva. Vimuttāyatanasīse ṭhatvā",
  "tika-s0301t1:421_2": "dhammaṁ desento vā. Upanissayamandatāya aparipakkañāṇatāya āsavakkhayaṁ appatto kālaṁ",
  "tika-s0301t1:421_3": "katvāti yojanā. Upari ṭhitanti parikkhārabhāvena dibbadussūpari ṭhitaṁ. Tatheva aṭṭhāsīti",
  "tika-s0301t1:421_4": "tāhi tathā vuttepi yathā tato pubbe, tatheva aṭṭhāsi. Suvaṇṇapaṭṭanti nibbuddhe paṭijinitvā",
  "tika-s0301t1:421_5": "laddhabbasuvaṇṇapaṭṭaṁ. Vītikkamassa akatattā asambhinneneva sīlena. Yasmā tasmiṁ",
  "tika-s0301t1:421_6": "satthu santikaṁ āgacchante tāpi tena saddhiṁ āgamaṁsu tasmā “accharāsaṅghaparivuto”ti vuttaṁ.",
  "tika-s0301t1:422_0": "Saṅghositanti saṅgamma ghositaṁ, tattha tattha accharānaṁ gītasaddavasena ghositaṁ.",
  "tika-s0301t1:422_1": "Pisācagaṇaṁ katvā vadati acchandarāgatāya. Niyāmacittatāyāti sammattaniyāme ninnacittatāya.",
  "tika-s0301t1:422_2": "Garubhāvenāti tāsaṁ vase avattanato garuṭṭhānabhāvena. Yātrāti nibbānaṁ pati yātrā.",
  "tika-s0301t1:422_3": "Taṁ pana vaṭṭato niggamanaṁ hotīti āha “kathaṁ niggamanaṁ bhavissatī”ti.",
  "tika-s0301t1:423_0": "Atisallekhatevāti ativiya kilesānaṁ sallekhitavuttiko. Akatābhinivesassāti bhāvanamananuyuttassa",
  "tika-s0301t1:423_1": "anāraddhavipassakassa. Kārakassāti sugatovādakārakassa sammāpaṭipajjato. Suññatāvipassananti",
  "tika-s0301t1:423_2": "suññatādīpanaṁ vipassanaṁ duccaritataṇhāya dūrīkaraṇena ekavihāritāya. Eko maggo",
  "tika-s0301t1:423_3": "assāti lokuttaramaggo eva assa anāgato, pubbabhāgamaggo pana kataparicayoti attho.",
  "tika-s0301t1:424_0": "Kāyavaṅkādīnanti kāyaduccaritādīnaṁ abhāvato samucchindanena anupalabbhanato. Natthi",
  "tika-s0301t1:424_1": "ettha bhayaṁ, asmiṁ vā adhigate puggalassa natthi bhayanti abhayaṁ nāma. Saṁsārakantāraṁ",
  "tika-s0301t1:424_2": "atikkamitvā nibbānasaṅkhātaṁ khemaṁ amataṭṭhānaṁ gamane sugatasārathinā susajjitayānabhāvato",
  "tika-s0301t1:424_3": "ratho akūjanoti aṭṭhaṅgiko maggova adhippeto. Dhammato anapetatāya aparāparuppattiyā ca dhammacakkehi.",
  "tika-s0301t1:425_0": "Ottappampi gahitameva avinābhāvā. Apālamboti avassayo. Parivāroti parikkhāro abhisaṅkharaṇato.",
  "tika-s0301t1:425_1": "Maggassa karaṇaṭṭhāne dhammo tappariyāpannā sammādiṭṭhi. Aniccādivasenāti aniccānupassanādivasena.",
  "tika-s0301t1:425_2": "Sodhitesu vajjhamānesu. Bhūmiladdhavaṭṭanti bhūmiladdhasaṅkhātaṁ vaṭṭaṁ. Tattha vipassanāya",
  "tika-s0301t1:425_3": "pavattiṭṭhānabhāvato pañcakkhandhā bhūmi nāma, vaṭṭamayakammabhāvato tattha uppajjanārahaṁ",
  "tika-s0301t1:425_4": "kilesajātaṁ bhūmiladdhavaṭṭaṁ. Parijānamānāti paricchindanavasena samatikkamavasena",
  "tika-s0301t1:425_5": "jānamānā paṭivijjhantī.",
  "tika-s0301t1:426": "Kasmā devaputto sotāpattiphaleyeva patiṭṭhāsi, nanu ca sā desanā bhagavatā catumaggappadhānabhāvena pavattitāti āha “yathā hī”tiādi.",
  "tika-s0301t1:427": "Accharāsuttavaṇṇanā niṭṭhitā.",
  "tika-s0301t1:428": "7. Vanaropasuttavaṇṇanā",
  "tika-s0301t1:429_0": "47.Kesanti sāmivasena vuttakasaddo “dhammaṭṭhā sīlasampannā”ti ettha paccattabahuvacanavasena",
  "tika-s0301t1:429_1": "pariṇāmetabbo. Atthavasena hi vibhattivipariṇāmo. Ke janāti ettha vā vuttakesaddo",
  "tika-s0301t1:429_2": "sīhavilokananayena ānetvā yojetabboti āha “ke dhammaṭṭhā, ke sīlasampannā”ti? Pucchatīti",
  "tika-s0301t1:429_3": "iminā tattha kāraṇamāha. Phalādisampattiyā āramanti ettha sattāti ārāmo. Ārāme ropenti",
  "tika-s0301t1:429_4": "nipphādentīti ārāmaropā. Vanīyati chāyāsampattiyā bhajīyatīti vanaṁ. Tattha yaṁ upavanalakkhaṇaṁ",
  "tika-s0301t1:429_5": "vanaṁ, taṁ ārāmaggahaṇeneva gahitanti tapovanalakkhaṇaṁ, taṁ dassento “sīmaṁ parikkhipitvā”tiādimāha.",
  "tika-s0301t1:429_6": "Visameti udakacikkhallena visame padese. Pānīyaṁ pivanti etthāti papā, taṁ papaṁ.",
  "tika-s0301t1:429_7": "Udakaṁ pīyati etthāti vā papā. Taḷākādīti ādi-saddena mātikaṁ saṅgaṇhāti.",
  "tika-s0301t1:430_0": "Imamatthaṁsandhāyāti iminā kammappathappattaṁ paṭikkhipati. Attanā katañhi puññaṁ",
  "tika-s0301t1:430_1": "anussarato taṁ ārabbha bahuṁ puññaṁ pasavati, na pana yathā kataṁ puññaṁ sayameva",
  "tika-s0301t1:430_2": "pavaḍḍhati. Tasmiṁ dhamme ṭhitattāti tasmiṁ ārāmaropanādidhamme patiṭṭhitattā. Tenapi",
  "tika-s0301t1:430_3": "sīlena sampannattāti tena yathāvuttadhamme katasīle ṭhatvā ciṇṇena tadaññenapi kāyavācasikasaṁvaralakkhaṇena",
  "tika-s0301t1:430_4": "sīlena samannāgatattā. Dasa kusalā dhammā pūrenti duccaritaparivajjanato. Sesaṁ vuttanayameva.",
  "tika-s0301t1:431": "Vanaropasuttavaṇṇanā niṭṭhitā.",
  "tika-s0301t1:432": "8. Jetavanasuttavaṇṇanā",
  "tika-s0301t1:433": "48. Esitaguṇattā esiyamānaguṇattā ca isī, asekkhā sekkhakalyāṇaputhujjanā ca. Isīnaṁ saṅgho isisaṅgho. Isisaṅghena nisevitaṁ. Tenāha “bhikkhusaṅghanisevita”nti.",
  "tika-s0301t1:434_0": "Taṁ kārentassa gandhakuṭipāsādakūṭāgārādivasena siniddhasandacchāyarukkhalatāvasena",
  "tika-s0301t1:434_1": "bhūmibhāgasampattiyā ca anaññasādhāraṇaṁ atiramaṇīyaṁ taṁ jetavanaṁ cittaṁ toseti,",
  "tika-s0301t1:434_2": "tathā ariyānaṁ nivāsabhāvenapīti āha “evaṁ paṭhamagāthāya jetavanassa vaṇṇaṁ kathetvā”ti.",
  "tika-s0301t1:434_3": "Tenāha bhagavā – “yattha arahanto viharanti, taṁ bhūmirāmaṇeyyaka”nti. Apacayagāmicetanā",
  "tika-s0301t1:434_4": "sattānaṁ visuddhiṁ āvahati kammakkhayāya saṁvattanatoti āha “kammanti maggacetanā”ti.",
  "tika-s0301t1:434_5": "Catunnaṁ ariyasaccānaṁ viditakaraṇaṭṭhena kilesānaṁ vijjhanaṭṭhena ca vijjā. Maggapaññā",
  "tika-s0301t1:434_6": "sammādiṭṭhīti āha “vijjāti maggapaññā”ti. Samādhipakkhikā dhammā sammāvāyāmasatisamādhayo.",
  "tika-s0301t1:434_7": "Yathā hi vijjāpi vijjābhāgiyā, evaṁ samādhipi samādhipakkhiko. Sīlaṁ etassa atthīti",
  "tika-s0301t1:434_8": "sīlanti āha “sīle patiṭṭhitassa jīvitaṁ uttama”nti. Diṭṭhisaṅkappāti sammādiṭṭhisaṅkappā.",
  "tika-s0301t1:434_9": "Tattha sammāsaṅkappassa sammādiṭṭhiyā upakārabhāvena vijjābhāvo vutto. Tathā hi so",
  "tika-s0301t1:434_10": "paññākkhandhasaṅgahitoti vuccati. Yathā ca sammāsaṅkappādayo paññākkhandhasaṅgahitā,",
  "tika-s0301t1:434_11": "evaṁ vāyāmasatiyo samādhikkhandhasaṅgahitāti āha “vāyāmasatisamādhayo”ti. Dhammoti",
  "tika-s0301t1:434_12": "hi idha samādhi adhippeto “evaṁdhammā te bhagavanto ahesu”ntiādīsu viya. Vācākammantājīvāti",
  "tika-s0301t1:434_13": "sammāvācākammantājīvā. Maggapariyāpannā eva hete saṅgahitā. Tenāha “etena aṭṭhaṅgikamaggenā”ti.",
  "tika-s0301t1:435_0": "Upāyena vidhinā ariyamaggo bhāvetabbo. Tenāha “samādhipakkhiyadhamma”nti. Sammāsamādhipakkhiyaṁ",
  "tika-s0301t1:435_1": "vipassanādhammañceva maggadhammañca. “Ariyaṁ vo, bhikkhave, sammāsamādhiṁ desessāmi",
  "tika-s0301t1:435_2": "saupanisaṁ saparikkhāra”nti hi vacanato sammādiṭṭhiādayo maggadhammā sammāsamādhiparikkhārā.",
  "tika-s0301t1:435_3": "Vicineyyāti vīmaṁseyya, bhāveyyāti attho. Tatthāti hetumhi bhummavacanaṁ. Ariyamaggahetukā",
  "tika-s0301t1:435_4": "hi sattānaṁ visuddhi. Tenāha “tasmiṁ ariyamagge visujjhatī”ti. Pañcakkhandhadhammaṁ",
  "tika-s0301t1:435_5": "vicineyyāti paccuppanne pañcakkhandhe vipasseyya. Tesu vipassiyamānesu vipassanāya",
  "tika-s0301t1:435_6": "ukkaṁsagatāya yadaggena dukkhasaccaṁ pariññāpaṭivedhena paṭivijjhīyati, tadaggena",
  "tika-s0301t1:435_7": "samudayasaccaṁ pahānapaṭivedhena paṭivijjhīyati, nirodhasaccaṁ sacchikiriyāpaṭivedhena,",
  "tika-s0301t1:435_8": "maggasaccaṁ bhāvanāpaṭivedhena paṭivijjhīyatīti evaṁ tesu catūsu saccesu visujjhatīti",
  "tika-s0301t1:435_9": "imasmiṁ pakkhe nimittatthe eva bhummaṁ, tesu saccesu paṭivijjhiyamānesūti attho.",
  "tika-s0301t1:436_0": "Avadhāraṇavacananti vavatthāpanavacanaṁ, avadhāraṇanti attho. “Sāriputtovā”ti ca",
  "tika-s0301t1:436_1": "avadhāraṇaṁ sāvakesu sāriputtova seyyoti imamatthaṁ dīpeti tassevukkaṁsabhāvato.",
  "tika-s0301t1:436_2": "Kilesaupasamenāti iminā mahātherassa tādiso kilesavūpasamoti dasseti. Tassa sāvakavisaye",
  "tika-s0301t1:436_3": "paññāya pāramippatti ahosi. Yadi evaṁ “yopi pāraṅgato bhikkhu, etāvaparamo siyā”ti",
  "tika-s0301t1:436_4": "idaṁ tesaṁ buddhānaṁ ñāṇavisaye paññāpāramippattānaṁ vaseneva vuttanti daṭṭhabbaṁ.",
  "tika-s0301t1:436_5": "Avadhāraṇampi vimuttiyā nānattā tīhi vimuttīhi pāraṅgate sandhāyetaṁ vuttaṁ. Tenāha",
  "tika-s0301t1:436_6": "– “pāraṁ gatoti nibbānaṁgato”tiādi. Na therena uttaritaro nāma atthi labbhati, labbhati",
  "tika-s0301t1:436_7": "ce, evameva labbheyyāti adhippāyo.",
  "tika-s0301t1:437": "Jetavanasuttavaṇṇanā niṭṭhitā.",
  "tika-s0301t1:438": "9. Maccharisuttavaṇṇanā",
  "tika-s0301t1:439_0": "49.Maccharinoti maccheravanto maccherasamaṅginoti āha “maccherena samannāgatā”ti.",
  "tika-s0301t1:439_1": "Maccheraṁ macchariyanti atthato ekaṁ. Na vandatīti vandanamattampi na karoti, kuto",
  "tika-s0301t1:439_2": "dānanti adhippāyo. Upaṭṭhānaṁ kātunti madhurapaṭisanthāraṁ karotīti yojanā. Idaṁ",
  "tika-s0301t1:439_3": "tāva mudumacchariyaṁ na hadayaṁ viya attānaṁ dassentassa macchariyanti katvā. Kiṁ",
  "tika-s0301t1:439_4": "tuyhaṁ pādā rujjanti nanu tuyhaṁyeva āgatagamanesu pādā rujjanti, kinte ime chindantīti",
  "tika-s0301t1:439_5": "adhippāyo. Sāmīcimpi na karoti kuto dānanti adhippāyo. Yathākammaṁ taṁtaṁgatiyo aranti",
  "tika-s0301t1:439_6": "upagacchantīti ariyā, sattā. Ime pana kucchitā ariyāti kadariyā, thaddhamaccharino.",
  "tika-s0301t1:439_7": "Macchariyasadisañhi kucchitaṁ sabbahīnaṁ natthi sabbaguṇābhibhūtattā bhogasampattiādisabbasampattīnaṁ",
  "tika-s0301t1:439_8": "mūlabhūtassa dānassa nisedhato. Itiādīhi vacanehi. Attano upaghātakoti macchariyānuyogena",
  "tika-s0301t1:439_9": "kusaladhammānaṁ gatisampattiyā ca vināsako.",
  "tika-s0301t1:440_0": "Puññapāpavasena samparetabbato upagantabbato samparāyo, paraloko. Kāmaguṇaratīti",
  "tika-s0301t1:440_1": "kāmaguṇasannissayo assādo. Khiḍḍāti kāyikakhiḍḍā vācasikakhiḍḍā cetasikakhiḍḍāti",
  "tika-s0301t1:440_2": "evaṁ tividhā. Esa vipākoti coḷādīnaṁ kicchalābhoti esa evarūpo vipāko. Yamalokanti",
  "tika-s0301t1:440_3": "paralokaṁ. Upapajjareti ettha iti-saddo pakārattho. Tena pāḷiyaṁ vuttaṁ nirayaṁ tiracchānayoniñca saṅgaṇhāti.",
  "tika-s0301t1:441_0": "Yācanti nāma ariyayācanāya. Vuttañhetaṁ “uddissa ariyā tiṭṭhanti, esā ariyāna yācanā”ti.",
  "tika-s0301t1:441_1": "Ye saṁvibhajanti, te vadaññū nāma ñatvā kattabbakaraṇato. Vimānappabhāyāti nidassanamattaṁ,",
  "tika-s0301t1:441_2": "uyyānakapparukkhappabhāhi devatānaṁ vatthābharaṇasarīrappabhāhipi sagge pakāsentiyeva.",
  "tika-s0301t1:441_3": "Pakāsantīti vā pākaṭā honti, na apāyaloke viya apākaṭāti attho. Parasambhatesūti",
  "tika-s0301t1:441_4": "sayaṁ sambhataṁ anāpajjitvā pareheva sambharitesu sukhūpakaraṇesu. Tenāha pāḷiyaṁ",
  "tika-s0301t1:441_5": "“vasavattīva modare”ti, paranimmitabhogesu vasavattī devaputtā viya sukhasamaṅgitāya",
  "tika-s0301t1:441_6": "modantīti attho. Evaṁ vuttasamparāyoti ete saggāti evaṁ heṭṭhā vuttasamparāyo. Ubhinnanti",
  "tika-s0301t1:441_7": "etesaṁ yathāvuttānaṁ ubhinnaṁ dukkaṭasukaṭakammakārīnaṁ. Tato cavitvā tato nirayasaggādito",
  "tika-s0301t1:441_8": "cavitvā manussesu nibbattati. Tesu yo maccharī manussesu nibbatto, so daliddo hutvā",
  "tika-s0301t1:441_9": "pubbacariyavasena maccharīyeva honto dārādibharaṇatthaṁ macchakacchapādīni hantvā",
  "tika-s0301t1:441_10": "punapi niraye nibbatto. Itaro suddhāsayo samiddho hutvā pubbacariyāvasena punapi",
  "tika-s0301t1:441_11": "puññāni katvā sagge nibbatteyya. Tenāha “puna samparāyepi duggatisugatiyeva hotī”ti.",
  "tika-s0301t1:442": "Maccharisuttavaṇṇanā niṭṭhitā.",
  "tika-s0301t1:443": "10. Ghaṭīkārasuttavaṇṇanā",
  "tika-s0301t1:444_0": "50. “Upapannāse”ti se-kārāgamaṁ katvā niddeso, “upapannā”icceva atthoti āha “nibbattivasena",
  "tika-s0301t1:444_1": "upagatā”ti. Attano sampattito avihānato avihā, tesaṁ brahmaloko avihābrahmaloko,",
  "tika-s0301t1:444_2": "tasmiṁ. Upapattisamanantaramevāti paṭhamakoṭṭhāse eva. Arahattaphalavimuttiyāti asekkhavimuttiyā.",
  "tika-s0301t1:444_3": "Sekkhavimuttiyā pana avihūpapattito pageva vimuttā. Mānusaṁ dehaṁ samatikkamanti",
  "tika-s0301t1:444_4": "cittupakkilesapahānavasenāti phalena hetudassanamidanti āha “mānusaṁ dehanti idha…pe…",
  "tika-s0301t1:444_5": "vuttānī”ti. Divi bhavaṁ dibbaṁ, brahmattabhāvasaññitaṁ khandhapañcakaṁ. Tattha saṁyojanakoti",
  "tika-s0301t1:444_6": "vuttaṁ “dibbaṁ yoganti pañca uddhambhāgiyasaṁyojanānī”ti. Imassāti devaputtassa.",
  "tika-s0301t1:444_7": "“Hitvā mānusaṁ dehaṁ, dibbayogaṁ upaccagu”nti tesaṁ tvaṁ kusalaṁ sabbāvajjappahānena",
  "tika-s0301t1:444_8": "anavajjataṁ bhāsatīti kusalī vadesi. Atthena saddassa abhedopacāraṁ katvā gambhīravacanaṁ",
  "tika-s0301t1:444_9": "vuttanti āha “gambhīrattha”nti atthasseva gambhīrato, na saddassa. Samucchinnakāmarāgatāya",
  "tika-s0301t1:444_10": "sabbaso kāmavisayappahānena nirāmisabrahmacārī nāma anāgāmī. Nivāsanaṭṭhānabhūto",
  "tika-s0301t1:444_11": "samāno eko gāmo etassāti āha “ekagāmavāsī”ti.",
  "tika-s0301t1:445": "Ghaṭīkārasuttavaṇṇanā niṭṭhitā.",
  "tika-s0301t1:446": "Ādittavaggavaṇṇanā niṭṭhitā.",
  "tika-s0301t1:447": "6. Jarāvaggo",
  "tika-s0301t1:448": "1. Jarāsuttavaṇṇanā",
  "tika-s0301t1:449_0": "51. Hitassa sādhanato sādhu, yaṁ kiñci atthajātaṁ. Taṁ pana atthakāmena labhitabbato",
  "tika-s0301t1:449_1": "upasevitabbato laddhakaṁ, kalyāṇaṭṭhena bhaddakanti vuccatīti āha “sādhūti laddhakaṁ",
  "tika-s0301t1:449_2": "bhaddaka”nti. “Sīlaṁ yāva jarā sādhū”ti vuttamatthaṁ byatirekato vibhāvetuṁ “iminā",
  "tika-s0301t1:449_3": "idaṁ dassetī”ti vuttaṁ. Idanti idaṁ atthajātaṁ.",
  "tika-s0301t1:450_0": "Patiṭṭhitāti cittasantāne laddhapatiṭṭhā, kenaci asaṁhāriyā. Tenāha “maggena āgatā”ti.",
  "tika-s0301t1:450_1": "Cittīkataṭṭhādīhīti pūjanīyabhāvādīhi. Vuttaṁ hetaṁ porāṇaṭṭhakathāyaṁ. Cittīkatanti",
  "tika-s0301t1:450_2": "ratananti idaṁ ratanaṁ nāma loke cittīkataṁ vatthūnaṁ sahassagghanatādivasena. Yepi",
  "tika-s0301t1:450_3": "loke cittīkatā khattiyapaṇḍita-catumahārāja-sakka-suyāma-mahābrahmādayo, tesaṁ cittīkato",
  "tika-s0301t1:450_4": "tehi saraṇanti upagantabbatādivasena. Ratikaranti pītisukhāvahaṁ. Jhānaratisukhenāti",
  "tika-s0301t1:450_5": "duvidhenapi jhānaratisukhena. Tuletunti paricchindituṁ. Guṇapāraminti guṇānaṁ ukkaṁsapāramiṁ.",
  "tika-s0301t1:450_6": "Dullabho anekāni asaṅkhyeyyāni atidhāvitvāpi laddhuṁ asakkuṇeyyattā. Anomoti anūno",
  "tika-s0301t1:450_7": "paripuṇṇo. Tattha visesato anomasattaparibhogato tehi “sammāsambuddho bhagavā”ti",
  "tika-s0301t1:450_8": "anussaritabbatoti āha “bhagavā anomo sīlenā”tiādi.",
  "tika-s0301t1:451_0": "Ariyamaggapaññāyeva idha adhippetāti “idha pana dullabhapātubhāvaṭṭhena paññā ‘ratana’nti",
  "tika-s0301t1:451_1": "vutta”nti āha. Pujjaphalanibbattanato, attano santānaṁ punātīti ca puññacetanā puññaṁ,",
  "tika-s0301t1:451_2": "sā pana yassa uppannā, tasseva āveṇikatāya anaññasādhāraṇattā kenacipi anāhaṭā, aṭṭhakathāyaṁ",
  "tika-s0301t1:451_3": "pana “arūpattā”ti vuttaṁ.",
  "tika-s0301t1:452": "Jarāsuttavaṇṇanā niṭṭhitā.",
  "tika-s0301t1:453": "2. Ajarasāsuttavaṇṇanā",
  "tika-s0301t1:454": "52.Ajīraṇenāti jiṇṇabhāvānāpajjanena. Lakkhaṇavacanañcetaṁ avināsappattiyā. Tenāha “avipattiyāti attho”ti. Niddhamitabboti nīharitabbo.",
  "tika-s0301t1:455": "Ajarasāsuttavaṇṇanā niṭṭhitā.",
  "tika-s0301t1:456": "3. Mittasuttavaṇṇanā",
  "tika-s0301t1:457_0": "53. Saha atthena vattatīti sattho, bhaṇḍamūlaṁ gahetvā vāṇijjavasena desantarādīsu",
  "tika-s0301t1:457_1": "vicaraṇakajanasamūho. Tenāha “saddhiṁcaro”ti, sahacaraṇakoti attho. Mittanti sinehayogena",
  "tika-s0301t1:457_2": "mittakiccayuttaṁ. Idhādhippetappakāraṁ dassetuṁ “roge uppanne”tiādi vuttaṁ. Tathārūpeti",
  "tika-s0301t1:457_3": "jigucchanīye, duttikicche vā. Yathā asaṇṭhitānaṁ saṇṭhāpanavasena pavasato purisassa",
  "tika-s0301t1:457_4": "bhogabyasane nāthatā, evaṁ puttasinehavasena puttassa mātuyā antogehe nāthatāti vuttaṁ",
  "tika-s0301t1:457_5": "“mātā mittaṁ sake ghare”ti. Atthajātassāti upaṭṭhitapayojanassāti atthoti āha “uppannakiccassā”ti.",
  "tika-s0301t1:457_6": "Samparāyahitanti samparāye hitāvahaṁ.",
  "tika-s0301t1:458": "Mittasuttavaṇṇanā niṭṭhitā.",
  "tika-s0301t1:459": "4. Vatthusuttavaṇṇanā",
  "tika-s0301t1:460": "54.Patiṭṭhāti avassayo. Guyhassāti guhitabbassa rahassassa. Paramo sakhā nāma atipiyaṭṭhānatāya.",
  "tika-s0301t1:461": "Vatthusuttavaṇṇanā niṭṭhitā.",
  "tika-s0301t1:462": "5. Paṭhamajanasuttavaṇṇanā",
  "tika-s0301t1:463": "55.Vidhāvatīti vividhaṁ rūpaṁ padhāvati, yathākāmaṁ pavattatīti attho.",
  "tika-s0301t1:464": "Paṭhamajanasuttavaṇṇanā niṭṭhitā.",
  "tika-s0301t1:465": "6. Dutiyajanasuttavaṇṇanā",
  "tika-s0301t1:466": "56.Vaṭṭadukkhatoti saṁsāradukkhato. Saṁsāro hi kilesakammavipākānaṁ aparāparuppattitāya vidhāvati. Tañca dukkhaṁ dukkhamattāya nānāvidhadukkharāsibhāvato.",
  "tika-s0301t1:467": "Dutiyajanasuttavaṇṇanā niṭṭhitā.",
  "tika-s0301t1:468": "7. Tatiyajanasuttavaṇṇanā",
  "tika-s0301t1:469": "57.Nipphattīti iṭṭhāniṭṭhavipākānaṁ nipphajjanato nipphatti. Tato eva avassayo, nipphattitavipākassa avassayo adhiṭṭhānaṁ kāraṇanti attho.",
  "tika-s0301t1:470": "Tatiyajanasuttavaṇṇanā niṭṭhitā.",
  "tika-s0301t1:471": "8. Uppathasuttavaṇṇanā",
  "tika-s0301t1:472_0": "58.Amaggoti na maggo anupāyo. Rattindivakkhayoti tattha vayakkhaṇassa pākaṭabhāvato.",
  "tika-s0301t1:472_1": "Vuttakkhaṇopi hi sayaṁ khīyateva. Sesaṁ bāhiramalaṁ vatthasarīrādibhūtaṁ. Tathā hi",
  "tika-s0301t1:472_2": "“bhasmakhārādīhi dhovitvā sakkā sodhetu”nti vuttaṁ. Duṭṭhoti dūsito sattasantāno",
  "tika-s0301t1:472_3": "na sakkā suddho nāma kātuṁ abbhantaramalīnabhāvāpādanato. Itthiyanti brahmacariyassa",
  "tika-s0301t1:472_4": "antarāyakarāyapi. Pajāti sattakāyo sajjati saṅgaṁ karoti yāthāvato ādīnavaṁ apassanto.",
  "tika-s0301t1:472_5": "Indriyasaṁvarādi kilesānaṁ tāpanato tapo, tenāha “sabbāpī”tiādi.",
  "tika-s0301t1:473": "Uppathasuttavaṇṇanā niṭṭhitā.",
  "tika-s0301t1:474": "9. Dutiyasuttavaṇṇanā",
  "tika-s0301t1:475_0": "59.Kissāti bhummatthe sāmivacananti āha “kismiṁ abhirato”ti. Saddhā nāma anavajjasabhāvā,",
  "tika-s0301t1:475_1": "tasmā lokiyalokuttarahitasukhāvahāti āha “sugatiñceva nibbānañca gacchantassa dutiyikā”ti.",
  "tika-s0301t1:475_2": "Anusāsati hitacariyāya pariṇāyikabhāvato.",
  "tika-s0301t1:476": "Dutiyasuttavaṇṇanā niṭṭhitā.",
  "tika-s0301t1:477": "10. Kavisuttavaṇṇanā",
  "tika-s0301t1:478_0": "60.Gāyattiādikoti chabbīsatiyā chandesu gāyattiādiko ukkatipariyosāno chando gāthānaṁ",
  "tika-s0301t1:478_1": "nidānaṁ samuṭṭhānaṁ “samuṭṭhahati etenā”ti katvā. Tehi pana anuṭṭhubhādiko hotīti",
  "tika-s0301t1:478_2": "āha “chando gāthānaṁ nidāna”nti. Pubbapaṭṭhāpanagāthāti dhammakathāya ādito ārocanabhāvajānanatthaṁ",
  "tika-s0301t1:478_3": "satijananaṁ viya pavattitagāthā. Akkharañhi padaṁ janetīti yasmā akkharasamudāyo",
  "tika-s0301t1:478_4": "padaṁ, padasamudāyo gāthā, samudāyo ca samudāyīhi byañjīyati taṁpavattanato, tasmā",
  "tika-s0301t1:478_5": "byañjanabhāve ṭhitaṁ akkharaṁ, taṁsamudāyo padaṁ, padaṁ taṁ viyañjetā janetā viya",
  "tika-s0301t1:478_6": "hotīti “akkharañhi padaṁ janetī”ti vuttaṁ. Akkharaṁ hi uccāritaviddhaṁsitāya taṁtaṁkhaṇamattāvaṭṭhāyīpi",
  "tika-s0301t1:478_7": "parato pavattiyā manoviññāṇavīthiyā saṅkalanavasena ekajjhaṁ katvā padabhāvena gayhamānaṁ",
  "tika-s0301t1:478_8": "yathāsaṅketamatthaṁ byañjeti. Padaṁ gāthaṁ janetīti etthāpi eseva nayo. Gāthā atthaṁ",
  "tika-s0301t1:478_9": "pakāsetīti gāthāsaññito padasamudāyo kiriyākārakasambandhavasena sambandhito kattuadhippāyānurūpaṁ",
  "tika-s0301t1:478_10": "ālocitavilocitaṁ saṁhitaṁ atthaṁ vibhāveti. Samuddādipaṇṇattinissitā vohārasannissayeneva",
  "tika-s0301t1:478_11": "pavattatīti katvā. Tenāha “gāthā ārabhanto”tiādi. Āsayoti avassayoti āha “patiṭṭhā”ti",
  "tika-s0301t1:478_12": "kavitoti vicittakathīādito.",
  "tika-s0301t1:479": "Kavisuttavaṇṇanā niṭṭhitā.",
  "tika-s0301t1:480": "Jarāvaggavaṇṇanā niṭṭhitā.",
  "tika-s0301t1:481": "7. Addhavaggo",
  "tika-s0301t1:482": "1. Nāmasuttavaṇṇanā",
  "tika-s0301t1:483_0": "61.Nāmanti sāmaññanāmādibhedaṁ nāmaṁ. Sabbanti sabbaṁ paññattipathaṁ sabbaṁ ñeyyapavattipathaṁ.",
  "tika-s0301t1:483_1": "Addhabhavīti kāmaṁ pāḷiyaṁ atītakālaniddeso kato, taṁ pana lakkhaṇamattaṁ. Abhibhavati",
  "tika-s0301t1:483_2": "anupatatīti etena abhibhavo anupatanaṁ pavatti evāti dasseti. Taṁ panassa abhibhavanaṁ",
  "tika-s0301t1:483_3": "appavisaye anāmasitvā mahāvisayānaṁ vasena dassento “opapātikena vā”tiādimāha. Tassa",
  "tika-s0301t1:483_4": "nāmaṁ hotīti tassa rukkhapāsāṇādikassa anāmakoicceva samaññā hoti, tathā naṁ sañjānantīti attho.",
  "tika-s0301t1:484": "Nāmasuttavaṇṇanā niṭṭhitā.",
  "tika-s0301t1:485": "2. Cittasuttavaṇṇanā",
  "tika-s0301t1:486_0": "62.Ye cittassa vasaṁ gacchantīti ye apariññātavatthukā, tesaṁyeva. Anavasesapariyādānanti",
  "tika-s0301t1:486_1": "anavasesaggahaṇaṁ. Na hi pariññātakkhandhā pahīnakilesā cittassa vasaṁ gacchanti,",
  "tika-s0301t1:486_2": "taṁ attano vase vattenti.",
  "tika-s0301t1:487": "Cittasuttavaṇṇanā niṭṭhitā.",
  "tika-s0301t1:488": "3. Taṇhāsuttavaṇṇanā",
  "tika-s0301t1:489": "63. Tatiye “sabbeva vasamanvagū”ti ye taṇhāya vasaṁ gacchanti, tesaṁ eva anavasesapariyādānanti imamatthaṁ “eseva nayo”ti iminā atidissati.",
  "tika-s0301t1:490": "Taṇhāsuttavaṇṇanā niṭṭhitā.",
  "tika-s0301t1:491": "4. Saṁyojanasuttavaṇṇanā",
  "tika-s0301t1:492": "64.Kiṁsu saṁyojanoti sūti nipātamattanti āha “kiṁ-saṁyojano”ti? Vicaranti etehīti vicāraṇā, pādā. Bahuvacane hi vattabbe ekavacanaṁ kataṁ. Tassāti lokassa.",
  "tika-s0301t1:493": "Saṁyojanasuttavaṇṇanā niṭṭhitā.",
  "tika-s0301t1:494": "5. Bandhanasuttavaṇṇanā",
  "tika-s0301t1:495": "65. Catutthe āgataattho eva anantarepi vutto, byañjanameva nānanti āha “pañcamepi eseva nayo”ti.",
  "tika-s0301t1:496": "Bandhanasuttavaṇṇanā niṭṭhitā.",
  "tika-s0301t1:497": "6. Attahatasuttavaṇṇanā",
  "tika-s0301t1:498_0": "66. “Kenassubbhāhato”ti pāṭhoti adhippāyena “su-kāro nipātamatta”nti āha, “kenassabbhāhato”ti",
  "tika-s0301t1:498_1": "pana pāṭhe u-kāralopena padasandhi. Icchādhūpāyitoti asampattavisayicchālakkhaṇāya",
  "tika-s0301t1:498_2": "taṇhāya santāpito daḍḍho. Tenāha “icchāya āditto”ti.",
  "tika-s0301t1:499": "Attahatasuttavaṇṇanā niṭṭhitā.",
  "tika-s0301t1:500": "7. Uḍḍitasuttavaṇṇanā",
  "tika-s0301t1:501_0": "67.Ullaṅghitoti ubbandhitvā laṅghito. Saddādīsūti saddādināgadantesu sotādīni uḍḍitāni",
  "tika-s0301t1:501_1": "taṇhārajjunā daḷhabandhanena baddhattā tadanativattanato. Lokoti āyatanaloko. Tathā",
  "tika-s0301t1:501_2": "atthayojanāya katattā khandhādilokavasenapi yojanā kātabbā. Na dūraṁ anantarabhavakattā.",
  "tika-s0301t1:501_3": "Cuticittaantaritattā ekacittantarabhavassa kammassa abujjhanaṁ, evaṁ sante kasmā",
  "tika-s0301t1:501_4": "sattā na bujjhantīti āha “balavatiyā”tiādi.",
  "tika-s0301t1:502": "Uḍḍitasuttavaṇṇanā niṭṭhitā.",
  "tika-s0301t1:503": "8. Pihitasuttavaṇṇanā",
  "tika-s0301t1:504_0": "68.Pañhoti ñātuṁ icchito attho. Pucchitoti sattamasutte gāthāya purimaddhaṁ pacchimaddhaṁ,",
  "tika-s0301t1:504_1": "pacchimaṁ purimaṁ katvā aṭṭhamasutte devatāya pucchitattā vuttaṁ “heṭṭhupariyāyavasena",
  "tika-s0301t1:504_2": "pucchito”ti. Pucchānurūpaṁ vissajjananti avuttampi siddhametanti anāhaṭaṁ.",
  "tika-s0301t1:505": "Pihitasuttavaṇṇanā niṭṭhitā.",
  "tika-s0301t1:506": "9. Icchāsuttavaṇṇanā",
  "tika-s0301t1:507_0": "69. Navame vinayāyāti vinayena. Karaṇatthe hi idaṁ sampadānavacanaṁ. Kissassūti kissa,",
  "tika-s0301t1:507_1": "su-kāro nipātamattaṁ. Sabbaṁ chindati bandhananti sabbaṁ dasavidhampi saṁyojanaṁ",
  "tika-s0301t1:507_2": "samucchindati. Na hi taṁ kiñci kilesabandhanaṁ atthi, yaṁ asamucchinnaṁ hutvā ṭhitaṁ",
  "tika-s0301t1:507_3": "assā taṇhāya samucchinnāya. Svāyamattho suviññeyyoti āha “sabbaṁ uttānamevā”ti.",
  "tika-s0301t1:508": "Icchāsuttavaṇṇanā niṭṭhitā.",
  "tika-s0301t1:509": "10. Lokasuttavaṇṇanā",
  "tika-s0301t1:510_0": "70.Kisminti kismiṁ sati? Tassa pana santabhāvo uppattivasenevāti āha “kismiṁ uppanne”ti?",
  "tika-s0301t1:510_1": "Loko uppannoti vuccati anupādānattā lokasamaññāya. Chasūti etthāpi eseva nayo santhavanti",
  "tika-s0301t1:510_2": "adhikasinehaṁ karoti adhikasinehavatthubhāvato ajjhattikāyatanānaṁ. Upādāyāti pubbakālakiriyā",
  "tika-s0301t1:510_3": "aparakālakiriyaṁ apekkhatīti vacanasesavasena kiriyāpadaṁ gahitaṁ “pavattatī”ti.",
  "tika-s0301t1:510_4": "Kiṁ pana pavattati? Loko, lokasamaññāti attho. Chasūti idaṁ nimittatthe bhummaṁ.",
  "tika-s0301t1:510_5": "Chaḷāyatananimittañhi sabbadukkhaṁ. Ayanti sattaloko. Uppanno nāma hoti chaḷāyatanaṁ",
  "tika-s0301t1:510_6": "nāma mūlaṁ sabbadukkhānanti katvā. Bāhiresu āyatanesu santhavaṁ karoti visesato rūpādīnaṁ",
  "tika-s0301t1:510_7": "taṇhāvatthukattā. Yasmā cakkhādīnaṁ santappanavasena rūpādīnaṁ pariggahitattā lokassa",
  "tika-s0301t1:510_8": "nisevitāya saṁvattati, tasmā vuttaṁ “channaṁ…pe… vihaññatī”ti.",
  "tika-s0301t1:511": "Lokasuttavaṇṇanā niṭṭhitā.",
  "tika-s0301t1:512": "Addhavaggavaṇṇanā niṭṭhitā.",
  "tika-s0301t1:513": "8. Chetvāvaggo",
  "tika-s0301t1:514": "1. Chetvāsuttavaṇṇanā",
  "tika-s0301t1:515_0": "71.Vadhitvāti hantvā vināsetvā. Aparidayhamānattāti apīḷiyamānattā. Vinaṭṭhadomanassattā",
  "tika-s0301t1:515_1": "na socati cetodukkhadukkhābhāvato. Visaṁ nāma dukkhaṁ aniṭṭhabhāvato, tassa mūlakāraṇaṁ",
  "tika-s0301t1:515_2": "kodho aniṭṭhaphalattāti āha “visamūlassāti dukkhavipākassā”ti. Akkuṭṭhassāti akkosāparādhassa.",
  "tika-s0301t1:515_3": "Akkosapahāratthasambandhena hi “kuddhassā”ti upayogatthe sampadānavacanaṁ. Sukhaṁ",
  "tika-s0301t1:515_4": "uppajjati kodhaṁ nassati. Sukhuppattiṁ sandhāya esa kodho “madhuraggo”ti vutto, sukhāvasānoti attho.",
  "tika-s0301t1:516": "Chetvāsuttavaṇṇanā niṭṭhitā.",
  "tika-s0301t1:517": "2. Rathasuttavaṇṇanā",
  "tika-s0301t1:518": "72.Paññāṇanti lakkhaṇaṁ sallakkhaṇūpāyo. Disvāti dassanahetu. “Coḷarañño raṭṭhaṁ coḷaraṭṭha”nti evaṁ raṭṭhaṁ raññā paññāyati.",
  "tika-s0301t1:519": "Rathasuttavaṇṇanā niṭṭhitā.",
  "tika-s0301t1:520": "3. Vittasuttavaṇṇanā",
  "tika-s0301t1:521_0": "73.Saddhāyāti saddhāhetu. Kulasampadāti khattiyādisampattiyo. Sabbalokiyalokuttaravittapaṭilābhahetuto",
  "tika-s0301t1:521_1": "saddhāvittameva. Heṭṭhā tiṇṇaṁ dvārānaṁ vasena uppannakassa sabbassapi anavajjadhammassa",
  "tika-s0301t1:521_2": "saṅgaṇhanato “dhammoti dasakusalakammapatho”ti vuttaṁ. Asaṁkiliṭṭhasukhanti. Nirāmisaṁ",
  "tika-s0301t1:521_3": "sukhaṁ. Tameva sāmisaṁ upanidhāya sambhāvento āha “asaṁkiliṭṭha”nti. Asecanakabhāvena",
  "tika-s0301t1:521_4": "abhirucijananato piyākicchakaraṇato bahuṁ sucirampi kālaṁ āsevantassa adosāvahato",
  "tika-s0301t1:521_5": "saccameva madhurataraṁ. Na hi taṁ pivitabbato sāditabbato anubhavitabbato rasoti",
  "tika-s0301t1:521_6": "vattabbataṁ arahati. Idāni tassa kiccasampattiatthehipi mahārahataṁ dassetuṁ “saccasmiṁ",
  "tika-s0301t1:521_7": "hī”tiādi vuttaṁ. Tattha nadīnivattanaṁ mahākappinavatthuādīhi dīpetabbaṁ, itarāni",
  "tika-s0301t1:521_8": "kaṇhadīpāyanajātaka- sutasoma- macchajātakehi dīpetabbāni. Nimmaddenti abhibhavanti.",
  "tika-s0301t1:521_9": "Madhurataranti sundarataraṁ seṭṭhesūti attho. Paññājīvīti paññāya jīvanasīloti paññājīvī,",
  "tika-s0301t1:521_10": "paññāpubbaṅgamacariyoti attho. Paññājīvīti ca paññāvasena iriyati vattati jīvitaṁ",
  "tika-s0301t1:521_11": "pavattetīti atthoti dassento “yo paññājīvī”tiādimāha. “Jīvata”nti keci paṭhanti,",
  "tika-s0301t1:521_12": "jīvantānaṁ paññājīviṁ seṭṭhamāhūti attho.",
  "tika-s0301t1:522": "Vittasuttavaṇṇanā niṭṭhitā.",
  "tika-s0301t1:523": "4. Vuṭṭhisuttavaṇṇanā",
  "tika-s0301t1:524_0": "74.Uppatantānanti pathaviṁ bhinditvā uṭṭhahantānaṁ. “Seṭṭha”nti vuccamānattā “sattavidha”nti",
  "tika-s0301t1:524_1": "vuttaṁ, itaresaṁ vā tadanulomato. Khemo hoti dubbhikkhupaddavābhāvato. Tenāha “subhikkho”ti.",
  "tika-s0301t1:524_2": "Nipatantānanti adhomukhaṁ pavattantānaṁ. Pavajamānānanti vajanasīlānaṁ. Te pana yasmā",
  "tika-s0301t1:524_3": "jaṅgamā nāma honti, na rukkhādayo viya thāvarā, tasmā āha “jaṅgamāna”nti. Gāvoti",
  "tika-s0301t1:524_4": "dhenuyo. Tena mahiṁsādikānampi saṅgaho daṭṭhabbo. Vadantānanti uppannaṁ atthaṁ vadantānaṁ.",
  "tika-s0301t1:525_0": "Attanokhantiyāti attano khantiyā ruciyā gahitabhāvena. Itarā devatā tassā vissajjane",
  "tika-s0301t1:525_1": "aparitussamānā āha. Yāva padhaṁsīti guṇadhaṁsī satthudesanāya laddhabbaguṇanāsanato.",
  "tika-s0301t1:525_2": "Pagabbāti pāgabbiyena samannāgatā, yathā vacīpāgabbiyena akharā, tathā vācāya bhavitabbaṁ.",
  "tika-s0301t1:525_3": "Mukharāti mukhakharā. Dasabalaṁ pucchi saṇhaṁ sukhumaṁ ratanattayasaṁhitaṁ atthaṁ",
  "tika-s0301t1:525_4": "sotukāmā. Assā devatāya vissajjento ajjhāsayānurūpaṁ. Uppatamānāti uppatantī samugghāṭeti",
  "tika-s0301t1:525_5": "odhiso. Vaṭṭamūlakamahāavijjāti tassā ādīnavadassanatthaṁ bhūtakathanavisesanaṁ.",
  "tika-s0301t1:525_6": "Osīdantānanti paṭipakkhavasena adho sīdantānaṁ, ussādayamānānanti attho. Puññakkhettabhūtoti",
  "tika-s0301t1:525_7": "idaṁ “padasā caramānāna”nti padassa atthavivaraṇavasena bhūtakathanavisesanaṁ. Yādiso",
  "tika-s0301t1:525_8": "putto vā hotūti idaṁ purimapade devatāya puttagahaṇassa katattā vuttaṁ.",
  "tika-s0301t1:526": "Vuṭṭhisuttavaṇṇanā niṭṭhitā.",
  "tika-s0301t1:527": "5. Bhītāsuttavaṇṇanā",
  "tika-s0301t1:528_0": "75.Kiṁ sūdha bhītāti ettha su-idhāti nipātamattanti āha “kiṁ bhītā”ti? Maggo ca nekāyatanappavuttoti",
  "tika-s0301t1:528_1": "anekakāraṇaṁ nānāvidhādhigamokāsaṁ katvā pavutto kathito. Tenāha “aṭṭhatiṁsārammaṇavasenā”tiādi.",
  "tika-s0301t1:528_2": "Evaṁ santeti evaṁ sabbasādhāraṇānekāyatanehi nibbānagāmimaggassa tumhehi paveditattā",
  "tika-s0301t1:528_3": "labbhamāne kheme magge kiṁ bhītāyaṁ janatā uppathabhūtā viparītadiṭṭhito gaṇhīti",
  "tika-s0301t1:528_4": "attho? Evaṁ devatā yathicchāya purimaddhena attanā yathācintitamatthaṁ satthu paveditā,",
  "tika-s0301t1:528_5": "pacchimaddhena attano saṁsayaṁ pucchati. Bahupaññāti puthupañña. Ussannapaññāti adhikapaññā.",
  "tika-s0301t1:528_6": "Ṭhapetvāti saṁyametvā. Saṁvibhāgīti āhāraparibhoge sammadeva vibhajanasīlo. Tenāha",
  "tika-s0301t1:528_7": "“accharāyā”tiādi. Vuttatthameva heṭṭhā.",
  "tika-s0301t1:529_0": "Manenāti manogahaṇena. Pubbasuddhiaṅganti pubbabhāgasuddhibhūtaṁ aṅgaṁ. Catūsūti",
  "tika-s0301t1:529_1": "vuttaaṅgapariyāpannaṁ. Yaññaupakkharoti dānassa sādhanaṁ. Etesu dhammesūti etesu",
  "tika-s0301t1:529_2": "saddhādiguṇesu. Yathā hi saddho paccayaṁ paccupaṭṭhapetvā vatthupariccāgassa visesapaccayo",
  "tika-s0301t1:529_3": "kammaphalassa paralokassa ca paccakkhato viya pattiyāyanato, evaṁ muduhadayo. Muduhadayo",
  "tika-s0301t1:529_4": "hi anudayaṁ patvā yaṁ kiñci attano santakaṁ paresaṁ deti. Yo ca saṁvibhāgasīlo, so",
  "tika-s0301t1:529_5": "appakasmimpi attano santake parehi sādhāraṇabhogī hoti. Vadaññū vadāniyatāya yāginova",
  "tika-s0301t1:529_6": "yuttaṁ yuttakālaṁ ñatvā atthikānaṁ manorathaṁ pūretīti vuttaṁ “iti…pe… catūsūti āhā”ti.",
  "tika-s0301t1:530_0": "Vācantiādīni tīṇi aṅgāni tividhasīlasampattidīpanato. Sampannasīlo hi paralokaṁ na",
  "tika-s0301t1:530_1": "bhāseyya. Saddho ekaṁ aṅgaṁ payogāsayasuddhidīpanato. Suddhāsayassa sammāpayoge ṭhitassa",
  "tika-s0301t1:530_2": "kathaṁ paralokato bhayanti. Dukavasena caturaṅgayojanā dukanayo. Etesu catūsu dhammesu",
  "tika-s0301t1:530_3": "ṭhitoti etesu yathāvuttadukasaṅgahesu catūsu guṇesu patiṭṭhito.",
  "tika-s0301t1:531": "Bhītāsuttavaṇṇanā niṭṭhitā.",
  "tika-s0301t1:532": "6. Najīratisuttavaṇṇanā",
  "tika-s0301t1:533_0": "76.Nāmagottanti tisso kassapo gotamoti evarūpaṁ nāmañca gottañca. Nidassanamattametaṁ,",
  "tika-s0301t1:533_1": "tasmā sabbassa paññattiyā lakkhaṇavacananti daṭṭhabbaṁ. Na jīratīti asabhāvadhammattā",
  "tika-s0301t1:533_2": "uppādavayābhāvato jaraṁ na pāpuṇāti. Tenāha “jīraṇasabhāvo na hotī”ti. Yasmā samaññābhāvato",
  "tika-s0301t1:533_3": "kālantarepi taṁ samaññāyateva, tasmā “atītabuddhānaṁ…pe… na jīratīti vuccatī”ti āha.",
  "tika-s0301t1:534_0": "Ālasiyanti alasabhāvo daḷhakosajjaṁ. Tenāha “yenā”tiādi. Ṭhitinti byāpāraṁ. Niddāvasena",
  "tika-s0301t1:534_1": "pamajjanaṁ kattabbassa akaraṇaṁ. Kilesavasena pamajjanaṁ akattabbassa karaṇampi.",
  "tika-s0301t1:534_2": "Kammasamayeti kammaṁ kātuṁ yuttakāle. Kammakaraṇavīriyābhāvoti taṁkammakiriyasamuṭṭhāpakavīriyābhāvo.",
  "tika-s0301t1:534_3": "So pana atthato vīriyapaṭipakkho akusalacittuppādo, na vīriyassa abhāvamattaṁ. Sīlasaññamābhāvo",
  "tika-s0301t1:534_4": "dussīlyaṁ. Vissaṭṭhācāratā nāma anācāro. Soppabahulatāti niddālutā. Yato gahaṇahatthopi",
  "tika-s0301t1:534_5": "na kilāsupi puriso niddāya abhibhuyyati. Tenāha “tāyā”tiādi. Aticchātādīnīti ādi-saddena",
  "tika-s0301t1:534_6": "abhibhuyyatādiṁ saṅgaṇhāti. Āgantukālasiyaṁ na pubbe vuttaālasyaṁ viya pakatisiddhaṁ.",
  "tika-s0301t1:534_7": "“Te chidde”ti pāḷiyaṁ liṅgavipallāsena vuttanti āha “tāni cha chiddānī”ti. Kusalacittappavattiyā",
  "tika-s0301t1:534_8": "anokāsabhāvato chiddāni. Tenāha bhagavā – “yattha vittaṁ na tiṭṭhatī”ti. Sabbākārena",
  "tika-s0301t1:534_9": "lesamattaṁ asesetvāti adhippāyo.",
  "tika-s0301t1:535": "Najīratisuttavaṇṇanā niṭṭhitā.",
  "tika-s0301t1:536": "7. Issariyasuttavaṇṇanā",
  "tika-s0301t1:537_0": "77. Satthassa malanti satthamalaṁ, yena satthaṁ malīnaṁ hoti, satthamalaggahaṇena",
  "tika-s0301t1:537_1": "cettha malīnaṁ satthameva gahitanti āha “malaggahitasattha”nti. Āṇāpavattananti appake",
  "tika-s0301t1:537_2": "vā mahante vā yattha katthaci attano āṇāya pavattanavasena vasanaṁ issariyattamicchanti.",
  "tika-s0301t1:537_3": "Maṇiratanampi vissajjanīyapakkhikattā uttamaṁ bhaṇḍaṁ nāma na hoti, itthī pana pariccattakulācāritthikāyapi",
  "tika-s0301t1:537_4": "anissajjanīyatāya uttamabhaṇḍaṁ nāma. Tenāha “itthī bhaṇḍānamuttama”nti. Tesaṁ tesañhi",
  "tika-s0301t1:537_5": "purisājānīyānaṁ uppattiṭṭhānatāya uttamaratanākarattā itthī bhaṇḍānamuttamaṁ. Malaggahitasatthasadiso",
  "tika-s0301t1:537_6": "avabodhakiccavibandhanato. Satthamalaṁ viya satthassa paññāsatthassa guṇābhāvakaraṇato",
  "tika-s0301t1:537_7": "paññāsatthamalaṁ. Abbu vuccati upaddavaṁ, taṁ detīti abbudaṁ, vināsakāraṇaṁ. Nanu",
  "tika-s0301t1:537_8": "haraṇaṁ samaṇassa ayuttanti? Yuttaṁ. Tassa anvayato byatirekato ca yuttataṁ dassento",
  "tika-s0301t1:537_9": "“salākabhattādīnī”tiādimāha.",
  "tika-s0301t1:538": "Issariyasuttavaṇṇanā niṭṭhitā.",
  "tika-s0301t1:539": "8. Kāmasuttavaṇṇanā",
  "tika-s0301t1:540_0": "78. “Attakāmo”ti pāḷiyaṁ vuttattā āha “ṭhapetvā sabbabodhisatte”ti. Te hi sabbaso",
  "tika-s0301t1:540_1": "paratthāya eva paṭipajjamānā mahākāruṇikā paratthakāmā, atthakāmā nāma na honti,",
  "tika-s0301t1:540_2": "yā ca tesaṁ attatthāvahā paṭipatti, sāpi yāvadeva paratthā evāti. Vuttaṁ porāṇaṭṭhakathāyaṁ.",
  "tika-s0301t1:540_3": "Yasmā bodhisattā parahitapaṭipattiyā pāramiyo pūrentā tathārūpaṁ kāraṇaṁ patvā attānaṁ",
  "tika-s0301t1:540_4": "paresaṁ pariccajanti paññāpāramiyā paripūraṇato, tasmā idhāpi “sabbabodhisatte ṭhapetvāyevāti",
  "tika-s0301t1:540_5": "vutta”nti āha. Kalyāṇanti bhaddakaṁ. Vācāya adhippetattā āha “saṇhaṁ muduka”nti.",
  "tika-s0301t1:540_6": "Pāpikanti lāmakaṁ nihīnaṁ. Taṁ pana pharusaṁ vācanti sarūpato dasseti.",
  "tika-s0301t1:541": "Kāmasuttavaṇṇanā niṭṭhitā.",
  "tika-s0301t1:542": "9. Pātheyyasuttavaṇṇanā",
  "tika-s0301t1:543_0": "79.Saddhā bandhati pātheyyanti saddhā nāma sattassa maraṇavasena mahāpathaṁ saṁvajato",
  "tika-s0301t1:543_1": "mahākantāraṁ paṭipajjato mahāviduggaṁ pakkhandato pātheyyapuṭaṁ bandhati sambalaṁ",
  "tika-s0301t1:543_2": "sajjeti. Kathanti āha “saddhaṁ uppādetvā”tiādi. Etaṁ vuttanti “saddhā bandhati pātheyya”nti",
  "tika-s0301t1:543_3": "etaṁ gāthāpadaṁ vuttaṁ bhagavatā. Sirīti katapuññehi sevīyati tehi paṭilabhīyatīti",
  "tika-s0301t1:543_4": "sirī. Issariyaṁ vibhavo. Āsayitabbato āsayo, vasanaṭṭhānaṁ niketanti attho. Parikaḍḍhatīti",
  "tika-s0301t1:543_5": "icchāvasikaṁ puggalaṁ tattha tattha upakaḍḍhati.",
  "tika-s0301t1:544": "Pātheyyasuttavaṇṇanā niṭṭhitā.",
  "tika-s0301t1:545": "10. Pajjotasuttavaṇṇanā",
  "tika-s0301t1:546_0": "80. Taṁ taṁ samavisamaṁ pajjotatīti pajjoto. Padīpo andhakāraṁ vidhamitvā paccakkhato",
  "tika-s0301t1:546_1": "rūpagataṁ dasseti, evaṁ paññāpajjoto avijjandhakāraṁ vidhamitvā dhammānaṁ paramatthabhūtaṁ",
  "tika-s0301t1:546_2": "rūpaṁ dasseti. Jāgarabrāhmaṇo viyāti jāgarakhīṇāsavabrāhmaṇo viya. So hi satipaññāvepullappattiyā",
  "tika-s0301t1:546_3": "sabbadāpi jāgaro hoti. Gāvoti gojātiyo. Idaṁ gunnaṁ goṇānañca sāmaññato gahaṇaṁ.",
  "tika-s0301t1:546_4": "Kammeti karaṇatthe bhummavacanaṁ. Jīvanaṁ jīvo, saha jīvenāti sajīvino. Tenāha “kammena",
  "tika-s0301t1:546_5": "saha jīvantāna”nti, kasivāṇijjādikammaṁ katvā jīvantānanti attho. Gomaṇḍalehi saddhinti",
  "tika-s0301t1:546_6": "gogaṇena saha. Na tena vinā kasikammādīni uppajjanti, gorasasiddhiyā ceva kasanabhāravahanasiddhiyā",
  "tika-s0301t1:546_7": "ca kasikammaekaccavāṇijjakammādīni ijjhanti. Sattakāyassāti āhārupajīvino sattakāyassa",
  "tika-s0301t1:546_8": "kasito aññathā jīvikaṁ kappentassapi kasijīvitavuttiyā mūlakāraṇaṁ phalanipphattinimittattā",
  "tika-s0301t1:546_9": "tassa. Iriyāpatho ca iriyanakiriyānaṁ pavattanupāyo. “Sītanti naṅgalasītakamma”nti vadanti.",
  "tika-s0301t1:547": "Pajjotasuttavaṇṇanā niṭṭhitā.",
  "tika-s0301t1:548": "11. Araṇasuttavaṇṇanā",
  "tika-s0301t1:549_0": "81. Raṇanti kandanti etehīti raṇā, rāgādayo. Tehi abhibhūtatāya hi sattā nānappakāraṁ",
  "tika-s0301t1:549_1": "kandanti paridevanti. Te pana sabbaso natthi etesaṁ raṇāti araṇā. Nikkilesā khīṇāsavā.",
  "tika-s0301t1:549_2": "Vusitavāsoti vusitabrahmacariyavāso. Bhojissiyanti bhujissabhāvo. Tenāha “adāsabhāvo”ti.",
  "tika-s0301t1:549_3": "Samaṇāti samitapāpasamaṇāti āha “khīṇāsavasamaṇā”ti. Puthujjanakalyāṇakāle lokiyapariññāya,",
  "tika-s0301t1:549_4": "sekkhā pubbabhāge lokiyapariññāya, paccavekkhaṇe lokiyalokuttarāya pariññāya pariññeyyaṁ",
  "tika-s0301t1:549_5": "tebhūmakaṁ khandhapañcakaṁ parijānanti paricchijjanti. Khīṇāsavā pana pariññātapariññeyyā",
  "tika-s0301t1:549_6": "honti. Tathā hi te sāmī hutvā paribhuñjanti. Vandanti naṁ patiṭṭhitanti vuttaṁ, vandanīyabhāvo",
  "tika-s0301t1:549_7": "ca sīlasampannatāyāti āha “patiṭṭhitanti sīle patiṭṭhita”nti. Idhāti imasmiṁ loke.",
  "tika-s0301t1:549_8": "Khattiyāti lakkhaṇavacananti āha “na kevalaṁ khattiyāvā”tiādi.",
  "tika-s0301t1:550": "Araṇasuttavaṇṇanā niṭṭhitā.",
  "tika-s0301t1:551": "Chetvāvaggavaṇṇanā niṭṭhitā.",
  "tika-s0301t1:552": "Sāratthappakāsiniyā saṁyuttanikāya-aṭṭhakathāya",
  "tika-s0301t1:553": "Devatāsaṁyuttavaṇṇanāya līnatthappakāsanā samattā."
}