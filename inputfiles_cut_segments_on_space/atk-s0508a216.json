{
  "atk-s0508a216:0": "20. Saṭṭhinipāto",
  "atk-s0508a216:1": "1. Mahāmoggallānattheragāthāvaṇṇanā",
  "atk-s0508a216:2_0": "Saṭṭhinipāte āraññikātiādikā āyasmato mahāmoggallānattherassa gāthā. Kā uppatti?",
  "atk-s0508a216:2_1": "Tassa vatthu dhammasenāpativatthumhi vuttameva. Thero hi pabbajitadivasato sattame",
  "atk-s0508a216:2_2": "divase magadharaṭṭhe kallavālagāmakaṁ upanissāya samaṇadhammaṁ karonto thinamiddhe",
  "atk-s0508a216:2_3": "okkante satthārā – ‘‘moggallāna, moggallāna, mā, brāhmaṇa, ariyaṁ tuṇhībhāvaṁ pamādo’’tiādinā",
  "atk-s0508a216:2_4": "(saṁ. ni. 2.235) saṁvejito thinamiddhaṁ vinodetvā bhagavatā vuccamānaṁ dhātukammaṭṭhānaṁ",
  "atk-s0508a216:2_5": "suṇanto eva vipassanaṁ vaḍḍhetvā paṭipāṭiyā uparimaggattayaṁ upagantvā aggaphalakkhaṇe",
  "atk-s0508a216:2_6": "sāvakapāramīñāṇassa matthakaṁ pāpuṇi. Tena vuttaṁ apadāne (apa. thera 1.1.375-397) –",
  "atk-s0508a216:3": "‘‘Anomadassī bhagavā, lokajeṭṭho narāsabho;",
  "atk-s0508a216:4": "Vihāsi himavantamhi, devasaṅghapurakkhato.",
  "atk-s0508a216:5": "‘‘Varuṇo nāma nāmena, nāgarājā ahaṁ tadā;",
  "atk-s0508a216:6": "Kāmarūpī vikubbāmi, mahodadhinivāsahaṁ.",
  "atk-s0508a216:7": "‘‘Saṅgaṇiyaṁ gaṇaṁ hitvā, tūriyaṁ paṭṭhapesahaṁ;",
  "atk-s0508a216:8": "Sambuddhaṁ parivāretvā, vādesuṁ accharā tadā.",
  "atk-s0508a216:9": "‘‘Vajjamānesu tūresu, devā tūrāni vajjayuṁ;",
  "atk-s0508a216:10": "Ubhinnaṁ saddaṁ sutvāna, buddhopi sampabujjhatha.",
  "atk-s0508a216:11": "‘‘Nimantetvāna sambuddhaṁ, sakaṁ bhavanupāgamiṁ;",
  "atk-s0508a216:12": "Āsanaṁ paññapetvāna, kālamārocayiṁ ahaṁ.",
  "atk-s0508a216:13": "‘‘Khīṇāsavasahassehi, parivuto lokanāyako;",
  "atk-s0508a216:14": "Obhāsento disā sabbā, bhavanaṁ me upāgami.",
  "atk-s0508a216:15": "‘‘Upaviṭṭhaṁ mahāvīraṁ, devadevaṁ narāsabhaṁ;",
  "atk-s0508a216:16": "Sabhikkhusaṅghaṁ tappesiṁ, annapānenahaṁ tadā.",
  "atk-s0508a216:17": "‘‘Anumodi mahāvīro, sayambhū aggapuggalo;",
  "atk-s0508a216:18": "Bhikkhusaṅghe nisīditvā, imā gāthā abhāsatha.",
  "atk-s0508a216:19": "‘‘Yo so saṅghaṁ apūjesi, buddhañca lokanāyakaṁ;",
  "atk-s0508a216:20": "Tena cittappasādena, devalokaṁ gamissati.",
  "atk-s0508a216:21": "‘‘Sattasattatikkhattuñca, devarajjaṁ karissati;",
  "atk-s0508a216:22": "Pathabyā rajjaṁ aṭṭhasataṁ, vasudhaṁ āvasissati.",
  "atk-s0508a216:23": "‘‘Pañcapaññāsakkhattuñca, cakkavattī bhavissati;",
  "atk-s0508a216:24": "Bhogā asaṅkhiyā tassa, uppajjissanti tāvade.",
  "atk-s0508a216:25": "‘‘Aparimeyye ito kappe, okkākakulasambhavo;",
  "atk-s0508a216:26": "Gotamo nāma gottena, satthā loke bhavissati.",
  "atk-s0508a216:27": "‘‘Nirayā so cavitvāna, manussattaṁ gamissati;",
  "atk-s0508a216:28": "Kolito nāma nāmena, brahmabandhu bhavissati.",
  "atk-s0508a216:29": "‘‘So pacchā pabbajitvāna, kusalamūlena codito;",
  "atk-s0508a216:30": "Gotamassa bhagavato, dutiyo hessati sāvako.",
  "atk-s0508a216:31": "‘‘Āraddhavīriyo pahitatto, iddhiyā pāramiṁ gato;",
  "atk-s0508a216:32": "Sabbāsave pariññāya, nibbāyissatināsavo.",
  "atk-s0508a216:33": "‘‘Pāpamittopanissāya, kāmarāgavasaṁ gato;",
  "atk-s0508a216:34": "Mātaraṁ pitarañcāpi, ghātayiṁ duṭṭhamānaso.",
  "atk-s0508a216:35": "‘‘Yaṁ yaṁ yonupapajjāmi, nirayaṁ atha mānusaṁ;",
  "atk-s0508a216:36": "Pāpakammasamaṅgitā, bhinnasīso marāmahaṁ.",
  "atk-s0508a216:37": "‘‘Idaṁ pacchimakaṁ mayhaṁ, carimo vattate bhavo;",
  "atk-s0508a216:38": "Idhāpi ediso mayhaṁ, maraṇakāle bhavissati.",
  "atk-s0508a216:39": "‘‘Pavivekamanuyutto, samādhibhāvanārato;",
  "atk-s0508a216:40": "Sabbāsave pariññāya, viharāmi anāsavo.",
  "atk-s0508a216:41": "‘‘Dharaṇimpi sugambhīraṁ, bahalaṁ duppadhaṁsiyaṁ;",
  "atk-s0508a216:42": "Vāmaṅguṭṭhena khobheyyaṁ, iddhiyā pāramiṁ gato.",
  "atk-s0508a216:43": "‘‘Asmimānaṁ na passāmi, māno mayhaṁ na vijjati;",
  "atk-s0508a216:44": "Sāmaṇere upādāya, garucittaṁ karomahaṁ.",
  "atk-s0508a216:45": "‘‘Aparimeyye ito kappe, yaṁ kammamabhinīhariṁ;",
  "atk-s0508a216:46": "Tāhaṁ bhūmimanuppatto, pattomhi āsavakkhayaṁ.",
  "atk-s0508a216:47": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a216:48_0": "Atha naṁ satthā aparabhāge jetavanamahāvihāre ariyagaṇamajjhe nisinno tena tena guṇena",
  "atk-s0508a216:48_1": "attano sāvake etadagge ṭhapento ‘‘etadaggaṁ, bhikkhave, mama sāvakānaṁ bhikkhūnaṁ",
  "atk-s0508a216:48_2": "iddhimantānaṁ yadidaṁ mahāmoggallāno’’ti (a. ni. 1.188, 190) iddhimantatāya etadagge",
  "atk-s0508a216:48_3": "ṭhapesi. Tena evaṁ satthārā etadagge ṭhapitena sāvakapāramiyā matthakaṁ pattena mahātherena",
  "atk-s0508a216:48_4": "taṁ taṁ nimittaṁ āgamma tattha tattha bhāsitā gāthā, tā saṅgītikāle dhammasaṅgāhakehi –",
  "atk-s0508a216:49": "1149.",
  "atk-s0508a216:50": " ‘‘Āraññikā piṇḍapātikā, uñchāpattāgate ratā;",
  "atk-s0508a216:51": "Dālemu maccuno senaṁ, ajjhattaṁ susamāhitā.",
  "atk-s0508a216:52": "1150.",
  "atk-s0508a216:53": " ‘‘Āraññikā piṇḍapātikā, uñchāpattāgate ratā;",
  "atk-s0508a216:54": "Dhunāma maccuno senaṁ, naḷāgāraṁva kuñjaro.",
  "atk-s0508a216:55": "1151.",
  "atk-s0508a216:56": " ‘‘Rukkhamūlikā sātatikā, uñchāpattāgate ratā;",
  "atk-s0508a216:57": "Dālemu maccuno senaṁ, ajjhattaṁ susamāhitā.",
  "atk-s0508a216:58": "1152.",
  "atk-s0508a216:59": " ‘‘Rukkhamūlikā sātatikā, uñchāpattāgate ratā;",
  "atk-s0508a216:60": "Dhunāma maccuno senaṁ, naḷāgāraṁva kuñjaro.",
  "atk-s0508a216:61": "1153.",
  "atk-s0508a216:62": " ‘‘Aṭṭhikaṅkalakuṭike, maṁsanhārupasibbite;",
  "atk-s0508a216:63": "Dhiratthu pure duggandhe, paragatte mamāyase.",
  "atk-s0508a216:64": "1154..",
  "atk-s0508a216:65": "‘‘Tava sarīraṁ navasotaṁ, duggandhakaraṁ paribandhaṁ;",
  "atk-s0508a216:66": "Bhikkhu parivajjayate taṁ, mīḷhañca yathā sucikāmo.",
  "atk-s0508a216:67": "1156.",
  "atk-s0508a216:68": " ‘‘Evañce taṁ jano jaññā, yathā jānāmi taṁ ahaṁ;",
  "atk-s0508a216:69": "Ārakā parivajjeyya, gūthaṭṭhānaṁva pāvuse.",
  "atk-s0508a216:70": "1157.",
  "atk-s0508a216:71": " ‘‘Evametaṁ mahāvīra, yathā samaṇa bhāsasi;",
  "atk-s0508a216:72": "Ettha ceke visīdanti, paṅkamhiva jaraggavo.",
  "atk-s0508a216:73": "1158.",
  "atk-s0508a216:74": " ‘‘Ākāsamhi haliddiyā, yo maññetha rajetave;",
  "atk-s0508a216:75": "Aññena vāpi raṅgena, vighātudayameva taṁ.",
  "atk-s0508a216:76": "1159.",
  "atk-s0508a216:77": " ‘‘Tadākāsasamaṁ cittaṁ, ajjhattaṁ susamāhitaṁ;",
  "atk-s0508a216:78": "Mā pāpacitte āsādi, aggikhandhaṁva pakkhimā.",
  "atk-s0508a216:79": "1160.",
  "atk-s0508a216:80": " ‘‘Passa cittakataṁ bimbaṁ, arukāyaṁ samussitaṁ;",
  "atk-s0508a216:81": "Āturaṁ bahusaṅkappaṁ, yassa natthi dhuvaṁ ṭhiti.",
  "atk-s0508a216:82": "1161.",
  "atk-s0508a216:83": " ‘‘Passa cittakataṁ rūpaṁ, maṇinā kuṇḍalena ca;",
  "atk-s0508a216:84": "Aṭṭhiṁ tacena onaddhaṁ, saha vatthehi sobhati.",
  "atk-s0508a216:85": "1162.",
  "atk-s0508a216:86": " ‘‘Alattakakatā pādā, mukhaṁ cuṇṇakamakkhitaṁ;",
  "atk-s0508a216:87": "Alaṁ bālassa mohāya, no ca pāragavesino.",
  "atk-s0508a216:88": "1163.",
  "atk-s0508a216:89": " ‘‘Aṭṭhāpadakatā kesā, nettā añjanamakkhitā;",
  "atk-s0508a216:90": "Alaṁ bālassa mohāya, no ca pāragavesino.",
  "atk-s0508a216:91": "1164.",
  "atk-s0508a216:92": " ‘‘Añjanīva navā cittā, pūtikāyo alaṅkato;",
  "atk-s0508a216:93": "Alaṁ bālassa mohāya, no ca pāragavesino.",
  "atk-s0508a216:94": "1165.",
  "atk-s0508a216:95": " ‘‘Odahi migavo pāsaṁ, nāsadā vāguraṁ migo;",
  "atk-s0508a216:96": "Bhutvā nivāpaṁ gacchāma, kaddante migabandhake.",
  "atk-s0508a216:97": "1166.",
  "atk-s0508a216:98": " ‘‘Chinno pāso migavassa, nāsadā vāguraṁ migo;",
  "atk-s0508a216:99": "Bhutvā nivāpaṁ gacchāma, socante migaluddake.",
  "atk-s0508a216:100": "1167.",
  "atk-s0508a216:101": " ‘‘Tadāsi yaṁ bhiṁsanakaṁ, tadāsi lomahaṁsanaṁ;",
  "atk-s0508a216:102": "Anekākārasampanne, sāriputtamhi nibbute.",
  "atk-s0508a216:103": "1168.",
  "atk-s0508a216:104": " ‘‘Aniccā vata saṅkhārā, uppādavayadhammino;",
  "atk-s0508a216:105": "Uppajjitvā nirujjhanti, tesaṁ vūpasamo sukho.",
  "atk-s0508a216:106": "1169.",
  "atk-s0508a216:107": " ‘‘Sukhumaṁ te paṭivijjhanti, vālaggaṁ usunā yathā;",
  "atk-s0508a216:108": "Ye pañcakkhandhe passanti, parato no ca attato.",
  "atk-s0508a216:109": "1170.",
  "atk-s0508a216:110": " ‘‘Ye ca passanti saṅkhāre, parato no ca attato;",
  "atk-s0508a216:111": "Paccabyādhiṁsu nipuṇaṁ, vālaggaṁ usunā yathā.",
  "atk-s0508a216:112": "1171.",
  "atk-s0508a216:113": " ‘‘Sattiyā viya omaṭṭho, ḍayhamānova matthake;",
  "atk-s0508a216:114": "Kāmarāgappahānāya, sato bhikkhu paribbaje.",
  "atk-s0508a216:115": "1172.",
  "atk-s0508a216:116": " ‘‘Sattiyā viya omaṭṭho, ḍayhamānova matthake;",
  "atk-s0508a216:117": "Bhavarāgappahānāya, sato bhikkhu paribbaje.",
  "atk-s0508a216:118": "1173.",
  "atk-s0508a216:119": " ‘‘Codito bhāvitattena, sarīrantimadhārinā;",
  "atk-s0508a216:120": "Migāramātupāsādaṁ, pādaṅguṭṭhena kampayiṁ.",
  "atk-s0508a216:121": "1174.",
  "atk-s0508a216:122": " ‘‘Nayidaṁ sithilamārabbha, nayidaṁ appena thāmasā;",
  "atk-s0508a216:123": "Nibbānamadhigantabbaṁ, sabbaganthapamocanaṁ.",
  "atk-s0508a216:124": "1175.",
  "atk-s0508a216:125": " ‘‘Ayañca daharo bhikkhu, ayamuttamaporiso;",
  "atk-s0508a216:126": "Dhāreti antimaṁ dehaṁ, jetvā māraṁ savāhanaṁ.",
  "atk-s0508a216:127": "1176.",
  "atk-s0508a216:128": " ‘‘Vivaramanupabhanti vijjutā, vebhārassa ca paṇḍavassa ca;",
  "atk-s0508a216:129": "Nagavivaragato jhāyati, putto appaṭimassa tādino.",
  "atk-s0508a216:130": "1177.",
  "atk-s0508a216:131": " ‘‘Upasanto uparato, pantasenāsano muni;",
  "atk-s0508a216:132": "Dāyādo buddhaseṭṭhassa, brahmunā abhivandito.",
  "atk-s0508a216:133": "1178.",
  "atk-s0508a216:134": " ‘‘Upasantaṁ uparataṁ, pantasenāsanaṁ muniṁ;",
  "atk-s0508a216:135": "Dāyādaṁ buddhaseṭṭhassa, vanda brāhmaṇa kassapaṁ.",
  "atk-s0508a216:136": "1179.",
  "atk-s0508a216:137": " ‘‘Yo ca jātisataṁ gacche, sabbā brāhmaṇajātiyo;",
  "atk-s0508a216:138": "Sottiyo vedasampanno, manussesu punappunaṁ.",
  "atk-s0508a216:139": "1180.",
  "atk-s0508a216:140": " ‘‘Ajjhāyakopi ce assa, tiṇṇaṁ vedāna pāragū;",
  "atk-s0508a216:141": "Etassa vandanāyetaṁ, kalaṁ nāgghati soḷasiṁ.",
  "atk-s0508a216:142": "1181.",
  "atk-s0508a216:143": " ‘‘Yo so aṭṭha vimokkhāni, purebhattaṁ aphassayi;",
  "atk-s0508a216:144": "Anulomaṁ paṭilomaṁ, tato piṇḍāya gacchati.",
  "atk-s0508a216:145": "1182.",
  "atk-s0508a216:146": " ‘‘Tādisaṁ bhikkhuṁ māsādi, māttānaṁ khaṇi brāhmaṇa;",
  "atk-s0508a216:147": "Abhippasādehi manaṁ, arahantamhi tādine;",
  "atk-s0508a216:148": "Khippaṁ pañjaliko vanda, mā te vijaṭi matthakaṁ.",
  "atk-s0508a216:149": "1183.",
  "atk-s0508a216:150": " ‘‘Neso passati saddhammaṁ, saṁsārena purakkhato;",
  "atk-s0508a216:151": "Adhogamaṁ jimhapathaṁ, kummaggamanudhāvati.",
  "atk-s0508a216:152": "1184.",
  "atk-s0508a216:153": " ‘‘Kimīva mīḷhasallitto, saṅkhāre adhimucchito;",
  "atk-s0508a216:154": "Pagāḷho lābhasakkāre, tuccho gacchati poṭṭhilo.",
  "atk-s0508a216:155": "1185.",
  "atk-s0508a216:156": " ‘‘Imañca passa āyantaṁ, sāriputtaṁ sudassanaṁ;",
  "atk-s0508a216:157": "Vimuttaṁ ubhatobhāge, ajjhattaṁ susamāhitaṁ.",
  "atk-s0508a216:158": "1186.",
  "atk-s0508a216:159": " ‘‘Visallaṁ khīṇasaṁyogaṁ, tevijjaṁ maccuhāyinaṁ;",
  "atk-s0508a216:160": "Dakkhiṇeyyaṁ manussānaṁ, puññakkhettaṁ anuttaraṁ.",
  "atk-s0508a216:161": "1187. ‘‘Ete sambahulā devā, iddhimanto yasassino.",
  "atk-s0508a216:162": "Dasa devasahassāni, sabbe brahmapurohitā;",
  "atk-s0508a216:163": "Moggallānaṁ namassantā, tiṭṭhanti pañjalīkatā.",
  "atk-s0508a216:164": "1188.",
  "atk-s0508a216:165": " ‘‘Namo te purisājañña, namo te purisuttama;",
  "atk-s0508a216:166": "Yassa te āsavā khīṇā, dakkhiṇeyyosi mārisa.",
  "atk-s0508a216:167": "1189.",
  "atk-s0508a216:168": " ‘‘Pūjito naradevena, uppanno maraṇābhibhū;",
  "atk-s0508a216:169": "Puṇḍarīkaṁva toyena, saṅkhārenupalimpati.",
  "atk-s0508a216:170": "1190.",
  "atk-s0508a216:171": " ‘‘Yassa muhuttena sahassadhā loko, saṁvidito sabrahmakappo vasi;",
  "atk-s0508a216:172": "Iddhiguṇe cutupapāte kāle, passati devatā sa bhikkhu.",
  "atk-s0508a216:173": "1191.",
  "atk-s0508a216:174": " ‘‘Sāriputtova paññāya, sīlena upasamena ca;",
  "atk-s0508a216:175": "Yopi pāraṅgato bhikkhu, etāvaparamo siyā.",
  "atk-s0508a216:176": "1192.",
  "atk-s0508a216:177": " ‘‘Koṭisatasahassassa, attabhāvaṁ khaṇena nimmine;",
  "atk-s0508a216:178": "Ahaṁ vikubbanāsu kusalo, vasībhūtomhi iddhiyā.",
  "atk-s0508a216:179": "1193.",
  "atk-s0508a216:180": " ‘‘Samādhivijjāvasipāramīgato, moggallānagotto asitassa sāsane;",
  "atk-s0508a216:181": "Dhīro samucchindi samāhitindriyo, nāgo yathā pūtilataṁva bandhanaṁ.",
  "atk-s0508a216:182": "1194.",
  "atk-s0508a216:183": " ‘‘Pariciṇṇo mayā satthā, kataṁ buddhassa sāsanaṁ;",
  "atk-s0508a216:184": "Ohito garuko bhāro, bhavanetti samūhatā.",
  "atk-s0508a216:185": "1195.",
  "atk-s0508a216:186": " ‘‘Yassa catthāya pabbajito, agārasmānagāriyaṁ;",
  "atk-s0508a216:187": "So me attho anuppatto, sabbasaṁyojanakkhayo.",
  "atk-s0508a216:188": "1196.",
  "atk-s0508a216:189": " ‘‘Kīdiso nirayo āsi, yattha dussī apaccatha;",
  "atk-s0508a216:190": "Vidhuraṁ sāvakamāsajja, kakusandhañca brāhmaṇaṁ.",
  "atk-s0508a216:191": "1197.",
  "atk-s0508a216:192": " ‘‘Sataṁ āsi ayosaṅkū, sabbe paccattavedanā;",
  "atk-s0508a216:193": "Īdiso nirayo āsi, yattha dussī apaccatha;",
  "atk-s0508a216:194": "Vidhuraṁ sāvakamāsajja, kakusandhañca brāhmaṇaṁ.",
  "atk-s0508a216:195": "1198.",
  "atk-s0508a216:196": " ‘‘Yo etamabhijānāti, bhikkhu buddhassa sāvako;",
  "atk-s0508a216:197": "Tādisaṁ bhikkhumāsajja, kaṇha dukkhaṁ nigacchasi.",
  "atk-s0508a216:198": "1199.",
  "atk-s0508a216:199": " ‘‘Majjhesarasmiṁ tiṭṭhanti, vimānā kappaṭhāyino;",
  "atk-s0508a216:200": "Veḷuriyavaṇṇā rucirā, accimanto pabhassarā;",
  "atk-s0508a216:201": "Accharā tattha naccanti, puthu nānattavaṇṇiyo.",
  "atk-s0508a216:202": "1200.",
  "atk-s0508a216:203": " ‘‘Yo etamabhijānāti…pe… kaṇha dukkhaṁ nigacchasi.",
  "atk-s0508a216:204": "1201.",
  "atk-s0508a216:205": " ‘‘Yo ve buddhena codito, bhikkhusaṅghassa pekkhato;",
  "atk-s0508a216:206": "Migāramātupāsādaṁ, pādaṅguṭṭhena kampayi.",
  "atk-s0508a216:207": "1202.",
  "atk-s0508a216:208": " ‘‘Yo etamabhijānāti…pe… kaṇha dukkhaṁ nigacchasi.",
  "atk-s0508a216:209": "1203.",
  "atk-s0508a216:210": " ‘‘Yo vejayantapāsādaṁ, pādaṅguṭṭhena kampayi;",
  "atk-s0508a216:211": "Iddhibalenupatthaddho, saṁvejesi ca devatā.",
  "atk-s0508a216:212": "1204.",
  "atk-s0508a216:213": " ‘‘Yo etamabhijānāti…pe… kaṇha dukkhaṁ nigacchasi.",
  "atk-s0508a216:214": "1205.",
  "atk-s0508a216:215": " ‘‘Yo vejayantapāsāde, sakkaṁ so paripucchati;",
  "atk-s0508a216:216": "Api āvuso jānāsi, taṇhakkhayavimuttiyo;",
  "atk-s0508a216:217": "Tassa sakko viyākāsi, pañhaṁ puṭṭho yathātathaṁ.",
  "atk-s0508a216:218": "1206.",
  "atk-s0508a216:219": " ‘‘Yo etamabhijānāti…pe… kaṇha dukkhaṁ nigacchasi.",
  "atk-s0508a216:220": "1207.",
  "atk-s0508a216:221": " ‘‘Yo brahmānaṁ paripucchati, sudhammāyaṁ ṭhito sabhaṁ;",
  "atk-s0508a216:222": "Ajjāpi tyāvuso sā diṭṭhi, yā te diṭṭhi pure ahu;",
  "atk-s0508a216:223": "Passasi vītivattantaṁ, brahmaloke pabhassaraṁ.",
  "atk-s0508a216:224": "1208.",
  "atk-s0508a216:225": " ‘‘Tassa brahmā viyākāsi, pañhaṁ puṭṭho yathātathaṁ;",
  "atk-s0508a216:226": "Na me mārisa sā diṭṭhi, yā me diṭṭhi pure ahu.",
  "atk-s0508a216:227": "1209.",
  "atk-s0508a216:228": " ‘‘Passāmi vītivattantaṁ, brahmaloke pabhassaraṁ;",
  "atk-s0508a216:229": "Sohaṁ ajja kathaṁ vajjaṁ, ahaṁ niccomhi sassato.",
  "atk-s0508a216:230": "1210.",
  "atk-s0508a216:231": " ‘‘Yo etamabhijānāti…pe… kaṇha dukkhaṁ nigacchasi.",
  "atk-s0508a216:232": "1211.",
  "atk-s0508a216:233": " ‘‘Yo mahāneruno kūṭaṁ, vimokkhena aphassayi;",
  "atk-s0508a216:234": "Vanaṁ pubbavidehānaṁ, ye ca bhūmisayā narā.",
  "atk-s0508a216:235": "1212.",
  "atk-s0508a216:236": " ‘‘Yo etamabhijānāti, bhikkhu buddhassa sāvako;",
  "atk-s0508a216:237": "Tādisaṁ bhikkhumāsajja, kaṇha dukkhaṁ nigacchasi.",
  "atk-s0508a216:238": "1213.",
  "atk-s0508a216:239": " ‘‘Na ve aggi cetayati, ahaṁ bālaṁ ḍahāmiti;",
  "atk-s0508a216:240": "Bālova jalitaṁ aggiṁ, āsajja naṁ paḍayhati.",
  "atk-s0508a216:241": "1214.",
  "atk-s0508a216:242": " ‘‘Evameva tuvaṁ māra, āsajja naṁ tathāgataṁ;",
  "atk-s0508a216:243": "Sayaṁ ḍahissasi attānaṁ, bālo aggiṁva samphusaṁ.",
  "atk-s0508a216:244": "1215.",
  "atk-s0508a216:245": " ‘‘Apuññaṁ pasavī māro, āsajja naṁ tathāgataṁ;",
  "atk-s0508a216:246": "Kinnu maññasi pāpima, na me pāpaṁ vipaccati.",
  "atk-s0508a216:247": "1216.",
  "atk-s0508a216:248": " ‘‘Karato te cīyate pāpaṁ, cirarattāya antaka;",
  "atk-s0508a216:249": "Māra nibbinda buddhamhā, āsaṁ mākāsi bhikkhusu.",
  "atk-s0508a216:250": "1217.",
  "atk-s0508a216:251": " ‘‘Iti māraṁ atajjesi, bhikkhu bhesakaḷāvane;",
  "atk-s0508a216:252": "Tato so dummano yakkho, tatthevantaradhāyathā’’ti. –",
  "atk-s0508a216:253": "Itthaṁ sudaṁ āyasmā mahāmoggallāno thero gāthāyo abhāsitthāti.",
  "atk-s0508a216:254": "Iminā anukkamena ekaccaṁ saṅgahaṁ āropetvā ṭhapitā.",
  "atk-s0508a216:255_0": "Tattha ‘‘āraññikā’’tiādikā catasso gāthā bhikkhūnaṁ ovādadānavasena bhāsitā. Āraññikāti",
  "atk-s0508a216:255_1": "gāmantasenāsanaṁ paṭikkhipitvā āraññakadhutaṅgasamādānena āraññikā. Saṅghabhattaṁ",
  "atk-s0508a216:255_2": "paṭikkhipitvā piṇḍapātikaṅgasamādānena piṇḍapātikā, ghare ghare laddhapiṇḍapātena",
  "atk-s0508a216:255_3": "yāpanakā. Uñchāpattāgateratāti uñchācariyāya patte āgate pattapariyāpanne ratā, teneva",
  "atk-s0508a216:255_4": "abhiratā santuṭṭhā. Dālemu maccuno senanti attānaṁ anatthajanane sahāyabhāvūpagamanato",
  "atk-s0508a216:255_5": "maccurājassa senābhūtaṁ kilesavāhiniṁ samucchindema. Ajjhattaṁ susamāhitāti gocarajjhattesu",
  "atk-s0508a216:255_6": "suṭṭhu samāhitā hutvā, etenassa padālanupāyamāha.",
  "atk-s0508a216:256": "Dhunāmāti niddhunāma viddhaṁsema.",
  "atk-s0508a216:257": "Sātatikāti sātaccakārino bhāvanāya satatapavattavīriyā.",
  "atk-s0508a216:258_0": "‘‘Aṭṭhikaṅkalakuṭike’’tiādikā catasso gāthā attānaṁ palobhetuṁ upagatāya gaṇikāya",
  "atk-s0508a216:258_1": "ovādavasena abhāsi. Tattha aṭṭhikaṅkalakuṭiketi aṭṭhisaṅkhalikāmayakuṭike. Nhārupasibbiteti",
  "atk-s0508a216:258_2": "navahi nhārusatehi samantato sibbite. Araññe kuṭiyo dārudaṇḍe ussāpetvā valliādīhi",
  "atk-s0508a216:258_3": "bandhitvā kariyanti, tvaṁ pana paramajegucchena aṭṭhikaṅkalena paramajeguccheheva",
  "atk-s0508a216:258_4": "nhārūhi bandhitvā katā, ativiya jegucchā paṭikkūlā cāti dasseti. Dhiratthu pūre duggandheti",
  "atk-s0508a216:258_5": "kesalomādino nānappakārassa asucino pūre paripuṇṇe, tato eva duggandhe dhiratthu",
  "atk-s0508a216:258_6": "tava dhīkāro hotu. Paragatte mamāyaseti idañca te duggandhassa upari phoṭasamuṭṭhānaṁ",
  "atk-s0508a216:258_7": "parissayaṁ evaṁ asuciduggandhaṁ jegucchaṁ paṭikkūlasamādānaṁ tādise eva aññasmiṁ",
  "atk-s0508a216:258_8": "padese soṇasiṅgālakimikulādīnaṁ gattabhūte kaḷevare mamattaṁ karosi.",
  "atk-s0508a216:259_0": "Gūthabhasteti gūthabharitabhastasadise. Taconaddheti tacena onaddhe chavimattapaṭicchāditakibbise.",
  "atk-s0508a216:259_1": "Uragaṇḍipisācinīti ure ṭhitagaṇḍadvayavatī bhayānakabhāvato anatthāvahato ca pisācasadisī.",
  "atk-s0508a216:259_2": "Yāni sandanti sabbadāti yāni nava sotāni, nava vaṇamukhāni sabbadā rattindivaṁ sandanti,",
  "atk-s0508a216:259_3": "savanti, asuciṁ paggharanti.",
  "atk-s0508a216:260_0": "Paribandhanti sammāpaṭipattiparibandhabhūtaṁ. Bhikkhūti saṁsāre bhayaṁ ikkhanto bhinnakileso",
  "atk-s0508a216:260_1": "vā dūrato parivajjayateti mamattaṁ na karoti. Mīḷhañca yathā sucikāmoti ca-iti nipātamattaṁ.",
  "atk-s0508a216:260_2": "Yathā sucijātiko sucimeva icchanto sasīsaṁ nhāto mīḷhaṁ disvā dūratova parivajjesi,",
  "atk-s0508a216:260_3": "evamevaṁ bhikkhūti attho.",
  "atk-s0508a216:261_0": "Evañce taṁ jano jaññā, yathā jānāmi taṁ ahanti evaṁ sarīrasaññitaṁ asucipuñjaṁ yathā",
  "atk-s0508a216:261_1": "ahaṁ yathābhūtaṁ jānāmi, evameva mahājano jāneyya, taṁ ārakā dūratova parivajjeyya.",
  "atk-s0508a216:261_2": "Gūthaṭṭhānaṁvapāvuseti pāvusakāle kilinnāsuciṁ nirantaraṁ gūthaṭṭhānaṁ viya sucijātiko.",
  "atk-s0508a216:261_3": "Yasmā pana taṁ yathābhūtaṁ na jānāti, tasmā tattha nimuggo sīsaṁ na ukkhipatīti adhippāyo.",
  "atk-s0508a216:262_0": "Evaṁ therena sarīre dose vibhāvite sā gaṇikā lajjāvanatamukhā there gāravaṁ paccupaṭṭhapetvā",
  "atk-s0508a216:262_1": "‘‘evametaṁ mahāvīrā’’ti gāthaṁ vatvā theraṁ vanditvā aṭṭhāsi. Tattha ettha ceketi",
  "atk-s0508a216:262_2": "evaṁ pākaṭapaṭikkūlasabhāvepi etasmiṁ kāye ekacce sattā āsattibalavatāya visīdanti",
  "atk-s0508a216:262_3": "visādaṁ āpajjanti. Paṅkamhiva jaraggavo mahākaddamakucchiyaṁ sampatitadubbalabalibaddo",
  "atk-s0508a216:262_4": "viya byasanameva pāpuṇantīti attho.",
  "atk-s0508a216:263_0": "Puna taṁ thero mādise evarūpā paṭipatti niratthakā vighātāvahā evāti dassento ‘‘ākāsamhī’’tiādinā",
  "atk-s0508a216:263_1": "gāthādvayamāha. Tassattho – yo puggalo haliddiyā aññena vā raṅgajātena ākāsaṁ rañjituṁ",
  "atk-s0508a216:263_2": "maññeyya, tassa taṁ kammaṁ vighātudayaṁ cittavighātāvahameva siyā, yathā taṁ avisaye yogo.",
  "atk-s0508a216:264_0": "Tadākāsasamaṁ cittanti tayidaṁ mama cittaṁ ākāsasamaṁ katthaci alaggabhāvena ajjhattaṁ",
  "atk-s0508a216:264_1": "suṭṭhu samāhitaṁ, tasmā mā pāpacitte āsādīti kāmesu nimuggatāya lāmakacitte nihīnacitte",
  "atk-s0508a216:264_2": "mādise mā āsādehi. Aggikhandhaṁva pakkhimāti pakkhimā salabho aggikkhandhaṁ āsādento",
  "atk-s0508a216:264_3": "anatthameva pāpuṇāti, evaṁ sampadamidaṁ tuyhanti dasseti.",
  "atk-s0508a216:265": "Passa cittakatantiādikā satta gāthā tameva gaṇikaṁ disvā vipallattacittānaṁ bhikkhūnaṁ ovādadānavasena vuttā. Taṁ sutvā sā gaṇikā maṅkubhūtā āgatamaggeneva palātā.",
  "atk-s0508a216:266": "Tadāsītiādikā catasso gāthā āyasmato sāriputtattherassa parinibbānaṁ ārabbha vuttā. Tattha anekākārasampanneti anekehi sīlasaṁvarādippakārehi paripuṇṇe.",
  "atk-s0508a216:267_0": "Sukhumaṁ te paṭivijjhantīti te yogino atisukhumaṁ paṭivijjhanti nāma. Yathā kiṁ?",
  "atk-s0508a216:267_1": "Vālaggaṁ usunā yathā yathā satadhābhinnassa vālassa ekaṁ aṁsu aggaṁ rattandhakāratimisāya",
  "atk-s0508a216:267_2": "vijjullatobhāsena vijjhantā viyāti attho. Ke pana teti āha ‘‘ye pañcakkhandhe passanti,",
  "atk-s0508a216:267_3": "parato no ca attato’’ti. Tattha paratoti anattato. Tassa attaggāhapaṭikkhepadassanañhetaṁ.",
  "atk-s0508a216:267_4": "Tenāha ‘‘no ca attato’’ti. Etena anattato abhivuṭṭhitassa ariyamaggassa vasena dukkhasacce",
  "atk-s0508a216:267_5": "pariññābhisamayaṁ āha, tadavinābhāvato pana itaresampi abhisamayānaṁ suppaṭivijjhatā",
  "atk-s0508a216:267_6": "vuttā eva hotīti daṭṭhabbaṁ. Keci pana ‘‘anatthakārakato pare nāma pañcupādānakkhandhāti",
  "atk-s0508a216:267_7": "‘parato passantī’ti iminā visesato sabbopi sammadeva vutto’’ti vadanti. Paccabyādhiṁsūti paṭivijjhiṁsu.",
  "atk-s0508a216:268": "Sattiyāviya omaṭṭhoti paṭhamagāthā tissattheraṁ ārabbha vuttā, dutiyā vaḍḍhamānattheraṁ. Tā heṭṭhā vuttatthāva.",
  "atk-s0508a216:269": "Coditobhāvitattenāti gāthā pāsādakampanasuttantaṁ ārabbha vuttā. Tattha bhāvitattena sarīrantimadhārināti bhagavantaṁ sandhāya vadati.",
  "atk-s0508a216:270_0": "Nayidaṁ sithilamārabbhātiādikā dve gāthā hīnavīriyaṁ vedanāmakaṁ daharabhikkhuṁ ārabbha",
  "atk-s0508a216:270_1": "vuttā. Tattha sithilamārabbhāti sithilaṁ katvā vīriyaṁ akatvā. Appena thāmasāti appakena",
  "atk-s0508a216:270_2": "vīriyabalena nayidaṁ nibbānaṁ adhigantabbaṁ, mahanteneva pana catubbidhasammappadhānavīriyena pattabbanti attho.",
  "atk-s0508a216:271": "Vivaramanupabhantītiādikā dve gāthā attano vivekabhāvaṁ ārabbha vuttā. Tattha brahmunā abhivanditoti mahābrahmunā sadevakena lokena ca abhimukhena hutvā thomito namassito ca.",
  "atk-s0508a216:272_0": "Upasantaṁ uparatantiādikā pañca gāthā rājagahaṁ piṇḍāya pavisantaṁ mahākassapattheraṁ",
  "atk-s0508a216:272_1": "disvā ‘‘kāḷakaṇṇī mayā diṭṭhā’’ti oloketvā ṭhitaṁ sāriputtattherassa bhāgineyyaṁ",
  "atk-s0508a216:272_2": "micchādiṭṭhibrāhmaṇaṁ disvā tassa anukampāya ‘‘ayaṁ brāhmaṇo mā nassī’’ti ariyūpavādapaṭighātatthaṁ",
  "atk-s0508a216:272_3": "‘‘theraṁ vandāhī’’ti taṁ uyyojentena vuttā. Tattha jātisataṁ gaccheti jātīnaṁ sataṁ",
  "atk-s0508a216:272_4": "upagaccheyya. Sottiyoti sottiyajātiko. Vedasampannoti ñāṇasampanno. Etassāti therassa.",
  "atk-s0508a216:272_5": "Ayañhettha saṅkhepattho – yo puggalo uditoditā asambhinnā satabrāhmaṇajātiyo anupaṭipāṭiyā",
  "atk-s0508a216:272_6": "uppajjanavasena upagaccheyya, tattha ca brāhmaṇānaṁ vijjāsu nipphattiṁ gato tiṇṇaṁ",
  "atk-s0508a216:272_7": "vedānaṁ pāragū siyā brāhmaṇavattañca pūrento, tassetaṁ vijjādianuṭṭhānaṁ etassa mahākassapattherassa",
  "atk-s0508a216:272_8": "vandanāya vandanāmayapuññassa soḷasiṁ kalaṁ nāgghati, vandanāmayapuññameva tato mahantataranti.",
  "atk-s0508a216:273_0": "Aṭṭhavimokkhānīti rūpajjhānādike aṭṭha vimokkhe. Bhāvanāvasena hi laddhāni rūpajjhānāni",
  "atk-s0508a216:273_1": "paccanīkadhammehi suṭṭhu vimuttataṁ abhirativasena ārammaṇe nirāsaṅgañca pavattiṁ",
  "atk-s0508a216:273_2": "upādāya ‘‘vimokkhānī’’ti vuccanti. Nirodhasamāpatti pana paccanīkadhammehi vimuttattā",
  "atk-s0508a216:273_3": "eva. Idha pana jhānameva veditabbaṁ. Anulomaṁpaṭilomanti paṭhamajjhānato paṭṭhāya",
  "atk-s0508a216:273_4": "yāva nevasaññānāsaññāyatanā anulomaṁ, nevasaññānāsaññāyatanato paṭṭhāya yāva paṭhamajjhānā",
  "atk-s0508a216:273_5": "paṭilomaṁ. Purebhattanti bhattakiccato pureyeva. Aphassayīti anekākāravokārā samāpattiyo",
  "atk-s0508a216:273_6": "samāpajji. Tato piṇḍāya gacchatīti tato samāpattito vuṭṭhāya, tato vā samāpattisamāpajjitato",
  "atk-s0508a216:273_7": "pacchā idāni piṇḍāya gacchatīti tadahu pavattaṁ therassa paṭipattiṁ sandhāya vadati.",
  "atk-s0508a216:273_8": "Thero pana divase divase tatheva paṭipajjati.",
  "atk-s0508a216:274_0": "Tādisaṁbhikkhuṁ māsādīti yādisassa guṇā ekadesena vuttā, tādisaṁ tathārūpaṁ buddhānubuddhaṁ",
  "atk-s0508a216:274_1": "mahākhīṇāsavaṁ bhikkhuṁ mā āsādehi. Māttānaṁ khaṇi brāhmaṇāti āsādanena ca, brāhmaṇa,",
  "atk-s0508a216:274_2": "mā attānaṁ khaṇi, ariyūpavādena attano kusaladhammaṁ vā ummulehi. Abhippasādehi mananti",
  "atk-s0508a216:274_3": "‘‘sādhurūpo vata ayaṁ samaṇo’’ti attano cittaṁ pasādehi. Mā te vijaṭi matthakanti",
  "atk-s0508a216:274_4": "tava matthakaṁ tasmiṁ katena aparādhena sattadhā mā phali. Tasmā tassa paṭikāratthaṁ",
  "atk-s0508a216:274_5": "khippameva pañjaliko vandāti. Brāhmaṇo taṁ sutvā bhīto saṁviggo lomahaṭṭhajāto tāvadeva theraṁ khamāpesi.",
  "atk-s0508a216:275_0": "Neso passatītiādikā dve gāthā poṭṭhilaṁ nāma bhikkhuṁ sammā apaṭipajjantaṁ micchājīvakataṁ",
  "atk-s0508a216:275_1": "disvā codanāvasena vuttā. Tattha neso passati saddhammanti eso poṭṭhilo bhikkhu sataṁ",
  "atk-s0508a216:275_2": "buddhādīnaṁ dhammaṁ maggaphalanibbānaṁ na passati. Kasmā? Saṁsārena purakkhato saṁsārabandhanaavijjādinā",
  "atk-s0508a216:275_3": "purakkhato apāyesu nibbattanato adhogamaṁ heṭṭhāgāmiṁ māyāsāṭheyyānugatattā jimhapathaṁ",
  "atk-s0508a216:275_4": "micchāmaggabhāvato kummaggabhūtaṁ micchājīvaṁ anudhāvati anuparivattati.",
  "atk-s0508a216:276_0": "Kimīva mīḷhasallittoti gūthakimī viya mīḷhena samantato litto kilesāsucivimissite",
  "atk-s0508a216:276_1": "saṅkhāre adhimucchito ajjhāpanno. Pagāḷho lābhasakkāreti lābhe ca sakkāre ca taṇhāvasena",
  "atk-s0508a216:276_2": "pakārato gāḷho ogāḷho. Tuccho gacchati poṭṭhiloti adhisīlasikkhābhāvato tuccho asāro",
  "atk-s0508a216:276_3": "hutvā poṭṭhilo bhikkhu gacchati pavattati.",
  "atk-s0508a216:277_0": "Imañcapassātiādikā dve gāthā āyasmantaṁ sāriputtaṁ pasaṁsantena vuttā. Tattha imañca",
  "atk-s0508a216:277_1": "passāti āyasmantaṁ sāriputtattheraṁ disvā pasannamānaso attano cittaṁ ālapati. Sudassananti",
  "atk-s0508a216:277_2": "asekkhānaṁ sīlakkhandhānañceva pāripūriyā sāvakapāramīñāṇassa ca pāripūriyā sundaradassanaṁ.",
  "atk-s0508a216:277_3": "Vimuttaṁ ubhatobhāgeti ubhatobhāgato vimuttattā ubhatobhāgavimuttaṁ ubhatobhāgeti",
  "atk-s0508a216:277_4": "arūpasamāpattiyā rūpakāyato, maggena nāmakāyato, yathārahaṁ tehiyeva vikkhambhanasamucchedabhāgehi",
  "atk-s0508a216:277_5": "vimuttanti attho. Sabbaso rāgasallādīnaṁ abhāvena visallaṁ kāmādiyogānaṁ sammadeva",
  "atk-s0508a216:277_6": "khīṇattā khīṇasaṁyogaṁ suparisuddhassa vijjāttayassa adhigatattā tevijjaṁ maccurājassa",
  "atk-s0508a216:277_7": "bhañjitattā maccuhāyinaṁ passāti yojanā.",
  "atk-s0508a216:278_0": "Ete sambahulātiādikā gāthā āyasmatā sāriputtattherena mahāmoggallānattheraṁ pasaṁsantena",
  "atk-s0508a216:278_1": "vuttā. Tattha pūjito naradevenāti narehi ca devehi ca paramāya pūjāya pūjito. Uppanno",
  "atk-s0508a216:278_2": "maraṇābhibhūti loke uppanno hutvā maraṇaṁ abhibhavitvā ṭhito. Atha vā pūjito naradevena",
  "atk-s0508a216:278_3": "sammāsambuddhena kāraṇabhūtena ariyāya jātiyā uppanno. Sammāsambuddho hi paṭhamaṁ",
  "atk-s0508a216:278_4": "kammunā naro manusso hutvā pacchāpi ariyāya jātiyā uttamo devo devātidevo ahosi,",
  "atk-s0508a216:278_5": "tasmā ‘‘naradevo’’ti vuccati. Pūjito naradevena bhagavatā pasaṁsāvasena uppanno maraṇābhibhūte",
  "atk-s0508a216:278_6": "loke uppanno hutvā maraṇābhibhū maccuhāyī. Puṇḍarīkaṁva toyena udakena puṇḍarīkaṁ",
  "atk-s0508a216:278_7": "viya saṅkhāragate taṇhādiṭṭhilepena na upalimpati, katthacipi anissitoti attho.",
  "atk-s0508a216:279_0": "Yassāti yena. Muhutteti khaṇamatte kāle. Sahassadhāti sahassapakāro. Lokoti okāsaloko.",
  "atk-s0508a216:279_1": "Ayañhettha attho – yena mahiddhikena āyasmatā mahāmoggallānena sahassilokadhātu khaṇeneva",
  "atk-s0508a216:279_2": "sammadeva vidito, paccakkhato ñāto sabrahmakappo mahābrahmasadiso āvajjanādivasībhāvappattiyā",
  "atk-s0508a216:279_3": "iddhisampadāya cutūpapāte ca vasī. Kāle passatīti tadanurūpe kāle dibbena cakkhunā devatā passatīti.",
  "atk-s0508a216:280_0": "Sāriputtovātiādikā gāthā āyasmatā mahāmoggallānena attano guṇe pakāsentena vuttā.",
  "atk-s0508a216:280_1": "Tattha sāriputtovāti gāthāya ayaṁ saṅkhepattho – paññāya paññāsampadāya, sīlena sīlasampattiyā,",
  "atk-s0508a216:280_2": "upasamena kilesavūpasamena, yo bhikkhu pāraṅgato pāraṁ pariyantaṁ ukkaṁsaṁ gato so",
  "atk-s0508a216:280_3": "sāriputto sāvakehi paññādīhi guṇehi paramukkaṁsagato. Paññāya sīlena hi paramukkaṁsagato.",
  "atk-s0508a216:280_4": "Etāvaparamo siyā etaparamo eva, natthi tato uttarīti. Imaṁ pana thero yathā sāriputto",
  "atk-s0508a216:280_5": "paññāya uttamo, tathā ahaṁ samādhinā uttamoti dīpetuṁ avoca. Tenevāha ‘‘koṭisatasahassassā’’tiādi.",
  "atk-s0508a216:281_0": "Tattha khaṇena nimmineti khaṇeneva koṭisatasahassaattabhāvaṁ nimmineyya nimmituṁ",
  "atk-s0508a216:281_1": "samattho. Tassa nimminane na mayhaṁ bhāro atthi. Vikubbanāsu kusalo, vasībhūtomhi",
  "atk-s0508a216:281_2": "iddhiyāti na kevalaṁ manomayavikubbanāsu eva, sabbāyapi iddhiyā vasībhāvappatto amhi.",
  "atk-s0508a216:282_0": "Samādhivijjāvasipāramīgatoti savitakkasavicārādisamādhīsu ceva pubbenivāsañāṇādivijjāsu",
  "atk-s0508a216:282_1": "ca vasībhāvena pāramiṁ koṭiṁ patto asi. Tassa taṇhānissayādirahitassa satthu sāsane",
  "atk-s0508a216:282_2": "yathāvuttehi guṇehi ukkaṁsagato. Dhitisampannatāya dhīro, moggallānagotto moggallāno,",
  "atk-s0508a216:282_3": "suṭṭhu ṭhapitaindriyatāya samāhitindriyo, yathā hatthināgo pūtilatābandhanaṁ sukheneva",
  "atk-s0508a216:282_4": "chindati, evaṁ sakalaṁ kilesabandhanaṁ samucchindi evāti.",
  "atk-s0508a216:283_0": "Kīdisonirayo āsītiādayo gāthā koṭṭhaṁ anupavisitvā nikkhamitvā ṭhitamāraṁ tajjentena",
  "atk-s0508a216:283_1": "therena vuttā. Tattha kīdisoti kiṁpakāro. Yattha dussīti yasmiṁ niraye ‘‘dussī’’ti",
  "atk-s0508a216:283_2": "evaṁnāmo māro. Apaccathāti nirayagginā apacci. Vidhuraṁ sāvakanti vidhuraṁ nāma kakusandhassa",
  "atk-s0508a216:283_3": "bhagavato aggasāvakaṁ. Āsajjāti ghaṭṭayitvā bādhitvā. Kakusandhañca brāhmaṇanti kakusandhañca",
  "atk-s0508a216:283_4": "sammāsambuddhaṁ āsajjāti attho. Bhagavantaṁ uddissa kumāraṁ āvisitvā mārena khittā",
  "atk-s0508a216:283_5": "sakkharā therassa sīse pati.",
  "atk-s0508a216:284_0": "Sataṁ āsi ayosaṅkūti tasmiṁ kira niraye upapannānaṁ tigāvuto attabhāvo hoti, dussīmārassāpi",
  "atk-s0508a216:284_1": "tādisova ahosi. Atha nirayapālā tālakkhandhappamāṇānaṁ ayosūlānaṁ ādittānaṁ sampajjalitānaṁ",
  "atk-s0508a216:284_2": "sajotibhūtānaṁ satameva gahetvā ‘‘imasmiṁva te ṭhāne ṭhitena hadayena cintetvā pāpaṁ",
  "atk-s0508a216:284_3": "kata’’nti sudhādoṇiyaṁ sudhaṁ koṭṭentā viya hadayamajjhaṁ koṭṭetvā paṇṇāsa janā pādābhimukhā,",
  "atk-s0508a216:284_4": "paṇṇāsa janā sīsābhimukhā koṭṭentā gacchanti, evaṁ gacchantā ca pañcahi vassasatehi",
  "atk-s0508a216:284_5": "ubho ante patvā puna nivattamānā pañcahi vassasatehi hadayamajjhaṁ upagacchanti,",
  "atk-s0508a216:284_6": "taṁ sandhāya vuttaṁ ‘‘sataṁ āsi ayosaṅkū’’ti. Sabbe paccattavedanāti sayameva pāṭiyekkavedanājanakā.",
  "atk-s0508a216:284_7": "Sā kira vedanā mahānirayavedanāto dukkhatarā hoti, yathā hi sinehapānasattāhato parihārasattāhaṁ",
  "atk-s0508a216:284_8": "dukkhataraṁ, evaṁ mahānirayadukkhato ussade vuṭṭhānavedanā dukkhatarā. Īdiso nirayo",
  "atk-s0508a216:284_9": "āsīti imasmiṁ ṭhāne devadūtasuttena (a. ni. 3.36; ma. ni. 3.261) nirayo dīpetabbo.",
  "atk-s0508a216:285_0": "Yo etamabhijānātīti yo mahābhiñño etaṁ kammaphalañca hatthatale ṭhapitaāmalakaṁ viya",
  "atk-s0508a216:285_1": "abhimukhaṁ katvā paccakkhato jānāti. Bhikkhu buddhassa sāvakoti bhinnakileso bhikkhu",
  "atk-s0508a216:285_2": "sammāsambuddhassa sāvako. Kaṇha, dukkhaṁ nigacchasīti ekantakāḷakehi pāpadhammehi",
  "atk-s0508a216:285_3": "samannāgatattā, kaṇha māra, dukkhaṁ vindissasi.",
  "atk-s0508a216:286_0": "Majjhesarasminti mahāsamuddassa majjhe kira udakaṁ vatthuṁ katvā nibbattavimānāni",
  "atk-s0508a216:286_1": "kappaṭṭhitikāni honti. Tenāha ‘‘vimānā kappaṭhāyino’’ti. Tesaṁ veḷuriyassa viya vaṇṇo",
  "atk-s0508a216:286_2": "hoti, pabbatamatthake jalitanaḷaggikhandho viya ca etesaṁ acciyo jotanti, tena te",
  "atk-s0508a216:286_3": "ativiya pabhassarā pabhāsampannā honti. Tenāha ‘‘veḷuriyavaṇṇā rucirā, accimanto",
  "atk-s0508a216:286_4": "pabhassarā’’ti. Puthunānattavaṇṇiyoti nīlādivasena nānattavaṇṇā bahū accharā tattha",
  "atk-s0508a216:286_5": "tesu vimānesu naccanti.",
  "atk-s0508a216:287": "Yo etamabhijānātīti yo etaṁ vimānaṁ vatthuṁ paccakkhaṁ katvā jānāti. Ayañhi attho vimānapetavatthūhi dīpetabbo.",
  "atk-s0508a216:288_0": "Buddhena coditoti sammāsambuddhena codito uyyojito. Bhikkhusaṅghassa pekkhatoti mahato",
  "atk-s0508a216:288_1": "bhikkhusaṅghassa passantassa. Migāramātupāsādaṁ pādaṅguṭṭhena kampayīti (ma. ni.",
  "atk-s0508a216:288_2": "1.513) pubbārāme visākhāya mahāupāsikāya kāritaṁ sahassagabbhapaṭimaṇḍitaṁ mahāpāsādaṁ",
  "atk-s0508a216:288_3": "attano pādaṅguṭṭhena kampesiṁ. Ekasmiñhi samaye pubbārāme yathāvuttapāsāde bhagavati",
  "atk-s0508a216:288_4": "viharante sambahulā navakatarā bhikkhū uparipāsāde nisinnā satthārampi acintetvā",
  "atk-s0508a216:288_5": "tiracchānakathaṁ kathetumāraddhā, taṁ sutvā bhagavā te saṁvejetvā attano dhammadesanāya",
  "atk-s0508a216:288_6": "bhājanabhūte kātukāmo āyasmantaṁ mahāmoggallānattheraṁ āmantesi – ‘‘passasi tvaṁ,",
  "atk-s0508a216:288_7": "moggallāna, nave bhikkhū tiracchānakathamanuyutte’’ti. Taṁ sutvā thero satthu ajjhāsayaṁ",
  "atk-s0508a216:288_8": "ñatvā abhiññāpādakaṁ āpokasiṇārammaṇaṁ catutthajjhānaṁ samāpajjitvā vuṭṭhāya ‘‘pāsādassa",
  "atk-s0508a216:288_9": "patiṭṭhitokāsaṁ udakaṁ hotū’’ti adhiṭṭhāya pāsādamatthake thūpikaṁ pādaṅguṭṭhena",
  "atk-s0508a216:288_10": "pahari, pāsādo onamitvā ekena passena aṭṭhāsi. Punapi pahari, aparena passena aṭṭhāsi.",
  "atk-s0508a216:288_11": "Te bhikkhū bhītā saṁviggā pāsādassa patanabhayena tato nikkhamitvā bhagavato samīpe",
  "atk-s0508a216:288_12": "aṭṭhaṁsu. Satthā tesaṁ ajjhāsayaṁ oloketvā dhammaṁ deseti. Taṁ sutvā tesu keci sotāpattiphale",
  "atk-s0508a216:288_13": "patiṭṭhahiṁsu, keci sakadāgāmiphale, keci anāgāmiphale, keci arahattaphale patiṭṭhahiṁsu.",
  "atk-s0508a216:288_14": "Svāyamattho pāsādakampanasuttena dīpetabbo.",
  "atk-s0508a216:289_0": "Vejayantapāsādanti so vejayantapāsādo tāvatiṁsabhavane yojanasahassubbedho anekasahassaniyyūhakūṭāgārapaṭimaṇḍito",
  "atk-s0508a216:289_1": "devāsurasaṅgāme asure jinitvā sakke devānaminde nagaramajjhe ṭhite uṭṭhito vijayantena",
  "atk-s0508a216:289_2": "nibbattattā ‘‘vejayanto’’ti laddhanāmo pāsādo, taṁ sandhāyāha ‘‘vejayantapāsāda’’nti.",
  "atk-s0508a216:289_3": "Tampi hi ayaṁ thero pādaṅguṭṭhena kampesi. Ekasmiñhi samaye bhagavantaṁ pubbārāme",
  "atk-s0508a216:289_4": "viharantaṁ sakko devarājā upasaṅkamitvā taṇhāsaṅkhayavimuttiṁ pucchi. Tassa bhagavā",
  "atk-s0508a216:289_5": "vissajjeti. So taṁ sutvā attamano pamudito abhivādetvā padakkhiṇaṁ katvā attano devalokameva",
  "atk-s0508a216:289_6": "gato. Athāyasmā mahāmoggallāno evaṁ cintesi – ‘‘ayaṁ sakko bhagavantaṁ upasaṅkamitvā",
  "atk-s0508a216:289_7": "evarūpaṁ gambhīraṁ nibbānapaṭisaṁyuttaṁ pañhaṁ pucchi, bhagavatā ca pañho vissajjito,",
  "atk-s0508a216:289_8": "kinnu kho jānitvā gato, udāhu ajānitvā? Yaṁnūnāhaṁ devalokaṁ gantvā tamatthaṁ jāneyya’’nti.",
  "atk-s0508a216:289_9": "So tāvadeva tāvatiṁsabhavanaṁ gantvā sakkaṁ devānamindaṁ tamatthaṁ pucchi. Sakko",
  "atk-s0508a216:289_10": "dibbasampattiyā pamatto hutvā vikkhepaṁ akāsi. Thero tassa saṁvegajananatthaṁ vejayantapāsādaṁ",
  "atk-s0508a216:289_11": "pādaṅguṭṭhena kampesi. Tena vuttaṁ –",
  "atk-s0508a216:290": "‘‘Yo vejayantapāsādaṁ, pādaṅguṭṭhena kampayi;",
  "atk-s0508a216:291": "Iddhibalenupatthaddho, saṁvejesi ca devatā’’ti. (ma. ni. 1.513)",
  "atk-s0508a216:292": "Ayaṁ panattho cūḷataṇhāsaṅkhayavimuttisuttena (ma. ni. 1.390 ādayo) dīpetabbo. Kampitākāro heṭṭhā vuttoyeva.",
  "atk-s0508a216:293_0": "Sakkaṁ so paripucchatīti yathāvuttameva therassa taṇhāsaṅkhayavimuttipucchaṁ sandhāya",
  "atk-s0508a216:293_1": "vuttaṁ. Tenāha ‘‘api, āvuso, jānāsi, taṇhakkhayavimuttiyo’’ti. Tassa sakko viyākāsīti",
  "atk-s0508a216:293_2": "idaṁ therena pāsādakampane kate saṁviggahadayena pamādaṁ pahāya yoniso manasi karitvā",
  "atk-s0508a216:293_3": "pañhassa byākatabhāvaṁ sandhāya vuttaṁ. Satthārā desitaniyāmeneva hi so tadā kathesi.",
  "atk-s0508a216:293_4": "Tenāha ‘‘pañhaṁ puṭṭho yathātatha’’nti. Tattha sakkaṁ so paripucchatīti sakkaṁ devarājaṁ",
  "atk-s0508a216:293_5": "so moggallānatthero satthārā desitāya taṇhāsaṅkhayavimuttiyā sammadeva gahitabhāvaṁ",
  "atk-s0508a216:293_6": "pucchi. Atītatthe hi idaṁ vattamānavacanaṁ. Api, āvuso, jānāsīti, āvuso, api jānāsi,",
  "atk-s0508a216:293_7": "kiṁ jānāsi? Taṇhakkhayavimuttiyoti yathā taṇhāsaṅkhayavimuttiyo satthārā tuyhaṁ desitā,",
  "atk-s0508a216:293_8": "tathā kiṁ jānāsīti pucchi. Taṇhakkhayavimuttiyoti vā taṇhāsaṅkhayavimuttisuttassa desanaṁ pucchati.",
  "atk-s0508a216:294_0": "Brahmānanti mahābrahmānaṁ. Sudhammāyaṁ ṭhito sabhanti sudhammāya sabhāya. Ayaṁ pana",
  "atk-s0508a216:294_1": "brahmaloke sudhammasabhāva, na tāvatiṁsabhavane, sudhammasabhāvirahito devaloko nāma",
  "atk-s0508a216:294_2": "natthi. Ajjāpi tyāvuso, sā diṭṭhi, yā te diṭṭhi pure ahūti imaṁ brahmalokaṁ upagantuṁ",
  "atk-s0508a216:294_3": "samattho natthi koci samaṇo vā brāhmaṇo vā, satthu idhāgamanato pubbe yā tuyhaṁ diṭṭhi",
  "atk-s0508a216:294_4": "ahosi, kiṁ ajjāpi idānipi sā diṭṭhi na vigatāti? Passasi vītivattantaṁ, brahmaloke",
  "atk-s0508a216:294_5": "pabhassaranti brahmaloke vītipatantaṁ mahākappinamahākassapādīhi sāvakehi parivāritassa",
  "atk-s0508a216:294_6": "tejodhātuṁ samāpajjitvā nisinnassa sasāvakassa bhagavato obhāsaṁ passasīti attho.",
  "atk-s0508a216:294_7": "Ekasmiñhi samaye bhagavā brahmaloke sudhammāya sabhāya sannipatitvā sannisinnassa",
  "atk-s0508a216:294_8": "– ‘‘atthi nu kho koci samaṇo vā brāhmaṇo vā evaṁmahiddhiko, yo idha āgantuṁ sakkuṇeyyā’’ti",
  "atk-s0508a216:294_9": "cintentassa brahmuno cittamaññāya tattha gantvā brahmuno matthake ākāse nisinno tejodhātuṁ",
  "atk-s0508a216:294_10": "samāpajjitvā obhāsaṁ muñcanto mahāmoggallānādīnaṁ āgamanaṁ cintesi. Saha cintanena",
  "atk-s0508a216:294_11": "tepi tattha gantvā satthāraṁ vanditvā satthu ajjhāsayaṁ ñatvā tejodhātuṁ samāpajjitvā",
  "atk-s0508a216:294_12": "paccekadisāsu nisīditvā obhāsaṁ vissajjitvā sakalabrahmaloko ekobhāso ahosi. Satthā",
  "atk-s0508a216:294_13": "brahmuno kallacittataṁ ñatvā catusaccapakāsanaṁ dhammaṁ desesi. Desanāpariyosāne",
  "atk-s0508a216:294_14": "anekāni brahmasahassāni maggaphalesu patiṭṭhahiṁsu, taṁ sandhāya codento ‘‘ajjāpi",
  "atk-s0508a216:294_15": "tyāvuso, sā diṭṭhī’’ti gāthamāha. Ayaṁ panattho bakabrahmasuttena dīpetabbo. Vuttañhetaṁ (saṁ. ni. 1.176) –",
  "atk-s0508a216:295_0": "‘‘Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena",
  "atk-s0508a216:295_1": "kho pana samayena aññatarassa brahmuno evarūpaṁ pāpakaṁ diṭṭhigataṁ uppannaṁ hoti",
  "atk-s0508a216:295_2": "– ‘natthi so samaṇo vā brāhmaṇo vā, yo idha āgaccheyyā’ti. Atha kho bhagavā tassa",
  "atk-s0508a216:295_3": "brahmuno cetasā cetoparivitakkamaññāya seyyathāpi nāma balavā puriso samiñjitaṁ vā",
  "atk-s0508a216:295_4": "bāhaṁ pasāreyya, pasāritaṁ vā bāhaṁ samiñjeyya, evameva jetavane antarahito tasmiṁ",
  "atk-s0508a216:295_5": "brahmaloke pāturahosi. Atha kho bhagavā tassa brahmuno upari vehāsaṁ pallaṅkena nisīdi",
  "atk-s0508a216:295_6": "tejodhātuṁ samāpajjitvā.",
  "atk-s0508a216:296_0": "‘‘Atha kho āyasmato mahāmoggallānassa etadahosi – ‘kahaṁ nu kho bhagavā etarahi viharatī’ti?",
  "atk-s0508a216:296_1": "Addasā kho āyasmā mahāmoggallāno bhagavantaṁ dibbena cakkhunā visuddhena atikkantamānusakena",
  "atk-s0508a216:296_2": "tassa brahmuno uparivehāsaṁ pallaṅkena nisinnaṁ tejodhātuṁ samāpannaṁ. Disvāna seyyathāpi",
  "atk-s0508a216:296_3": "nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya,",
  "atk-s0508a216:296_4": "evameva jetavane antarahito tasmiṁ brahmaloke pāturahosi. Atha kho āyasmā mahāmoggallāno",
  "atk-s0508a216:296_5": "puratthimaṁ disaṁ nissāya tassa brahmuno uparivehāsaṁ pallaṅkena nisīdi tejodhātuṁ",
  "atk-s0508a216:296_6": "samāpajjitvā nīcataraṁ bhagavato.",
  "atk-s0508a216:297_0": "‘‘Atha kho āyasmato mahākassapassa etadahosi – ‘kahaṁ nu kho bhagavā etarahi viharatī’ti?",
  "atk-s0508a216:297_1": "Addasā kho āyasmā mahākassapo bhagavantaṁ dibbena cakkhunā visuddhena atikkantamānusakena",
  "atk-s0508a216:297_2": "tassa brahmuno uparivehāsaṁ pallaṅkena nisinnaṁ tejodhātuṁ samāpannaṁ. Disvāna seyyathāpi",
  "atk-s0508a216:297_3": "nāma balavā puriso…pe… evameva jetavane antarahito tasmiṁ brahmaloke pāturahosi.",
  "atk-s0508a216:297_4": "Atha kho āyasmā mahākassapo dakkhiṇaṁ disaṁ nissāya tassa brahmuno uparivehāsaṁ pallaṅkena",
  "atk-s0508a216:297_5": "nisīdi tejodhātuṁ samāpajjitvā nīcataraṁ bhagavato.",
  "atk-s0508a216:298_0": "‘‘Atha kho āyasmato mahākappinassa etadahosi – ‘kahaṁ nu kho bhagavā etarahi viharatī’ti?",
  "atk-s0508a216:298_1": "Addasā kho āyasmā mahākappino bhagavantaṁ dibbena cakkhunā visuddhena atikkantamānusakena",
  "atk-s0508a216:298_2": "tassa brahmuno uparivehāsaṁ pallaṅkena nisinnaṁ tejodhātuṁ samāpannaṁ. Disvāna seyyathāpi",
  "atk-s0508a216:298_3": "nāma balavā puriso…pe… evameva jetavane antarahito tasmiṁ brahmaloke pāturahosi.",
  "atk-s0508a216:298_4": "Atha kho āyasmā mahākappino pacchimaṁ disaṁ nissāya tassa brahmuno. Uparivehāsaṁ",
  "atk-s0508a216:298_5": "pallaṅkena nisīdi tejodhātuṁ samāpajjitvā nīcataraṁ bhagavato.",
  "atk-s0508a216:299_0": "‘‘Atha kho āyasmato anuruddhassa etadahosi – ‘kahaṁ nu kho bhagavā etarahi viharatī’ti?",
  "atk-s0508a216:299_1": "Addasā kho āyasmā anuruddho bhagavantaṁ dibbena cakkhunā visuddhena atikkantamānusakena",
  "atk-s0508a216:299_2": "tassa brahmuno uparivehāsaṁ pallaṅkena nisinnaṁ tejodhātuṁ samāpannaṁ. Disvāna seyyathāpi",
  "atk-s0508a216:299_3": "nāma balavā puriso…pe… evameva jetavane antarahito tasmiṁ brahmaloke pāturahosi .",
  "atk-s0508a216:299_4": "Atha kho āyasmā anuruddho uttaraṁ disaṁ nissāya tassa brahmuno uparivehāsaṁ pallaṅkena",
  "atk-s0508a216:299_5": "nisīdi tejodhātuṁ samāpajjitvā nīcataraṁ bhagavato. Atha kho āyasmā mahāmoggallāno",
  "atk-s0508a216:299_6": "taṁ brahmānaṁ gāthāya ajjhabhāsi –",
  "atk-s0508a216:300": "‘‘Ajjāpi te āvuso sā diṭṭhi, yā te diṭṭhi pure ahu;",
  "atk-s0508a216:301": "Passasi vītivattantaṁ, brahmaloke pabhassaranti.",
  "atk-s0508a216:302": "‘‘Na me mārisa sā diṭṭhi, yā me diṭṭhi pure ahu;",
  "atk-s0508a216:303": "Passāmi vītivattantaṁ, brahmaloke pabhassaraṁ;",
  "atk-s0508a216:304": "Svāhaṁ ajja kathaṁ vajjaṁ, ahaṁ niccomhi sassato’’ti.",
  "atk-s0508a216:305_0": "‘‘Atha kho bhagavā taṁ brahmānaṁ saṁvejetvā seyyathāpi nāma balavā puriso…pe… evameva",
  "atk-s0508a216:305_1": "tasmiṁ brahmaloke antarahito jetavane pāturahosi. Atha kho so brahmā aññataraṁ brahmapārisajjaṁ",
  "atk-s0508a216:305_2": "āmantesi – ‘ehi tvaṁ, mārisa, yenāyasmā mahāmoggallāno tenupasaṅkama, upasaṅkamitvā",
  "atk-s0508a216:305_3": "āyasmantaṁ mahāmoggallānaṁ evaṁ vadehi ‘atthi nu kho mārisa moggallāna, aññepi tassa",
  "atk-s0508a216:305_4": "bhagavato sāvakā evaṁmahiddhikā evaṁmahānubhāvā seyyathāpi bhavaṁ moggallāno, kassapo,",
  "atk-s0508a216:305_5": "kappino, anuruddho’’’ti. ‘‘Evaṁ, mārisā’’ti kho so brahmapārisajjo tassa brahmuno",
  "atk-s0508a216:305_6": "paṭissutvā yenāyasmā mahāmoggallāno tenupasaṅkami, upasaṅkamitvā āyasmantaṁ mahāmoggallānaṁ",
  "atk-s0508a216:305_7": "etadavoca – ‘‘atthi nu kho, mārisa moggallāna, aññepi tassa bhagavato sāvakā evaṁmahiddhikā",
  "atk-s0508a216:305_8": "evaṁmahānubhāvā seyyathāpi bhavaṁ moggallāno, kassapo, kappino, anuruddho’’ti. Atha",
  "atk-s0508a216:305_9": "kho āyasmā mahāmoggallāno taṁ brahmapārisajjaṁ gāthāya ajjhabhāsi –",
  "atk-s0508a216:306": "‘‘Tevijjā iddhipattā ca, cetopariyāyakovidā;",
  "atk-s0508a216:307": "Khīṇāsavā arahanto, bahū buddhassa sāvakā’’ti.",
  "atk-s0508a216:308_0": "‘‘Atha kho so brahmapārisajjo āyasmato mahāmoggallānassa bhāsitaṁ abhinanditvā anumoditvā",
  "atk-s0508a216:308_1": "yena so brahmā tenupasaṅkami, upasaṅkamitvā taṁ brahmānaṁ etadavoca – āyasmā, mārisa",
  "atk-s0508a216:308_2": "mahāmoggallāno evamāha –",
  "atk-s0508a216:309": "‘‘Tevijjā iddhipattā ca, cetopariyāyakovidā;",
  "atk-s0508a216:310": "Khīṇāsavā arahanto, bahū buddhassa sāvakā’’ti.",
  "atk-s0508a216:311": "‘‘Idamavoca so brahmapārisajjo. Attamano ca so brahmā tassa brahmapārisajjassa bhāsitaṁ abhinandī’’ti.",
  "atk-s0508a216:312": "Idaṁ sandhāya vuttaṁ ‘‘ayaṁ panattho bakabrahmasuttena dīpetabbo’’ti.",
  "atk-s0508a216:313_0": "Mahāneruno kūṭanti kūṭasīsena sakalameva sinerupabbatarājaṁ vadati. Vimokkhena aphassayīti",
  "atk-s0508a216:313_1": "jhānavimokkhanissayena abhiññāṇena phassayīti adhippāyo. Vananti jambudīpaṁ. So hi",
  "atk-s0508a216:313_2": "vanabahulatāya ‘‘vana’’nti vutto. Tenāha ‘‘jambusaṇḍassa issaro’’ti. Pubbavidehānanti",
  "atk-s0508a216:313_3": "pubbavidehaṭṭhānaṁ, pubbavidehanti attho. Ye ca bhūmisayā narāti bhūmisayā narā nāma",
  "atk-s0508a216:313_4": "aparagoyānakā ca uttarakurukā ca manussā. Te hi gehābhāvato ‘‘bhūmisayā’’ti vuttā.",
  "atk-s0508a216:313_5": "Tepi sabbe aphassayīti sambandho. Ayaṁ panattho nandopanandadamanena (visuddhi. 2.396",
  "atk-s0508a216:313_6": "nandopanandanāgadamanakathā) dīpetabbo –",
  "atk-s0508a216:314_0": "‘‘Ekasmiṁ kira samaye anāthapiṇḍiko gahapati bhagavato dhammadesanaṁ sutvā ‘sve,",
  "atk-s0508a216:314_1": "bhante, pañcahi bhikkhusatehi saddhiṁ mayhaṁ gehe bhikkhaṁ gaṇhathā’ti nimantetvā",
  "atk-s0508a216:314_2": "pakkāmi. Taṁdivasañca bhagavato paccūsasamaye dasasahassilokadhātuṁ olokentassa nandopanando",
  "atk-s0508a216:314_3": "nāma nāgarājā ñāṇamukhe āpāthaṁ āgacchi. Bhagavā ‘ayaṁ nāgarājā mayhaṁ ñāṇamukhe",
  "atk-s0508a216:314_4": "āpāthaṁ āgacchati, kiṁ nu kho bhavissatī’ti āvajjento saraṇagamanassa upanissayaṁ",
  "atk-s0508a216:314_5": "disvā ‘ayaṁ micchādiṭṭhiko tīsu ratanesu appasanno, ko nu kho imaṁ micchādiṭṭhito",
  "atk-s0508a216:314_6": "vimoceyyā’ti āvajjento mahāmoggallānattheraṁ addasa.",
  "atk-s0508a216:315_0": "‘‘Tato pabhātāya rattiyā sarīrapaṭijagganaṁ katvā āyasmantaṁ ānandaṁ āmantesi – ‘ānanda,",
  "atk-s0508a216:315_1": "pañcannaṁ bhikkhusatānaṁ ārocehi tathāgato devacārikaṁ gacchatī’ti. Taṁdivasañca",
  "atk-s0508a216:315_2": "nandopanandassa āpānabhūmiṁ sajjayiṁsu. So dibbaratanapallaṅke dibbena setacchattena",
  "atk-s0508a216:315_3": "dhāriyamāno tividhanāṭakehi ceva nāgaparisāya ca parivuto dibbabhājanesu upaṭṭhāpitaṁ",
  "atk-s0508a216:315_4": "annapānavidhiṁ olokayamāno nisinno hoti. Atha kho bhagavā yathā nāgarājā passati,",
  "atk-s0508a216:315_5": "tathā katvā tassa vimānamatthakeneva pañcahi bhikkhusatehi saddhiṁ tāvatiṁsadevalokābhimukho pāyāsi.",
  "atk-s0508a216:316_0": "‘‘Tena kho pana samayena nandopanandassa nāgarājassa evarūpaṁ pāpakaṁ diṭṭhigataṁ",
  "atk-s0508a216:316_1": "uppannaṁ hoti – ‘ime hi nāma muṇḍakā samaṇakā amhākaṁ uparibhavanena devānaṁ tāvatiṁsānaṁ",
  "atk-s0508a216:316_2": "bhavanaṁ pavisantipi nikkhamantipi, na idāni ito paṭṭhāya imesaṁ amhākaṁ matthake",
  "atk-s0508a216:316_3": "pādapaṁsuṁ okirantānaṁ gantuṁ dassāmī’ti uṭṭhāya sinerupādaṁ gantvā taṁ attabhāvaṁ",
  "atk-s0508a216:316_4": "vijahitvā sineruṁ sattakkhattuṁ bhogehi parikkhipitvā upari phaṇaṁ katvā tāvatiṁsabhavanaṁ",
  "atk-s0508a216:316_5": "avakujjena phaṇena paṭiggahetvā adassanaṁ gamesi.",
  "atk-s0508a216:317_0": "‘‘Atha kho āyasmā raṭṭhapālo bhagavantaṁ etadavoca – ‘pubbe, bhante, imasmiṁ padese",
  "atk-s0508a216:317_1": "ṭhito sineruṁ passāmi, sineruparibhaṇḍaṁ passāmi, tāvatiṁsaṁ passāmi, vejayantaṁ",
  "atk-s0508a216:317_2": "passāmi, vejayantassa pāsādassa upari dhajaṁ passāmi. Ko nu kho, bhante, hetu ko",
  "atk-s0508a216:317_3": "paccayo, yaṁ etarahi neva sineruṁ passāmi…pe… na vejayantassa pāsādassa upari dhajaṁ",
  "atk-s0508a216:317_4": "passāmī’ti? Ayaṁ, raṭṭhapāla, nandopanando nāma nāgarājā tumhākaṁ kupito sineruṁ",
  "atk-s0508a216:317_5": "sattakkhattuṁ bhogehi parikkhipitvā upari phaṇena paṭicchādetvā andhakāraṁ katvā",
  "atk-s0508a216:317_6": "ṭhitoti. ‘Damemi naṁ, bhante’ti. Na bhagavā naṁ anujāni. Atha kho āyasmā bhaddiyo",
  "atk-s0508a216:317_7": "āyasmā rāhuloti anukkamena sabbepi bhikkhū uṭṭhahiṁsu. Na bhagavā anujāni.",
  "atk-s0508a216:318_0": "‘‘Avasāne mahāmoggallānatthero ‘ahaṁ, bhante, damemi na’nti āha. ‘Damehi, moggallānā’ti",
  "atk-s0508a216:318_1": "bhagavā anujāni. Thero attabhāvaṁ vijahitvā mahantaṁ nāgarājavaṇṇaṁ abhinimminitvā",
  "atk-s0508a216:318_2": "nandopanandaṁ cuddasakkhattuṁ bhogehi parikkhipitvā tassa phaṇassa matthake attano",
  "atk-s0508a216:318_3": "phaṇaṁ ṭhapetvā sinerunā saddhiṁ abhinippīḷesi. Nāgarājā dhūmāyi. Thero ‘na tuyhaṁyeva",
  "atk-s0508a216:318_4": "sarīre dhūmo atthi, mayhampi atthī’ti dhūmāyi. Nāgarājassa dhūmo theraṁ na bādhati.",
  "atk-s0508a216:318_5": "Therassa pana dhūmo nāgarājaṁ bādhati. Tato nāgarājā pajjali. Theropi ‘na tuyhaṁyeva",
  "atk-s0508a216:318_6": "sarīre aggi atthi, mayhampi atthī’ti pajjali. Nāgarājassa tejo theraṁ na bādhati,",
  "atk-s0508a216:318_7": "therassa pana tejo nāgarājaṁ bādhati. Nāgarājā ‘ayaṁ maṁ sinerunā abhinippīḷetvā",
  "atk-s0508a216:318_8": "dhūmāyati ceva pajjalati cā’ti cintetvā, ‘bho, tuvaṁ kosī’ti paṭipucchi. Ahaṁ kho,",
  "atk-s0508a216:318_9": "nanda, moggallānoti. Bhante, attano bhikkhubhāvena tiṭṭhāhī’’ti.",
  "atk-s0508a216:319_0": "‘‘Thero taṁ attabhāvaṁ vijahitvā tassa dakkhiṇakaṇṇasotena pavisitvā vāmakaṇṇasotena",
  "atk-s0508a216:319_1": "nikkhami, vāmakaṇṇasotena pavisitvā dakkhiṇakaṇṇasotena nikkhami. Tathā dakkhiṇanāsasotena",
  "atk-s0508a216:319_2": "pavisitvā vāmanāsasotena nikkhami, vāmanāsasotena pavisitvā dakkhiṇanāsasotena nikkhami.",
  "atk-s0508a216:319_3": "Tato nāgarājā mukhaṁ vivari. Thero mukhena pavisitvā antokucchiyaṁ pācīnena ca pacchimena",
  "atk-s0508a216:319_4": "ca caṅkamati. Bhagavā ‘moggallāna, manasi karohi mahiddhiko nāgo’ti āha. Thero ‘mayhaṁ",
  "atk-s0508a216:319_5": "kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā",
  "atk-s0508a216:319_6": "susamāraddhā, tiṭṭhatu, bhante, nandopanando, ahaṁ nandopanandasadisānaṁ nāgarājānaṁ",
  "atk-s0508a216:319_7": "satampi sahassampi satasahassampi dameyya’nti āha.",
  "atk-s0508a216:320_0": "‘‘Nāgarājā cintesi – ‘pavisanto tāva me na diṭṭho, nikkhamanakāle dāni naṁ dāṭhāntare",
  "atk-s0508a216:320_1": "pakkhipitvā saṅkhādissāmī’ti cintetvā ‘nikkhamatha, bhante, mā maṁ antokucchiyaṁ",
  "atk-s0508a216:320_2": "aparāparaṁ caṅkamanto bādhayitthā’ti āha. Thero nikkhamitvā bahi aṭṭhāsi. Nāgarājā",
  "atk-s0508a216:320_3": "‘ayaṁ so’ti disvā nāsavātaṁ vissajji. Thero catutthajjhānaṁ samāpajji, lomakūpampissa",
  "atk-s0508a216:320_4": "vāto cāletuṁ nāsakkhi. ‘Avasesā bhikkhū kira ādito paṭṭhāya sabbapāṭihāriyāni kātuṁ",
  "atk-s0508a216:320_5": "sakkuṇeyyuṁ, imaṁ pana ṭhānaṁ patvā evaṁ khippanisantino hutvā samāpajjituṁ nāsakkhissantī’ti",
  "atk-s0508a216:320_6": "nesaṁ bhagavā nāgarājadamanaṁ nānujāni.",
  "atk-s0508a216:321_0": "‘‘Nāgarājā ‘ahaṁ imassa samaṇassa nāsavātena lomakūpampi cāletuṁ nāsakkhiṁ, mahiddhiko",
  "atk-s0508a216:321_1": "so samaṇo’ti cintesi. Thero attabhāvaṁ vijahitvā supaṇṇarūpaṁ nimminitvā supaṇṇavātaṁ",
  "atk-s0508a216:321_2": "dassento nāgarājānaṁ anubandhi, nāgarājā taṁ attabhāvaṁ vijahitvā māṇavakavaṇṇaṁ",
  "atk-s0508a216:321_3": "abhinimminitvā, ‘bhante, tumhākaṁ saraṇaṁ gacchāmī’ti vadanto therassa pāde vandi.",
  "atk-s0508a216:321_4": "Thero ‘satthā, nando āgato, ehi tvaṁ, gamissāmā’ti nāgarājānaṁ dametvā nibbisaṁ katvā,",
  "atk-s0508a216:321_5": "gahetvā bhagavato santikaṁ agamāsi. Nāgarājā bhagavantaṁ vanditvā ‘bhante, tumhākaṁ",
  "atk-s0508a216:321_6": "saraṇaṁ gacchāmī’ti āha. Bhagavā ‘sukhī hohi, nāgarājā’ti vatvā bhikkhusaṅghaparivuto",
  "atk-s0508a216:321_7": "anāthapiṇḍikassa nivesanaṁ agamāsi.",
  "atk-s0508a216:322_0": "‘‘Anāthapiṇḍiko ‘kiṁ, bhante, atidivā āgatatthā’ti āha. Moggallānassa ca nandopanandassa",
  "atk-s0508a216:322_1": "ca saṅgāmo ahosīti. Kassa pana, bhante, jayo, kassa parājayoti? Moggallānassa jayo,",
  "atk-s0508a216:322_2": "nandassa parājayoti. Anāthapiṇḍiko ‘adhivāsetu me, bhante, bhagavā sattāhaṁ ekapaṭipāṭiyā",
  "atk-s0508a216:322_3": "bhattaṁ, sattāhaṁ therassa sakkāraṁ karissāmī’ti vatvā sattāhaṁ buddhappamukhānaṁ",
  "atk-s0508a216:322_4": "pañcannaṁ bhikkhusatānaṁ mahāsakkāraṁ akāsi. Tena vuttaṁ – ‘nandopanandadamanena dīpetabbo’’’ti.",
  "atk-s0508a216:323": "Yo etamabhijānātīti etaṁ yathāvuttaṁ vimokkhaṁ phusanakaraṇavasena jānāti.",
  "atk-s0508a216:324_0": "Na ve aggi cetayati, ahaṁ bālaṁ ḍahāmīti evaṁ na aggi abhisaṁceteti, nāpi ḍahanāya",
  "atk-s0508a216:324_1": "payogaṁ parakkamaṁ karoti, bālo eva pana ‘‘ayaṁ mandāgatī’’ti anijalantaṁ viya jalitaṁ",
  "atk-s0508a216:324_2": "aggiṁ āsajja naṁ paḍayhati, evameva, māra, na mayaṁ ḍahitukāmā, bādhetukāmā, tvaññeva",
  "atk-s0508a216:324_3": "pana tathā āgamanādiatthena tathāgataṁ aggikhandhasadisaṁ ariyasāvakaṁ āsajja attānaṁ",
  "atk-s0508a216:324_4": "ḍahissasi, ḍahadukkhato na muñcissasi.",
  "atk-s0508a216:325": "Apuññaṁ pasavīti apuññaṁ paṭilabhati. Na me pāpaṁ vipaccatīti mama pāpaṁ na vipaccati, kiṁ nu, māra, evaṁ maññasi nayidamatthi.",
  "atk-s0508a216:326_0": "Karoto te cīyate pāpanti ekaṁsena karontassa te pāpaṁ cirarattāya cirakālaṁ anatthāya",
  "atk-s0508a216:326_1": "dukkhāya upacīyati. Māra, nibbinda buddhamhāti catusaccabuddhato buddhasāvakato nibbinda",
  "atk-s0508a216:326_2": "nibbijja parato kammaṁ. Āsaṁ mākāsi bhikkhusūti ‘‘bhikkhū virodhemi vihesemī’’ti etaṁ āsaṁ mākāsi.",
  "atk-s0508a216:327_0": "Itīti evaṁ. Māraṁ atajjesīti, ‘‘māra, nibbinda…pe… bhikkhusū’’ti āyasmā mahāmoggallāno.",
  "atk-s0508a216:327_1": "Bhesakaḷāvaneti evaṁnāmake araññe. Tatoti tajjanahetu. So dummano yakkhoti so māro",
  "atk-s0508a216:327_2": "domanassiko hutvā tattheva tasmiṁyeva ṭhāne antaradhāyi, adassanaṁ agamāsi. Ayañca",
  "atk-s0508a216:327_3": "gāthā dhammasaṅgāyanakāle ṭhapitā. Yaṁ panettha antarantarā atthato na vibhattaṁ,",
  "atk-s0508a216:327_4": "taṁ heṭṭhā vuttanayattā uttānameva.",
  "atk-s0508a216:328_0": "Evamayaṁ mahāthero māraṁ tajjetvā devacārikānarakacārikādivasena aññehi sāvakehi",
  "atk-s0508a216:328_1": "asādhāraṇaṁ sattūpakāraṁ katvā āyupariyosāne parinibbāyi. Parinibbāyanto ca anomadassissa",
  "atk-s0508a216:328_2": "bhagavato pādamūle paṇidhānaṁ katvā tato paṭṭhāya tattha tattha bhave uḷārāni puññāni",
  "atk-s0508a216:328_3": "katvā sāvakapāramiyā matthake ṭhitopi antarā katassa pāpakammassa vasena uṭṭhitāya",
  "atk-s0508a216:328_4": "kammapilotikāya titthiyehi uyyojitehi corehi bādhito anappakaṁ sarīrakhedaṁ katvā",
  "atk-s0508a216:328_5": "parinibbāyi. Tena vuttaṁ apadāne (apa. thera 1.1.375, 380-397) –",
  "atk-s0508a216:329": "‘‘Anomadassī bhagavā, lokajeṭṭho narāsabho;",
  "atk-s0508a216:330": "Vihāsi himavantamhi, devasaṅghapurakkhato.",
  "atk-s0508a216:331": "‘‘Bhagavā tato otaritvā, vicari cārikaṁ jino;",
  "atk-s0508a216:332": "Sattakāyaṁ anuggaṇhanto, bārāṇasiṁ upāgami.",
  "atk-s0508a216:333": "‘‘Khīṇāsavasahassehi, parivuto lokanāyako;",
  "atk-s0508a216:334": "Obhāsento disā sabbā, virocittha mahāmuni.",
  "atk-s0508a216:335": "‘‘Tadāhaṁ gahapati hutvā, saradena mahiddhinā;",
  "atk-s0508a216:336": "Uyyojito sahāyena, satthāraṁ upasaṅkamiṁ.",
  "atk-s0508a216:337": "‘‘Upasaṅkamitvāna sambuddhaṁ, nimantetvā tathāgataṁ;",
  "atk-s0508a216:338": "Attano bhavanaṁ nesi, mānayanto mahāmuniṁ.",
  "atk-s0508a216:339": "‘‘Upaṭṭhitaṁ mahāvīraṁ, devadevaṁ narāsabhaṁ;",
  "atk-s0508a216:340": "Sabhikkhusaṅghaṁ tappemi, annapānenahaṁ tadā.",
  "atk-s0508a216:341": "‘‘Anumodi mahāvīro, sayambhū aggapuggalo;",
  "atk-s0508a216:342": "Bhikkhusaṅghe nisīditvā, imā gāthā abhāsatha.",
  "atk-s0508a216:343": "‘‘Yaṁ so saṅghamapūjesi, buddhañca lokanāyakaṁ;",
  "atk-s0508a216:344": "Tena cittappasādena, devalokaṁ gamissati.",
  "atk-s0508a216:345": "‘‘Sattasattatikkhattuñca, devarajjaṁ karissati;",
  "atk-s0508a216:346": "Pathabyā rajjaṁ aṭṭhasataṁ, vasudhaṁ āvasissati.",
  "atk-s0508a216:347": "‘‘Pañcapaññāsakkhattuñca, cakkavattī bhavissati;",
  "atk-s0508a216:348": "Bhogā asaṅkhiyā tassa, uppajjissanti tāvade.",
  "atk-s0508a216:349": "‘‘Aparimeyye ito kappe, okkākakulasambhavo;",
  "atk-s0508a216:350": "Gotamo nāma gottena, satthā loke bhavissati.",
  "atk-s0508a216:351": "‘‘Nirayā so cavitvāna, manussattaṁ gamissati;",
  "atk-s0508a216:352": "Kolito nāma nāmena, brahmabandhu bhavissati.",
  "atk-s0508a216:353": "‘‘So pacchā pabbajitvāna, kusalamūlena codito;",
  "atk-s0508a216:354": "Gotamassa bhagavato, dutiyo hessati sāvako.",
  "atk-s0508a216:355": "‘‘Āraddhavīriyo pahitatto, iddhiyā pāramiṁ gato;",
  "atk-s0508a216:356": "Sabbāsave pariññāya, nibbāyissatināsavo.",
  "atk-s0508a216:357": "‘‘Pāpamittopanissāya, kāmarāgavasaṁ gato;",
  "atk-s0508a216:358": "Mātaraṁ pitarañcāpi, ghātayiṁ duṭṭhamānaso.",
  "atk-s0508a216:359": "‘‘Yaṁ yaṁ yonupapajjāmi, nirayaṁ atha mānusaṁ;",
  "atk-s0508a216:360": "Pāpakammasamaṅgitā, bhinnasīso marāmahaṁ.",
  "atk-s0508a216:361": "‘‘Idaṁ pacchimakaṁ mayhaṁ, carimo vattate bhavo;",
  "atk-s0508a216:362": "Idhāpi ediso mayhaṁ, maraṇakāle bhavissati.",
  "atk-s0508a216:363": "‘‘Pavivekamanuyutto, samādhibhāvanārato;",
  "atk-s0508a216:364": "Sabbāsave pariññāya, viharāmi anāsavo.",
  "atk-s0508a216:365": "‘‘Dharaṇimpi sugambhīraṁ, bahalaṁ duppadhaṁsiyaṁ;",
  "atk-s0508a216:366": "Vāmaṅguṭṭhena khobheyyaṁ, iddhiyā pāramiṁ gato.",
  "atk-s0508a216:367": "‘‘Asmimānaṁ na passāmi, māno mayhaṁ na vijjati;",
  "atk-s0508a216:368": "Sāmaṇere upādāya, garucittaṁ karomahaṁ.",
  "atk-s0508a216:369": "‘‘Aparimeyye ito kappe, yaṁ kammamabhinīhariṁ;",
  "atk-s0508a216:370": "Tāhaṁ bhūmimanuppatto, pattomhi āsavakkhayaṁ.",
  "atk-s0508a216:371": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a216:372": "Mahāmoggallānattheragāthāvaṇṇanā niṭṭhitā.",
  "atk-s0508a216:373": "Saṭṭhinipātavaṇṇanā niṭṭhitā."
}