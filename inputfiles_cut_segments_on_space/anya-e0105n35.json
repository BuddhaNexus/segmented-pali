{
  "anya-e0105n35:0": "Jātakaṭṭhakathākaraṇaṁ",
  "anya-e0105n35:1_0": "Jātakaṭṭhakathāpi ca ācariyabuddhaghosatthereneva katāti vadanti, kāraṇaṁ panettha",
  "anya-e0105n35:1_1": "na dissati. Sā pana atthadassittherena ca buddhamittattherena ca mahisāsakanikāyikena",
  "anya-e0105n35:1_2": "ca buddhadevattherenāti tīhi therehi abhiyācito mahāvihāravāsīnaṁ vācanāmaggaṁ nissāya",
  "anya-e0105n35:1_3": "katā. Imissāpi nāmaviseso natthi. Vuttaṁ himissā ārambhe –",
  "anya-e0105n35:2": "‘‘Buddhavaṁsassa etassa, icchantena ciraṭṭhitiṁ;",
  "anya-e0105n35:3": "Yācito abhigantvāna, therena atthadassinā.",
  "anya-e0105n35:4": "Asaṁsaṭṭhavihārena, sadā suddhavihārinā;",
  "anya-e0105n35:5": "Tatheva buddhamittena, santacittena viññunā.",
  "anya-e0105n35:6": "Mahisāsakavaṁsamhi, sambhūtena nayaññunā;",
  "anya-e0105n35:7": "Buddhadevena ca tathā, bhikkhunā suddhabuddhinā.",
  "anya-e0105n35:8": "Mahāpurisacariyānaṁ, ānubhāvaṁ acintiyaṁ;",
  "anya-e0105n35:9": "Tassa vijjotayantassa, jātakassatthavaṇṇanaṁ.",
  "anya-e0105n35:10": "Mahāvihāravāsīnaṁ, vācanāmagganissitaṁ;",
  "anya-e0105n35:11": "Bhāsissaṁ bhāsato taṁ me, sādhu gaṇhantu sādhavo’’ti.",
  "anya-e0105n35:12": "Ettāvatā ca ācariyabuddhaghosattherassa ganthabhāvena pākaṭāhi sabbaṭṭhakathāhi saha visuddhimaggassa karaṇappakāro vitthārena vibhāvito hoti."
}