{
  "tika-s0403t4:0": "5. Muṇḍarājavaggo",
  "tika-s0403t4:1": "1-2. Ādiyasuttādivaṇṇanā",
  "tika-s0403t4:2_0": "41-42. Pañcamassa paṭhame uṭṭhānavīriyādhigatehīti vā uṭṭhānena ca vīriyena ca adhigatehi.",
  "tika-s0403t4:2_1": "Tattha uṭṭhānanti kāyikaṁ vīriyaṁ. Vīriyanti cetasikanti vadanti. Uṭṭhānanti vā bhoguppādane",
  "tika-s0403t4:2_2": "yuttappayuttatā. Vīriyaṁ tajjo ussāho. Pīṇitanti dhātaṁ sutittaṁ. Tathābhūto pana",
  "tika-s0403t4:2_3": "yasmā thūlasarīro hoti, tasmā “thūlaṁ karotī”ti vuttaṁ. Dutiyaṁ uttānameva.",
  "tika-s0403t4:3": "Ādiyasuttādivaṇṇanā niṭṭhitā.",
  "tika-s0403t4:4": "3. Iṭṭhasuttavaṇṇanā",
  "tika-s0403t4:5_0": "43. Tatiye appamādaṁ pasaṁsantīti “etāni āyuādīni patthayantena appamādo kātabbo”ti",
  "tika-s0403t4:5_1": "appamādameva pasaṁsanti paṇḍitā. Yasmā vā puññakiriyāsu paṇḍitā appamādaṁ pasaṁsanti,",
  "tika-s0403t4:5_2": "tasmā āyuādīni patthayantena appamādova kātabboti attho. Purimasmiṁ atthavikappe",
  "tika-s0403t4:5_3": "“puññakiriyāsū”ti padassa “appamatto”ti iminā sambandho. Yasmā paṇḍitā appamādaṁ",
  "tika-s0403t4:5_4": "pasaṁsanti, yasmā ca puññakiriyāsu appamatto ubho atthe adhigato hoti, tasmā āyuādīni",
  "tika-s0403t4:5_5": "patthayantena appamādova kātabbo. Dutiyasmiṁ atthavikappe paṇḍitā appamādaṁ pasaṁsanti.",
  "tika-s0403t4:5_6": "Katthāti? Puññakiriyāsu. Kasmāti ce? Yasmā appamatto ubho atthe adhiggaṇhāti paṇḍito,",
  "tika-s0403t4:5_7": "tasmāti attho. Atthappaṭilābhenāti diṭṭhadhammikādihitappaṭilābhena.",
  "tika-s0403t4:6": "Iṭṭhasuttavaṇṇanā niṭṭhitā.",
  "tika-s0403t4:7": "4. Manāpadāyīsuttavaṇṇanā",
  "tika-s0403t4:8_0": "44. Catutthe jhānamanena nibbattaṁ manomayanti āha “suddhāvāsesu ekaṁ jhānamanena",
  "tika-s0403t4:8_1": "nibbattaṁ devakāya”nti. Satipi hi sabbasattānaṁ abhisaṅkhāramanasā nibbattabhāve",
  "tika-s0403t4:8_2": "bāhirapaccayehi vinā manasāva nibbattattā “manomayā”ti vuccanti rūpāvacarasattā.",
  "tika-s0403t4:8_3": "Yadi evaṁ kāmabhave opapātikasattānampi manomayabhāvo āpajjatīti ce? Na, tattha bāhirapaccayehi",
  "tika-s0403t4:8_4": "nibbattetabbatāsaṅkāya eva abhāvato “manasāva nibbattā”ti avadhāraṇāsambhavato. Niruḷho",
  "tika-s0403t4:8_5": "vāyaṁ loke manomayavohāro rūpāvacarasattesu. Tathā hi “annamayo, pāṇamayo, manomayo,",
  "tika-s0403t4:8_6": "ānandamayo, viññāṇamayo”ti pañcadhā attānaṁ vedavādinopi vadanti. Ucchedavādinopi",
  "tika-s0403t4:8_7": "vadanti “dibbo rūpī manomayo”ti. Tīsu vā kulasampattīsūti brāhmaṇakhattiyavessasaṅkhātesu",
  "tika-s0403t4:8_8": "sampannakulesu. Chasu vā kāmasaggesūti chasu kāmāvacaradevesu.",
  "tika-s0403t4:9": "Manāpadāyīsuttavaṇṇanā niṭṭhitā.",
  "tika-s0403t4:10": "5-6. Puññābhisandasuttādivaṇṇanā",
  "tika-s0403t4:11_0": "45-46. Pañcame asaṅkheyyoti āḷhakagaṇanāya asaṅkheyyo. Yojanavasena panassa saṅkhā",
  "tika-s0403t4:11_1": "atthi heṭṭhā mahāpathaviyā upari ākāsena parisamantato cakkavāḷapabbatena majjhe",
  "tika-s0403t4:11_2": "tattha tattha ṭhitakehi dīpapabbatapariyantehi paricchinnattā jānantena yojanato",
  "tika-s0403t4:11_3": "saṅkhātuṁ sakkāti katvā. Mahāsarīramacchakumbhīlayakkharakkhasamahānāgadānavādīnaṁ",
  "tika-s0403t4:11_4": "saviññāṇakānaṁ balavāmukhapātālādīnaṁ aviññāṇakānaṁ bheravārammaṇānaṁ vasena bahubheravaṁ.",
  "tika-s0403t4:11_5": "Puthūti bahū. Savantīti sandamānā. Upayantīti upagacchanti. Chaṭṭhaṁ uttānameva.",
  "tika-s0403t4:12": "Puññābhisandasuttādivaṇṇanā niṭṭhitā.",
  "tika-s0403t4:13": "7-8. Dhanasuttādivaṇṇanā",
  "tika-s0403t4:14_0": "47-48. Sattame saddhāti maggenāgatā saddhā. Sīlañca yassa kalyāṇanti kalyāṇasīlaṁ",
  "tika-s0403t4:14_1": "nāma ariyasāvakassa ariyakantaṁ sīlaṁ vuccati. Tattha kiñcāpi ariyasāvakassa ekasīlampi",
  "tika-s0403t4:14_2": "akantaṁ nāma natthi, imasmiṁ panatthe bhavantarepi appahīnaṁ pañcasīlaṁ adhippetaṁ.",
  "tika-s0403t4:14_3": "Aṭṭhamaṁ uttānameva.",
  "tika-s0403t4:15": "Dhanasuttādivaṇṇanā niṭṭhitā.",
  "tika-s0403t4:16": "9. Kosalasuttavaṇṇanā",
  "tika-s0403t4:17": "49. Navame patitakkhandhoti sammukhā kiñci oloketuṁ asamatthatāya adhomukho. Nippaṭibhānoti sahadhammikaṁ kiñci vattuṁ avisahanato nippaṭibhāno paṭibhānarahito.",
  "tika-s0403t4:18": "Kosalasuttavaṇṇanā niṭṭhitā.",
  "tika-s0403t4:19": "10. Nāradasuttavaṇṇanā",
  "tika-s0403t4:20_0": "50. Dasame ajjhomucchitoti adhimattāya taṇhāmucchāya mucchito, mucchaṁ mohaṁ pamādaṁ",
  "tika-s0403t4:20_1": "āpanno. Tenāha “gilitvā…pe… atirekamucchāya taṇhāya samannāgato”ti. Mahaccāti mahatiyā.",
  "tika-s0403t4:20_2": "Liṅgavipallāsena cetaṁ vuttaṁ. Tenāha “mahatā rājānubhāvenā”ti.",
  "tika-s0403t4:21": "Nāradasuttavaṇṇanā niṭṭhitā.",
  "tika-s0403t4:22": "Muṇḍarājavaggavaṇṇanā niṭṭhitā.",
  "tika-s0403t4:23": "Paṭhamapaṇṇāsakaṁ niṭṭhitaṁ.",
  "tika-s0403t4:24": "2. Dutiyapaṇṇāsakaṁ"
}