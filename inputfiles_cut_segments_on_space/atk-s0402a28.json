{
  "atk-s0402a28:0": "(10) 5. Loṇakapallavaggo",
  "atk-s0402a28:1": "1. Accāyikasuttavaṇṇanā",
  "atk-s0402a28:2_0": "93. Pañcamassa paṭhame accāyikānīti atipātikāni. Karaṇīyānīti avassakiccāni. Yañhi",
  "atk-s0402a28:2_1": "na avassaṁ kātabbaṁ, taṁ kiccanti vuccati. Avassaṁ kātabbaṁ karaṇīyaṁ nāma. Sīghaṁ",
  "atk-s0402a28:2_2": "sīghanti vegena vegena. Tassa kho tanti ettha tanti nipātamattaṁ. Natthi sā iddhi",
  "atk-s0402a28:2_3": "vā ānubhāvo vāti sā vā iddhi so vā ānubhāvo natthi. Uttarasveti tatiyadivase. Utupariṇāminīti",
  "atk-s0402a28:2_4": "laddhautupariṇāmāni hutvā. Jāyantipīti tatiyadivase nikkhantasetaṅkurāni honti, sattāhe",
  "atk-s0402a28:2_5": "patte nīlaṅkurāni honti. Gabbhīnipi hontīti diyaḍḍhamāsaṁ patvā gahitagabbhāni honti.",
  "atk-s0402a28:2_6": "Paccantipīti tayo māse patvā paccanti. Idāni yasmā buddhānaṁ gahapatikena vā sassehi",
  "atk-s0402a28:2_7": "vā attho natthi, sāsane pana tappaṭirūpakaṁ puggalaṁ vā atthaṁ vā dassetuṁ taṁ taṁ",
  "atk-s0402a28:2_8": "opammaṁ āharanti. Tasmā yamatthaṁ dassetukāmena etaṁ ābhataṁ, taṁ dassento evameva",
  "atk-s0402a28:2_9": "khotiādimāha. Taṁ atthato uttānameva. Sikkhā pana idhāpi missikā eva kathitā.",
  "atk-s0402a28:3": "2. Pavivekasuttavaṇṇanā",
  "atk-s0402a28:4_0": "94. Dutiye cīvarapavivekanti cīvaraṁ nissāya uppajjanakakilesehi vivittabhāvaṁ. Sesadvayepi",
  "atk-s0402a28:4_1": "eseva nayo. Sāṇānīti sāṇavākacelāni. Masāṇānīti missakacelāni. Chavadussānīti matasarīrato",
  "atk-s0402a28:4_2": "chaḍḍitavatthāni, erakatiṇādīni vā ganthetvā katanivāsanāni. Paṁsukūlānīti pathaviyaṁ",
  "atk-s0402a28:4_3": "chaḍḍitanantakāni. Tirīṭānīti rukkhatacavatthāni. Ajinānīti ajinamigacammāni. Ajinakkhipanti",
  "atk-s0402a28:4_4": "tadeva majjhe phālitaṁ, sahakhurakantipi vadanti. Kusacīranti kusatiṇāni ganthetvā",
  "atk-s0402a28:4_5": "katacīraṁ. Vākacīraphalakacīresupi eseva nayo. Kesakambalanti manussakesehi katakambalaṁ.",
  "atk-s0402a28:4_6": "Vālakambalanti assavālādīhi katakambalaṁ. Ulūkapakkhikanti ulūkapattāni ganthetvā katanivāsanaṁ.",
  "atk-s0402a28:5_0": "Sākabhakkhāti allasākabhakkhā. Sāmākabhakkhāti sāmākataṇḍulabhakkhā. Nīvārādīsu nīvārā",
  "atk-s0402a28:5_1": "nāma araññe sayaṁ jātavīhijāti. Daddulanti cammakārehi cammaṁ likhitvā chaḍḍitakasaṭaṁ.",
  "atk-s0402a28:5_2": "Haṭaṁ vuccati silesopi sevālopi kaṇikārādirukkhaniyyāsopi. Kaṇanti kuṇḍakaṁ. Ācāmoti",
  "atk-s0402a28:5_3": "bhattaukkhalikāya laggo jhāmaodano. Taṁ chaḍḍitaṭṭhāne gahetvā khādanti, odanakañjiyantipi",
  "atk-s0402a28:5_4": "vadanti. Piññākādayo pākaṭāva. Pavattaphalabhojīti patitaphalabhojī. Bhusāgāranti khalasālaṁ.",
  "atk-s0402a28:6_0": "Sīlavāti catupārisuddhisīlena samannāgato. Dussīlyañcassa pahīnaṁ hotīti pañca dussīlyāni",
  "atk-s0402a28:6_1": "pahīnāni honti. Sammādiṭṭhikoti yāthāvadiṭṭhiko. Micchādiṭṭhīti ayāthāvadiṭṭhi. Āsavāti",
  "atk-s0402a28:6_2": "cattāro āsavā. Aggappattoti sīlaggappatto. Sārappattoti sīlasāraṁ patto. Suddhoti",
  "atk-s0402a28:6_3": "parisuddho. Sāre patiṭṭhitoti sīlasamādhipaññāsāre patiṭṭhito.",
  "atk-s0402a28:7_0": "Seyyathāpīti yathā nāma. Sampannanti paripuṇṇaṁ paripakkasālibharitaṁ. Saṅgharāpeyyāti",
  "atk-s0402a28:7_1": "saṅkaḍḍhāpeyya. Ubbahāpeyyāti khalaṭṭhānaṁ āharāpeyya. Bhusikanti bhusaṁ. Koṭṭāpeyyāti",
  "atk-s0402a28:7_2": "udukkhale pakkhipāpetvā musalehi paharāpeyya. Aggappattānīti taṇḍulaggaṁ pattāni.",
  "atk-s0402a28:7_3": "Sārappattādīsupi eseva nayo. Sesaṁ uttānameva. Yaṁ panettha ‘‘dussīlyañcassa pahīnaṁ",
  "atk-s0402a28:7_4": "micchādiṭṭhi cassa pahīnā’’ti vuttaṁ, taṁ sotāpattimaggena pahīnabhāvaṁ sandhāya",
  "atk-s0402a28:7_5": "vuttanti veditabbaṁ.",
  "atk-s0402a28:8": "3. Saradasuttavaṇṇanā",
  "atk-s0402a28:9_0": "95. Tatiye viddheti valāhakavigamena dūrībhūte. Deveti ākāse. Abhivihaccāti abhivihanitvā.",
  "atk-s0402a28:9_1": "Yatoti yasmiṁ kāle. Virajanti rāgarajādirahitaṁ. Tesaṁyeva malānaṁ vigatattā vītamalaṁ.",
  "atk-s0402a28:9_2": "Dhammacakkhunti catusaccadhammapariggāhakaṁ sotāpattimaggacakkhuṁ. Natthi taṁ saṁyojananti",
  "atk-s0402a28:9_3": "duvidhamevassa saṁyojanaṁ natthi, itarampi pana puna imaṁ lokaṁ ānetuṁ asamatthatāya",
  "atk-s0402a28:9_4": "natthīti vuttaṁ. Imasmiṁ sutte jhānānāgāmī nāma kathitoti.",
  "atk-s0402a28:10": "4. Parisāsuttavaṇṇanā",
  "atk-s0402a28:11_0": "96. Catutthe na bāhulikā hontīti paccayabāhullikā na honti. Na sāthalikāti tisso",
  "atk-s0402a28:11_1": "sikkhā sithilaṁ katvā na gaṇhanti. Okkamane nikkhittadhurāti okkamanaṁ vuccati avagamanaṭṭhena",
  "atk-s0402a28:11_2": "pañca nīvaraṇāni, tesu nikkhittadhurā. Paviveke pubbaṅgamāti kāyacittaupadhivivekasaṅkhāte",
  "atk-s0402a28:11_3": "tividhepi viveke pubbaṅgamā. Vīriyaṁ ārabhantīti duvidhampi vīriyaṁ paggaṇhanti.",
  "atk-s0402a28:11_4": "Appattassāti jhānavipassanāmaggaphalasaṅkhātassa appattavisesassa. Sesapadadvayepi",
  "atk-s0402a28:11_5": "eseva nayo. Pacchimājanatāti saddhivihārikaantevāsikādayo. Diṭṭhānugatiṁ āpajjatīti",
  "atk-s0402a28:11_6": "ācariyupajjhāyehi kataṁ anukaroti. Yaṁ tāya janatāya ācariyupajjhāyesu diṭṭhaṁ, tassa",
  "atk-s0402a28:11_7": "anugatiṁ āpajjati nāma. Ayaṁ vuccati, bhikkhave, aggavatī parisāti, bhikkhave, ayaṁ",
  "atk-s0402a28:11_8": "parisā aggapuggalavatī nāma vuccati.",
  "atk-s0402a28:12_0": "Bhaṇḍanajātāti jātabhaṇḍanā. Kalahajātāti jātakalahā. Bhaṇḍananti cettha kalahassa",
  "atk-s0402a28:12_1": "pubbabhāgo, hatthaparāmāsādivasena vītikkamo kalaho nāma. Vivādāpannāti viruddhavādaṁ",
  "atk-s0402a28:12_2": "āpannā. Mukhasattīhīti guṇavijjhanaṭṭhena pharusā vācā ‘‘mukhasattiyo’’ti vuccanti,",
  "atk-s0402a28:12_3": "tāhi mukhasattīhi. Vitudantā viharantīti vijjhantā vicaranti.",
  "atk-s0402a28:13_0": "Samaggāti sahitā. Sammodamānāti samappavattamodā. Khīrodakībhūtāti khīrodakaṁ viya",
  "atk-s0402a28:13_1": "bhūtā. Piyacakkhūhīti upasantehi mettacakkhūhi. Pīti jāyatīti pañcavaṇṇā pīti uppajjati.",
  "atk-s0402a28:13_2": "Kāyo passambhatīti nāmakāyopi rūpakāyopi vigatadaratho hoti. Passaddhakāyoti asāraddhakāyo.",
  "atk-s0402a28:13_3": "Sukhaṁ vediyatīti kāyikacetasikasukhaṁ vediyati. Samādhiyatīti ārammaṇe sammā ṭhapīyati.",
  "atk-s0402a28:14_0": "Thullaphusitaketi mahāphusitake. Pabbatakandarapadarasākhāti ettha kandaro nāma ‘‘ka’’nti",
  "atk-s0402a28:14_1": "laddhanāmena udakena dārito udakabhinno pabbatappadeso, yo ‘‘nitambho’’tipi ‘‘nadikuñjo’’tipi",
  "atk-s0402a28:14_2": "vuccati. Padaraṁ nāma aṭṭha māse deve avassante phalito bhūmippadeso. Sākhāti kusobbhagāminiyo",
  "atk-s0402a28:14_3": "khuddakamātikāyo. Kusobbhāti khuddakaāvāṭā. Mahāsobbhāti mahāāvāṭā. Kunnadiyoti khuddakanadiyo.",
  "atk-s0402a28:14_4": "Mahānadiyoti gaṅgāyamunādikā mahāsaritā.",
  "atk-s0402a28:15": "5-7. Paṭhamaājānīyasuttādivaṇṇanā",
  "atk-s0402a28:16_0": "97-99. Pañcame aṅgehīti guṇaṅgehi. Rājārahoti rañño araho anucchaviko. Rājabhoggoti",
  "atk-s0402a28:16_1": "rañño upabhogabhūto. Rañño aṅganti rañño hatthapādādiaṅgasamatāya aṅganteva saṅkhaṁ",
  "atk-s0402a28:16_2": "gacchati. Vaṇṇasampannoti sarīravaṇṇena sampanno. Balasampannoti kāyabalena sampanno.",
  "atk-s0402a28:16_3": "Āhuneyyoti āhutisaṅkhātaṁ piṇḍapātaṁ paṭiggahetuṁ yutto. Pāhuneyyoti pāhunakabhattassa",
  "atk-s0402a28:16_4": "anucchaviko. Dakkhiṇeyyoti dasavidhadānavatthupariccāgavasena saddhādānasaṅkhātāya",
  "atk-s0402a28:16_5": "dakkhiṇāya anucchaviko. Añjalikaraṇīyoti añjalipaggahaṇassa anucchaviko. Anuttaraṁ",
  "atk-s0402a28:16_6": "puññakkhettaṁ lokassāti sabbalokassa asadisaṁ puññaviruhanaṭṭhānaṁ.",
  "atk-s0402a28:17_0": "Vaṇṇasampannoti guṇavaṇṇena sampanno. Balasampannoti vīriyabalena sampanno. Javasampannoti",
  "atk-s0402a28:17_1": "ñāṇajavena sampanno. Thāmavāti ñāṇathāmena samannāgato. Daḷhaparakkamoti thiraparakkamo.",
  "atk-s0402a28:17_2": "Anikkhittadhuroti aṭṭhapitadhuro paggahitadhuro, aggaphalaṁ arahattaṁ appatvā vīriyadhuraṁ",
  "atk-s0402a28:17_3": "na nikkhipissāmīti evaṁ paṭipanno. Imasmiṁ sutte catusaccavasena sotāpattimaggo,",
  "atk-s0402a28:17_4": "sotāpattimaggena ca ñāṇajavasampannatā kathitāti. Chaṭṭhe tīṇi ca maggāni tīṇi ca",
  "atk-s0402a28:17_5": "phalāni, tīhi maggaphalehi ca ñāṇajavasampannatā kathitā. Sattame arahattaphalaṁ,",
  "atk-s0402a28:17_6": "arahattaphaleneva ca maggakiccaṁ kathitaṁ. Phalaṁ pana javitajavena uppajjanato javoti ca vattuṁ vaṭṭati.",
  "atk-s0402a28:18": "8. Potthakasuttavaṇṇanā",
  "atk-s0402a28:19_0": "100. Aṭṭhame navoti karaṇaṁ upādāya vuccati. Potthakoti vākamayavatthaṁ. Majjhimoti",
  "atk-s0402a28:19_1": "paribhogamajjhimo. Jiṇṇoti paribhogajiṇṇo. Ukkhaliparimajjananti ukkhaliparipuñchanaṁ",
  "atk-s0402a28:19_2": "dussīloti nissīlo. Dubbaṇṇatāyāti guṇavaṇṇābhāvena dubbaṇṇatāya. Diṭṭhānugatiṁ āpajjantīti",
  "atk-s0402a28:19_3": "tena kataṁ anukaronti. Na mahapphalaṁ hotīti vipākaphalena mahapphalaṁ na hoti. Na",
  "atk-s0402a28:19_4": "mahānisaṁsanti vipākānisaṁseneva na mahānisaṁsaṁ. Appagghatāyāti vipākagghena appagghatāya.",
  "atk-s0402a28:19_5": "Kāsikaṁ vatthanti tīhi kappāsaaṁsūhi suttaṁ kantitvā katavatthaṁ, tañca kho kāsiraṭṭheyeva",
  "atk-s0402a28:19_6": "uṭṭhitaṁ. Sesaṁ uttānameva. Sīlaṁ panettha missakaṁ kathitanti.",
  "atk-s0402a28:20": "9. Loṇakapallasuttavaṇṇanā",
  "atk-s0402a28:21_0": "101. Navame yathā yathāyanti yathā yathā ayaṁ. Tathā tathā tanti tathā tathā taṁ",
  "atk-s0402a28:21_1": "kammaṁ. Idaṁ vuttaṁ hoti – yo evaṁ vadeyya – ‘‘yathā yathā kammaṁ karoti, tathā tathāssa",
  "atk-s0402a28:21_2": "vipākaṁ paṭisaṁvediyateva. Na hi sakkā katassa kammassa vipākaṁ paṭisedhetuṁ. Tasmā",
  "atk-s0402a28:21_3": "yattakaṁ kammaṁ karoti, tattakassa vipākaṁ paṭisaṁvediyatevā’’ti. Evaṁ santanti evaṁ",
  "atk-s0402a28:21_4": "sante. Brahmacariyavāso na hotīti yaṁ maggabhāvanato pubbe upapajjavedanīyaṁ kammaṁ",
  "atk-s0402a28:21_5": "kataṁ, tassa avassaṁ paṭisaṁvedanīyattā brahmacariyaṁ vutthampi avutthameva hoti.",
  "atk-s0402a28:21_6": "Okāso na paññāyati sammā dukkhassa antakiriyāyāti yasmā ca evaṁ sante tena kammāyūhanañceva",
  "atk-s0402a28:21_7": "vipākānubhavanā ca hoti, tasmā hetunā nayena vaṭṭadukkhassa antakiriyāya okāso na paññāyati nāma.",
  "atk-s0402a28:22_0": "Yathā yathā vedanīyanti yena yenākārena veditabbaṁ. Tathātathāssa vipākaṁ paṭisaṁvediyatīti",
  "atk-s0402a28:22_1": "tena tenākārena assa vipākaṁ paccanubhoti. Idaṁ vuttaṁ hoti – yadetaṁ sattasu javanesu",
  "atk-s0402a28:22_2": "paṭhamajavanakammaṁ sati paccaye vipākavāraṁ labhantameva diṭṭhadhammavedanīyaṁ hoti,",
  "atk-s0402a28:22_3": "asati ahosikammaṁ nāma. Yañca sattamajavanakammaṁ sati paccaye upapajjavedanīyaṁ",
  "atk-s0402a28:22_4": "hoti, asati ahosikammaṁ nāma. Yañca majjhe pañcajavanakammaṁ yāva saṁsārappavatti,",
  "atk-s0402a28:22_5": "tāva aparapariyāyavedanīyaṁ nāma hoti. Etesu ākāresu yena yenākārena veditabbaṁ kammaṁ",
  "atk-s0402a28:22_6": "ayaṁ puriso karoti, tena tenevassa vipākaṁ paṭisaṁvediyati nāma. Aṭṭhakathāyañhi",
  "atk-s0402a28:22_7": "laddhavipākavārameva kammaṁ yathāvedanīyaṁ kammaṁ nāmāti vuttaṁ. Evaṁ santaṁ, bhikkhave,",
  "atk-s0402a28:22_8": "brahmacariyavāso hotīti kammakkhayakarassa brahmacariyassa khepetabbakammasambhavato",
  "atk-s0402a28:22_9": "vāso nāma hoti, vutthaṁ suvutthameva hotīti attho. Okāso paññāyati sammā dukkhassa",
  "atk-s0402a28:22_10": "antakiriyāyāti yasmā evaṁ sante tena tena maggena abhisaṅkhāraviññāṇassa nirodhena",
  "atk-s0402a28:22_11": "tesu tesu bhavesu āyatiṁ vaṭṭadukkhaṁ na uppajjati, tasmā okāso paññāyati sammā dukkhassa antakiriyāya.",
  "atk-s0402a28:23_0": "Idāni taṁ yathāvedanīyakammasabhāvaṁ dassento idha, bhikkhave, ekaccassātiādimāha.",
  "atk-s0402a28:23_1": "Tattha appamattakanti parittaṁ thokaṁ mandaṁ lāmakaṁ. Tādisaṁyevāti taṁsarikkhakameva.",
  "atk-s0402a28:23_2": "Diṭṭhadhammavedanīyanti tasmiṁ kammeyeva diṭṭhadhamme vipaccitabbaṁ vipākavāraṁ labhantaṁ",
  "atk-s0402a28:23_3": "diṭṭhadhammavedanīyaṁ hoti. Nāṇupi khāyatīti dutiye attabhāve aṇupi na khāyati, aṇumattampi",
  "atk-s0402a28:23_4": "dutiye attabhāve vipākaṁ na detīti attho. Bahudevāti bahukaṁ pana vipākaṁ kimeva",
  "atk-s0402a28:23_5": "dassatīti adhippāyo. Abhāvitakāyotiādīhi kāyabhāvanārahito vaṭṭagāmī puthujjano dassito.",
  "atk-s0402a28:23_6": "Parittoti parittaguṇo. Appātumoti ātumā vuccati attabhāvo, tasmiṁ mahantepi guṇaparittatāya",
  "atk-s0402a28:23_7": "appātumoyeva. Appadukkhavihārīti appakenapi pāpena dukkhavihārī. Bhāvitakāyotiādīhi",
  "atk-s0402a28:23_8": "khīṇāsavo dassito. So hi kāyānupassanāsaṅkhātāya kāyabhāvanāya bhāvitakāyo nāma.",
  "atk-s0402a28:23_9": "Kāyassa vā vaḍḍhitattā bhāvitakāyo. Bhāvitasīloti vaḍḍhitasīlo. Sesapadadvayepi eseva",
  "atk-s0402a28:23_10": "nayo. Pañcadvārabhāvanāya vā bhāvitakāyo. Etena indriyasaṁvarasīlaṁ vuttaṁ, bhāvitasīloti",
  "atk-s0402a28:23_11": "iminā sesāni tīṇi sīlāni. Aparittoti na parittaguṇo. Mahattoti attabhāve parittepi",
  "atk-s0402a28:23_12": "guṇamahantatāya mahatto. Appamāṇavihārīti khīṇāsavassetaṁ nāmameva. So hi pamāṇakarānaṁ",
  "atk-s0402a28:23_13": "rāgādīnaṁ abhāvena appamāṇavihārī nāma.",
  "atk-s0402a28:24_0": "Paritteti khuddake. Udakamallaketi udakasarāve. Orabbhikoti urabbhasāmiko. Urabbhaghātakoti",
  "atk-s0402a28:24_1": "sūnakāro. Jāpetuṁ vāti dhanajāniyā jāpetuṁ. Jhāpetuntipi pāṭho, ayamevattho. Yathāpaccayaṁ",
  "atk-s0402a28:24_2": "vā kātunti yathā icchati, tathā kātuṁ. Urabbhadhananti eḷakaagghanakamūlaṁ. So panassa",
  "atk-s0402a28:24_3": "sace icchati, deti. No ce icchati, gīvāyaṁ gahetvā nikkaḍḍhāpeti. Sesaṁ vuttanayeneva",
  "atk-s0402a28:24_4": "veditabbaṁ. Imasmiṁ pana sutte vaṭṭavivaṭṭaṁ kathitanti.",
  "atk-s0402a28:25": "10. Paṁsudhovakasuttavaṇṇanā",
  "atk-s0402a28:26_0": "102. Dasame dhovatīti vikkhāleti. Sandhovatīti suṭṭhu dhovati, punappunaṁ dhovati.",
  "atk-s0402a28:26_1": "Niddhovatīti niggaṇhitvā dhovati. Aniddhantakasāvanti anīhatadosaṁ anapanītakasāvaṁ.",
  "atk-s0402a28:26_2": "Pabhaṅgūti pabhijjanasabhāvaṁ, adhikaraṇīyaṁ ṭhapetvā muṭṭhikāya pahaṭamattaṁ bhijjati.",
  "atk-s0402a28:26_3": "Paṭṭikāyāti suvaṇṇapaṭṭakāya. Gīveyyaketi gīvālaṅkāre.",
  "atk-s0402a28:27_0": "Adhicittanti samathavipassanācittaṁ. Anuyuttassāti bhāventassa. Sacetasoti cittasampanno.",
  "atk-s0402a28:27_1": "Dabbajātikoti paṇḍitajātiko. Kāmavitakkādīsu kāme ārabbha uppanno vitakko kāmavitakko.",
  "atk-s0402a28:27_2": "Byāpādavihiṁsasampayuttā vitakkā byāpādavihiṁsavitakkā nāma. Ñātivitakkādīsu ‘‘amhākaṁ",
  "atk-s0402a28:27_3": "ñātakā bahū puññavantā’’tiādinā nayena ñātake ārabbha uppanno vitakko ñātivitakko.",
  "atk-s0402a28:27_4": "‘‘Asuko janapado khemo subhikkho’’tiādinā nayena janapadamārabbha uppanno vitakko",
  "atk-s0402a28:27_5": "janapadavitakko. ‘‘Aho vata maṁ pare na avajāneyyu’’nti evaṁ uppanno vitakko anavaññattipaṭisaṁyutto",
  "atk-s0402a28:27_6": "vitakko nāma. Dhammavitakkāvasissantīti dhammavitakkā nāma dasavipassanupakkilesavitakkā.",
  "atk-s0402a28:27_7": "So hoti samādhi na ceva santoti so avasiṭṭhadhammavitakko vipassanāsamādhi avūpasantakilesattā",
  "atk-s0402a28:27_8": "santo na hoti. Na paṇītoti na atappako. Nappaṭippassaddhiladdhoti na kilesapaṭippassaddhiyā",
  "atk-s0402a28:27_9": "laddho. Na ekodibhāvādhigatoti na ekaggabhāvappatto. Sasaṅkhāraniggayhavāritagatoti",
  "atk-s0402a28:27_10": "sasaṅkhārena sappayogena kilese niggaṇhitvā vāretvā vārito, na kilesānaṁ chinnante",
  "atk-s0402a28:27_11": "uppanno, kilese pana vāretvā uppanno.",
  "atk-s0402a28:28_0": "Hotiso, bhikkhave, samayoti ettha samayo nāma utusappāyaṁ āhārasappāyaṁ senāsanasappāyaṁ",
  "atk-s0402a28:28_1": "puggalasappāyaṁ dhammassavanasappāyanti imesaṁ pañcannaṁ sappāyānaṁ paṭilābhakālo.",
  "atk-s0402a28:28_2": "Yaṁ taṁ cittanti yasmiṁ samaye taṁ vipassanācittaṁ. Ajjhattaṁyeva santiṭṭhatīti attaniyeva",
  "atk-s0402a28:28_3": "tiṭṭhati. Niyakajjhattañhi idha ajjhattaṁ nāma. Gocarajjhattampi vaṭṭati. Puthuttārammaṇaṁ",
  "atk-s0402a28:28_4": "pahāya ekasmiṁ nibbānagocareyeva tiṭṭhatīti vuttaṁ hoti. Sannisīdatīti suṭṭhu nisīdati.",
  "atk-s0402a28:28_5": "Ekodi hotīti ekaggaṁ hoti. Samādhiyatīti sammā ādhiyati. Santotiādīsu paccanīkakilesavūpasamena",
  "atk-s0402a28:28_6": "santo. Atappakaṭṭhena paṇīto. Kilesapaṭippassaddhiyā laddhattā paṭippassaddhaladdho.",
  "atk-s0402a28:28_7": "Ekaggabhāvaṁ gatattā ekodibhāvādhigato. Kilesānaṁ chinnante uppannattā na sappayogena",
  "atk-s0402a28:28_8": "kilese niggaṇhitvā vāretvā vāritoti na sasaṅkhāraniggayhavāritagato. Ettāvatā ayaṁ",
  "atk-s0402a28:28_9": "bhikkhu vivaṭṭetvā arahattaṁ patto nāma hoti.",
  "atk-s0402a28:29_0": "Idāni khīṇāsavassa sato abhiññāpaṭipadaṁ dassento yassa yassa cātiādimāha. Tattha",
  "atk-s0402a28:29_1": "abhiññā sacchikaraṇīyassāti abhijānitvā paccakkhaṁ kātabbassa. Sati satiāyataneti",
  "atk-s0402a28:29_2": "pubbahetusaṅkhāte ceva idāni ca paṭiladdhabbe abhiññāpādakajjhānādibhede ca sati",
  "atk-s0402a28:29_3": "satikāraṇe. Vitthārato pana ayaṁ abhiññākathā visuddhimagge (visuddhi. 2.365 ādayo)",
  "atk-s0402a28:29_4": "vuttanayeneva veditabbā. Āsavānaṁ khayātiādi cettha phalasamāpattivasena vuttanti veditabbaṁ.",
  "atk-s0402a28:30": "11. Nimittasuttavaṇṇanā",
  "atk-s0402a28:31_0": "103. Ekādasamepi adhicittaṁ samathavipassanācittameva. Tīṇi nimittānīti tīṇi kāraṇāni.",
  "atk-s0402a28:31_1": "Kālena kālanti kāle kāle, yuttakāleti attho. Kālena kālaṁ samādhinimittaṁ manasikātabbantiādīsu",
  "atk-s0402a28:31_2": "taṁ taṁ kālaṁ sallakkhetvā ekaggatāya yuttakāle ekaggatā manasikātabbā. Ekaggatā",
  "atk-s0402a28:31_3": "hi idha samādhinimittanti vuttā. Tatra vacanattho – samādhiyeva nimittaṁ samādhinimittaṁ.",
  "atk-s0402a28:31_4": "Sesapadadvayepi eseva nayo. Paggahoti pana vīriyassa nāmaṁ, upekkhāti majjhattabhāvassa.",
  "atk-s0402a28:31_5": "Tasmā vīriyassa yuttakāle vīriyaṁ manasikātabbaṁ, majjhattabhāvassa yuttakāle majjhattabhāve",
  "atk-s0402a28:31_6": "ṭhātabbanti. Ṭhānaṁ taṁ cittaṁ kosajjāya saṁvatteyyāti kāraṇaṁ vijjati yena taṁ cittaṁ",
  "atk-s0402a28:31_7": "kosajjabhāve tiṭṭheyya. Itaresupi eseva nayo. Upekkhānimittaṁyeva manasi kareyyāti",
  "atk-s0402a28:31_8": "ettha ca ñāṇajavaṁ upekkheyyāti ayamattho. Āsavānaṁ khayāyāti arahattaphalatthāya.",
  "atk-s0402a28:32_0": "Ukkaṁ bandheyyāti aṅgārakapallaṁ sajjeyya. Ālimpeyyāti tattha aṅgāre pakkhipitvā",
  "atk-s0402a28:32_1": "aggiṁ datvā nāḷikāya dhamanto aggiṁ gāhāpeyya. Ukkāmukhe pakkhipeyyāti aṅgāre viyūhitvā",
  "atk-s0402a28:32_2": "aṅgāramatthake vā ṭhapeyya, mūsāya vā pakkhipeyya. Ajjhupekkhatīti pakkāpakkabhāvaṁ upadhāreti.",
  "atk-s0402a28:33_0": "Sammā samādhiyati āsavānaṁ khayāyāti arahattaphalatthāya sammā ṭhapīyati. Ettāvatā",
  "atk-s0402a28:33_1": "hi vipassanaṁ vaḍḍhetvā arahattappatto bhikkhu dassito. Idāni tassa khīṇāsavassa",
  "atk-s0402a28:33_2": "abhiññāya paṭipadaṁ dassento yassa yassa cātiādimāha. Taṁ heṭṭhā vuttanayeneva veditabbaṁ.",
  "atk-s0402a28:34": "Loṇakapallavaggo pañcamo.",
  "atk-s0402a28:35": "Dutiyapaṇṇāsakaṁ niṭṭhitaṁ.",
  "atk-s0402a28:36": "3. Tatiyapaṇṇāsakaṁ"
}