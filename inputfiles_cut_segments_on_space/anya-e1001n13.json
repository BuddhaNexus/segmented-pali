{
  "anya-e1001n13:0": "Paṇāma paṭiññā",
  "anya-e1001n13:1": "Vatthuttayaṁ namasitvā, ācere kavipuṅgave;",
  "anya-e1001n13:2": "Kassaṁ dvādasamāsānaṁ, bandhaṁ tammāsavasikaṁ.",
  "anya-e1001n13:3": "1.",
  "anya-e1001n13:4": "Cittasammatamāso hi, atevaññehi sobhati;",
  "anya-e1001n13:5": "Rammakamāso rammamāso, teneva vohāro bhavi.",
  "anya-e1001n13:6": "2.",
  "anya-e1001n13:7": "Tasmiṁ sucittamāsamhi, nāgadumā supupphare;",
  "anya-e1001n13:8": "Pupphanti asanadumā, vāyanti kānane hi ve.",
  "anya-e1001n13:9": "3.",
  "anya-e1001n13:10": "Saṅkanta mahussavopi, tamhi māsamhi vattate;",
  "anya-e1001n13:11": "Gandhodakehi aññoññaṁ, siñcamānā sumodare.",
  "anya-e1001n13:12": "Yathāpi rammako māso, gimhānaṁ hoti brāhmaṇa;",
  "anya-e1001n13:13": "Ate‘va’ññehi māsehi, dumapupphehi sobhati.",
  "anya-e1001n13:14": "Sambuddho cittamāsassa, kāḷapakkhe uposathe;",
  "anya-e1001n13:15": "Pātoyeva samādāya, pavaraṁ pattacīvaraṁ;",
  "anya-e1001n13:16": "Anukampāya nāgānaṁ, nāgadīpamupāgami.",
  "anya-e1001n13:17": "4.",
  "anya-e1001n13:18": "Vesākhavhayamāso tu, suvisiṭṭho supākaṭo;",
  "anya-e1001n13:19": "Lokagganāthaṁ paṭicca, santehi abhilakkhito.",
  "anya-e1001n13:20": "5.",
  "anya-e1001n13:21": "Tamhi vesākhamāsamhi, campakāpi supupphare;",
  "anya-e1001n13:22": "Bodhiṁ dakehi siñcitvā, sajjanā sampamodare.",
  "anya-e1001n13:23": "6.",
  "anya-e1001n13:24": "Vanesuva potakāpi, pakkhandanti disodisaṁ;",
  "anya-e1001n13:25": "Vikūjantā sabhāsāya, janasotarasāyanaṁ.",
  "anya-e1001n13:26": "Dutiye divase bhatta-kāle ārocite jino;",
  "anya-e1001n13:27": "Ramme vesākhamāsamhi, puṇṇāmāyaṁ munissaro.",
  "anya-e1001n13:28": "7.",
  "anya-e1001n13:29": "Jeṭṭhasammatamāsopi, sogatajanabbhantare;",
  "anya-e1001n13:30": "Vikhyāto lakkhañño ceva, jeṭṭhena saṁyuto hi ve.",
  "anya-e1001n13:31": "8.",
  "anya-e1001n13:32": "Tasmiṁhi jeṭṭhamāsamhi, sumanā vanamallikā;",
  "anya-e1001n13:33": "Pupphanti ca pavāyanti, sabbajanamanoharā.",
  "anya-e1001n13:34": "9.",
  "anya-e1001n13:35": "Parikkhaṇāsusabhāpi, abhavi mranamāmaṇḍale;",
  "anya-e1001n13:36": "Khetale jeṭṭhajotipi, pajjali tasmiñhi ve.",
  "anya-e1001n13:37": "10.",
  "anya-e1001n13:38": "Āsāḷho nāma māsopi, atīva visiṭṭho bhavi;",
  "anya-e1001n13:39": "Paṭisandhiṁ gaṇhi buddho, tasmiñhi muni sudhī.",
  "anya-e1001n13:40": "11.",
  "anya-e1001n13:41": "Nikkhamipi ca sambuddho, dhammacakkaṁ pavattayi;",
  "anya-e1001n13:42": "Upasampadakammampi, karonti tasmiṁpi hi.",
  "anya-e1001n13:43": "12.",
  "anya-e1001n13:44": "Punnāgadumā pupphanti, pavāyanti disodisaṁ;",
  "anya-e1001n13:45": "Ādicco tiṭṭhati tamhi, uttarāyānakoṭiyaṁ.",
  "anya-e1001n13:46": "13.",
  "anya-e1001n13:47": "Sīhe sāvaṇamāsamhi, salākadānamuttamaṁ;",
  "anya-e1001n13:48": "Denti sādhavo mānusā, saddahantā vatthuttayaṁ.",
  "anya-e1001n13:49": "14.",
  "anya-e1001n13:50": "Pupphanti kaṭeruhāpi, tamhi sāvaṇamāsake;",
  "anya-e1001n13:51": "Khe savaṇanakkhattampi, atīva jotayī hi ve.",
  "anya-e1001n13:52": "15.",
  "anya-e1001n13:53": "Vassabbhantarabhūte ca, samaṇā sugatorasā;",
  "anya-e1001n13:54": "Māse vācanauggaṇha-kammaṁkaṁsu sukhāsayā.",
  "anya-e1001n13:55": "16.",
  "anya-e1001n13:56": "Kaññārāsisammatehi, poṭṭhapādasumāsake;",
  "anya-e1001n13:57": "Nadīsu dakapūritā, kaṭapatthatasādisā.",
  "anya-e1001n13:58": "17.",
  "anya-e1001n13:59": "Nāvāmahāussavampi, karonti mānujā tadā;",
  "anya-e1001n13:60": "Kīḷanti sampamodanti, vijite nara nāriyo.",
  "anya-e1001n13:61": "18.",
  "anya-e1001n13:62": "Kañcanayamadumāpi, vikasanti tadā hi ve;",
  "anya-e1001n13:63": "Megho thokaṁ thokaṁ himaṁ, vassati patatipi ca.",
  "anya-e1001n13:64": "19.",
  "anya-e1001n13:65": "Vassike assayujimhi, vikasanti anekadhā;",
  "anya-e1001n13:66": "Padumādidakajāni, pupphāni manuññāni ve.",
  "anya-e1001n13:67": "20.",
  "anya-e1001n13:68": "Mahāpadīpapantīhi, sakalamranamābhūtale;",
  "anya-e1001n13:69": "Pūjenti lokagganāthaṁ, sādhavo sogatājanā.",
  "anya-e1001n13:70": "21.",
  "anya-e1001n13:71": "Tapodhanā vicaranti, vassaṁvuṭṭhā disodisaṁ;",
  "anya-e1001n13:72": "Sādhavo dānasoṇḍāva, sītāyanti sukhanti ca.",
  "anya-e1001n13:73": "22.",
  "anya-e1001n13:74": "Kattikamāsaseṭṭhepi, sampamodanti mānujā;",
  "anya-e1001n13:75": "Kosītakīpupphāni ca, vikasanti vāyanti ca.",
  "anya-e1001n13:76": "23.",
  "anya-e1001n13:77": "Kathinamahādānampi, dadanti sādhavo janā;",
  "anya-e1001n13:78": "Tadā candakiraṇopi, atīva pajjoto ahu.",
  "anya-e1001n13:79": "24.",
  "anya-e1001n13:80": "Ahosi himapāto ca, uttaravāto pavāyati;",
  "anya-e1001n13:81": "Kattikajotichaṇopi, ahosi tasmiñhi ve.",
  "anya-e1001n13:82": "25.",
  "anya-e1001n13:83": "Dhanurāsīmāgasira, māse hemantasammate;",
  "anya-e1001n13:84": "Sattidharasupūjāvha, sabhāpi sampavattitā.",
  "anya-e1001n13:85": "26.",
  "anya-e1001n13:86": "Devasammatapupphāni, manuññarucirānipi;",
  "anya-e1001n13:87": "Pupphanti tamhi māsamhi, himapāto ahosi ca.",
  "anya-e1001n13:88": "27.",
  "anya-e1001n13:89": "Vīhayo honti pakkā ca, khettesu mranamābhūtale;",
  "anya-e1001n13:90": "Migasiranakkhattampi, joteti ākāsaṅgaṇe.",
  "anya-e1001n13:91": "28.",
  "anya-e1001n13:92": "Makāre phussamāsepi, pupphanti pavāyanti ca;",
  "anya-e1001n13:93": "Sunīlavallipupphāni, janamanoharānipi.",
  "anya-e1001n13:94": "29.",
  "anya-e1001n13:95": "Senābyūhampi karonti, bhūpālā mranamāraṭṭhikā;",
  "anya-e1001n13:96": "Saparisā udikkhanti, hatthiassādiādayo.",
  "anya-e1001n13:97": "30.",
  "anya-e1001n13:98": "Tamhisī atisītalampi, dakkhiṇāyanakoṭiyaṁ;",
  "anya-e1001n13:99": "Aṭṭhāpuṇṇamadinamhi, sūriyo lokamānito.",
  "anya-e1001n13:100": "Bodhito navame māse, phussapuṇṇamiyaṁ jino;",
  "anya-e1001n13:101": "Laṁkādīpaṁ visodhetuṁ, laṅkādīpamupāgami.",
  "anya-e1001n13:102": "31.",
  "anya-e1001n13:103": "Kumbhesu māghamāsehi, tūladumā supupphare;",
  "anya-e1001n13:104": "Pumtālā madhurarasaṁ, mānujānaṁ dadanti ca.",
  "anya-e1001n13:105": "32.",
  "anya-e1001n13:106": "Yāgumahāussavopi, pākaṭo mranamābhūtale;",
  "anya-e1001n13:107": "Avasesasu meghopi, thanayaṁ abhivassati.",
  "anya-e1001n13:108": "33.",
  "anya-e1001n13:109": "Naranārī manuññāni, padarāni paṇḍāni ca;",
  "anya-e1001n13:110": "Pucimandadumā nava-pattāni dhārentipi ca.",
  "anya-e1001n13:111": "34.",
  "anya-e1001n13:112": "Mine phagguṇamāsamhi, surabhigandhikā subhā;",
  "anya-e1001n13:113": "Pupphanti vanamhi dumā, navapattehi sobhare.",
  "anya-e1001n13:114": "35.",
  "anya-e1001n13:115": "Dakkhiṇadesato tamhi, vāto pavāyati hi ve;",
  "anya-e1001n13:116": "Vāḷukapiṭṭhe vāluka-thūpe katvāna pūjayyuṁ.",
  "anya-e1001n13:117": "36.",
  "anya-e1001n13:118": "Pathamagimha māsamhi, nānādumāti pupphare;",
  "anya-e1001n13:119": "Tena sabbampi vipinaṁ, vicittaṁ dassaniyañhi ve.",
  "anya-e1001n13:120": "Visute jotipālamhi, visutamhi niketane;",
  "anya-e1001n13:121": "Vasatā nekaganthānaṁ, lekhakena kato ayaṁ."
}