{
  "tika-s0103t1:0": "2. Udumbarikasuttavaṇṇanā",
  "tika-s0103t1:1": "Nigrodhaparibbājakavatthuvaṇṇanā",
  "tika-s0103t1:2_0": "49.Udumbarikāyāti sambandhe sāmivacananti āha “udumbarikāya deviyā santake paribbājakārāme”ti.",
  "tika-s0103t1:2_1": "“Udumbarikāya”nti vā pāṭho, tathā sati adhikaraṇe etaṁ bhummaṁ. Ayañhettha attho",
  "tika-s0103t1:2_2": "udumbarikāya rañño deviyā nibbattito ārāmo udumbarikā, tassaṁ udumbarikāyaṁ. Tenāha",
  "tika-s0103t1:2_3": "“udumbarikāya deviyā santake”ti. Tāya hi nibbattito tassā santako. Varaṇādipāṭhavasena",
  "tika-s0103t1:2_4": "cettha nibbattatthabodhakassa saddassa adassanaṁ. Sandhānoti bhinnānampi tesaṁ sandhāpanena",
  "tika-s0103t1:2_5": "“sandhāno”ti evaṁ laddhanāmo. Saṁvaṇṇitoti pasaṁsito. Iriyatīti pavattati. Ariyena",
  "tika-s0103t1:2_6": "ñāṇenāti kilesehi ārakattā ariyena lokuttarena ñāṇena. Ariyāya vimuttiyāti suvisuddhāya",
  "tika-s0103t1:2_7": "lokuttaraphalavimuttiyā.",
  "tika-s0103t1:3_0": "Divā-saddo dina-saddo viya divasapariyāyo, tassa visesanabhāvena vuccamāno divā-saddo",
  "tika-s0103t1:3_1": "savisesaṁ divasabhāgaṁ dīpetīti āha “divasassa divā”tiādi. Yasmā samāpannassa cittaṁ",
  "tika-s0103t1:3_2": "nānārammaṇato paṭisaṁhataṁ hoti, jhānasamaṅgī ca pavivekūpagamanena saṅgaṇikābhāvato",
  "tika-s0103t1:3_3": "ekākiyāya nilīno viya hoti, tasmā vuttaṁ “tato tato…pe… gato”ti. Mano bhavanti manaso",
  "tika-s0103t1:3_4": "vivaṭṭanissitaṁ vaḍḍhiṁ āvahantīti manobhāvaniyāti āha “manavaḍḍhakāna”ntiādi. Unnamati",
  "tika-s0103t1:3_5": "na saṅkucati, alīnañca hotīti attho.",
  "tika-s0103t1:4_0": "51.Yāvatāti yāvantoti ayamettha atthoti āha “yattakā”ti. Tesanti niddhāraṇe sāmivacanaṁ.",
  "tika-s0103t1:4_1": "Niddhāraṇañca kenaci visesena icchitabbaṁ. Yehi ca guṇavisesehi samannāgatā bhagavato",
  "tika-s0103t1:4_2": "sāvakā upāsakā rājagahe paṭivasanti, ayañca tehi samannāgatoti imaṁ visesaṁ dīpetuṁ",
  "tika-s0103t1:4_3": "“tesaṁ abbhantaro”ti vuttaṁ. Tenāha “bhagavato kirā”tiādi.",
  "tika-s0103t1:5_0": "52.Tesanti paribbājakānaṁ. Kathāyāti tiracchānakathāya. Dassanenāti diṭṭhidassanena.",
  "tika-s0103t1:5_1": "Ākappenāti vesena. Kuttenāti kiriyāya. Ācārenāti aññamaññasmiṁ ācaritabbaācārena.",
  "tika-s0103t1:5_2": "Vihārenāti rattindivaṁ viharitabbaviharaṇena. Iriyāpathenāti ṭhānādiiriyāpathena.",
  "tika-s0103t1:5_3": "Aññākāratāya aññatitthe niyuttāti aññatitthiyā. Saṅgantvā samāgantvā rāsī hutvā parehi",
  "tika-s0103t1:5_4": "nisinnaṭṭhāne. Araññāni ca tāni vanapatthāni cāti araññavanapatthāni. Tattha yaṁ",
  "tika-s0103t1:5_5": "araññakaṅganipphādakaṁ āraññakānaṁ, taṁ “arañña”nti veditabbaṁ. Vanapatthanti gāmantaṁ",
  "tika-s0103t1:5_6": "atikkamitvā manussānaṁ anupacāraṭṭhānaṁ, yattha na kasīyati na vappīyati. Vuttañhetaṁ",
  "tika-s0103t1:5_7": "“vanapatthanti dūrānametaṁ senāsanānaṁ adhivacana”nti “vanapatthanti vanasaṇḍānametaṁ",
  "tika-s0103t1:5_8": "senāsanānaṁ, vanapatthanti bhīsanakānametaṁ, vanapatthanti salomahaṁsānametaṁ, vanapatthanti",
  "tika-s0103t1:5_9": "pariyantānametaṁ vanapatthanti na manussūpacārānametaṁ senāsanānaṁ adhivacana”nti.",
  "tika-s0103t1:5_10": "Tena vuttaṁ “gāmūpacārato muttānī”tiādi. Pantānīti pariyantāni atidūrāni. Tenāha",
  "tika-s0103t1:5_11": "“dūratarānī”tiādi. Vihārūpacārenāti vihārassa upacārappadesena. Addhikajanassāti",
  "tika-s0103t1:5_12": "maggagāmino janassa. Mandasaddānīti uccāsaddamahāsaddābhāvato tanusaddāni. Manussehi",
  "tika-s0103t1:5_13": "samāgamma ekajjhaṁ pavattitasaddo nigghoso, tassa yasmā attho dubbibhāvito hoti,",
  "tika-s0103t1:5_14": "tasmā vuttaṁ “avibhāvitatthena nigghosenā”ti. Vigatavātānīti vigatasaddāni. “Rahassa",
  "tika-s0103t1:5_15": "karaṇassa yuttānī”ti imināpi tesaṁ ṭhānānaṁ araññalakkhaṇayuttataṁ, janavivittataṁ,",
  "tika-s0103t1:5_16": "vanavivittameva ca vibhāveti, tathā “ekībhāvassa anurūpānī”ti iminā.",
  "tika-s0103t1:6": "53.Kenāti hetumhi, sahayoge ca karaṇavacananti āha “kena kāraṇena kena puggalena saddhi”nti. Ekopi hi vibhattiniddeso anekatthavibhāvano hoti, tathā taddhitatthapadasamāhāreti.",
  "tika-s0103t1:7_0": "Saṁsandananti ālāpasallāpavasena kathāsaṁsandanaṁ. Ñāṇabyattabhāvanti byattañāṇabhāvaṁ,",
  "tika-s0103t1:7_1": "so pana parassa vacane uttaradānavasena, parena vā vuttauttare paccuttaradānavasena",
  "tika-s0103t1:7_2": "siyāti āha “uttarapaccuttaranayenā”ti. Yo hi parassa vacanaṁ tipukkhalena nayena",
  "tika-s0103t1:7_3": "rūpeti, tathā parassa rūpanavacanaṁ jātibhāvaṁ āpādeti, tassa tādisaṁ vacanasabhāvaṁ",
  "tika-s0103t1:7_4": "ñāṇaveyyattiyaṁ vibhāveti pākaṭaṁ karotīti. Suññāgāresu naṭṭhāti suññāgāresu nivāsesu",
  "tika-s0103t1:7_5": "naṭṭhā vinaṭṭhā abhāvaṁ gatā. Nāssa paññā nasseyya tehi tehi katapucchanapaṭipucchananimittaṁ",
  "tika-s0103t1:7_6": "nānāpaṭibhānuppattiyā visāramāpannaṁ pucchitaṁ pañhaṁ vissajjetuṁ asamatthatāya.",
  "tika-s0103t1:7_7": "Orodheyyāmāti nirussāhaṁ viya karontā avarodheyyāma, taṁ parassa orodhanaṁ vādajālena",
  "tika-s0103t1:7_8": "vinandhanaṁ viya hotīti āha “vinandheyyāmā”ti. Tadatthaṁ tena tucchakumbhinidassanaṁ",
  "tika-s0103t1:7_9": "kataṁ, taṁ byatirekamukhena dassetuṁ “pūritaghaṭo hī”tiādi vuttaṁ.",
  "tika-s0103t1:8_0": "Balaṁ dīpentoti abhūtameva attano ñāṇabalaṁ pakāsento. Asambhinnanti jātisambhedābhāvena",
  "tika-s0103t1:8_1": "asambhinnaṁ. Aññajātisambhede sati assatarassa assassa jātabhāvo viya sīhassapi sīhathāmābhāvo",
  "tika-s0103t1:8_2": "siyāti āha “asambhinnakesarasīha”nti. Ṭhānaso vāti taṅkhaṇe eva.",
  "tika-s0103t1:9_0": "54. “Sumāgadhā nāma nadī”ti keci, taṁ micchāti dassento “sumāgadhā nāma pokkharaṇī”ti",
  "tika-s0103t1:9_1": "vatvā tassā pokkharaṇibhāvassa suttantare āgatataṁ dassetuṁ “yassā tīre”tiādi vuttaṁ.",
  "tika-s0103t1:9_2": "Morānaṁ nivāpo etthāti moranivāpo. Byadhikaraṇānampi hi padānaṁ bāhiratthasamāso",
  "tika-s0103t1:9_3": "hotiyeva yathā “urasilomo”ti. Atha vā nivutthaṁ etthāti nivāpo, morānaṁ nivāpo moranivāpo,",
  "tika-s0103t1:9_4": "morānaṁ nivāpadinnaṭṭhānaṁ. Tenāha “yattha morāna”ntiādi. Yasmā nigrodho tapojigucchavādo,",
  "tika-s0103t1:9_5": "sāsane ca bhikkhū attakilamathānuyogaṁ vajjetvā bhāvanānuyogena paramassāsappatte",
  "tika-s0103t1:9_6": "viharante passati, tasmā “kathaṁ nu kho samaṇo gotamo kāyakilamathena vināva sāvake",
  "tika-s0103t1:9_7": "vinetī”ti sañjātasandeho “ko nāma so”tiādinā bhagavantaṁ pucchi. Assasati anusaṅkitaparisaṅkito",
  "tika-s0103t1:9_8": "hoti etenāti assāso, pītisomanassanti āha “assāsappattāti tuṭṭhippattā somanassappattā”ti.",
  "tika-s0103t1:9_9": "Adhiko seṭṭho āsayo nissayo ajjhāsayoti āha “uttamanissayabhūta”nti. Ādibhūtaṁ purātanaṁ",
  "tika-s0103t1:9_10": "seṭṭhacariyaṁ ādibrahmacariyaṁ, lokuttaramagganti attho. Tathā hesa sabbabuddhapaccekabuddhasāvakehi",
  "tika-s0103t1:9_11": "teneva ākārena adhigato. Tenāha “purāṇa…pe… ariyamagga”nti. Tathā hi taṁ bhagavā",
  "tika-s0103t1:9_12": "“addasa purāṇaṁ maggaṁ purāṇamañjasa”nti avoca. Pūretvā bhāvanāpāripūrivasena. “Pūretvā”ti",
  "tika-s0103t1:9_13": "vā idaṁ “ajjhāsayaṁ ādibrahmacariya”nti ettha pāṭhasesoti vadanti. “Ajjhāsayaṁ ādibrahmacariyaṁ",
  "tika-s0103t1:9_14": "paṭijānanti assāsappattā”ti evaṁ vā ettha yojanā.",
  "tika-s0103t1:10": "Tapojigucchāvādavaṇṇanā",
  "tika-s0103t1:11": "55. Pakatā hutvā vicchinnā vippakatāti āha “aniṭṭhitāva hutvā ṭhitā”ti.",
  "tika-s0103t1:12_0": "56.Vīriyena pāpajigucchanavādoti lūkhapaṭipattisādhanena vīriyena attataṇhāvinodanavasena",
  "tika-s0103t1:12_1": "pāpakassa jigucchanavādo. Jigucchatīti jiguccho, tabbhāvo jegucchaṁ, adhikaṁ jegucchaṁ",
  "tika-s0103t1:12_2": "adhijegucchaṁ, ativiya pāpajigucchanaṁ, tasmiṁ adhijegucche. Kāyadaḷhībahulaṁ tapatīti",
  "tika-s0103t1:12_3": "tapo, attakilamathānuyogavasena pavattaṁ vīriyaṁ, tena kāyadaḷhībahulatānimittassa",
  "tika-s0103t1:12_4": "pāpassa jigucchanaṁ, virajjanampi tapojigucchāti āha “vīriyena pāpajigucchā”ti. Ghāsacchādanasenāsanataṇhāvinodanamukhena",
  "tika-s0103t1:12_5": "attasnehavirajjananti attho. Upari vuccamānesu nānākāresu acelakādivatesu ekajjhaṁ",
  "tika-s0103t1:12_6": "samādinnānaṁ parisodhanamevettha pāripūraṇaṁ, na sabbesaṁ anavasesato samādānaṁ tassa",
  "tika-s0103t1:12_7": "asambhavatoti āha “paripuṇṇāti parisuddhā”ti. Parisodhanañca nesaṁ sakasamayasiddhena",
  "tika-s0103t1:12_8": "nayena paṭipajjanameva. Vipariyāyena aparisuddhatā veditabbā.",
  "tika-s0103t1:13": "57.“Ekaṁ pañhampi na kathetī”ti paṭhamaṁ attanā pucchitapañhassa akathitattā vuttaṁ.",
  "tika-s0103t1:14_0": "Tapanissitakoti attakilamathānuyogasaṅkhātaṁ tapaṁ nissāya samādāya vattanako. Sīhanādeti",
  "tika-s0103t1:14_1": "sīhanādasuttavaṇṇanāyaṁ. Yasmā tattha vitthāritanayena veditabbāni, tasmā tassā atthappakāsanāya",
  "tika-s0103t1:14_2": "vuttanayenapi veditabbāni.",
  "tika-s0103t1:15": "Upakkilesavaṇṇanā",
  "tika-s0103t1:16_0": "58. “Sammā ādiyatī”ti vatvā sammā ādiyanañcassa daḷhaggāho evāti āha “daḷhaṁ gaṇhātī”ti.",
  "tika-s0103t1:16_1": "“Sāsanāvacarenāpi dīpetabba”nti vatvā taṁ dassetuṁ “ekacco hī”tiādi vuttaṁ, tena",
  "tika-s0103t1:16_2": "dhutaṅgadharatāmattena attamanatā, paripuṇṇasaṅkappatā sammāpaṭipattiyā upakkilesoti",
  "tika-s0103t1:16_3": "imamatthaṁ dasseti, na yathāvuttatapasamādānadhutaṅgadharatānaṁ satipi aniyyānikatte",
  "tika-s0103t1:16_4": "sadisatanti daṭṭhabbaṁ.",
  "tika-s0103t1:17_0": "“Duvidhassāpīti ‘attamano hoti paripuṇṇasaṅkappo’ti ca evaṁ upakkilesabhedena vuttassa",
  "tika-s0103t1:17_1": "duvidhassāpi tapassino”ti keci. Yasmā pana aṭṭhakathāyaṁ sāsanikavasenāpi attho dīpito,",
  "tika-s0103t1:17_2": "tasmā bāhirakassa, sāsanikassa cāti evaṁ duvidhassāpi tapassinoti attho veditabbo.",
  "tika-s0103t1:17_3": "Tathā ceva hi uparipi atthavaṇṇanaṁ vakkhatīti. Ettāvatāti yadidaṁ “ko añño mayā",
  "tika-s0103t1:17_4": "sadiso”ti evaṁ atimānassa, aniṭṭhitakiccasseva ca “alamettāvatā”ti evaṁ atimānassa",
  "tika-s0103t1:17_5": "ca uppādanaṁ, ettāvatā.",
  "tika-s0103t1:18_0": "Ukkaṁsatīti ukkaṭṭhaṁ karoti. Ukkhipatīti aññesaṁ upari khipati, paggaṇhātīti attho.",
  "tika-s0103t1:18_1": "Paraṁ saṁhāretīti paraṁ saṁharaṁ nihīnaṁ karoti. Avakkhipatīti adho khipati, avamaññatīti attho.",
  "tika-s0103t1:19_0": "Mānamadakaraṇenāti mānasaṅkhātassa madassa karaṇena uppādanena. Mucchitohotīti mucchāpanno",
  "tika-s0103t1:19_1": "hoti, sā pana mucchāpatti abhijjhāsīlabbataparāmāsakāyaganthehi gadhitacittatā, tattha",
  "tika-s0103t1:19_2": "ca atilaggabhāvoti āha “gadhito ajjhosanno”ti. Pamajjanañcettha pamajjanamevāti āha",
  "tika-s0103t1:19_3": "“pamādamāpajjatī”ti. Kevalaṁ dhutaṅgasuddhiko hutvā kammaṭṭhānaṁ ananuyuñjanto tāya",
  "tika-s0103t1:19_4": "eva dhutaṅgasuddhikatāya attukkaṁsanādivasena pavatteyyāti dassetuṁ “sāsane”tiādi",
  "tika-s0103t1:19_5": "vuttaṁ. Tenāha “dhutaṅgameva…pe… paccetī”ti.",
  "tika-s0103t1:20_0": "59.Teyeva paccayā. Suṭṭhu katvā paṭisaṅkharitvā laddhāti ādaragāravayogena sakkaccaṁ",
  "tika-s0103t1:20_1": "abhisaṅkharitvā dānavasena upanayavasena laddhā. Vaṇṇabhaṇananti guṇakittanaṁ. Assāti tapassino.",
  "tika-s0103t1:21_0": "60.Vodāsanti byāsanaṁ, vibhajjananti attho. Taṁ panettha vibhajjanaṁ dvidhā icchitanti",
  "tika-s0103t1:21_1": "āha “dvebhāgaṁ āpajjatī”ti. Dve bhāge karoti ruccanāruccanavasena. Gedhajātoti sañjātagedho.",
  "tika-s0103t1:21_2": "Mucchanaṁ nāma sativippavāseneva hoti, na satiyā satīti āha “samuṭṭhassatī”ti. Ādīnavamattampīti",
  "tika-s0103t1:21_3": "gadhitādibhāvena paribhoge ādīnavamattampi na passati. Mattaññutāti paribhoge mattaññutā.",
  "tika-s0103t1:21_4": "Paccavekkhaṇaparibhogamattampīti paccavekkhaṇamattena paribhogampi ekavāraṁ paccavekkhitvāpi",
  "tika-s0103t1:21_5": "paribhuñjanampi na karoti.",
  "tika-s0103t1:22_0": "61.Vicakkasaṇṭhānāti vipulatamacakkasaṇṭhānā. Sabbassa bhuñjanato ayokūṭasadisā dantā",
  "tika-s0103t1:22_1": "eva dantakūṭaṁ.Apasādetīti pasādeti. Acelakādivasenāti acelakavatādivasena. Lūkhājīvinti",
  "tika-s0103t1:22_2": "sallekhapaṭipattiyā lūkhajīvikaṁ.",
  "tika-s0103t1:23": "62.Tapaṁ karotīti bhāvanāmanasikāralakkhaṇaṁ tapaṁ carati caranto viya hoti. Caṅkamaṁ otarati bhāvanaṁ anuyuñjanto viya. Vihāraṅgaṇaṁ sammajjati vattapaṭipattiṁ pūrento viya.",
  "tika-s0103t1:24": "“Ādassayamāno”ti vā pāṭho.",
  "tika-s0103t1:25_0": "Kiñcivajjanti kiñci kāyikaṁ vā vācasikaṁ vā dosaṁ. Diṭṭhigatanti viparītadassanaṁ.",
  "tika-s0103t1:25_1": "Aruccamānanti attano siddhante paṭikkhittabhāvena aruccamānaṁ. Ruccati meti “kappati",
  "tika-s0103t1:25_2": "me”ti vadati. Anujānitabbanti tacchāviparītabhūtabhāvena “evameta”nti anujānitabbaṁ.",
  "tika-s0103t1:25_3": "Savanamanohāritāya “sādhu suṭṭhū”ti anumoditabbaṁ.",
  "tika-s0103t1:26": "63. Kujjhanasīlatāya kodhano. Vuttalakkhaṇo upanāho etassa atthīti upanāhī. Evaṁbhūto ca taṁsamaṅgī hotīti “samannāgato hotī”ti vuttaṁ. Esa nayo ito paresupi.",
  "tika-s0103t1:27_0": "Ayaṁ pana viseso – issati usūyatīti ussukī. Saṭhanaṁ asantaguṇasambhāvanaṁ saṭho,",
  "tika-s0103t1:27_1": "so etassa atthīti saṭho. Santadosapaṭicchādanasabhāvā māyā, māyā etassa atthīti māyāvī.",
  "tika-s0103t1:27_2": "Garuṭṭhāniyānampi paṇipātākaraṇalakkhaṇaṁ thambhanaṁ thaddhaṁ, tamettha atthīti thaddho.",
  "tika-s0103t1:27_3": "Guṇehi samānaṁ, adhikañca atikkamitvā nihīnaṁ katvā maññanasīlatāya atimānī. Asantaguṇasambhāvanatthikatāsaṅkhātā",
  "tika-s0103t1:27_4": "pāpā lāmakā icchā etassāti pāpiccho. Micchā viparītā diṭṭhi etassāti micchādiṭṭhiko.",
  "tika-s0103t1:27_5": "“Idameva saccaṁ, moghamañña”nti evaṁ attanā attābhiniviṭṭhatāya satā diṭṭhi sandiṭṭhi,",
  "tika-s0103t1:27_6": "tameva parāmasatīti sandiṭṭhiparāmāsī. Aṭṭhakathāyaṁ pana “sayaṁ diṭṭhi sandiṭṭhī”ti",
  "tika-s0103t1:27_7": "vatthuvasena attho vutto. Ā bāḷhaṁ viya dhīyatīti ādhānanti āha “daḷhaṁ suṭṭhu ṭhapita”nti.",
  "tika-s0103t1:27_8": "Yathāgahitaṁ gāhaṁ paṭinissajjanasīlo paṭinissaggī, tappaṭikkhepena duppaṭinissaggī.",
  "tika-s0103t1:27_9": "Paṭisedhattho hi ayaṁ du-saddo yathā “duppañño, dussīlo”ti ca.",
  "tika-s0103t1:28": "Parisuddhapapaṭikappattakathāvaṇṇanā",
  "tika-s0103t1:29_0": "64.Idha nigrodha tapassīti yathānukkantaṁ purimapāḷiṁ nigamanavasena ekadesena dasseti.",
  "tika-s0103t1:29_1": "Tenāha “evaṁ bhagavā”tiādi. Gahitaladdhinti “acelakādibhāvo seyyo, tena ca saṁsārasuddhi",
  "tika-s0103t1:29_2": "hotī”ti evaṁ gahitaladdhiṁ. Rakkhitaṁ tapanti tāya laddhiyā samādiyitvā rakkhitaṁ",
  "tika-s0103t1:29_3": "acelakavatāditapaṁ. “Sabbameva saṁkiliṭṭha”nti iminā yaṁ vakkhati parisuddhapāḷivaṇṇanāyaṁ",
  "tika-s0103t1:29_4": "“lūkhatapassino ceva dhutaṅgadharassa ca vasena yojanā veditabbā”ti, tassa parikappitarūpassa",
  "tika-s0103t1:29_5": "lūkhassa tapassinoti ayamettha adhippāyoti dasseti. “Parisuddhapāḷidassanattha”nti",
  "tika-s0103t1:29_6": "ca iminā titthiyānaṁ vasena pāḷi yevettha labbhati, na pana tadatthoti dasseti. Vuttavipakkhavasenāti",
  "tika-s0103t1:29_7": "vuttassa atthassa paṭipakkhavasena, paṭikkhepavasenāti attho. Tasmiṁ ṭhāneti hetuatthe",
  "tika-s0103t1:29_8": "bhummanti tassa hetuatthena karaṇavacanena atthaṁ dassento “evaṁ so tenā”tiādimāha.",
  "tika-s0103t1:29_9": "Uttari vāyamamānoti yathāsamādinnehi dhutadhammehi aparituṭṭho, apariyositasaṅkappo",
  "tika-s0103t1:29_10": "ca hutvā upari bhāvanānuyogavasena sammāvāyāmaṁ karonto.",
  "tika-s0103t1:30_0": "69.Ito paranti ito yathāvuttanayato paraṁ. Aggabhāvaṁ vā sārabhāvaṁ vāti tapojigucchāya",
  "tika-s0103t1:30_1": "aggabhāvaṁ vā sārabhāvaṁ vā ajānanto. “Ayamevassa aggabhāvo sārabhāvo”ti maññamāno",
  "tika-s0103t1:30_2": "“aggappattā, sārappattā cā”ti āha.",
  "tika-s0103t1:31": "Parisuddhatacappattādikathāvaṇṇanā",
  "tika-s0103t1:32_0": "70. Yamanaṁ saṁyamanaṁ yāmo, hiṁsādīnaṁ akaraṇavasena catubbidho yāmova cātuyāmo,",
  "tika-s0103t1:32_1": "so eva saṁvaro, tena saṁvuto guttasabbadvāro cātuyāmasaṁvarasaṁvuto. Tenāha “catubbidhena",
  "tika-s0103t1:32_2": "saṁvarena pihito”ti. Atipātanaṁ hiṁsananti āha “pāṇaṁ na hanatī”ti. Lobhacittena",
  "tika-s0103t1:32_3": "bhāvitaṁ sambhāvitanti katvā bhāvitaṁ nāma pañca kāmaguṇā. Ayañca tesu tesaṁyeva",
  "tika-s0103t1:32_4": "samudācāro maggoṭṭhāpakaṁ viyāti āha “tesaṁ saññāyā”ti.",
  "tika-s0103t1:33_0": "Etanti abhiharaṇaṁ, hīnāya anāvattanañca. Tenāha “so abhiharatīti ādilakkhaṇa”nti.",
  "tika-s0103t1:33_1": "Abhiharatīti abhibuddhiṁ neti. Tenāha “uparūpari vaḍḍhetī”ti. Cakkavattināpi pabbajitassa",
  "tika-s0103t1:33_2": "abhivādanādi karīyatevāti pabbajjā seṭṭhā guṇavisesayogato, dosavirahitato ca, yato",
  "tika-s0103t1:33_3": "sā paṇḍitapaññattā vuttā. Gihibhāvo pana nihīno tadubhayābhāvatoti āha “hīnāya gihibhāvatthāyā”ti.",
  "tika-s0103t1:34": "71.Tacappattāti tacaṁ pattā, tacasadisā hotīti attho.",
  "tika-s0103t1:35_0": "74. Titthiyānaṁ vasenāti titthiyānaṁ samayavasena. Nesanti titthiyānaṁ. Tanti dibbacakkhuṁ.",
  "tika-s0103t1:35_1": "Sīlasampadāti sabbākārasampannaṁ catupārisuddhisīlaṁ. Tacasārasampattitoti tacatapojigucchāyāsārasampattito.",
  "tika-s0103t1:35_2": "Visesabhāvanti visesasabhāvaṁ.",
  "tika-s0103t1:36_0": "Acelakapāḷimattampīti acelakapāḷiāgatatthamattampi natthi, tasmā mayaṁ anassāma vinaṭṭhāti",
  "tika-s0103t1:36_1": "attho. A-kāro vā nipātamattaṁ, nassāmāti vinassāma. Kuto parisuddhapāḷīti kuto eva",
  "tika-s0103t1:36_2": "amhesu parisuddhapāḷiāgatapaṭipatti. Esa nayo sesesupi. Sutivasenāpīti sotapathāgamanamattenāpi na jānāma.",
  "tika-s0103t1:37": "Nigrodhassapajjhāyanavaṇṇanā",
  "tika-s0103t1:38_0": "75.Assāti sandhānassa gahapatissa. Kakkhaḷanti pharusaṁ. Durāsadavacananti avattabbavacanaṁ.",
  "tika-s0103t1:38_1": "Yasmā pharusavacanaṁ yaṁ uddissa payuttaṁ, tasmiṁ khamāpite khamāpakassa paṭipākatikaṁ",
  "tika-s0103t1:38_2": "hoti, tasmā “ayaṁ mayī”tiādi vuttaṁ.",
  "tika-s0103t1:39_0": "76.Bodhatthāya dhammaṁ deseti, na attano buddhabhāvaghosanatthāya. Vādatthāyāti paravādabhañjanavādatthāya.",
  "tika-s0103t1:39_1": "Rāgādisamanatthāya dhammaṁ deseti, na antevāsikamyatāya. Oghanittharaṇatthāyāti caturoghanittharaṇatthāya",
  "tika-s0103t1:39_2": "dhammaṁ deseti sabbaso orapārātiṇṇamāvahattā desanāya. Sabbakilesaparinibbānatthāya",
  "tika-s0103t1:39_3": "dhammaṁ deseti kilesānaṁ lesenapi desanāya aparāmaṭṭhabhāvato.",
  "tika-s0103t1:40": "Brahmacariyapariyosānādivaṇṇanā",
  "tika-s0103t1:41_0": "77.Idaṁ sabbampīti sattavassato paṭṭhāya yāva “sattāha”nti padaṁ, idaṁ sabbampi vacanaṁ.",
  "tika-s0103t1:41_1": "Asaṭho pana amāyāvī ujujātiko tikkhapañño ugghaṭitaññūti adhippāyo. So hi taṁmuhutteneva",
  "tika-s0103t1:41_2": "arahattaṁ pattuṁ sakkhissatīti. Vaṅkavaṅkoti kāyavaṅkādīhipi vaṅkehi vaṅko jimho",
  "tika-s0103t1:41_3": "kuṭilo. “Saṭhaṁ panāhaṁ anusāsituṁ na sakkomī”ti na idaṁ bhagavā kilāsubhāveneva",
  "tika-s0103t1:41_4": "vadati, atha kho tassa abhājanabhāveneva.",
  "tika-s0103t1:42_0": "78.Pakatiyā ācariyoti yo eva tumhākaṁ ito pubbe pakatiyā ācariyo ahosi, so eva idānipi",
  "tika-s0103t1:42_1": "pubbāciṇṇavasena ācariyo hotu, na mayaṁ tumhe antevāsike kātukāmāti adhippāyo. Namayaṁ",
  "tika-s0103t1:42_2": "tumhākaṁ uddesena atthikā, dhammatanti meva pana tumhe ñāpetukāmamhāti adhippāyo.",
  "tika-s0103t1:42_3": "Ājīvatoti jīvikāya vuttito. Akusalāti koṭṭhāsaṁ pattāti akusalāti taṁ taṁ koṭṭhāsataṁyeva",
  "tika-s0103t1:42_4": "upagatā. Kilesadarathasampayuttāti kilesadarathasahitā taṁsambandhanato. Jātijarāmaraṇānaṁ",
  "tika-s0103t1:42_5": "hitāti jātijarāmaraṇiyā. Saṁkileso ettha atthi, saṁkilese vā niyuttāti saṁkilesikā.",
  "tika-s0103t1:42_6": "Vodānaṁ vuccati visuddhi, tassa paccayabhūtattā vodāniyā. Tathābhūtā cete vodāpentīti",
  "tika-s0103t1:42_7": "āha “satte vodāpentī”ti. Sikhāppattā paññāya pāripūrivepullatā maggaphalavaseneva",
  "tika-s0103t1:42_8": "icchitabbāti āha “maggapaññā…pe… vepullata”nti. Ubhopi vā etāni pāripūrivepullāni.",
  "tika-s0103t1:42_9": "Yā hi tassa pāripūrī, sā eva vepullatāti. Tatoti saṁkilesadhammappahānavodānadhammābhibuddhihetu.",
  "tika-s0103t1:43_0": "79.“Yathā mārenā”ti nayidaṁ nidassanavasena vuttaṁ, atha kho tathābhāvakathanamevāti",
  "tika-s0103t1:43_1": "dassetuṁ “māro kirā”tiādi vuttaṁ. Athāti mārena tesaṁ pariyuṭṭhānappattito pacchā",
  "tika-s0103t1:43_2": "aññāsīti yojanā. Kasmā pana bhagavā pageva na aññāsīti? Anāvajjitattā. Māraṁ paṭibāhitvāti",
  "tika-s0103t1:43_3": "mārena tesu kataṁ pariyuṭṭhānaṁ vidhametvā, na tesaṁ sati payojane buddhānaṁ dukkaraṁ.",
  "tika-s0103t1:43_4": "Soti maggaphaluppattihetu. Tesaṁ paribbājakānaṁ.",
  "tika-s0103t1:44_0": "Phuṭṭhāti pariyuṭṭhānavasena phuṭṭhā. Yatrāti niddhāraṇe bhummanti āha “yesū”ti.",
  "tika-s0103t1:44_1": "Aññāṇatthanti ājānanatthaṁ, upasaggamattañcettha ā-kāroti āha “jānanattha”nti, vīmaṁsanatthanti",
  "tika-s0103t1:44_2": "attho. Cittaṁ nuppannanti “jānāma tāvassa dhamma”nti ājānanatthaṁ “brahmacariyaṁ",
  "tika-s0103t1:44_3": "carissāmā”ti ekasmiṁ divase ekavārampi tesaṁ cittaṁ nuppannaṁ. Sattāho pana vuccamāno",
  "tika-s0103t1:44_4": "etesaṁ kiṁ karissatīti yojanā. Sattāhaṁ pūretunti sattāhaṁ brahmacariyaṁ pūretuṁ,",
  "tika-s0103t1:44_5": "brahmacariyavasena vā sattāhaṁ pūretunti attho. Paravādabhindananti paravādamaddanaṁ.",
  "tika-s0103t1:44_6": "Sakavādasamussāpananti sakavādapaggaṇhanaṁ. Vāsanāyāti saccasampaṭivedhavāsanāya.",
  "tika-s0103t1:44_7": "Nesanti ca pakaraṇavasena vuttaṁ. Tadaññesampi hi bhagavato sammukhā, paramparāya",
  "tika-s0103t1:44_8": "ca devamanussānaṁ suṇantānaṁ vāsanāya paccayo evāti. Yaṁ panettha atthato na vibhattaṁ,",
  "tika-s0103t1:44_9": "taṁ suviññeyyamevāti.",
  "tika-s0103t1:45": "Udumbarikasuttavaṇṇanāya līnatthappakāsanā."
}