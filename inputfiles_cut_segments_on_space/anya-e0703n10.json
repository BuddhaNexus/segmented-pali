{
  "anya-e0703n10:0": "Ekādasama pariccheda",
  "anya-e0703n10:1": "Devānaṁpiyatissābhiseko",
  "anya-e0703n10:2": "1.",
  "anya-e0703n10:3": "Tassaccaye tassa suto, muṭasivo’ti vissuto;",
  "anya-e0703n10:4": "Suvaṇṇapāliyā putto, patto rajjamanākulaṁ.",
  "anya-e0703n10:5": "2.",
  "anya-e0703n10:6": "Mahāmeghavanuyyānaṁ, nāmanugaguṇoditaṁ;",
  "anya-e0703n10:7": "Phalapupphatarupetaṁ, so rājā kārayi subhaṁ.",
  "anya-e0703n10:8": "3.",
  "anya-e0703n10:9": "Uyyānaṭhānaggahaṇe, mahāmegho akālajo;",
  "anya-e0703n10:10": "Pāvassitena uyyānaṁ, mahāmeghavanaṁ ahu.",
  "anya-e0703n10:11": "4.",
  "anya-e0703n10:12": "Saṭṭhivassāni muṭasivo, rājā rājjamakārayi;",
  "anya-e0703n10:13": "Anurādhe puravare, laṁkā bhuvadane subhe.",
  "anya-e0703n10:14": "5.",
  "anya-e0703n10:15": "Tassa puttā dasā’hesuṁ, aññamaññahitesino;",
  "anya-e0703n10:16": "Duve dhītā cā’nukulā, kulānucchavikā ahū.",
  "anya-e0703n10:17": "6.",
  "anya-e0703n10:18": "Devānaṁ piyatissoti, vissuto dutiyo suto;",
  "anya-e0703n10:19": "Tesu bhātūsu sabbesu, puññāpaññādhiko ahu.",
  "anya-e0703n10:20": "7.",
  "anya-e0703n10:21": "Devānaṁ piyatisso so, rājā’si pituaccaye;",
  "anya-e0703n10:22": "Tassā’bhisekena samaṁ, bahūna’cchariyāna’huṁ.",
  "anya-e0703n10:23": "8.",
  "anya-e0703n10:24": "Laṁkādīpamhi sakale, nidhayo ratanāni ca;",
  "anya-e0703n10:25": "Antoṭhitāni uggantvā, pathavītalamāruhuṁ.",
  "anya-e0703n10:26": "9.",
  "anya-e0703n10:27": "Laṁkādīpasamīpamhi, bhinnanāvāgatāni ca;",
  "anya-e0703n10:28": "Tatrajātāni ca thalaṁ, ratanāni samāruhuṁ.",
  "anya-e0703n10:29": "10.",
  "anya-e0703n10:30": "Chātapabbatapādamhi, tisso ca veḷuyaṭṭhiyo;",
  "anya-e0703n10:31": "Jātārathapatodena, samānā parimāṇato.",
  "anya-e0703n10:32": "11.",
  "anya-e0703n10:33": "Tāsu ekālatāyaṭṭhi, rajatā’bhā tahiṁ latā;",
  "anya-e0703n10:34": "Suvaṇṇāvaṇṇārucirā, dissantetā manoramā.",
  "anya-e0703n10:35": "12.",
  "anya-e0703n10:36": "Ekā kusumā yaṭṭhītu, kusumāni tahiṁ pana;",
  "anya-e0703n10:37": "Nānāni nānāvaṇṇāni, dissante’ti phuṭāni ca.",
  "anya-e0703n10:38": "13.",
  "anya-e0703n10:39": "Ekāsakuṇayaṭṭhitu, tahiṁ pakkhimigā bahū;",
  "anya-e0703n10:40": "Nānā ca nānāvaṇṇā ca, sajīvā viya dissare.",
  "anya-e0703n10:41": "14.",
  "anya-e0703n10:42": "Bhayagajarathāmalakā, valayaṅguliveṭhakā;",
  "anya-e0703n10:43": "Kakudhaphalāpākatikā, iccetā aṭṭhajātiyo.",
  "anya-e0703n10:44": "15.",
  "anya-e0703n10:45": "Muttāsamudā uggantvā, tīre vaṭṭi viya ṭhitā;",
  "anya-e0703n10:46": "Devānaṁ piyatissassa, sabbaṁ puññavijambhitaṁ.",
  "anya-e0703n10:47": "16.",
  "anya-e0703n10:48": "Indanīlaṁ veḷuriyaṁ, lohitaṅkamaṇidhi’me;",
  "anya-e0703n10:49": "Rajatāni pane’tāni, muttā tā tāvayaṭṭhiyo.",
  "anya-e0703n10:50": "17.",
  "anya-e0703n10:51": "Sattahabbhantareyeva, rañño santikamāharuṁ;",
  "anya-e0703n10:52": "Tāni disvā patīto so, rājā iti vicintayi.",
  "anya-e0703n10:53": "18.",
  "anya-e0703n10:54": "Ratanāni anagghāni, dhammāsoko imānime;",
  "anya-e0703n10:55": "Sahāyo’rahatenā’ñño, tassa dassaṁ imāna’to.",
  "anya-e0703n10:56": "19.",
  "anya-e0703n10:57": "Devānaṁ piyatisso ca, dhammāsoko ca te ime;",
  "anya-e0703n10:58": "Dve adiṭṭhasahāyāhi, cirappabhuti bhūpati.",
  "anya-e0703n10:59": "20.",
  "anya-e0703n10:60": "Bhāgineyyaṁ mahāriṭṭhaṁ, amaccaṁ pamukhaṁ tato;",
  "anya-e0703n10:61": "Dijaṁ amaccaṁ gaṇataṁ, rājā te caturo jane.",
  "anya-e0703n10:62": "21.",
  "anya-e0703n10:63": "Dūto katvāna pāhesi, baloghaparivārite;",
  "anya-e0703n10:64": "Gāhā petvā anagghāni, ratanāni imāni so.",
  "anya-e0703n10:65": "22.",
  "anya-e0703n10:66": "Maṇijātī ca tisso tā, tisso ca rathayaṭṭhiyo;",
  "anya-e0703n10:67": "Saṅkhañca dakkhiṇāvattaṁ, muttā jātī ca aṭṭha tā.",
  "anya-e0703n10:68": "23.",
  "anya-e0703n10:69": "Āruyha jambukolamhi, nāvaṁ sattadinena te;",
  "anya-e0703n10:70": "Sukhena titthaṁ laddhāna, sattāhena tato puna.",
  "anya-e0703n10:71": "24.",
  "anya-e0703n10:72": "Pāṭaliputtaṁ gantvāna, dhammāsokassa rājino;",
  "anya-e0703n10:73": "Adaṁsu paṇṇākārete, disvā tāni pasīdi so.",
  "anya-e0703n10:74": "25.",
  "anya-e0703n10:75": "Ratanāni’disānettha, natthi me iti cintiya;",
  "anya-e0703n10:76": "Adā senāpatiṭṭhānaṁ, tuṭṭho’riṭṭhassa bhūpati.",
  "anya-e0703n10:77": "26.",
  "anya-e0703n10:78": "Porohiccabrāhmaṇassa, daṇḍanāyataṁ pana;",
  "anya-e0703n10:79": "Adāsi tassā’maccassa, seṭṭhittaṁ gaṇakassa tu.",
  "anya-e0703n10:80": "27.",
  "anya-e0703n10:81": "Tesaṁ anappake bhoge, datvā vāsagharāni ca;",
  "anya-e0703n10:82": "Mahāmaccehi mantento, passitvā paṭipābhataṁ.",
  "anya-e0703n10:83": "28.",
  "anya-e0703n10:84": "Vālabījanī muṇhisaṁ, khaggaṁ chattañca pādukaṁ;",
  "anya-e0703n10:85": "Moḷiṁ vataṁ sapāmaṅgaṁ, bhiṅkāraṁ haricandanaṁ.",
  "anya-e0703n10:86": "29.",
  "anya-e0703n10:87": "Adhovimaṁ vatthakoṭiṁ, mahagghaṁ hatthapuñchaniṁ;",
  "anya-e0703n10:88": "Nāgā’haṭaṁ añjanañca, aruṇābhañca mattikaṁ.",
  "anya-e0703n10:89": "30.",
  "anya-e0703n10:90": "Anotattodakañceva, gaṅgāsalilameva ca;",
  "anya-e0703n10:91": "Saṅkhañca nandiyāvaṭṭaṁ, vaḍḍhamānaṁ kumārikaṁ.",
  "anya-e0703n10:92": "31.",
  "anya-e0703n10:93": "Hemabhojanakaṇḍañca, sivikañca mahārahaṁ;",
  "anya-e0703n10:94": "Harīṭakaṁ āmalakaṁ, mahagghaṁ amatosadhaṁ.",
  "anya-e0703n10:95": "32.",
  "anya-e0703n10:96": "Sukāhaṭānaṁ sālīnaṁ, saṭṭhivāhasatāni ca;",
  "anya-e0703n10:97": "Abhiseko pakaraṇaṁ, parivāravisesitaṁ.",
  "anya-e0703n10:98": "33.",
  "anya-e0703n10:99": "Datvā kāle bhahāyassa, paṇṇākāre narissaro;",
  "anya-e0703n10:100": "Dūte pāhesisaddhamma-paṇṇākāramimampica.",
  "anya-e0703n10:101": "34.",
  "anya-e0703n10:102": "Ahaṁ buddhañca dhammañca, saṅghañca saraṇaṁ gato;",
  "anya-e0703n10:103": "Upāsakattaṁ desesiṁ, sakyaputtassa sāsane.",
  "anya-e0703n10:104": "35.",
  "anya-e0703n10:105": "Tvampimāni ratanāni, uttamāni naruttama;",
  "anya-e0703n10:106": "Cittaṁ pasādayitvāna, saddhāya saraṇaṁ vaja.",
  "anya-e0703n10:107": "36.",
  "anya-e0703n10:108": "“Karotha me sahāyassa, abhisekaṁ puno” iti;",
  "anya-e0703n10:109": "Vatvā sahayā’maccete, sakkaritvā ca pesayi.",
  "anya-e0703n10:110": "37.",
  "anya-e0703n10:111": "Pañcamāse vasitvāna, te maccā’tivasakkatā;",
  "anya-e0703n10:112": "Vesākhasukkhapakkhādi-dine dūtā viniggatā.",
  "anya-e0703n10:113": "38.",
  "anya-e0703n10:114": "Tāmalittiyamāruyha, nāvaṁ tejambukolake;",
  "anya-e0703n10:115": "Oruyha kūpaṁ passiṁsu, patvā dvādasiyaṁ idha.",
  "anya-e0703n10:116": "39.",
  "anya-e0703n10:117": "Adaṁsu paṇṇākāre te, dūtā laṁkādīpassate;",
  "anya-e0703n10:118": "Tesaṁ mahantaṁ sakkāraṁ, laṁkāpati akārayi.",
  "anya-e0703n10:119": "40.",
  "anya-e0703n10:120": "Te maggasiramāsassa, ādicandodayejine;",
  "anya-e0703n10:121": "Abhisittañca laṁkindaṁ, amaccā sāmibhattino.",
  "anya-e0703n10:122": "41.",
  "anya-e0703n10:123": "Dhammāsokassa vacanaṁ, vatvā sāmi hiteratā;",
  "anya-e0703n10:124": "Punopi abhisiñciṁsu, laṁkāhitasukherataṁ.",
  "anya-e0703n10:125": "42.",
  "anya-e0703n10:126": "Vesākhe narapati puṇṇamāyamevaṁ;",
  "anya-e0703n10:127": "Devānaṁ piyavacano pagūḷanāmo;",
  "anya-e0703n10:128": "Laṁkāyaṁ pavītatapīti ussavāyaṁ;",
  "anya-e0703n10:129": "Attānaṁ janasukhado’bhisecayī soti.",
  "anya-e0703n10:130": "Sujanappasādasaṁvegatthāya kate mahāvaṁse",
  "anya-e0703n10:131": "Devānaṁpiyatissābhisekonāma",
  "anya-e0703n10:132": "Ekādasamo paricchedo."
}