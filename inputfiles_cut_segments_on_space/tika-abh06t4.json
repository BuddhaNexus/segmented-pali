{
  "tika-abh06t4:0": "4. Catuttho paricchedo",
  "tika-abh06t4:1": "Ekavidhādiniddeso",
  "tika-abh06t4:2": "127.",
  "tika-abh06t4:3": "Ito paraṁ pavakkhāmi, nayamekavidhādikaṁ;",
  "tika-abh06t4:4": "Ābhidhammikabhikkhūnaṁ, buddhiyā pana vuddhiyā.",
  "tika-abh06t4:5": "128.",
  "tika-abh06t4:6": "Sabbamekavidhaṁ cittaṁ, vijānanasabhāvato;",
  "tika-abh06t4:7": "Duvidhañca bhave cittaṁ, ahetukasahetuto.",
  "tika-abh06t4:8": "129.",
  "tika-abh06t4:9": "Puññāpuññavipākā hi, kāme dasa ca pañca ca;",
  "tika-abh06t4:10": "Kriyā tissoti sabbepi, aṭṭhārasa ahetukā.",
  "tika-abh06t4:11": "130.",
  "tika-abh06t4:12": "Ekasattati sesāni, cittuppādā mahesinā;",
  "tika-abh06t4:13": "Sahetukāti niddiṭṭhā, tādinā hetuvādinā.",
  "tika-abh06t4:14": "131.",
  "tika-abh06t4:15": "Savatthukāvatthukato, tathobhayavasena ca;",
  "tika-abh06t4:16": "Sabbaṁ vuttapakāraṁ tu, tividhaṁ hoti mānasaṁ.",
  "tika-abh06t4:17": "132.",
  "tika-abh06t4:18": "Sabbo kāmavipāko ca, rūpe pañcadasāpi ca;",
  "tika-abh06t4:19": "Ādimaggo situppādo, manodhātu kriyāpi ca.",
  "tika-abh06t4:20": "133.",
  "tika-abh06t4:21": "Domanassadvayañcāpi, tecattālīsa mānasā;",
  "tika-abh06t4:22": "Nuppajjanti vinā vatthuṁ, ekantena savatthukā.",
  "tika-abh06t4:23": "134.",
  "tika-abh06t4:24": "Arūpāvacarapākā ca, ekantena avatthukā;",
  "tika-abh06t4:25": "Dvācattālīsa sesāni, cittānubhayathā siyuṁ.",
  "tika-abh06t4:26": "135.",
  "tika-abh06t4:27": "Ekekārammaṇaṁ cittaṁ, pañcārammaṇameva ca;",
  "tika-abh06t4:28": "Chaḷārammaṇakañceti, evampi tividhaṁ siyā.",
  "tika-abh06t4:29": "136.",
  "tika-abh06t4:30": "Viññāṇāni ca dvepañca, aṭṭha lokuttarāni ca;",
  "tika-abh06t4:31": "Sabbaṁ mahaggatañceva, ṭhapetvābhiññamānasaṁ.",
  "tika-abh06t4:32": "137.",
  "tika-abh06t4:33": "Tecattālīsa viññeyyā, ekekārammaṇā pana;",
  "tika-abh06t4:34": "Manodhātuttayaṁ tattha, pañcārammaṇamīritaṁ.",
  "tika-abh06t4:35": "138.",
  "tika-abh06t4:36": "Tecattālīsa sesāni, chaḷārammaṇikā matā;",
  "tika-abh06t4:37": "Tathā ca tividhaṁ cittaṁ, kusalākusalādito.",
  "tika-abh06t4:38": "139.",
  "tika-abh06t4:39": "Ahetuṁ ekahetuñca, dvihetuñca tihetukaṁ;",
  "tika-abh06t4:40": "Evaṁ catubbidhaṁ cittaṁ, viññātabbaṁ vibhāvinā.",
  "tika-abh06t4:41": "140.",
  "tika-abh06t4:42": "Heṭṭhā mayāpi niddiṭṭhā, aṭṭhārasa ahetukā;",
  "tika-abh06t4:43": "Vicikicchuddhaccasaṁyuttaṁ, ekahetumudīritaṁ.",
  "tika-abh06t4:44": "141.",
  "tika-abh06t4:45": "Kāme dvādasadhā puñña-vipākakriyato pana;",
  "tika-abh06t4:46": "Dasadhākusalā cāti, bāvīsati duhetukā.",
  "tika-abh06t4:47": "142.",
  "tika-abh06t4:48": "Kāme dvādasadhā puñña-vipākakriyato pana;",
  "tika-abh06t4:49": "Sabbaṁ mahaggatañceva, appamāṇaṁ tihetukaṁ.",
  "tika-abh06t4:50": "143.",
  "tika-abh06t4:51": "Rūpīriyāpathaviññatti-janakājanakādito;",
  "tika-abh06t4:52": "Evañcāpi hi taṁ cittaṁ, hoti sabbaṁ catubbidhaṁ.",
  "tika-abh06t4:53": "144.",
  "tika-abh06t4:54": "Dvādasākusalā tattha, kusalā kāmadhātuyā;",
  "tika-abh06t4:55": "Tathā dasa kriyā kāme, abhiññāmānasaṁ dvayaṁ.",
  "tika-abh06t4:56": "145.",
  "tika-abh06t4:57": "Samuṭṭhāpenti rūpāni, kappenti iriyāpathaṁ;",
  "tika-abh06t4:58": "Janayanti ca viññattiṁ, ime dvattiṁsa mānasā.",
  "tika-abh06t4:59": "146.",
  "tika-abh06t4:60": "Kusalā ca kriyā ceva, te mahaggatamānasā;",
  "tika-abh06t4:61": "Aṭṭhānāsavacittāni, chabbīsati ca mānasā.",
  "tika-abh06t4:62": "147.",
  "tika-abh06t4:63": "Samuṭṭhāpenti rūpāni, kappenti iriyāpathaṁ;",
  "tika-abh06t4:64": "Copanaṁ na ca pāpenti, dvikiccā niyatā ime.",
  "tika-abh06t4:65": "148.",
  "tika-abh06t4:66": "Ṭhapetvā dasa viññāṇe, vipākā dvīsu bhūmisu;",
  "tika-abh06t4:67": "Kriyā ceva manodhātu, imānekūnavīsati.",
  "tika-abh06t4:68": "149.",
  "tika-abh06t4:69": "Samuṭṭhāpenti rūpāni, na karontitaradvayaṁ;",
  "tika-abh06t4:70": "Puna dvepañcaviññāṇā, vipākā ca arūpisu.",
  "tika-abh06t4:71": "150.",
  "tika-abh06t4:72": "Sabbesaṁ sandhicittañca, cuticittañcārahato;",
  "tika-abh06t4:73": "Na karonti tikiccāni, ime soḷasa mānasā.",
  "tika-abh06t4:74": "151.",
  "tika-abh06t4:75": "Ekadviticatuṭṭhāna-pañcaṭṭhānapabhedato;",
  "tika-abh06t4:76": "Pañcadhā cittamakkhāsi, pañcanimmalalocano.",
  "tika-abh06t4:77": "152.",
  "tika-abh06t4:78": "Kusalākusalā sabbe, cittuppādā mahākriyā;",
  "tika-abh06t4:79": "Mahaggatā kriyā ceva, cattāro phalamānasā.",
  "tika-abh06t4:80": "153.",
  "tika-abh06t4:81": "Sabbeva pañcapaññāsa, nippapañcena satthunā;",
  "tika-abh06t4:82": "Javanaṭṭhānatoyeva, ekaṭṭhāne niyāmitā.",
  "tika-abh06t4:83": "154.",
  "tika-abh06t4:84": "Puna dvepañcaviññāṇā, dassane savane tathā;",
  "tika-abh06t4:85": "Ghāyane sāyane ṭhāne, phusane paṭipāṭiyā.",
  "tika-abh06t4:86": "155.",
  "tika-abh06t4:87": "Manodhātuttikaṁ ṭhāne, āvajjane paṭicchane;",
  "tika-abh06t4:88": "Aṭṭhasaṭṭhi bhavantete, ekaṭṭhānikataṁ gatā.",
  "tika-abh06t4:89": "156.",
  "tika-abh06t4:90": "Puna dviṭṭhānikaṁ nāma, cittadvayamudīritaṁ;",
  "tika-abh06t4:91": "Somanassayutaṁ pañca-dvāre santīraṇaṁ siyā.",
  "tika-abh06t4:92": "157.",
  "tika-abh06t4:93": "Tadārammaṇaṁ chadvāre, balavārammaṇe sati;",
  "tika-abh06t4:94": "Tathā voṭṭhabbanaṁ hoti, pañcadvāresu voṭṭhabo.",
  "tika-abh06t4:95": "158.",
  "tika-abh06t4:96": "Manodvāresu sabbesaṁ, hoti āvajjanaṁ pana;",
  "tika-abh06t4:97": "Idaṁ dviṭṭhānikaṁ nāma, hoti cittadvayaṁ pana.",
  "tika-abh06t4:98": "159.",
  "tika-abh06t4:99": "Paṭisandhibhavaṅgassa, cutiyā ṭhānato pana;",
  "tika-abh06t4:100": "Mahaggatavipākā te, nava tiṭṭhānikā matā.",
  "tika-abh06t4:101": "160.",
  "tika-abh06t4:102": "Aṭṭha kāmā mahāpākā, paṭisandhibhavaṅgato;",
  "tika-abh06t4:103": "Tadārammaṇato ceva, cutiṭṭhānavasena ca.",
  "tika-abh06t4:104": "161.",
  "tika-abh06t4:105": "Catuṭṭhānikacittāni, aṭṭha hontīti niddise;",
  "tika-abh06t4:106": "Kusalākusalapākaṁ tu-pekkhāsahagatadvayaṁ.",
  "tika-abh06t4:107": "162.",
  "tika-abh06t4:108": "Santīraṇaṁ bhave pañca-dvāre chadvārikesu ca;",
  "tika-abh06t4:109": "Tadārammaṇataṁ yāti, balavārammaṇe sati.",
  "tika-abh06t4:110": "163.",
  "tika-abh06t4:111": "Paṭisandhibhavaṅgānaṁ, cutiṭṭhānavasena ca;",
  "tika-abh06t4:112": "Pañcaṭṭhānikacittanti, idaṁ dvayamudīritaṁ.",
  "tika-abh06t4:113": "164.",
  "tika-abh06t4:114": "Pañcakiccaṁ dvayaṁ cittaṁ, catukiccaṁ panaṭṭhakaṁ;",
  "tika-abh06t4:115": "Tikiccaṁ navakaṁ dve tu, dvikiccā sesamekakaṁ.",
  "tika-abh06t4:116": "165.",
  "tika-abh06t4:117": "Bhavaṅgāvajjanañceva, dassanaṁ sampaṭicchanaṁ;",
  "tika-abh06t4:118": "Santīraṇaṁ voṭṭhabbanaṁ, javanaṁ bhavati sattamaṁ.",
  "tika-abh06t4:119": "166.",
  "tika-abh06t4:120": "Chabbidhaṁ hoti taṁ channaṁ, viññāṇānaṁ pabhedato;",
  "tika-abh06t4:121": "Sattadhā sattaviññāṇa-dhātūnaṁ tu pabhedato.",
  "tika-abh06t4:122": "167.",
  "tika-abh06t4:123": "Ekekārammaṇaṁ chakkaṁ, pañcārammaṇabhedato;",
  "tika-abh06t4:124": "Chaḷārammaṇato ceva, hoti aṭṭhavidhaṁ mano.",
  "tika-abh06t4:125": "168.",
  "tika-abh06t4:126": "Tattha dvepañcaviññāṇā, honti ekekagocarā;",
  "tika-abh06t4:127": "Rūpārammaṇikā dve tu, dve dve saddādigocarā.",
  "tika-abh06t4:128": "169.",
  "tika-abh06t4:129": "Sabbaṁ mahaggataṁ cittaṁ, pañcābhiññāvivajjitaṁ;",
  "tika-abh06t4:130": "Sabbaṁ lokuttarañceti, ekekārammaṇaṁ bhave.",
  "tika-abh06t4:131": "170.",
  "tika-abh06t4:132": "Ekekārammaṇaṁ chakka-midaṁ ñeyyaṁ vibhāvinā;",
  "tika-abh06t4:133": "Pañcārammaṇikaṁ nāma, manodhātuttayaṁ bhave.",
  "tika-abh06t4:134": "171.",
  "tika-abh06t4:135": "Kāmāvacaracittāni, cattālīsaṁ tathekakaṁ;",
  "tika-abh06t4:136": "Abhiññāni ca sabbāni, chaḷārammaṇikāniti.",
  "tika-abh06t4:137": "172.",
  "tika-abh06t4:138": "Cittaṁ navavidhaṁ hoti, sattaviññāṇadhātusu;",
  "tika-abh06t4:139": "Pacchimañca tidhā katvā, kusalākusalādito.",
  "tika-abh06t4:140": "173.",
  "tika-abh06t4:141": "Puññāpuññavaseneva, vipākakriyabhedato;",
  "tika-abh06t4:142": "Chasattatividho bhedo, manoviññāṇadhātuyā.",
  "tika-abh06t4:143": "174.",
  "tika-abh06t4:144": "Manodhātuṁ dvidhā katvā, vipākakriyabhedato;",
  "tika-abh06t4:145": "Navadhā pubbavuttehi, dasadhā hoti mānasaṁ.",
  "tika-abh06t4:146": "175.",
  "tika-abh06t4:147": "Dhātudvayaṁ tidhā katvā, pacchimaṁ puna paṇḍito;",
  "tika-abh06t4:148": "Ekādasavidhaṁ cittaṁ, hotīti paridīpaye.",
  "tika-abh06t4:149": "176.",
  "tika-abh06t4:150": "Manoviññāṇadhātumpi, kusalākusalādito;",
  "tika-abh06t4:151": "Catudhā vibhajitvāna, vade dvādasadhā ṭhitaṁ.",
  "tika-abh06t4:152": "177.",
  "tika-abh06t4:153": "Bhave cuddasadhā cittaṁ, cuddasaṭṭhānabhedato;",
  "tika-abh06t4:154": "Paṭisandhibhavaṅgassa, cutiyāvajjanassa ca.",
  "tika-abh06t4:155": "178.",
  "tika-abh06t4:156": "Pañcannaṁ dassanādīnaṁ, sampaṭicchanacetaso;",
  "tika-abh06t4:157": "Santīraṇassa voṭṭhabba-javanānaṁ vasena ca.",
  "tika-abh06t4:158": "179.",
  "tika-abh06t4:159": "Tadārammaṇacittassa, tatheva ṭhānabhedato;",
  "tika-abh06t4:160": "Evaṁ cuddasadhā cittaṁ, hotīti paridīpaye.",
  "tika-abh06t4:161": "180.",
  "tika-abh06t4:162": "Bhūmipuggalanānātta-vasena ca pavattito;",
  "tika-abh06t4:163": "Bahudhā panidaṁ cittaṁ, hotīti ca vibhāvaye.",
  "tika-abh06t4:164": "181.",
  "tika-abh06t4:165": "Ekavidhādinaye panimasmiṁ,",
  "tika-abh06t4:166": "Yo kusalo matimā idha bhikkhu;",
  "tika-abh06t4:167": "Tassabhidhammagatā pana atthā,",
  "tika-abh06t4:168": "Hatthagatāmalakā viya honti.",
  "tika-abh06t4:169": "Iti abhidhammāvatāre ekavidhādiniddeso nāma",
  "tika-abh06t4:170": "Catuttho paricchedo."
}