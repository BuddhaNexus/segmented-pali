{
  "tika-abh07t0:0": " Namo tassa bhagavato arahato sammāsambuddhassa",
  "tika-abh07t0:1": "Abhidhammatthasaṅgaho",
  "tika-abh07t0:2": "Ganthārambhakathā",
  "tika-abh07t0:3": "1. Sammāsambuddhamatulaṁ , sasaddhammagaṇuttamaṁ.",
  "tika-abh07t0:4": "Abhivādiya bhāsissaṁ, abhidhammatthasaṅgahaṁ.",
  "tika-abh07t0:5": "Catuparamatthadhammo",
  "tika-abh07t0:6": "2. Tattha vuttābhidhammatthā, catudhā paramatthato.",
  "tika-abh07t0:7": "Cittaṁ cetasikaṁ rūpaṁ, nibbānamiti sabbathā.",
  "tika-abh07t0:8": "1. Cittaparicchedo",
  "tika-abh07t0:9": "Bhūmibhedacittaṁ",
  "tika-abh07t0:10": "3. Tattha cittaṁ tāva catubbidhaṁ hoti kāmāvacaraṁ rūpāvacaraṁ arūpāvacaraṁ lokuttarañceti.",
  "tika-abh07t0:11": "Akusalacittaṁ",
  "tika-abh07t0:12_0": "4. Tattha katamaṁ kāmāvacaraṁ? Somanassasahagataṁ diṭṭhigatasampayuttaṁ asaṅkhārikamekaṁ,",
  "tika-abh07t0:12_1": "sasaṅkhārikamekaṁ, somanassasahagataṁ diṭṭhigatavippayuttaṁ asaṅkhārikamekaṁ, sasaṅkhārikamekaṁ",
  "tika-abh07t0:12_2": ", upekkhāsahagataṁ diṭṭhigatasampayuttaṁ asaṅkhārikamekaṁ, sasaṅkhārikamekaṁ, upekkhāsahagataṁ",
  "tika-abh07t0:12_3": "diṭṭhigatavippayuttaṁ asaṅkhārikamekaṁ, sasaṅkhārikamekanti imāni aṭṭhapi lobhasahagatacittāni nāma.",
  "tika-abh07t0:13": "5. Domanassasahagataṁ paṭighasampayuttaṁ asaṅkhārikamekaṁ, sasaṅkhārikamekanti imāni dvepi paṭighasampayuttacittāni nāma.",
  "tika-abh07t0:14": "6. Upekkhāsahagataṁ vicikicchāsampayuttamekaṁ, upekkhāsahagataṁ uddhaccasampayuttamekanti imāni dvepi momūhacittāni nāma.",
  "tika-abh07t0:15": "7. Iccevaṁ sabbathāpi dvādasākusalacittāni samattāni.",
  "tika-abh07t0:16": "8. Aṭṭhadhā lobhamūlāni, dosamūlāni ca dvidhā.",
  "tika-abh07t0:17": "Mohamūlāni ca dveti, dvādasākusalā siyuṁ.",
  "tika-abh07t0:18": "Ahetukacittaṁ",
  "tika-abh07t0:19_0": "9. Upekkhāsahagataṁ cakkhuviññāṇaṁ, tathā sotaviññāṇaṁ, ghānaviññāṇaṁ, jivhāviññāṇaṁ",
  "tika-abh07t0:19_1": ", dukkhasahagataṁ kāyaviññāṇaṁ, upekkhāsahagataṁ sampaṭicchanacittaṁ, upekkhāsahagataṁ",
  "tika-abh07t0:19_2": "santīraṇacittañceti imāni sattapi akusalavipākacittāni nāma.",
  "tika-abh07t0:20_0": "10. Upekkhāsahagataṁ kusalavipākaṁ cakkhuviññāṇaṁ, tathā sotaviññāṇaṁ, ghānaviññāṇaṁ,",
  "tika-abh07t0:20_1": "jivhāviññāṇaṁ, sukhasahagataṁ kāyaviññāṇaṁ, upekkhāsahagataṁ sampaṭicchanacittaṁ,",
  "tika-abh07t0:20_2": "somanassasahagataṁ santīraṇacittaṁ, upekkhāsahagataṁ santīraṇacittañceti imāni aṭṭhapi",
  "tika-abh07t0:20_3": "kusalavipākāhetukacittāni nāma.",
  "tika-abh07t0:21": "11. Upekkhāsahagataṁ pañcadvārāvajjanacittaṁ, tathā manodvārāvajjanacittaṁ, somanassasahagataṁ hasituppādacittañceti imāni tīṇipi ahetukakiriyacittāni nāma.",
  "tika-abh07t0:22": "12. Icceva sabbathāpi aṭṭhārasāhetukacittāni samattāni.",
  "tika-abh07t0:23": "13. Sattākusalapākāni, puññapākāni aṭṭhadhā.",
  "tika-abh07t0:24": "Kriyacittāni tīṇīti, aṭṭhārasa ahetukā.",
  "tika-abh07t0:25": "Sobhanacittaṁ",
  "tika-abh07t0:26": "14. Pāpāhetukamuttāni, sobhanānīti vuccare.",
  "tika-abh07t0:27": "Ekūnasaṭṭhi cittāni, athekanavutīpi vā.",
  "tika-abh07t0:28": "Kāmāvacarasobhanacittaṁ",
  "tika-abh07t0:29_0": "15. Somanassasahagataṁ ñāṇasampayuttaṁ asaṅkhārikamekaṁ, sasaṅkhārikamekaṁ, somanassasahagataṁ",
  "tika-abh07t0:29_1": "ñāṇavippayuttaṁ asaṅkhārikamekaṁ, sasaṅkhārikamekaṁ, upekkhāsahagataṁ ñāṇasampayuttaṁ",
  "tika-abh07t0:29_2": "asaṅkhārikamekaṁ, sasaṅkhārikamekaṁ. Upekkhāsahagataṁ ñāṇavippayuttaṁ asaṅkhārikamekaṁ,",
  "tika-abh07t0:29_3": "sasaṅkhārikamekanti imāni aṭṭhapi kāmāvacarakusalacittāni nāma.",
  "tika-abh07t0:30_0": "16. Somanassasahagataṁ ñāṇasampayuttaṁ asaṅkhārikamekaṁ, sasaṅkhārikamekaṁ, somanassasahagataṁ",
  "tika-abh07t0:30_1": "ñāṇavippayuttaṁ asaṅkhārikamekaṁ, sasaṅkhārikamekaṁ, upekkhāsahagataṁ ñāṇasampayuttaṁ",
  "tika-abh07t0:30_2": "asaṅkhārikamekaṁ, sasaṅkhārikamekaṁ, upekkhāsahagataṁ ñāṇavippayuttaṁ asaṅkhārikamekaṁ,",
  "tika-abh07t0:30_3": "sasaṅkhārikamekanti imāni aṭṭhapi sahetukakāmāvacaravipākacittāni nāma.",
  "tika-abh07t0:31_0": "17. Somassasahagataṁ ñāṇasampayuttaṁ asaṅkhārikamekaṁ, sasaṅkhārikamekaṁ, somanassasahagataṁ",
  "tika-abh07t0:31_1": "ñāṇavippayuttaṁ asaṅkhārikamekaṁ , sasaṅkhārikamekaṁ, upekkhāsahagataṁ ñāṇasampayuttaṁ",
  "tika-abh07t0:31_2": "asaṅkhārikamekaṁ, sasaṅkhārikamekaṁ, upekkhāsahagataṁ ñāṇavippayuttaṁ asaṅkhārikamekaṁ,",
  "tika-abh07t0:31_3": "sasaṅkhārikamekanti imāni aṭṭhapi sahetukakāmāvacarakiriyacittāni nāma.",
  "tika-abh07t0:32": "18. Iccevaṁ sabbathāpi catuvīsati sahetukakāmāvacarakusalavipākakiriyacittāni samattāni.",
  "tika-abh07t0:33": "19. Vedanāñāṇasaṅkhārabhedena catuvīsati.",
  "tika-abh07t0:34": "Sahetukāmāvacarapuññapākakriyā matā.",
  "tika-abh07t0:35": "20. Kāme tevīsa pākāni, puññāpuññāni vīsati.",
  "tika-abh07t0:36": "Ekādasa kriyā ceti, catupaññāsa sabbathā.",
  "tika-abh07t0:37": "Rūpāvacaracittaṁ",
  "tika-abh07t0:38_0": "21. Vitakkavicārapītisukhekaggatāsahitaṁ paṭhamajjhānakusalacittaṁ, vicārapītisukhekaggatāsahitaṁ",
  "tika-abh07t0:38_1": "dutiyajjhānakusalacittaṁ, pītisukhekaggatāsahitaṁ tatiyajjhānakusalacittaṁ, sukhekaggatāsahitaṁ",
  "tika-abh07t0:38_2": "catutthajjhānakusalacittaṁ, upekkhekaggatāsahitaṁ pañcamajjhānakusalacittañceti imāni",
  "tika-abh07t0:38_3": "pañcapi rūpāvacarakusalacittāni nāma.",
  "tika-abh07t0:39_0": "22. Vitakkavicārapītisukhekaggatāsahitaṁ paṭhamajjhānavipākacittaṁ, vicārapītisukhekaggatāsahitaṁ",
  "tika-abh07t0:39_1": "dutiyajjhānavipākacittaṁ, pītisukhekaggatāsahitaṁ tatiyajjhānavipākacittaṁ, sukhekaggatāsahitaṁ",
  "tika-abh07t0:39_2": "catutthajjhānavipākacittaṁ, upekkhekaggatāsahitaṁ pañcamajjhānavipākacittañceti imāni",
  "tika-abh07t0:39_3": "pañcapi rūpāvacaravipākacittāni nāma.",
  "tika-abh07t0:40_0": "23. Vitakkavicārapītisukhekaggatāsahitaṁ paṭhamajjhānakiriyacittaṁ, vicārapītisukhekaggatāsahitaṁ",
  "tika-abh07t0:40_1": "dutiyajjhānakiriyacittaṁ, pītisukhekaggatāsahitaṁ tatiyajjhānakiriyacittaṁ , sukhekaggatāsahitaṁ",
  "tika-abh07t0:40_2": "catutthajjhānakiriyacittaṁ, upekkhekaggatāsahitaṁ pañcamajjhānakiriyacittañceti imāni",
  "tika-abh07t0:40_3": "pañcapi rūpāvacarakiriyacittāni nāma.",
  "tika-abh07t0:41": "24. Iccevaṁ sabbathāpi pannarasa rūpāvacarakusalavipākakiriyacittāni samattāni.",
  "tika-abh07t0:42": "25. Pañcadhā jhānabhedena, rūpāvacaramānasaṁ.",
  "tika-abh07t0:43": "Puññapākakriyābhedā, taṁ pañcadasadhā bhave.",
  "tika-abh07t0:44": "Arūpāvacaracittaṁ",
  "tika-abh07t0:45": "26. Ākāsānañcāyatanakusalacittaṁ, viññāṇañcāyatanakusalacittaṁ, ākiñcaññāyatanakusalacittaṁ, nevasaññānāsaññāyatanakusalacittañceti imāni cattāripi arūpāvacarakusalacittāni nāma.",
  "tika-abh07t0:46": "27. Ākāsānañcāyatanavipākacittaṁ, viññāṇañcāyatanavipākacittaṁ, ākiñcaññāyatanavipākacittaṁ, nevasaññānāsaññāyatanavipākacittañceti imāni cattāripi arūpāvacaravipākacittāni nāma.",
  "tika-abh07t0:47": "28. Ākāsānañcāyatanakiriyacittaṁ, viññāṇañcāyatanakiriyacittaṁ, ākiñcaññāyatanakiriyacittaṁ, nevasaññānāsaññāyatanakiriyacittañceti imāni cattāripi arūpāvacarakiriyacittāni nāma.",
  "tika-abh07t0:48": "29. Iccevaṁ sabbathāpi dvādasa arūpāvacarakusalavipākakiriyacittāni samattāni.",
  "tika-abh07t0:49": "30. Ālambaṇappabhedena , catudhāruppamānasaṁ.",
  "tika-abh07t0:50": "Puññapākakriyābhedā, puna dvādasadhā ṭhitaṁ.",
  "tika-abh07t0:51": "Lokuttaracittaṁ",
  "tika-abh07t0:52": "31. Sotāpattimaggacittaṁ , sakadāgāmimaggacittaṁ, anāgāmimaggacittaṁ, arahattamaggacittañceti imāni cattāripi lokuttarakusalacittāni nāma.",
  "tika-abh07t0:53": "32. Sotāpattiphalacittaṁ, sakadāgāmiphalacittaṁ, anāgāmiphalacittaṁ, arahattaphalacittañceti imāni cattāripi lokuttaravipākacittāni nāma.",
  "tika-abh07t0:54": "33. Iccevaṁ sabbathāpi aṭṭha lokuttarakusalavipākacittāni samattāni.",
  "tika-abh07t0:55": "34. Catumaggappabhedena, catudhā kusalaṁ tathā.",
  "tika-abh07t0:56": "Pākaṁ tassa phalattāti, aṭṭhadhānuttaraṁ mataṁ.",
  "tika-abh07t0:57": "Cittagaṇanasaṅgaho",
  "tika-abh07t0:58": "35. Dvādasākusalānevaṁ, kusalānekavīsati.",
  "tika-abh07t0:59": "Chattiṁseva vipākāni, kriyacittāni vīsati.",
  "tika-abh07t0:60": "36. Catupaññāsadhā kāme, rūpe pannarasīraye.",
  "tika-abh07t0:61": "Cittāni dvādasāruppe, aṭṭhadhānuttare tathā.",
  "tika-abh07t0:62": "37. Itthamekūnanavutipabhedaṁ pana mānasaṁ.",
  "tika-abh07t0:63": "Ekavīsasataṁ vātha, vibhajanti vicakkhaṇā.",
  "tika-abh07t0:64": "Vitthāragaṇanā",
  "tika-abh07t0:65_0": "38. Kathamekūnanavutividhaṁ cittaṁ ekavīsasataṁ hoti? Vitakkavicārapītisukhekaggatāsahitaṁ",
  "tika-abh07t0:65_1": "paṭhamajjhānasotāpattimaggacittaṁ, vicārapītisukhekaggatāsahitaṁ dutiyajjhānasotāpattimaggacittaṁ,",
  "tika-abh07t0:65_2": "pītisukhekaggatāsahitaṁ tatiyajjhānasotāpattimaggacittaṁ, sukhekaggatāsahitaṁ catutthajjhānasotāpattimaggacittaṁ,",
  "tika-abh07t0:65_3": "upekkhekaggatāsahitaṁ pañcamajjhānasotāpattimaggacittañceti imāni pañcapi sotāpattimaggacittāni nāma.",
  "tika-abh07t0:66": "39. Tathā sakadāgāmimaggaanāgāmimaggaarahattamaggacittañceti samavīsati maggacittāni.",
  "tika-abh07t0:67": "40. Tathā phalacittāni ceti samacattālīsa lokuttaracittāni bhavantīti.",
  "tika-abh07t0:68": "41. Jhānaṅgayogabhedena, katvekekantu pañcadhā.",
  "tika-abh07t0:69": "Vuccatānuttaraṁ cittaṁ, cattālīsavidhanti ca.",
  "tika-abh07t0:70": "42. Yathā ca rūpāvacaraṁ, gayhatānuttaraṁ tathā.",
  "tika-abh07t0:71": "Paṭhamādijhānabhede, āruppañcāpi pañcame.",
  "tika-abh07t0:72": "Ekādasavidhaṁ tasmā, paṭhamādikamīritaṁ;",
  "tika-abh07t0:73": "Jhānamekekamante tu, tevīsatividhaṁ bhave.",
  "tika-abh07t0:74": "43. Sattatiṁsavidhaṁ puññaṁ, dvipaññāsavidhaṁ tathā.",
  "tika-abh07t0:75": "Pākamiccāhu cittāni, ekavīsasataṁ budhā.",
  "tika-abh07t0:76": "Iti abhidhammatthasaṅgahe cittasaṅgahavibhāgo nāma",
  "tika-abh07t0:77": "Paṭhamo paricchedo."
}