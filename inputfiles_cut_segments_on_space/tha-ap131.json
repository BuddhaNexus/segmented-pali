{
  "tha-ap131:0.1": "Therāpadāna ",
  "tha-ap131:0.2": "Sereyyavagga ",
  "tha-ap131:0.3": "9 Gaṇṭhipupphiyattheraapadāna ",
  "tha-ap131:1.1": "“Suvaṇṇavaṇṇo sambuddho, ",
  "tha-ap131:1.2": "vipassī dakkhiṇāraho; ",
  "tha-ap131:1.3": "Purakkhato sāvakehi, ",
  "tha-ap131:1.4": "ārāmā abhinikkhami. ",
  "tha-ap131:2.1": "Disvānahaṁ buddhaseṭṭhaṁ, ",
  "tha-ap131:2.2": "sabbaññuṁ tamanāsakaṁ; ",
  "tha-ap131:2.3": "Pasannacitto sumano, ",
  "tha-ap131:2.4": "gaṇṭhipupphaṁ apūjayiṁ. ",
  "tha-ap131:3.1": "Tena cittappasādena, ",
  "tha-ap131:3.2": "dvipadindassa tādino; ",
  "tha-ap131:3.3": "Haṭṭho haṭṭhena cittena, ",
  "tha-ap131:3.4": "puna vandiṁ tathāgataṁ. ",
  "tha-ap131:4.1": "Ekanavutito kappe, ",
  "tha-ap131:4.2": "yaṁ pupphamabhiropayiṁ; ",
  "tha-ap131:4.3": "Duggatiṁ nābhijānāmi, ",
  "tha-ap131:4.4": "buddhapūjāyidaṁ phalaṁ. ",
  "tha-ap131:5.1": "Ekatālīsito kappe, ",
  "tha-ap131:5.2": "caraṇo nāma khattiyo; ",
  "tha-ap131:5.3": "Sattaratanasampanno, ",
  "tha-ap131:5.4": "cakkavattī mahabbalo. ",
  "tha-ap131:6.1": "Paṭisambhidā catasso, ",
  "tha-ap131:6.2": "…pe… ",
  "tha-ap131:6.3": "kataṁ buddhassa sāsanaṁ”. ",
  "tha-ap131:7.1": "Itthaṁ sudaṁ āyasmā gaṇṭhipupphiyo thero imā gāthāyo abhāsitthāti. ",
  "tha-ap131:8.1": "Gaṇṭhipupphiyattherassāpadānaṁ navamaṁ. "
}