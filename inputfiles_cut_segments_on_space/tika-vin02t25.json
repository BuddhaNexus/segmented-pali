{
  "tika-vin02t25:0": "6. Senāsanakkhandhakaṁ",
  "tika-vin02t25:1": "Vihārānujānanakathāvaṇṇanā",
  "tika-vin02t25:2_0": "294. Senāsanakkhandhake senāsanaṁ apaññattaṁ hotīti vihārasenāsanaṁ sandhāya vuttaṁ.",
  "tika-vin02t25:2_1": "Catubbidhañhi senāsanaṁ vihārasenāsanaṁ mañcapīṭhasenāsanaṁ santhatasenāsanaṁ okāsasenāsananti.",
  "tika-vin02t25:2_2": "Tattha “mañcopi senāsanaṁ, pīṭhampi bhisipi bimbohanampi vihāropi aḍḍhayogopi pāsādopi",
  "tika-vin02t25:2_3": "hammiyampi guhāpi aṭṭopi māḷopi leṇampi veḷugumbopi rukkhamūlampi maṇḍapopi senāsanaṁ.",
  "tika-vin02t25:2_4": "Yattha vā pana bhikkhū paṭikkamanti, sabbametaṁ senāsana”nti vacanato vihāro aḍḍhayogo",
  "tika-vin02t25:2_5": "pāsādo hammiyaṁ guhāti idaṁ vihārasenāsanaṁ nāma. Mañco pīṭhaṁ bhisi bimbohananti",
  "tika-vin02t25:2_6": "idaṁ mañcapīṭhasenāsanaṁ nāma. Cimilikā cammakhaṇḍo tiṇasanthāro paṇṇasanthāroti",
  "tika-vin02t25:2_7": "idaṁ santhatasenāsanaṁ nāma. Yattha vā pana bhikkhū paṭikkamantīti idaṁ okāsasenāsanaṁ nāma.",
  "tika-vin02t25:3_0": "Rukkhamūletiādīsu rukkhamūlasenāsanaṁ nāma yaṁkiñci sandacchāyaṁ vivittaṁ rukkhamūlaṁ.",
  "tika-vin02t25:3_1": "Pabbato nāma selo. Tattha hi udakasoṇḍīsu udakakiccaṁ katvā sītāya rukkhacchāyāya",
  "tika-vin02t25:3_2": "nisinnā nānādisāsu khāyamānāsu sītena vātena bījiyamānā samaṇadhammaṁ karonti. Kandareti",
  "tika-vin02t25:3_3": "kaṁ vuccati udakaṁ, tena dārito udakena bhinno pabbatappadeso kandaraṁ. Yaṁ “nitamba”ntipi",
  "tika-vin02t25:3_4": "“nadīkuñja”ntipi vadanti. Tattha hi rajatapaṭṭasadisā vālikā hoti, matthake maṇivitānaṁ",
  "tika-vin02t25:3_5": "viya vanagahanaṁ, maṇikkhandhasadisaṁ udakaṁ sandati, evarūpaṁ kandaraṁ oruyha pānīyaṁ",
  "tika-vin02t25:3_6": "pivitvā gattāni sītaṁ katvā vālikaṁ ussāpetvā paṁsukūlacīvaraṁ paññapetvā tattha",
  "tika-vin02t25:3_7": "nisinnā te bhikkhū samaṇadhammaṁ karonti. Giriguhā nāma dvinnaṁ pabbatānaṁ antarā,",
  "tika-vin02t25:3_8": "ekasmiṁyeva vā umaṅgasadisaṁ mahāvivaraṁ.",
  "tika-vin02t25:4_0": "“Vanapatthanti dūrānametaṁ senāsanānaṁ adhivacana”ntiādivacanato yattha na kasanti",
  "tika-vin02t25:4_1": "na vapanti, tādisaṁ manussānaṁ upacāraṭṭhānaṁ atikkamitvā ṭhitaṁ araññakasenāsanaṁ",
  "tika-vin02t25:4_2": "“vanapattha”nti vuccati. Ajjhokāso nāma kenaci acchanno padeso. Ākaṅkhamānā panettha",
  "tika-vin02t25:4_3": "cīvarakuṭiṁ katvā vasanti. Palālapuñjeti palālarāsimhi. Mahāpalālapuñjato hi palālaṁ",
  "tika-vin02t25:4_4": "nikkaḍḍhitvā pabbhāraleṇasadise ālaye karonti, gacchagumbādīnampi upari palālaṁ parikkhipitvā",
  "tika-vin02t25:4_5": "heṭṭhā nisinnā samaṇadhammaṁ karonti, taṁ sandhāyetaṁ vuttaṁ. Pañca leṇānīti pañca",
  "tika-vin02t25:4_6": "līyanaṭṭhānāni. Nilīyanti ettha bhikkhūti leṇāni, vihārādīnametaṁ adhivacanaṁ. Supaṇṇavaṅkagehanti",
  "tika-vin02t25:4_7": "garuḷapakkhasaṇṭhānena katagehaṁ.",
  "tika-vin02t25:5_0": "295. Anumodanagāthāsu sītanti ajjhattadhātukkhobhavasena vā bahiddhautuvipariṇāmavasaena",
  "tika-vin02t25:5_1": "vā uppajjanakasītaṁ. Uṇhanti aggisantāpaṁ, tassa vanadāhādīsu vā sambhavo daṭṭhabbo.",
  "tika-vin02t25:5_2": "Paṭihantīti bādhati. Yathā tadubhayavasena kāyacittānaṁ bādhanaṁ na hoti, evaṁ karoti.",
  "tika-vin02t25:5_3": "Sītuṇhabbhāhate hi sarīre vikkhittacitto bhikkhu yoniso padahituṁ na sakkoti. Vāḷamigānīti",
  "tika-vin02t25:5_4": "sīhabyagghādivāḷamige. Guttasenāsanañhi pavisitvā dvāraṁ pidhāya nisinnassa te parissayā",
  "tika-vin02t25:5_5": "na honti. Sarīsapeti ye keci sarante gacchante dīghajātike. Makaseti nidassanamattametaṁ,",
  "tika-vin02t25:5_6": "ḍaṁsādīnampi eteneva saṅgaho daṭṭhabbo. Sisireti sisirakālavasena sattāhavaddhalikādivasena",
  "tika-vin02t25:5_7": "ca uppanne sisirasamphasse. Vuṭṭhiyoti yadā tadā uppannā vassavuṭṭhiyo.",
  "tika-vin02t25:6_0": "Vātātapo ghoroti rukkhagacchādīnaṁ ummūlabhañjanādivasena pavattiyā ghoro sarajaarajādibhedo",
  "tika-vin02t25:6_1": "vāto ceva gimhapariḷāhasamayesu uppattiyā ghoro sūriyātapo ca paṭihaññati paṭibāhīyati.",
  "tika-vin02t25:6_2": "Leṇatthanti nānārammaṇato cittaṁ nivattetvā paṭisallānārāmatthaṁ. Sukhatthanti vuttaparissayābhāvena",
  "tika-vin02t25:6_3": "phāsuvihāratthaṁ. Jhāyitunti aṭṭhatiṁsārammaṇesu yattha katthaci cittaṁ upanijjhāyituṁ.",
  "tika-vin02t25:6_4": "Vipassitunti aniccādito saṅkhāre sammasituṁ.",
  "tika-vin02t25:7_0": "Vihāreti patissaye. Kārayeti kārāpeyya. Rammeti manorame nivāsasukhe. Vāsayettha",
  "tika-vin02t25:7_1": "bahussuteti kāretvā pana ettha vihāresu bahussute sīlavante kalyāṇadhamme nivāseyya.",
  "tika-vin02t25:7_2": "Te nivāsento pana tesaṁ bahussutānaṁ yathā paccayehi kilamatho na hoti, evaṁ annañca",
  "tika-vin02t25:7_3": "pānañca vatthasenāsanāni ca dadeyya ujubhūtesu ajjhāsayasampannesu kammaphalānaṁ",
  "tika-vin02t25:7_4": "ratanattayaguṇānañca saddahanena vippasannena cetasā.",
  "tika-vin02t25:8_0": "Idāni gahaṭṭhapabbajitānaṁ aññamaññupakāritaṁ dassetuṁ “te tassā”ti gāthamāha. Tattha",
  "tika-vin02t25:8_1": "teti te bahussutā. Tassāti upāsakassa. Dhammaṁ desentīti sakalavaṭṭadukkhāpanūdanaṁ",
  "tika-vin02t25:8_2": "saddhammaṁ desenti. Yaṁ so dhammaṁ idhaññāyāti so puggalo yaṁ saddhammaṁ imasmiṁ",
  "tika-vin02t25:8_3": "sāsane sammā paṭipajjanena jānitvā aggamaggādhigamena anāsavo hutvā parinibbāyati.",
  "tika-vin02t25:9_0": "So ca sabbadado hotīti āvāsadānasmiṁ dinne sabbadānaṁ dinnameva hotīti katvā vuttaṁ.",
  "tika-vin02t25:9_1": "Tathā hi dve tayo gāme piṇḍāya caritvā kiñci aladdhā āgatassapi chāyūdakasampannaṁ",
  "tika-vin02t25:9_2": "ārāmaṁ pavisitvā nahāyitvā patissaye muhuttaṁ nipajjitvā uṭṭhāya nisinnassa kāye",
  "tika-vin02t25:9_3": "balaṁ āharitvā pakkhittaṁ viya hoti, bahi vicarantassa ca kāye vaṇṇadhātu vātātapehi",
  "tika-vin02t25:9_4": "kilamati, patissayaṁ pavisitvā dvāraṁ pidhāya muhuttaṁ nipannassa visabhāgasantati",
  "tika-vin02t25:9_5": "vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti,",
  "tika-vin02t25:9_6": "bahi vicarantassa ca pāde kaṇṭako vijjhati, khāṇu paharati, sarīsapādiparissayā ceva",
  "tika-vin02t25:9_7": "corabhayañca uppajjati, patissayaṁ pavisitvā dvāraṁ pidhāya nipannassa sabbe parissayā",
  "tika-vin02t25:9_8": "na honti, sajjhāyantassa dhammapītisukhaṁ, kammaṭṭhānaṁ manasikarontassa upasamasukhañca",
  "tika-vin02t25:9_9": "uppajjati bahiddhāvikkhepābhāvato, bahi vicarantassa ca sedā muccanti, akkhīni phandanti,",
  "tika-vin02t25:9_10": "senāsanaṁ pavisanakkhaṇe mañcapīṭhāni na paññāyanti, muhuttaṁ nisinnassa pana akkhipasādo",
  "tika-vin02t25:9_11": "āharitvā pakkhitto viya hoti, dvāravātapānamañcapīṭhādīni paññāyanti, etasmiñca āvāse",
  "tika-vin02t25:9_12": "vasantaṁ disvā manussā catūhi paccayehi sakkaccaṁ upaṭṭhahanti. Tena vuttaṁ “so ca",
  "tika-vin02t25:9_13": "sabbadado hoti, yo dadāti upassaya”nti.",
  "tika-vin02t25:10_0": "296.Āviñchanacchiddanti yattha aṅguliṁ pavesetvā dvāraṁ ākaḍḍhantā dvārabāhaṁ phusāpenti,",
  "tika-vin02t25:10_1": "tassetaṁ adhivacanaṁ. Āviñchanarajjunti kavāṭeyeva chiddaṁ katvā tattha pavesetvā",
  "tika-vin02t25:10_2": "yena rajjukena kaḍḍhantā dvāraṁ phusāpenti, taṁ āviñchanarajjukaṁ. Senāsanaparibhoge",
  "tika-vin02t25:10_3": "akappiyacammaṁ nāma natthīti dassanatthaṁ “sacepi dīpinaṅguṭṭhena katā hoti, vaṭṭatiyevā”ti",
  "tika-vin02t25:10_4": "vuttaṁ. Cetiye vedikāsadisanti vātapānabāhāsu cetiye vedikāya viya paṭṭikādīhi dassetvā",
  "tika-vin02t25:10_5": "kataṁ. Thambhakavātapānaṁ nāma tiriyaṁ dārūni adatvā ujukaṁ ṭhitehi eva veṇusalākādīhi kataṁ.",
  "tika-vin02t25:11": "Vihārānujānanakathāvaṇṇanā niṭṭhitā.",
  "tika-vin02t25:12": "Mañcapīṭhādianujānanakathāvaṇṇanā",
  "tika-vin02t25:13_0": "297.Poṭakitūlanti erakatiṇatūlaṁ. Poṭakigahaṇañcettha tiṇajātīnaṁ nidassanamattanti",
  "tika-vin02t25:13_1": "āha “yesaṁ kesañci tiṇajātikāna”nti. Pañcavidhaṁ uṇṇāditūlampi vaṭṭatīti etthāpi",
  "tika-vin02t25:13_2": "“bimbohane”ti ānetvā sambandhitabbaṁ. “Tūlapūritaṁ bhisiṁ apassayituṁ na vaṭṭatī”ti",
  "tika-vin02t25:13_3": "keci vadanti, vaṭṭatīti apare. Upadahantīti ṭhapenti. Sīsappamāṇanti yattha galavāṭakato",
  "tika-vin02t25:13_4": "paṭṭhāya sabbasīsaṁ upadahanti, taṁ sīsappamāṇaṁ. Tañca ukkaṭṭhaparicchedato tiriyaṁ",
  "tika-vin02t25:13_5": "muṭṭhiratanaṁ hotīti dassetuṁ “yassa vitthārato tīsu kaṇṇesū”tiādimāha. Majjhaṭṭhānaṁ",
  "tika-vin02t25:13_6": "muṭṭhiratanaṁ hotīti bimbohanassa majjhaṭṭhānaṁ tiriyato muṭṭhiratanappamāṇaṁ hoti.",
  "tika-vin02t25:13_7": "Masūraketi cammamayabhisiyaṁ. Phusitāni dātunti saññākaraṇatthaṁ bindūni dātuṁ.",
  "tika-vin02t25:14": "298. Na nibandhatīti anibandhanīyo, na allīyatīti attho. Paṭibāhetvāti maṭṭhaṁ katvā.",
  "tika-vin02t25:15": "Iṭṭhakācayādianujānanakathāvaṇṇanā",
  "tika-vin02t25:16_0": "300.Rukkhaṁ vijjhitvāti rukkhadāruṁ vijjhitvā. Khāṇuke ākoṭetvāti dve dve khāṇuke",
  "tika-vin02t25:16_1": "ākoṭetvā. Taṁ āharimaṁ bhittipādanti vuttanayena khāṇuke ākoṭetvā kataṁyeva sandhāya",
  "tika-vin02t25:16_2": "vuttaṁ. Bhūmiyaṁ patiṭṭhāpetunti mūlena bhūmiyaṁ patiṭṭhāpetvā bhittipādassa upatthambhanavasena",
  "tika-vin02t25:16_3": "ussāpetvā khāṇukehi bhittipādaṁ ussāpetvā ṭhapetunti adhippāyo. Ubhato kuṭṭaṁ nīharitvā",
  "tika-vin02t25:16_4": "katapadesassāti yathā antodvārasamīpe nisinnehi ujukaṁ bahi oloketuṁ na sakkā hoti,",
  "tika-vin02t25:16_5": "evaṁ ubhohi passehi kuṭṭaṁ nīharitvā abhimukhe bhittiṁ upaṭṭhapetvā katapadesassa.",
  "tika-vin02t25:16_6": "Samantā pariyāgāroti samantato āviddhapamukhaṁ. Ugghāṭanakiṭikanti daṇḍehi ukkhipitvā",
  "tika-vin02t25:16_7": "ṭhapanakapadarakiṭikaṁ.",
  "tika-vin02t25:17": "Anāthapiṇḍikavatthukathāvaṇṇanā",
  "tika-vin02t25:18_0": "304. Anāthapiṇḍikaseṭṭhivatthumhi kenacideva karaṇīyenāti vāṇijjakammaṁ adhippetaṁ.",
  "tika-vin02t25:18_1": "Anāthapiṇḍiko kira rājagahaseṭṭhi ca aññamaññaṁ bhaginipatikā honti. Yadā rājagahe",
  "tika-vin02t25:18_2": "uṭṭhānakabhaṇḍaṁ samagghaṁ hoti, tadā rājagahaseṭṭhi taṁ gahetvā sakaṭasatehi sāvatthiṁ",
  "tika-vin02t25:18_3": "gantvā yojanamatte ṭhito attano āgatabhāvaṁ jānāpeti. Anāthapiṇḍiko paccuggantvā",
  "tika-vin02t25:18_4": "tassa mahāsakkāraṁ katvā ekaṁ yānaṁ āropetvā sāvatthiṁ pavisati. So sace bhaṇḍaṁ",
  "tika-vin02t25:18_5": "lahukaṁ vikkīyati, vikkiṇāti. No ce, bhaginighare ṭhapetvā pakkamati. Anāthapiṇḍikopi",
  "tika-vin02t25:18_6": "tatheva karoti. Svāyaṁ tadāpi teneva karaṇīyena agamāsi. Taṁ sandhāyetaṁ vuttaṁ.",
  "tika-vin02t25:19_0": "Taṁ divasaṁ pana rājagahaseṭṭhi yojanamatte ṭhitena anāthapiṇḍikena āgatabhāvajānanatthaṁ",
  "tika-vin02t25:19_1": "pesitaṁ paṇṇaṁ na suṇi, dhammassavanatthāya vihāraṁ agamāsi. So dhammakathaṁ sutvā",
  "tika-vin02t25:19_2": "svātanāya buddhappamukhaṁ bhikkhusaṅghaṁ nimantetvā attano ghare uddhanakhaṇāpanadāruphālanādīni",
  "tika-vin02t25:19_3": "kāresi. Anāthapiṇḍikopi “idāni mayhaṁ paccuggamanaṁ karissati, idāni karissatī”ti",
  "tika-vin02t25:19_4": "gharadvārepi paccuggamanaṁ alabhitvā antogharaṁ paviṭṭho paṭisanthārampi na bahuṁ",
  "tika-vin02t25:19_5": "alattha. “Kiṁ mahāseṭṭhi kusalaṁ dārakarūpānaṁ, nasi magge kilanto”ti ettakova paṭisanthāro",
  "tika-vin02t25:19_6": "ahosi. Tena vuttaṁ “atha kho anāthapiṇḍikassa gahapatissa etadahosī”tiādi.",
  "tika-vin02t25:20_0": "Buddhoti tvaṁ gahapati vadesīti tassa kira mukhato buddhasaddaṁ sutvā anāthapiṇḍiko",
  "tika-vin02t25:20_1": "pañcavaṇṇaṁ pītiṁ paṭilabhati, sā tassa sīse uṭṭhahitvā yāva pādapiṭṭhiyā, pādapiṭṭhiyā",
  "tika-vin02t25:20_2": "uṭṭhāya yāva sīsā gacchati, ubhato uṭṭhāya majjhe osarati, majjhe uṭṭhāya ubhato",
  "tika-vin02t25:20_3": "gacchati. So pītiyā nirantaraṁ phuṭo “buddhoti tvaṁ gahapati vadesī”ti evaṁ tikkhattuṁ",
  "tika-vin02t25:20_4": "pucchi. Akālo kho, gahapati, imaṁ kālaṁ taṁ bhagavantaṁdassanāya upasaṅkamitunti",
  "tika-vin02t25:20_5": "“buddhā nāma durāsadā āsīvisasadisā honti, satthā ca sivathikāya samīpe vasati, na",
  "tika-vin02t25:20_6": "sakkā tattha imāya velāya iminā gantu”nti maññamāno evamāha. Buddhagatāya satiyā",
  "tika-vin02t25:20_7": "nipajjīti aññaṁ kiñci acintetvā buddhagatāya eva satiyā nipajji. Taṁ divasaṁ kirassa",
  "tika-vin02t25:20_8": "bhaṇḍasakaṭesu vā upaṭṭhākesu vā cittampi nuppajji, sāyamāsampi na akāsi. Sattabhūmikaṁ",
  "tika-vin02t25:20_9": "pana pāsādaṁ āruyha supaññattālaṅkatavarasayane “buddho buddho”ti sajjhāyaṁ karontova",
  "tika-vin02t25:20_10": "nipajjitvā niddaṁ okkami. Tikkhattuṁ vuṭṭhāsi pabhātaṁ maññamānoti paṭhamayāme tāva",
  "tika-vin02t25:20_11": "vītivatte uṭṭhāya buddhaṁ anussari, athassa balavappasādo udapādi, pītiāloko ahosi,",
  "tika-vin02t25:20_12": "sabbatamaṁ vigacchi, dīpasahassujjalanaṁ viya canduṭṭhānasūriyuṭṭhānaṁ viya ca jātaṁ.",
  "tika-vin02t25:20_13": "So “pamādaṁ āpannomhi, vañcitomhi, sūriyo uggato”ti uṭṭhāya ākāsatale ṭhatvā candaṁ",
  "tika-vin02t25:20_14": "oloketvā “ekova yāmo gato, aññe dve atthī”ti puna pavisitvā nipajji, etenupāyena",
  "tika-vin02t25:20_15": "majjhimayāmāvasānepi pacchimayāmāvasānepi tikkhattuṁ uṭṭhāsi. Pacchimayāmāvasāne",
  "tika-vin02t25:20_16": "pana balavapaccūseyeva uṭṭhāya ākāsatalaṁ āgantvā mahādvārābhimukho ahosi, sattabhūmikadvāraṁ",
  "tika-vin02t25:20_17": "sayameva vivaṭaṁ ahosi, pāsādā oruyha antaravīthiṁ paṭipajji.",
  "tika-vin02t25:21_0": "305.Amanussāti adhigatavisesā devatā. Tathā hi tā seṭṭhissa bhāvinisampattiṁ paccakkhato",
  "tika-vin02t25:21_1": "sampassamānā “ayaṁ mahāseṭṭhi ‘buddhupaṭṭhānaṁ gamissāmī’ti nikkhanto paṭhamadassaneneva",
  "tika-vin02t25:21_2": "sotāpattiphale patiṭṭhāya tiṇṇaṁ ratanānaṁ aggupaṭṭhāko hutvā asadisaṁ saṅghārāmaṁ",
  "tika-vin02t25:21_3": "katvā cātuddisassa ariyasaṅghassa anāvaṭadvāro bhavissati, na yuttamassa dvāraṁ pidahitu”nti",
  "tika-vin02t25:21_4": "cintetvā dvāraṁ vivariṁsu. Antaradhāyīti rājagahaṁ kira ākiṇṇamanussaṁ, antonagare",
  "tika-vin02t25:21_5": "nava koṭiyo bahinagare navāti taṁ upanissāya aṭṭhārasa manussakoṭiyo vasanti. Avelāya",
  "tika-vin02t25:21_6": "matamanusse bahi nīharituṁ asakkontā aṭṭālake ṭhatvā bahidvāre khipanti. Mahāseṭṭhi",
  "tika-vin02t25:21_7": "nagarato bahi nikkhantamattova allasarīraṁ pādena akkami, aparampi piṭṭhipādena pahari,",
  "tika-vin02t25:21_8": "makkhikā uppatitvā pakiriṁsu, duggandho nāsāpuṭaṁ abhihani, buddhappasādo tanuttaṁ",
  "tika-vin02t25:21_9": "gato. Tenassa āloko antaradhāyi andhakāro pāturahosi pītivegassa tanubhāve taṁsamuṭṭhitarūpānaṁ",
  "tika-vin02t25:21_10": "paridubbalabhāvato. Saddamanussāvesīti “seṭṭhissa ussāhaṁ janessāmī”ti suvaṇṇakiṅkiṇikaṁ",
  "tika-vin02t25:21_11": "ghaṭṭento viya madhurassarena saddaṁ anussāvesi.",
  "tika-vin02t25:22_0": "Sataṁ kaññāsahassānīti purimapadānipi imināva sahassa-padena saddhiṁ sambandhitabbāni.",
  "tika-vin02t25:22_1": "Yatheva hi sataṁ kaññāsahassāni, evaṁ sataṁ sahassāni hatthī, sataṁ sahassāni assā,",
  "tika-vin02t25:22_2": "sataṁ sahassāni rathāti ayamettha attho, iti ekekaṁ satasahassaṁ dīpitaṁ hoti. Padavītihārassāti",
  "tika-vin02t25:22_3": "padaṁ vītiharati etthāti padavītihāro. So dutavilambitaṁ akatvā samagamane dvinnaṁ",
  "tika-vin02t25:22_4": "padānaṁ antare muṭṭhiratanamattaṁ. Kalaṁ nāgghanti soḷasinti taṁ ekaṁ padavītihāraṁ",
  "tika-vin02t25:22_5": "soḷasa bhāge katvā tato eko koṭṭhāso puna soḷasadhā, tato eko soḷasadhāti evaṁ soḷasa",
  "tika-vin02t25:22_6": "vāre soḷasadhā bhinnassa eko koṭṭhāso soḷasī kalā nāma, taṁ soḷasiṁ kalaṁ etāni cattāri",
  "tika-vin02t25:22_7": "satasahassāni na agghanti. Idaṁ vuttaṁ hoti – sataṁ hatthisahassāni sataṁ assasahassāni",
  "tika-vin02t25:22_8": "sataṁ rathasahassāni sataṁ kaññāsahassāni, tā ca kho āmukkamaṇikuṇḍalā sakalajambudīparājadhītarovāti",
  "tika-vin02t25:22_9": "imasmā ettakā lābhā vihāraṁ gacchantassa tasmiṁ soḷasikalāsaṅkhāte padese laṅghanasādhanavasena",
  "tika-vin02t25:22_10": "pavattacetanāva uttaritarāti. Padaṁ vā vītiharati etenāti padavītihāro, tathāpavattā",
  "tika-vin02t25:22_11": "kusalacetanā, tassā phalaṁ soḷasadhā katvāti ca vadanti. Idaṁ pana vihāragamanaṁ",
  "tika-vin02t25:22_12": "kassa vasena gahitanti? Vihāraṁ gantvā anantarāyena sotāpattiphale patiṭṭhahantassa",
  "tika-vin02t25:22_13": "vasena gahitaṁ. “Gandhamālādīhi pūjaṁ karissāmi, cetiyaṁ vandissāmi, dhammaṁ sossāmi,",
  "tika-vin02t25:22_14": "dīpapūjaṁ karissāmi, saṅghaṁ nimantetvā dānaṁ dassāmi, sikkhāpadesu vā saraṇesu vā",
  "tika-vin02t25:22_15": "patiṭṭhahissāmī”ti gacchatopi vasena vaṭṭatiyeva.",
  "tika-vin02t25:23_0": "Andhakāro antaradhāyīti so kira cintesi “ahaṁ ekakoti saññaṁ karomi, amanussā ca",
  "tika-vin02t25:23_1": "me anugāmino sahāyā atthi, kasmā bhāyāmī”ti sūro ahosi. Athassa balavā buddhappasādo",
  "tika-vin02t25:23_2": "udapādi, tasmā andhakāro antaradhāyi. Sesavāresupi eseva nayo. Āloko pāturahosīti",
  "tika-vin02t25:23_3": "purimabuddhesu cirakālaparicayasambhūtassa balavato pasādassa vasena uppannāya uḷārāya",
  "tika-vin02t25:23_4": "buddhārammaṇāya pītiyā samuṭṭhāpito vipassanobhāsasadiso sātisayo cittapaccayautusamuṭṭhāno",
  "tika-vin02t25:23_5": "āloko pāturahosi. Devatāhi katotipi vadanti, purimoyevettha yuttataro. Ehi sudattāti",
  "tika-vin02t25:23_6": "so kira seṭṭhi gacchamānova cintesi “imasmiṁ loke bahū pūraṇakassapādayo titthiyā",
  "tika-vin02t25:23_7": "‘mayaṁ buddhā, mayaṁ buddhā’ti vadanti, kathaṁ nu kho ahaṁ satthu buddhabhāvaṁ jāneyya”nti.",
  "tika-vin02t25:23_8": "Athassa etadahosi “mayhaṁ guṇavasena uppannaṁ nāmaṁ mahājano jānāti, kuladattiyaṁ",
  "tika-vin02t25:23_9": "pana me nāmaṁ aññatra mayā na koci jānāti, sace buddho bhavissati, kuladattikanāmena",
  "tika-vin02t25:23_10": "maṁ ālapissatī”ti. Satthā tassa cittaṁ ñatvā evamāha.",
  "tika-vin02t25:24_0": "Parinibbutoti kilesaparinibbānena parinibbuto. Āsattiyoti rūpādīsu āsañjanaṭṭhena",
  "tika-vin02t25:24_1": "āsattiyo, taṇhāyo. Santinti kilesavūpasamaṁ. Pappuyyāti aggamaggena patvā. Sesamettha",
  "tika-vin02t25:24_2": "pāḷianusāreneva veditabbaṁ. Yañcettha anuttānamatthaṁ, taṁ aṭṭhakathāyaṁ vuttameva.",
  "tika-vin02t25:25": "306. Vayameva veyyāyikanti āha “veyyāyikanti vayakaraṇaṁ vuccatī”ti.",
  "tika-vin02t25:26": "Anāthapiṇḍikavatthukathāvaṇṇanā niṭṭhitā.",
  "tika-vin02t25:27": "Aggāsanādianujānanakathāvaṇṇanā",
  "tika-vin02t25:28_0": "310-311.Dakkhiṇodakanti aggato upanīyamānaṁ dakkhiṇodakaṁ. Atha kho bhagavā bhikkhū",
  "tika-vin02t25:28_1": "āmantesīti tehi bhikkhūhi attano attano rucivasena aggāsanādirahānaṁ kathitakāle",
  "tika-vin02t25:28_2": "“na, bhikkhave, mayhaṁ sāsane aggāsanādīni patvā khattiyakulā pabbajito pamāṇaṁ,",
  "tika-vin02t25:28_3": "na brāhmaṇakulā, na gahapatikulā pabbajito, na vinayadharo, na suttantiko, na ābhidhammiko,",
  "tika-vin02t25:28_4": "na paṭhamajjhānādilābhino, na sotāpannādayo pamāṇaṁ, atha kho, bhikkhave, imasmiṁ",
  "tika-vin02t25:28_5": "sāsane yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ kattabbaṁ,",
  "tika-vin02t25:28_6": "aggāsanaṁ aggodakaṁ aggapiṇḍo laddhabbo, idamettha pamāṇaṁ, tasmā vuḍḍhataro bhikkhu",
  "tika-vin02t25:28_7": "etesaṁ anucchaviko. Idāni kho pana, bhikkhave, sāriputto mayhaṁ aggasāvako anudhammacakkappavattako",
  "tika-vin02t25:28_8": "mamānantarasenāsanaṁ laddhuṁ arahati. So imaṁ rattiṁ senāsanaṁ alabhanto rukkhamūle",
  "tika-vin02t25:28_9": "vītināmesi. Tumhe idāneva evaṁ agāravā appatissā, gacchante gacchante kāle kinti",
  "tika-vin02t25:28_10": "katvā viharissathā”ti vatvā atha nesaṁ ovādadānatthāya “pubbe, bhikkhave, tiracchānagatāpi",
  "tika-vin02t25:28_11": "‘na kho panetaṁ amhākaṁ patirūpaṁ, yaṁ mayaṁ aññamaññaṁ agāravā appatissā asabhāgavuttino",
  "tika-vin02t25:28_12": "vihareyyāma, amhesu mahallakataraṁ jānitvā tassa abhivādanādīni karissāmā’ti sādhukaṁ",
  "tika-vin02t25:28_13": "vīmaṁsitvā ‘ayaṁ mahallako’ti ñatvā tassa abhivādanādīni katvā devapathaṁ pūrayamānā",
  "tika-vin02t25:28_14": "gatā”ti vatvā atītaṁ āharitvā dassetuṁ bhikkhū āmantesi.",
  "tika-vin02t25:29_0": "Ye vuḍḍhamapacāyantīti jātivuḍḍho vayovuḍḍho guṇavuḍḍhoti tayo vuḍḍhā. Tesu jātisampanno",
  "tika-vin02t25:29_1": "jātivuḍḍho nāma, vaye ṭhito vayovuḍḍho nāma, guṇasampanno guṇavuḍḍho nāma. Tesu guṇasampanno",
  "tika-vin02t25:29_2": "vayovuḍḍho imasmiṁ ṭhāne vuḍḍhoti adhippeto. Apacāyantīti jeṭṭhāpacāyikakammena pūjenti.",
  "tika-vin02t25:29_3": "Dhammassa kovidāti jeṭṭhāpacāyanadhammassa kovidā kusalā. Diṭṭheva dhammeti imasmiṁyeva",
  "tika-vin02t25:29_4": "attabhāve. Pāsaṁsāti pasaṁsārahā. Samparāye ca suggatīti samparetabbe imaṁ lokaṁ",
  "tika-vin02t25:29_5": "hitvā gantabbe paralokepi tesaṁ sugatiyeva hotīti attho. Ayaṁ panettha piṇḍattho",
  "tika-vin02t25:29_6": "– bhikkhave, khattiyā vā hontu brāhmaṇā vā vessā vā suddā vā gahaṭṭhā vā pabbajitā",
  "tika-vin02t25:29_7": "vā tiracchānagatā vā, ye keci sattā jeṭṭhāpacitikamme chekā kusalā guṇasampannānaṁ",
  "tika-vin02t25:29_8": "vayovuḍḍhānaṁ apacitiṁ karonti, te imasmiñca attabhāve jeṭṭhāpacitikārakāti pasaṁsaṁ",
  "tika-vin02t25:29_9": "vaṇṇanaṁ thomanaṁ labhanti, kāyassa ca bhedā sagge nibbattantīti.",
  "tika-vin02t25:30": "Aggāsanādianujānanakathāvaṇṇanā niṭṭhitā.",
  "tika-vin02t25:31": "Āsanappaṭibāhanādikathāvaṇṇanā",
  "tika-vin02t25:32": "313-4.Uddissakatanti gihīhi saṅghaṁ uddissa kataṁ. Gihivikatanti gihīhi kataṁ paññattaṁ, gihisantakanti vuttaṁ hoti. Atisamīpaṁ agantvāti bhikkhūnaṁ āsannataraṁ ṭhānaṁ agantvā.",
  "tika-vin02t25:33": "Senāsanaggāhāpakasammutikathāvaṇṇanā",
  "tika-vin02t25:34_0": "318.Paccayenevahi taṁ paṭijagganaṁ labhissatīti tasmiṁ senāsane mahātherā tassa paccayassa",
  "tika-vin02t25:34_1": "kāraṇā aññattha agantvā vasantāyeva naṁ paṭijaggissantīti attho. Ubbhaṇḍikā bhavissantīti",
  "tika-vin02t25:34_2": "ukkhittabhaṇḍā bhavissanti, attano attano parikkhāre gahetvā tattha tattha vicarissantīti",
  "tika-vin02t25:34_3": "attho. Dīghasālāti caṅkamanasālā. Maṇḍalamāḷo upaṭṭhānasālā. Anudahatīti pīḷeti.",
  "tika-vin02t25:34_4": "Jambudīpe panāti ariyadese bhikkhū sandhāya vuttaṁ. Te kira tathā paññāpenti. Na",
  "tika-vin02t25:34_5": "gocaragāmo ghaṭṭetabboti vuttamevatthaṁ vibhāveti “na tattha manussā vattabbā”tiādinā.",
  "tika-vin02t25:34_6": "Vitakkaṁ chinditvāti “iminā nīhārena gacchantaṁ disvā nivāretvā paccaye dassantī”ti",
  "tika-vin02t25:34_7": "evarūpaṁ vitakkaṁ anuppādetvā. Tesu ce ekoti tesu manussesu eko paṇḍitapuriso. Bhaṇḍapaṭicchādananti",
  "tika-vin02t25:34_8": "paṭicchādanakabhaṇḍaṁ, sarīrapaṭicchādanaṁ cīvaranti attho.",
  "tika-vin02t25:35_0": "Paṭijaggitabbānīti sammajjanādīhi paṭijaggitabbāni. Muṇḍavedikāyāti cetiyassa hammiyavedikāya.",
  "tika-vin02t25:35_1": "Hammiyavedikāti ca cetiyassa upari caturassavediyo vuccati. Paṭikkammāti vihārato",
  "tika-vin02t25:35_2": "apasakkitvā. Upanikkhepanti khettaṁ vā nāḷikerādiārāmaṁ vā kahāpaṇādīni vā ārāmikādīnaṁ",
  "tika-vin02t25:35_3": "niyyātetvā “ito uppannā vaḍḍhi vassāvāsikatthāya hotū”ti dinnaṁ. Vattaṁ katvāti tasmiṁ",
  "tika-vin02t25:35_4": "senāsane kattabbavattaṁ katvā.",
  "tika-vin02t25:36_0": "Puggalavaseneva kātabbanti parato vakkhamānanayena “bhikkhū cīvarena kilamanti, ettakaṁ",
  "tika-vin02t25:36_1": "nāma taṇḍulabhāgaṁ bhikkhūnaṁ cīvaraṁ kātuṁ ruccatī”tiādinā puggalaparāmāsavaseneva",
  "tika-vin02t25:36_2": "kātabbaṁ, “saṅgho cīvarena kilamatī”tiādinā pana saṅghaparāmāsavasena na kātabbaṁ.",
  "tika-vin02t25:36_3": "Cīvarapaccayanti cīvarasaṅkhātaṁ paccayaṁ. Vuttanti mahāaṭṭhakathāyaṁvuttaṁ. Kasmā",
  "tika-vin02t25:36_4": "evaṁ vuttanti āha “evañhi navako vuḍḍhatarassa, vuḍḍho ca navakassa gāhessatī”ti,",
  "tika-vin02t25:36_5": "yasmā attanāva attano pāpetuṁ na sakkā, tasmā dvīsu sammatesu navako vuḍḍhatarassa,",
  "tika-vin02t25:36_6": "vuḍḍho ca navakassāti ubho aññamaññaṁ gāhessantīti adhippāyo. Sammatasenāsanaggāhāpakassa",
  "tika-vin02t25:36_7": "āṇattiyā aññena gāhitepi gāho ruhatiyevāti veditabbaṁ. Aṭṭhapi soḷasapi janesammannituṁ",
  "tika-vin02t25:36_8": "vaṭṭatīti kiṁ visuṁ visuṁ sammannituṁ vaṭṭati, udāhu ekatoti? Ekatopi vaṭṭati. Niggahakammameva",
  "tika-vin02t25:36_9": "hi saṅgho saṅghassa na karoti, sammutidānaṁ pana bahūnampi ekato kātuṁ vaṭṭati, teneva",
  "tika-vin02t25:36_10": "sattasatikakkhandhake ubbāhikasammutiyaṁ aṭṭhapi janā ekato sammatāti.",
  "tika-vin02t25:37_0": "Maggoti magge katadīghasālā. Pokkharaṇīti nahāyantānaṁ pokkharaṇiyaṁ katasālā. Rukkhamūlādayo",
  "tika-vin02t25:37_1": "channā kavāṭabaddhāva senāsanaṁ. Vijaṭetvāti viyojetvā, visuṁ visuṁ katvāti attho.",
  "tika-vin02t25:37_2": "Āvāsesūti senāsanesu. Pakkhipitvāti ettha pakkhipanaṁ nāma tesu vasantānaṁ ito uppannavassāvāsikadānaṁ.",
  "tika-vin02t25:37_3": "Pavisitabbanti aññehi bhikkhūhi tasmiṁ mahālābhe pariveṇe vasitvā cetiye vattaṁ katvāva",
  "tika-vin02t25:37_4": "lābho gahetabboti adhippāyo.",
  "tika-vin02t25:38_0": "Paccayaṁ vissajjetīti cīvarapaccayaṁ nādhivāseti. Ayampīti tena vissaṭṭhapaccayopi.",
  "tika-vin02t25:38_1": "Upanibandhitvā gāhetabbanti “imasmiṁ rukkhe vā maṇḍape vā vasitvā cetiye vattaṁ katvā",
  "tika-vin02t25:38_2": "gaṇhathā”ti evaṁ upanibandhitvā gāhetabbaṁ. “Kattha nu kho vasissāmi, kattha vasantassa",
  "tika-vin02t25:38_3": "phāsu bhavissati, kattha vā paccayo bhavissatī”ti evaṁ uppannena vitakkena caratīti",
  "tika-vin02t25:38_4": "vitakkacāriko. Araññavihāresu parissayavijānanatthaṁ icchitabbattā “pañca pañca ukkā",
  "tika-vin02t25:38_5": "koṭṭetabbā”ti vuttaṁ.",
  "tika-vin02t25:39_0": "Vattanti katikavattaṁ. Tividhampīti pariyattipaṭipattipaṭivedhavasena tividhampi.",
  "tika-vin02t25:39_1": "Sodhetvā pabbājethāti bhabbe ācārakulaputte upaparikkhitvā pabbājetha. Dasavatthukakathā",
  "tika-vin02t25:39_2": "nāma appicchakathā santuṭṭhikathā pavivekakathā asaṁsaggakathā vīriyārambhakathā",
  "tika-vin02t25:39_3": "sīlakathā samādhikathā paññākathā vimuttikathā vimuttiñāṇadassanakathā.",
  "tika-vin02t25:40_0": "Viggahasaṁvattanikavacanaṁ viggāhikaṁ. Caturārakkhaṁ ahāpentāti buddhānussati mettā",
  "tika-vin02t25:40_1": "asubhaṁ maraṇassatīti imaṁ caturārakkhaṁ aparihāpentā. Dantakaṭṭhakhādanavattaṁ ācikkhitabbanti",
  "tika-vin02t25:40_2": "ettha dantakaṭṭhakhādanavattaṁ yo devasikaṁ saṅghamajjhe osarati, tena sāmaṇerādīhi",
  "tika-vin02t25:40_3": "āharitvā bhikkhūnaṁ yathāsukhaṁ paribhuñjanatthāya dantakaṭṭhamāḷake nikkhittesu",
  "tika-vin02t25:40_4": "dantakaṭṭhesu divase divase ekameva dantakaṭṭhaṁ gahetabbaṁ. Yo pana devasikaṁ na",
  "tika-vin02t25:40_5": "osarati, padhānaghare vasitvā dhammassavane vā uposathagge vā dissati, tena pamāṇaṁ",
  "tika-vin02t25:40_6": "sallakkhetvā cattāri pañca dantakaṭṭhāni attano vasanaṭṭhāne ṭhapetvā khāditabbāni.",
  "tika-vin02t25:40_7": "Tesu khīṇesu sace punapi dantakaṭṭhamāḷake bahūni hontiyeva, punapi āharitvā khāditabbāni.",
  "tika-vin02t25:40_8": "Yadi pana pamāṇaṁ asallakkhetvā āharati, tesu akhīṇesuyeva māḷake khīyati, tato keci",
  "tika-vin02t25:40_9": "therā “yehi gahitāni, te paṭiharantū”ti vadeyyuṁ, keci “khādantu, puna sāmaṇerā āharissantī”ti.",
  "tika-vin02t25:40_10": "Tasmā vivādaparihāratthaṁ pamāṇaṁ sallakkhetabbaṁ. Gahaṇe pana doso natthi, maggaṁ",
  "tika-vin02t25:40_11": "gacchantenapi ekaṁ vā dve vā thavikāya pakkhipitvā gantabbanti. Bhikkhācāravattaṁ",
  "tika-vin02t25:40_12": "vattakkhandhake piṇḍacārikavatte āvi bhavissati.",
  "tika-vin02t25:41_0": "Pattaṭṭhāneti vassaggena āgantukabhikkhuno pattaṭṭhāne. Tesaṁ chinnavassattā “sādiyantāpi",
  "tika-vin02t25:41_1": "hi te neva vassāvāsikassa sāmino”ti vuttaṁ, paṭhamaṁyeva katikāya katattā khīyantāpi",
  "tika-vin02t25:41_2": "ca āvāsikā neva adātuṁ labhantīti vuttaṁ. Bhatiniviṭṭhanti bhatiṁ katvā viya niviṭṭhaṁ",
  "tika-vin02t25:41_3": "pariyiṭṭhaṁ. Saṅghikaṁ pana apalokanakammaṁ katvā gāhitanti tatruppādaṁ sandhāya",
  "tika-vin02t25:41_4": "vuttaṁ. Paccayavasena gāhitanti dāyakānaṁ vassāvāsikapaccayavasena gāhitaṁ sandhāya",
  "tika-vin02t25:41_5": "vuttaṁ. “Idha, bhikkhave, vassaṁvuttho bhikkhu vibbhamati, saṅghasseveta”nti vacanato",
  "tika-vin02t25:41_6": "“gataṭṭhāne…pe… saṅghikaṁ hotī”ti vuttaṁ. Manusseti dāyakamanusse. Varabhāgaṁ sāmaṇerassāti",
  "tika-vin02t25:41_7": "paṭhamabhāgassa gāhitattā vuttaṁ.",
  "tika-vin02t25:42": "Senāsanaggāhāpakasammutikathāvaṇṇanā niṭṭhitā.",
  "tika-vin02t25:43": "Upanandavatthukathāvaṇṇanā",
  "tika-vin02t25:44_0": "319.Yaṁ tayā tattha senāsanaṁ gahitaṁ…pe… idha muttaṁ hotīti yaṁ tayā tattha gāmakāvāse",
  "tika-vin02t25:44_1": "pacchā senāsanaṁ gahitaṁ, taṁ te gaṇhanteneva idha sāvatthiyaṁ paṭhamagahitasenāsanaṁ",
  "tika-vin02t25:44_2": "muttaṁ hoti. Idha dānāhaṁ…pe… tatrāpi muttanti “idānāhaṁ, āvuso, imasmiṁ gāmakāvāse",
  "tika-vin02t25:44_3": "gahitasenāsanaṁ muñcāmī”ti vadantena tatrāpi gāmakāvāse gahitasenāsanaṁ muttaṁ.",
  "tika-vin02t25:45_0": "320.Dīghāsanaṁ nāma mañcapīṭhavinimuttaṁ yaṁ kiñci ekato sukhaṁ nisīdituṁ pahoti.",
  "tika-vin02t25:45_1": "Hatthimhi nakho assāti hatthinakho. “Pāsādassa nakho nāma heṭṭhimaparicchedo, so",
  "tika-vin02t25:45_2": "ca hatthikumbhe patiṭṭhito”ti gaṇṭhipadesu vuttaṁ. Gihivikatanīhārena labbhantīti",
  "tika-vin02t25:45_3": "gihivikatanīhārena paribhuñjituṁ labbhanti, tehi attharitvā dinnāneva nisīdituṁ labbhanti,",
  "tika-vin02t25:45_4": "na sayaṁ atthatāni attharāpitāni vā.",
  "tika-vin02t25:46": "Avissajjiyavatthukathāvaṇṇanā",
  "tika-vin02t25:47_0": "321.Arañjaroti bahuudakagaṇhanakā mahācāṭi. Jalaṁ gaṇhituṁ alanti arañjaro. “Vaṭṭacāṭi",
  "tika-vin02t25:47_1": "viya hutvā thokaṁ dīghamukho majjhe paricchedaṁ dassetvā kato”ti gaṇṭhipadesu vuttaṁ.",
  "tika-vin02t25:47_2": "Pañcanimmalalocanoti maṁsadibbadhammabuddhasamantacakkhuvasena pañcalocano.",
  "tika-vin02t25:48_0": "Thāvarenaca thāvaraṁ garubhaṇḍena ca garubhaṇḍanti ettha pañcasu koṭṭhāsesu purimadvayaṁ",
  "tika-vin02t25:48_1": "thāvaraṁ, pacchimattayaṁ garubhaṇḍanti veditabbaṁ. Jānāpetvāti bhikkhusaṅghaṁ jānāpetvā.",
  "tika-vin02t25:48_2": "Kappiyamañcā sampaṭicchitabbāti “saṅghassa demā”ti dinnaṁ sandhāya vuttaṁ. Sace pana",
  "tika-vin02t25:48_3": "“vihārassa demā”ti vadanti, suvaṇṇarajatamayādiakappiyamañcepi sampaṭicchituṁ vaṭṭati.",
  "tika-vin02t25:48_4": "Na kevalaṁ…pe… parivattetuṁ vaṭṭantīti iminā athāvarena thāvarampi athāvarampi parivattetuṁ",
  "tika-vin02t25:48_5": "vaṭṭatīti dasseti. Thāvarena athāvarameva hi parivattetuṁ na vaṭṭati. Akappiyaṁ vā",
  "tika-vin02t25:48_6": "mahagghaṁ kappiyaṁ vāti ettha akappiyaṁ nāma suvaṇṇamayamañcādi akappiyabhisibimbohanāni",
  "tika-vin02t25:48_7": "ca. Mahagghaṁ kappiyaṁ nāma dantamayamañcādi pāvārādikappiyaattharaṇādīni ca.",
  "tika-vin02t25:49_0": "Pārihāriyaṁ na vaṭṭatīti attano santakaṁ viya gahetvā pariharituṁ na vaṭṭati. “Gihivikatanīhāreneva",
  "tika-vin02t25:49_1": "paribhuñjitabba”nti iminā sace ārāmikādayo paṭisāmetvā paṭidenti, paribhuñjituṁ vaṭṭatīti",
  "tika-vin02t25:49_2": "dasseti. “Paṇṇasūci nāma lekhanī”ti mahāgaṇṭhipade vuttaṁ.",
  "tika-vin02t25:50_0": "“Aḍḍhabāhūti kapparato paṭṭhāya yāva aṁsakūṭa”nti gaṇṭhipadesu vuttaṁ. Aḍḍhabāhu",
  "tika-vin02t25:50_1": "nāma vidatthicaturaṅgulantipi vadanti. Tatthajātakāti saṅghikabhūmiyaṁ jātā. Aṭṭhaṅgulasūcidaṇḍamattoti",
  "tika-vin02t25:50_2": "dīghato aṭṭhaṅgulamatto pariṇāhato paṇṇasūcidaṇḍamatto. Muñjapabbajānaṁyeva pāḷiyaṁ",
  "tika-vin02t25:50_3": "visuṁ āgatattā “muñjaṁ pabbajañca ṭhapetvā”ti vuttaṁ. Aṭṭhaṅgulappamāṇoti dīghato",
  "tika-vin02t25:50_4": "aṭṭhaṅgulappamāṇo. Ghaṭṭanaphalakaṁ nāma yattha ṭhapetvā rajitacīvaraṁ hatthena ghaṭṭenti.",
  "tika-vin02t25:50_5": "Ghaṭṭanamuggaro nāma anuvātādighaṭṭanatthaṁ katoti vadanti. Ambaṇanti phalakehi pokkharaṇīsadisaṁ",
  "tika-vin02t25:50_6": "katapānīyabhājanaṁ. Rajanadoṇīti yattha pakkarajanaṁ ākiritvā ṭhapenti. Bhūmattharaṇaṁ",
  "tika-vin02t25:50_7": "kātuṁ vaṭṭatīti akappiyacammaṁ sandhāya vuttaṁ. Paccattharaṇagatikanti iminā mañcapīṭhepi",
  "tika-vin02t25:50_8": "attharituṁ vaṭṭatīti dīpeti. Pāvārādipaccattharaṇampi garubhaṇḍanti eke, noti apare,",
  "tika-vin02t25:50_9": "vīmaṁsitvā gahetabbaṁ. Muṭṭhipaṇṇanti tālapaṇṇaṁ sandhāya vuttaṁ.",
  "tika-vin02t25:51": "Navakammadānakathāvaṇṇanā",
  "tika-vin02t25:52_0": "323.Kiñcideva samādapetvā kāressatīti sāmikoyeva kañci bhikkhuṁ samādapetvā kāressati.",
  "tika-vin02t25:52_1": "Utukāle paṭibāhituṁ na labhatīti hemantagimhesu aññe sampattabhikkhū paṭibāhituṁ",
  "tika-vin02t25:52_2": "na labhati. Tibhāganti tatiyabhāgaṁ. Sace saddhivihārikānaṁ dātukāmo hotīti sace",
  "tika-vin02t25:52_3": "so saṅghassa bhaṇḍakaṭhapanaṭṭhānaṁ vā navakānaṁ vā vasanaṭṭhānaṁ dātuṁ na icchati,",
  "tika-vin02t25:52_4": "attano saddhivihārikānaññeva dātukāmo hotīti attho. Etañhi saddhivihārikānaṁ dātuṁ",
  "tika-vin02t25:52_5": "labhatīti etaṁ tatiyabhāgaṁ upaḍḍhabhāgaṁ vā dātuṁ labhati. Akataṭṭhāneti senāsanato",
  "tika-vin02t25:52_6": "bahi cayādīnaṁ akataṭṭhāne. Bahikuṭṭeti kuṭṭato bahi.",
  "tika-vin02t25:53": "Aññatraparibhogapaṭikkhepādikathāvaṇṇanā",
  "tika-vin02t25:54_0": "324.Cakkalikanti kambalādīhi veṭhetvā cakkasaṇṭhānena pādapuñchanayoggaṁ kataṁ. Paribhaṇḍakatā",
  "tika-vin02t25:54_1": "bhūmi nāma saṇhamattikāhi katā kāḷavaṇṇādibhūmi. Senāsanaṁ mañcapīṭhādi. Tatheva",
  "tika-vin02t25:54_2": "vaḷañjetuṁ vaṭṭatīti aññehi āvāsikabhikkhūhi paribhuttanīhārena paribhuñjituṁ vaṭṭati.",
  "tika-vin02t25:54_3": "“Nevāsikā pakatiyā anatthatāya bhūmiyā ṭhapenti ce, tesampi anāpattiyevā”ti gaṇṭhipadesu",
  "tika-vin02t25:54_4": "vuttaṁ. Dvārampītiādinā vuttadvāravātapānādayo aparikammakatāpi na apassayitabbā.",
  "tika-vin02t25:54_5": "Lomesūti lomesu phusantesu.",
  "tika-vin02t25:55": "Saṅghabhattādianujānanakathāvaṇṇanā",
  "tika-vin02t25:56_0": "325.Uddesabhattaṁnimantananti imaṁ vohāraṁ pattānīti ettha iti-saddo ādiattho, “uddesabhattaṁ",
  "tika-vin02t25:56_1": "nimantana”ntiādivohāraṁ pattānīti ayamettha attho. Tampi anto katvāti āyatiṁ bhikkhūnaṁ",
  "tika-vin02t25:56_2": "kukkuccavinodanatthāya tampi saṅghabhattaṁ anto katvā.",
  "tika-vin02t25:57": "Uddesabhattakathāvaṇṇanā",
  "tika-vin02t25:58_0": "Attano vihāradvāreti vihārassa dvārakoṭṭhakasamīpaṁ sandhāya vuttaṁ. Bhojanasālāyāti",
  "tika-vin02t25:58_1": "bhattuddesaṭṭhānabhūtāya bhojanasālāya. “Dinnaṁ panā”ti vatvā yathā so dāyako deti,",
  "tika-vin02t25:58_2": "taṁ vidhiṁ dassetuṁ “saṅghato bhante”tiādimāha. Antaraghareti antogehe. Antoupacāragatānanti",
  "tika-vin02t25:58_3": "ettha gāmadvāravīthicatukkesu dvādasahatthabbhantaraṁ antoupacāro nāma. Antaragharassa",
  "tika-vin02t25:58_4": "upacāre pana labbhamānavisesaṁ dassetuṁ “gharūpacāro cetthā”tiādimāha. Ekavaḷañjanti",
  "tika-vin02t25:58_5": "ekena dvārena vaḷañjitabbaṁ. Nānānivesanesūti nānākulassa nivesanesu. Lajjī pesalo",
  "tika-vin02t25:58_6": "agatigamanaṁ vajjetvā medhāvī ca upaparikkhitvā uddisissatīti āha “pesalo lajjī medhāvī",
  "tika-vin02t25:58_7": "icchitabbo”ti. Nisinnassapi niddāyantassapīti anādare sāmivacanaṁ. Ticīvaraparivāranti",
  "tika-vin02t25:58_8": "ettha “udakapattalābhī viya aññopi uddesabhattaṁ alabhitvā vatthādimanekappakārakaṁ",
  "tika-vin02t25:58_9": "labhati ce, tasseva ta”nti gaṇṭhipadesu vuttaṁ. Attano rucivasena yaṁ kiñci vatvā",
  "tika-vin02t25:58_10": "āharituṁ vissajjitattā vissaṭṭhadūto nāma. Yaṁ icchatīti “uddesapattaṁ dethā”tiādīni",
  "tika-vin02t25:58_11": "vadanto yaṁ icchati. Pucchāsabhāgenāti pucchāsadisena.",
  "tika-vin02t25:59_0": "“Ekā kūṭaṭṭhitikā nāma hotī”ti vatvā tameva ṭhitikaṁ vibhāvento “rañño vā hī”tiādimāha.",
  "tika-vin02t25:59_1": "Aññehi uddesabhattehi amissetvā visuṁyeva ṭhitikāya gahetabbattā “ekacārikabhattānī”ti",
  "tika-vin02t25:59_2": "vuttaṁ. Theyyāya harantīti pattahārakā haranti. Gīvā hotīti āṇāpakassa gīvā hoti.",
  "tika-vin02t25:59_3": "“Manussānaṁ vacanaṁ kātuṁ vaṭṭatī”ti gacchantīti “manussānaṁ vacanaṁ kātuṁ vaṭṭatī”ti",
  "tika-vin02t25:59_4": "tena bhikkhunā vuttā gacchanti. Akatabhāgo nāmāti āgantukabhāgo nāma. “Sabbo saṅgho",
  "tika-vin02t25:59_5": "paribhuñjatū”tivutteti ettha “paṭhamameva ‘sabbaṁ saṅghikaṁ pattaṁ dethā’ti vatvā",
  "tika-vin02t25:59_6": "pacchā ‘sabbo saṅgho paribhuñjatū’ti avuttepi bhājetvāva paribhuñjitabba”nti gaṇṭhipadesu vuttaṁ.",
  "tika-vin02t25:60": "Nimantanabhattakathāvaṇṇanā",
  "tika-vin02t25:61_0": "“Ettake bhikkhū saṅghato uddisitvā dethā”tiādīni avatvā “ettakānaṁ bhikkhūnaṁ bhattaṁ",
  "tika-vin02t25:61_1": "gaṇhathā”ti vatvā dinnaṁ saṅghikaṁ nimantanaṁ nāma. Piṇḍapātikānampi vaṭṭatīti bhikkhāpariyāyena",
  "tika-vin02t25:61_2": "vuttattā vaṭṭati. Paṭipāṭiyāti laddhapaṭipāṭiyā. Vicchinditvāti “bhattaṁ gaṇhathā”ti",
  "tika-vin02t25:61_3": "padaṁ avatvā. Tenevāha “bhattanti avadantenā”ti. Ālopasaṅkhepenāti ekekapiṇḍavasena.",
  "tika-vin02t25:61_4": "Ayañca nayo nimantaneyeva, na uddesabhatte. Tattha hi ekassa pahonakappamāṇaṁyeva",
  "tika-vin02t25:61_5": "bhājetabbaṁ, tasmā uddesabhatte ālopaṭṭhitikā nāma natthi. Acchatīti tiṭṭhati. “Ekavāranti",
  "tika-vin02t25:61_6": "yāva tasmiṁ āvāse vasanti bhikkhū, sabbe labhantī”ti gaṇṭhipadesu vuttaṁ. Ayaṁ panettha",
  "tika-vin02t25:61_7": "adhippāyo – ekavāranti na ekadivasaṁ sandhāya vuttaṁ, yattakā pana bhikkhū tasmiṁ",
  "tika-vin02t25:61_8": "āvāse vasanti, te sabbe. Ekasmiṁ divase gahitabhikkhū aññadā aggahetvā yāva ekavāraṁ",
  "tika-vin02t25:61_9": "sabbe bhikkhū bhojitā honti, tāva ye jānanti, te gahetvā gantabbanti.",
  "tika-vin02t25:62": "Salākabhattakathāvaṇṇanā",
  "tika-vin02t25:63_0": "Upanibandhitvāti likhitvā. Niggahena datvāti anicchantampi niggahena sampaṭicchāpetvā.",
  "tika-vin02t25:63_1": "Ekagehavasenāti ekāya gharapāḷiyā vasena. Uddisitvāti “tuyhañca tuyhañca pāpuṇātī”ti",
  "tika-vin02t25:63_2": "vatvā. Dūrattā niggahetvāpi vārena gāhetabbagāmo vāragāmo. Vihāravāre niyuttā vihāravārikā,",
  "tika-vin02t25:63_3": "vārena vihārarakkhaṇakā. Aññathattanti pasādaññathattaṁ. Phātikammameva bhavantīti",
  "tika-vin02t25:63_4": "vihārarakkhaṇatthāya saṅghena dātabbaatirekalābhā honti. Saṅghanavakena laddhakāleti",
  "tika-vin02t25:63_5": "divase divase ekekassa pāpitāni dve tīṇi ekacārikabhattāni teneva niyāmena attano",
  "tika-vin02t25:63_6": "pāpuṇanaṭṭhāne saṅghanavakena laddhakāle. Yassa kassaci sammukhībhūtassa pāpetvāti",
  "tika-vin02t25:63_7": "ettha “yebhuyyena ce bhikkhū bahisīmagatā honti, sammukhībhūtassa yassa kassaci pāpetabbaṁ",
  "tika-vin02t25:63_8": "sabhāgattā ekena laddhaṁ sabbesaṁ hoti, tasmimpi asati attano pāpetvā dātabba”nti",
  "tika-vin02t25:63_9": "gaṇṭhipadesu vuttaṁ. Rasasalākanti ucchurasasalākaṁ.",
  "tika-vin02t25:64_0": "“Saṅghato nirāmisasalākāpi vihāre pakkabhattampi vaṭṭatiyevā”ti sādhāraṇaṁ katvā",
  "tika-vin02t25:64_1": "visuddhimagge vuttattā “evaṁ gāhite sāditabbaṁ, evaṁ na sāditabba”nti visesetvā avuttattā",
  "tika-vin02t25:64_2": "ca bhesajjādisalākāyo cettha kiñcāpi piṇḍapātikānampi vaṭṭanti, salākavasena gāhitattā",
  "tika-vin02t25:64_3": "pana na sāditabbāti ettha adhippāyo vīmaṁsitabbo. Yadi hi bhesajjādisalākā salākavasena",
  "tika-vin02t25:64_4": "gāhitā na sāditabbā siyā, saṅghato nirāmisasalākā vaṭṭatiyevāti na vadeyya, “atirekalābho",
  "tika-vin02t25:64_5": "saṅghabhattaṁ uddesabhatta”ntiādivacanato “atirekalābhaṁ paṭikkhipāmī”ti salākavasena",
  "tika-vin02t25:64_6": "gāhetabbaṁ bhattameva paṭikkhittaṁ, na bhesajjaṁ. Saṅghabhattādīni hi cuddasa bhattāniyeva",
  "tika-vin02t25:64_7": "tena na sāditabbānīti vuttāni, khandhakabhāṇakānaṁ vā matena idha evaṁ vuttanti gahetabbaṁ.",
  "tika-vin02t25:64_8": "Aggato dātabbabhikkhā aggabhikkhā. Laddhā vā aladdhā vāti labhitvā vā alabhitvā vā.",
  "tika-vin02t25:64_9": "Nibaddhāya aggabhikkhāya appamattikāya eva sambhavato labhitvāpi punadivase gaṇhituṁ",
  "tika-vin02t25:64_10": "vuttaṁ. Aggabhikkhāmattanti hi ettha matta-saddo bahubhāvaṁ nivatteti.",
  "tika-vin02t25:65_0": "Salākabhattaṁ nāma vihāreyeva uddisīyati vihārameva sandhāya diyyamānattāti āha “vihāre",
  "tika-vin02t25:65_1": "apāpitaṁ panā”tiādi. Tatra āsanasālāyāti tasmiṁ gāme āsanasālāya. Vihāraṁ ānetvā",
  "tika-vin02t25:65_2": "gāhetabbanti tathā vatvā tasmiṁ divase dinnabhattaṁ vihārameva ānetvā ṭhitikāya gāhetabbaṁ.",
  "tika-vin02t25:65_3": "Tatthāti tasmiṁ disābhāge. Taṁ gahetvāti taṁ vāragāmasalākaṁ attanā gahetvā. Tenāti",
  "tika-vin02t25:65_4": "yo attano pattaṁ vāragāmasalākaṁ disaṁgamikassa adāsi, tena. Anatikkanteyeva tasmiṁ",
  "tika-vin02t25:65_5": "tassa salākā gāhetabbāti yasmā upacārasīmaṭṭhasseva salākā pāpuṇāti, tasmā tasmiṁ",
  "tika-vin02t25:65_6": "disaṁgamike upacārasīmaṁ anatikkanteyeva tassa disaṁgamikassa pattasalākā attano pāpetvā gahetabbā.",
  "tika-vin02t25:66_0": "Anāgatadivaseti ettha kathaṁ tesaṁ bhikkhūnaṁ āgatānāgatabhāvo viññāyatīti ce? Yasmā",
  "tika-vin02t25:66_1": "tato tato āgatā bhikkhū tasmiṁ gāme āsanasālāya sannipatanti, tasmā tesaṁ āgatānāgatabhāvo",
  "tika-vin02t25:66_2": "sakkā viññātuṁ. Amhākaṁ gocaragāmeti salākabhattadāyakānaṁ gāme. Bhuñjituṁ āgacchantīti",
  "tika-vin02t25:66_3": "“mahāthero ekakova vihāre ohīno avassaṁ sabbasalākā attano pāpetvā ṭhito”ti maññamānā āgacchanti.",
  "tika-vin02t25:67": "Pakkhikabhattādikathāvaṇṇanā",
  "tika-vin02t25:68_0": "Abhilakkhitesu catūsu pakkhadivasesu dātabbabhattaṁ pakkhikaṁ. Abhilakkhitesūti ettha",
  "tika-vin02t25:68_1": "abhīti upasaggamattaṁ, lakkhaṇīyesu icceva attho, uposathasamādānadhammassavanapūjāsakkārādikaraṇatthaṁ",
  "tika-vin02t25:68_2": "lakkhitabbesu sallakkhetabbesu upalakkhetabbesūti vuttaṁ hoti. Sve pakkhoti “ajja",
  "tika-vin02t25:68_3": "pakkhikaṁ na gāhetabba”nti pakkhikassa aniyamattā vuttaṁ. “Sve amhākaṁ ghare lūkhabhattaṁ",
  "tika-vin02t25:68_4": "bhavissatī”ti potthakesu likhanti, “pakkhabhattaṁ bhavissatī”ti pāṭhena bhavitabbaṁ.",
  "tika-vin02t25:68_5": "Uposathe dātabbaṁ bhattaṁ uposathikaṁ. Nibandhāpitanti “asukavihārassā”ti niyamitaṁ.",
  "tika-vin02t25:68_6": "Gāhetvā bhuñjitabbanti tasmiṁ senāsane vasantehi ṭhitikāya gāhetvā bhuñjitabbaṁ.",
  "tika-vin02t25:68_7": "Taṇḍulādīnipesenti…pe… vaṭṭatīti abhihaṭabhikkhattā vaṭṭati. Tathā paṭiggahitattāti",
  "tika-vin02t25:68_8": "bhikkhānāmena paṭiggahitattā. Pattaṁ pūretvā thaketvā dinnanti “guḷakabhattaṁ demā”ti",
  "tika-vin02t25:68_9": "dinnaṁ. Guḷapiṇḍepi…pe… dātabboti ettha guḷapiṇḍaṁ tālapakkappamāṇanti veditabbaṁ.",
  "tika-vin02t25:68_10": "Sesamettha suviññeyyamevāti.",
  "tika-vin02t25:69": "Senāsanakkhandhakavaṇṇanā niṭṭhitā."
}