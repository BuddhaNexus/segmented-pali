{
  "mil5.3.7:0.1": "Milindapañha",
  "mil5.3.7:0.2": "Meṇḍakapañha",
  "mil5.3.7:0.3": "Paṇāmitavagga",
  "mil5.3.7:0.4": "7. Buddhapūjanapañha",
  "mil5.3.7:1.1": "“Bhante nāgasena, bhāsitampetaṁ tathāgatena ‘abyāvaṭā tumhe, ānanda, hotha tathāgatassa sarīrapūjāyā’ti.",
  "mil5.3.7:1.2": "Puna ca bhaṇitaṁ—",
  "mil5.3.7:2.1": "‘Pūjetha naṁ pūjaniyassa dhātuṁ,",
  "mil5.3.7:2.2": "Evaṁ kira saggamito gamissathā’ti.",
  "mil5.3.7:3.1": "Yadi, bhante nāgasena, tathāgatena bhaṇitaṁ—",
  "mil5.3.7:3.2": "‘abyāvaṭā tumhe, ānanda, hotha tathāgatassa sarīrapūjāyā’ti, tena hi ‘pūjetha naṁ pūjaniyassa dhātuṁ, evaṁ karā saggamito gamissathā’ti yaṁ vacanaṁ, taṁ micchā.",
  "mil5.3.7:3.3": "Yadi tathāgatena bhaṇitaṁ—",
  "mil5.3.7:3.4": "‘pūjetha naṁ pūjaniyassa dhātuṁ, evaṁ karā saggamito gamissathā’ti, tena hi ‘abyāvaṭā tumhe, ānanda, hotha tathāgatassa sarīrapūjāyā’ti tampi vacanaṁ micchā.",
  "mil5.3.7:3.5": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.7:4.1": "“Bhāsitampetaṁ, mahārāja, bhagavatā ‘abyāvaṭā tumhe, ānanda, hotha tathāgatassa sarīrapūjāyā’ti, puna ca bhaṇitaṁ—",
  "mil5.3.7:4.2": "‘pūjetha naṁ pūjaniyassa dhātuṁ, evaṁ karā saggamito gamissathā’ti, tañca pana na sabbesaṁ jinaputtānaṁyeva ārabbha bhaṇitaṁ—",
  "mil5.3.7:4.3": "‘abyāvaṭā tumhe, ānanda, hotha tathāgatassa sarīrapūjāyā’ti.",
  "mil5.3.7:4.4_0": "Akammaṁ hetaṁ, mahārāja, jinaputtānaṁ yadidaṁ pūjā, sammasanaṁ saṅkhārānaṁ, yoniso",
  "mil5.3.7:4.4_1": "manasikāro, satipaṭṭhānānupassanā, ārammaṇasāraggāho, kilesayuddhaṁ, sadatthamanuyuñjanā,",
  "mil5.3.7:4.4_2": "etaṁ jinaputtānaṁ karaṇīyaṁ, avasesānaṁ devamanussānaṁ pūjā karaṇīyā.",
  "mil5.3.7:5.1_0": "Yathā, mahārāja, mahiyā rājaputtānaṁ hatthiassarathadhanutharulekhamuddāsikkhākhaggamantasutisammutiyuddhayujjhāpanakiriyā",
  "mil5.3.7:5.1_1": "karaṇīyā, avasesānaṁ puthuvessasuddānaṁ kasi vaṇijjā gorakkhā karaṇīyā;",
  "mil5.3.7:5.2_0": "evameva kho, mahārāja, akammaṁ hetaṁ jinaputtānaṁ yadidaṁ pūjā, sammasanaṁ saṅkhārānaṁ,",
  "mil5.3.7:5.2_1": "yoniso manasikāro, satipaṭṭhānānupassanā, ārammaṇasāraggāho, kilesayuddhaṁ, sadatthamanuyuñjanā,",
  "mil5.3.7:5.2_2": "etaṁ jinaputtānaṁ karaṇīyaṁ, avasesānaṁ devamanussānaṁ pūjā karaṇīyā.",
  "mil5.3.7:6.1_0": "Yathā vā pana, mahārāja, brāhmaṇamāṇavakānaṁ iruvedaṁ yajuvedaṁ sāmavedaṁ athabbaṇavedaṁ",
  "mil5.3.7:6.1_1": "lakkhaṇaṁ itihāsaṁ purāṇaṁ nighaṇḍu keṭubhaṁ akkharappabhedaṁ padaṁ veyyākaraṇaṁ",
  "mil5.3.7:6.1_2": "bhāsamaggaṁ uppātaṁ supinaṁ nimittaṁ chaḷaṅgaṁ candaggāhaṁ sūriyaggāhaṁ sukkarāhucaritaṁ",
  "mil5.3.7:6.1_3": "uḷuggahayuddhaṁ devadundubhissaraṁ okkanti ukkāpātaṁ bhūmikammaṁ disādāhaṁ bhummantalikkhaṁ",
  "mil5.3.7:6.1_4": "jotisaṁ lokāyatikaṁ sācakkaṁ migacakkaṁ antaracakkaṁ missakuppādaṁ sakuṇarutaravitaṁ",
  "mil5.3.7:6.1_5": "sikkhā karaṇīyā, avasesānaṁ puthuvessasuddānaṁ kasi vaṇijjā gorakkhā karaṇīyā;",
  "mil5.3.7:6.2_0": "evameva kho, mahārāja, akammaṁ hetaṁ jinaputtānaṁ yadidaṁ pūjā, sammasanaṁ saṅkhārānaṁ,",
  "mil5.3.7:6.2_1": "yoniso manasikāro, satipaṭṭhānānupassanā, ārammaṇasāraggāho, kilesayuddhaṁ, sadatthamanuyuñjanā,",
  "mil5.3.7:6.2_2": "etaṁ jinaputtānaṁ karaṇīyaṁ, avasesānaṁ devamanussānaṁ pūjā karaṇīyā, tasmā, mahārāja,",
  "mil5.3.7:6.2_3": "tathāgato ‘mā ime akamme yuñjantu, kamme ime yuñjantū’ti—",
  "mil5.3.7:6.3": "āha—",
  "mil5.3.7:6.4": "‘abyāvaṭā tumhe, ānanda, hotha tathāgatassa sarīrapūjāyā’ti.",
  "mil5.3.7:6.5": "Yadetaṁ, mahārāja, tathāgato na bhaṇeyya, pattacīvarampi attano pariyādāpetvā bhikkhū buddhapūjaṁyeva kareyyun”ti.",
  "mil5.3.7:6.6": "“Sādhu, bhante nāgasena, evametaṁ tathā sampaṭicchāmī”ti.",
  "mil5.3.7:7.1": "Buddhapūjanapañho sattamo."
}