{
  "tika-abh02t11:0": "12. Jhānavibhaṅgo",
  "tika-abh02t11:1": "1. Suttantabhājanīyaṁ",
  "tika-abh02t11:2": "Mātikāvaṇṇanā",
  "tika-abh02t11:3_0": "508. Jhānassa pubbabhāgakaraṇīyasampadā pātimokkhasaṁvarādi. Asubhānussatiyo lokuttarajjhānāni",
  "tika-abh02t11:3_1": "ca ito bahiddhā natthīti sabbappakāra-ggahaṇaṁ karoti, suññā parappavādā samaṇebhīti",
  "tika-abh02t11:3_2": "vacanena samaṇabhāvakarapubbabhāgakaraṇīyasampadāsampannassapi abhāvaṁ dasseti. Sikkhāpadesu",
  "tika-abh02t11:3_3": "nāmakāyādivasena vuttesu vacanānatikkamavasena sikkhitabbesu, avītikkamanaviraticetanāsaṅkhātesu",
  "tika-abh02t11:3_4": "vā sikkhākoṭṭhāsesu paripūraṇavasena sikkhitabbesu sā sā bhikkhusikkhādikā sikkhāpadekadesabhūtā",
  "tika-abh02t11:3_5": "sikkhitabbāti āha “sikkhāpadesūti idamassa sikkhitabbadhammaparidīpana”nti.",
  "tika-abh02t11:4_0": "Santosādivasena itarītarasantosaṁ, tassa ca vaṇṇavāditaṁ, aladdhā ca aparitassanaṁ,",
  "tika-abh02t11:4_1": "laddhā ca agadhitaparibhoganti ete guṇe dasseti. Jhānabhāvanāya kārakoti paridīpanaṁ",
  "tika-abh02t11:4_2": "kārakabhāvaparidīpanaṁ. Araññantiādinā senāsanassa pabhedaṁ, appasaddantiādinā nirādīnavataṁ,",
  "tika-abh02t11:4_3": "paṭisallānasāruppanti ānisaṁsaṁ dīpetīti āha “senāsanappabhede…pe… paridīpana”nti.",
  "tika-abh02t11:5": "Mātikāvaṇṇanā niṭṭhitā.",
  "tika-abh02t11:6": "Niddesavaṇṇanā",
  "tika-abh02t11:7_0": "509. Kammatthehi diṭṭhi-saddādīhi sāsanaṁ vuttanti “diṭṭhattā diṭṭhī”tiādi vuttaṁ.",
  "tika-abh02t11:7_1": "Sabhāvaṭṭhenāti aviparītaṭṭhena. Sikkhiyamāno kāyādīni vineti, na aññathāti āha “sikkhitabbaṭṭhena",
  "tika-abh02t11:7_2": "vinayo”ti, vinayo vā sikkhitabbāni sikkhāpadāni, khandhattayaṁ sikkhitabbanti vinayo",
  "tika-abh02t11:7_3": "viyāti vinayoti dasseti. Satthu anusāsanadānabhūtaṁ sikkhattayanti āha “anusiṭṭhidānavasenā”ti.",
  "tika-abh02t11:8_0": "Sammādiṭṭhipaccayattāti sammādiṭṭhiyā paccayattā. Tisso hi sikkhā sikkhantassa sammādiṭṭhi",
  "tika-abh02t11:8_1": "paripūratīti. “Tasmātiha tvaṁ bhikkhu ādimeva visodhehi kusalesu dhammesu, ko cādi",
  "tika-abh02t11:8_2": "kusalānaṁ dhammānaṁ? Sīlañca suvisuddhaṁ diṭṭhi ca ujukā”ti vacanato sammādiṭṭhipubbaṅgamaṁ",
  "tika-abh02t11:8_3": "sikkhattayaṁ. Etasmiñca atthadvaye phalakāraṇopacārehi sikkhattayaṁ “diṭṭhī”ti vuttaṁ,",
  "tika-abh02t11:8_4": "kusaladhammehi vā attano ekadesabhūtehīti adhippāyo. Bhagavato vinayanakiriyattā",
  "tika-abh02t11:8_5": "vinayo sikkhattayaṁ, taṁ pana vinayanaṁ dhammeneva avisamasabhāvena, desanādhammena",
  "tika-abh02t11:8_6": "vā pavattaṁ, na daṇḍādināti “dhammavinayo”ti vuttaṁ.",
  "tika-abh02t11:9_0": "Anavajjadhammatthanti paramānavajjanibbānatthaṁ, akuppacetovimuttiatthaṁ vā. Dhammesu",
  "tika-abh02t11:9_1": "abhiññeyyādīsu abhijānanādikāraṇaṁ sikkhattayanti taṁ “dhammavinayo”ti vuttaṁ. “Imissā",
  "tika-abh02t11:9_2": "imasmi”nti punappunaṁ vuccamānaṁ niyamakaraṇaṁ hoti, eva-saddalopo vā katoti adhippāyenāha “niyamo kato”ti.",
  "tika-abh02t11:10_0": "510.Bhikkhukoti anaññatthena ka-kārena padaṁ vaḍḍhitanti “bhikkhanadhammatāyā”ti",
  "tika-abh02t11:10_1": "atthamāha. Bhikkhakoti pana pāṭhe bhikkhatīti bhikkhakoti attho. Jallikaṁ rajamissaṁ",
  "tika-abh02t11:10_2": "malaṁ, amissaṁ malameva. Bhinnapaṭadharoti nibbacanaṁ bhinnapaṭadhare bhikkhu-saddassa niruḷhattā vuttaṁ.",
  "tika-abh02t11:11_0": "Yassa bhāvetabbo pahātabbo ca odhi avasiṭṭho atthi, so odhiso, arahā pana tadabhāvā",
  "tika-abh02t11:11_1": "odhirahitoti “anodhiso kilesānaṁ pahānā bhikkhū”ti vutto. Odhi-saddo vā ekadese niruḷhoti",
  "tika-abh02t11:11_2": "sabbamaggā sabbakilesā ca arahatā bhāvitā pahīnā ca “odhī”ti na vuccanti. Pahānāti",
  "tika-abh02t11:11_3": "idañca nibbacanaṁ bhedanapariyāyavasena vuttanti veditabbaṁ.",
  "tika-abh02t11:12": "Sekkhotiādinā bhikkhu-saddena vuccamānaṁ atthaṁ guṇavasena dasseti, heṭṭhā pana “samaññāya paṭiññāyā”ti paññāyanavasena, “bhikkhatī”tiādinā nibbacanavasena dassito.",
  "tika-abh02t11:13_0": "Sekkho bhikkhūti satta sekkhā kathitā, bhinnattā pāpakānaṁ…pe… bhikkhūti khīṇāsavova",
  "tika-abh02t11:13_1": "kathitoti idaṁ dvayaṁ “sekkhoti puthujjanakalyāṇakena saddhiṁ satta ariyā, bhinnattāti",
  "tika-abh02t11:13_2": "iminā pana cattāro phalaṭṭhā”ti iminā dvayena na sameti, tadidaṁ nippariyāyadassanaṁ",
  "tika-abh02t11:13_3": "vuttanti veditabbaṁ. “Sesaṭṭhānesu puthujjanakalyāṇakādayo kathitā”ti vuttaṁ, nanu",
  "tika-abh02t11:13_4": "paṭiññāya bhikkhusīlopi vuttoti? Vutto, na pana idhādhippeto sabbappakārajjhānanibbattakassa adhippetattā.",
  "tika-abh02t11:14": "Bhagavato vacanaṁ upasampadākammakaraṇassa kāraṇattā ṭhānaṁ, tadanurūpaṁ ṭhānārahaṁ, anūnañattianussāvanaṁ uppaṭipāṭiyā ca avuttanti attho.",
  "tika-abh02t11:15_0": "511.Nippariyāyato sīlaṁ samādānaviratiavītikkamanaviratibhāvatoti adhippāyo. Anabhijjhādīni",
  "tika-abh02t11:15_1": "sandhāya cetasikasīlassa pariyāyasīlatā vuttā. Nagaravaḍḍhakī vatthuvijjācariyoti",
  "tika-abh02t11:15_2": "vadanti. Catubbidho āhāro asitādīni, bhakkhitabbabhuñjitabbalehitabbacubitabbāni vā.",
  "tika-abh02t11:16_0": "Pātimokkhasaṁvarena upeto pihitindriyo hoti tiṇṇaṁ sucaritānaṁ indriyasaṁvarāhārattā,",
  "tika-abh02t11:16_1": "pātimokkhasaṁvaro vā indriyasaṁvarassa upanissayo hoti. Iti pātimokkhasaṁvarena pihitindriyo",
  "tika-abh02t11:16_2": "“pātimokkhasaṁvarasaṁvuto”ti vutto. Iminā adhippāyena “saṁvuto”ti etassa pihitindriyoti",
  "tika-abh02t11:16_3": "atthamāha. Pātimokkhena ca saṁvarena cāti idaṁ pātimokkhato aññaṁ sīlaṁ kāyikaavītikkamādiggahaṇena",
  "tika-abh02t11:16_4": "gahitanti iminā adhippāyena vuttanti daṭṭhabbaṁ. Dutiyo panattho dvinnampi ekatthataṁ sandhāya vutto.",
  "tika-abh02t11:17_0": "513.Sabbampidussīlyanti iminā abhijjhādayo ca gahitāti sandhāyāha “manasāpi ācarati",
  "tika-abh02t11:17_1": "eva, tasmā taṁ dassetu”nti. Tatthāti kāyikavītikkamādivasena vuttesu anācāresu. Garubhaṇḍavissajjanamāpajjatīti",
  "tika-abh02t11:17_2": "thullaccayaṁ āpajjatīti attho.",
  "tika-abh02t11:18": "Aropimoti saṅghikabhūmiyaṁ uṭṭhito vutto. Phātikammanti garubhaṇḍantarabhūtaṁ kammaṁ. Daṇḍakammanti yathāvuttaṁ hatthakammamāha. Sināyanti etenāti sinānaṁ, cuṇṇādi.",
  "tika-abh02t11:19_0": "Saccālīkena piyavādī “cāṭū”ti vuccati, cāṭuṁ attānaṁ icchatīti cāṭukāmo, tassa bhāvo",
  "tika-abh02t11:19_1": "cāṭukamyatā. Muggasūpassa appavisanaṭṭhānaṁ nāma natthi sabbāhārehi aviruddhattāti",
  "tika-abh02t11:19_2": "adhippāyo. Paribhaṭati dhāreti, poseti vāti paribhaṭo, atha vā parivārabhūto bhaṭo sevako paribhaṭo.",
  "tika-abh02t11:20_0": "Bhaṇḍāgārikakammaṁ gihīnaṁ kariyamānaṁ vuttaṁ. Piṇḍatthaṁ paṭipiṇḍadānaṁ, piṇḍaṁ",
  "tika-abh02t11:20_1": "datvā paṭipiṇḍaggahaṇaṁ vā piṇḍapaṭipiṇḍaṁ. Saṅghabhogacetiyabhogānaṁ ayoniso vicāraṇaṁ",
  "tika-abh02t11:20_2": "saṅghuppādacetiyuppādapaṭṭhapanaṁ, attano santake viya paṭipajjananti keci.",
  "tika-abh02t11:21_0": "514. Gāvo caranti etthāti gocaro, gocaro viyāti gocaro, abhiṇhaṁ caritabbaṭṭhānaṁ.",
  "tika-abh02t11:21_1": "Gāvo vā cakkhādīni indriyāni, tehi caritabbaṭṭhānaṁ gocaro. Ayutto gocaro agocaroti",
  "tika-abh02t11:21_2": "tadañño yutto “gocaro”ti vutto.",
  "tika-abh02t11:22": "Vā-saddo vidhunanatthopi hotīti katvā āha “viniddhutakibbisāni vā”ti.",
  "tika-abh02t11:23_0": "515. Avarā pacchimā mattā etesanti oramattakāni. Saṁyamakaraṇīyānīti kāyavācāsaṁyamamattena",
  "tika-abh02t11:23_1": "kattabbapaṭikammāni, vikkhipitabbāni vā. “Puna na evaṁ karomī”ti cittena saṁvaramattena,",
  "tika-abh02t11:23_2": "indriyasaṁvareneva vā karaṇīyāni saṁvarakaraṇīyāni. Divivihārajanapadavāsī divivihāravāsī.",
  "tika-abh02t11:23_3": "Manassa adhiṭṭhānameva adhiṭṭhānāvikammaṁ. Desanā idha “vuṭṭhānāvikamma”nti adhippetā.",
  "tika-abh02t11:23_4": "Tattha “cittuppādakaraṇīyāni manasikārapaṭibaddhānī”ti vacanato pātimokkhasaṁvaravisuddhatthaṁ",
  "tika-abh02t11:23_5": "anatikkamanīyāni anāpattigamanīyāni vajjāni vuttānīti ācariyassa adhippāyo. Catubbidhassāti",
  "tika-abh02t11:23_6": "attānuvādaparānuvādadaṇḍaduggatibhayassa.",
  "tika-abh02t11:24_0": "516. “Idha bhikkhū”ti bhikkhu eva adhippetoti sandhāya “sesasikkhā pana atthuddhāravasena",
  "tika-abh02t11:24_1": "sikkhā-saddassa atthadassanatthaṁ vuttā”ti āha. Bhikkhuggahaṇaṁ pana aggaparisāmukhena",
  "tika-abh02t11:24_2": "sabbajjhānanibbattakānaṁ catunnampi parisānaṁ dassanatthaṁ kataṁ. Guṇato vā bhikkhu",
  "tika-abh02t11:24_3": "adhippetoti sabbāpi sikkhā idhādhippetāti daṭṭhabbā. Sabbena sikkhāsamādānenāti ettha",
  "tika-abh02t11:24_4": "yena samādānena sabbāpi sikkhā samādinnā honti, taṁ ekampi sabbasamādānakiccakarattā",
  "tika-abh02t11:24_5": "sabbasamādānaṁ nāma hoti, anekesu pana vattabbameva natthi. Sabbena sikkhitabbākārenāti",
  "tika-abh02t11:24_6": "avītikkamadesanāvuṭṭhānavattacaraṇādiākārena. Vītikkamanavasena sesassapi nissesatākaraṇaṁ",
  "tika-abh02t11:24_7": "sandhāya “bhinnassapī”tiādimāha.",
  "tika-abh02t11:25_0": "519. Āvaraṇīyehi cittaparisodhanabhāvanā jāgariyānuyogoti katvā āha “bhāvana”nti.",
  "tika-abh02t11:25_1": "Suppapariggāhakanti “suppapariggāhakaṁ nāma idaṁ ito pubbe ito parañca natthi, ayametassa",
  "tika-abh02t11:25_2": "paccayo”tiādinā pariggāhakaṁ.",
  "tika-abh02t11:26": "520-521.Yuttoti ārambhamāno. Sātaccaṁ nepakkañca pavattayamāno jāgariyānuyogaṁ anuyutto hotīti sambandhaṁ dasseti.",
  "tika-abh02t11:27_0": "522.Lokiyāyapi…pe… āhāti idaṁ vipassanābhāvanāya satipaṭṭhānādayo ekasmiṁ ārammaṇe",
  "tika-abh02t11:27_1": "saha nappavattanti, pavattamānānipi indriyabalāni bojjhaṅgesveva antogadhāni honti.",
  "tika-abh02t11:27_2": "Pītisambojjhaṅgaggahaṇena hi tadupanissayabhūtaṁ saddhindriyaṁ saddhābalañca gahitameva",
  "tika-abh02t11:27_3": "hoti “saddhūpanisaṁ pāmojja”nti vuttattā. Maggaṅgāni pañceva vipassanākkhaṇe pavattantīti",
  "tika-abh02t11:27_4": "imamatthaṁ sandhāya vuttanti daṭṭhabbaṁ.",
  "tika-abh02t11:28": "523. Samantato, sammā, samaṁ vā sātthakādipajānanaṁ sampajānaṁ, tadeva sampajaññaṁ. Tenāti satisampayuttattā eva uddese avuttāpi sati niddese “sato”ti iminā vuttāti adhippāyo.",
  "tika-abh02t11:29_0": "Sātthakānaṁ abhikkamādīnaṁ sampajānanaṁ sātthakasampajaññaṁ. Evaṁ sappāyasampajaññaṁ.",
  "tika-abh02t11:29_1": "Abhikkamādīsu pana bhikkhācāragocare aññatthāpi ca pavattesu avijahite kammaṭṭhānasaṅkhāte",
  "tika-abh02t11:29_2": "gocare sampajaññaṁ gocarasampajaññaṁ. Abhikkamādīsu asammuyhanameva sampajaññaṁ asammohasampajaññaṁ.",
  "tika-abh02t11:30": "Dvekathāti vacanakaraṇākaraṇakathā na kathitapubbā. Vacanaṁ karomi eva, tasmā subbacattā paṭivacanaṁ demīti attho.",
  "tika-abh02t11:31_0": "Kammaṭṭhānasīsenevāti kammaṭṭhānaggeneva, kammaṭṭhānaṁ padhānaṁ katvā evāti attho.",
  "tika-abh02t11:31_1": "Tena “pattampi acetana”ntiādinā vakkhamānaṁ kammaṭṭhānaṁ, yathāparihariyamānaṁ vā",
  "tika-abh02t11:31_2": "avijahitvāti dasseti. “Tasmā”ti etassa “dhammakathā kathetabbāyevāti vadantī”ti etena",
  "tika-abh02t11:31_3": "sambandho. Bhayeti paracakkādibhaye.",
  "tika-abh02t11:32": "Avasesaṭṭhāneti yāguaggahitaṭṭhāne. Ṭhānacaṅkamanamevāti adhiṭṭhātabbiriyāpathavasena vuttaṁ, na bhojanādikāle avassaṁ kattabbanisajjāyapi paṭikkhepavasena.",
  "tika-abh02t11:33": "Thero dārucīriyo –",
  "tika-abh02t11:34_0": "“Tasmātiha te, bāhiya, evaṁ sikkhitabbaṁ. Diṭṭhe diṭṭhamattaṁ bhavissati, sute mute",
  "tika-abh02t11:34_1": "viññāte. Yato kho te, bāhiya, diṭṭhe diṭṭhamattaṁ bhavissati, sute mute viññāte viññātamattaṁ",
  "tika-abh02t11:34_2": "bhavissati, tato tvaṁ, bāhiya, na tena, yato tvaṁ, bāhiya, na tena. Tato tvaṁ, bāhiya,",
  "tika-abh02t11:34_3": "na tattha, yato tvaṁ, bāhiya, na tattha. Tato tvaṁ, bāhiya, nevidha na huraṁ na ubhayamantarena.",
  "tika-abh02t11:34_4": "Esevanto dukkhassā”ti –",
  "tika-abh02t11:35": "Ettakena arahattaṁ sacchākāsi.",
  "tika-abh02t11:36_0": "Khāṇuādipariharaṇatthaṁ, patiṭṭhitapādapariharaṇatthaṁ vā passena haraṇaṁ vītiharaṇanti",
  "tika-abh02t11:36_1": "vadanti. Yāva patiṭṭhitapādo, tāva āharaṇaṁ atiharaṇaṁ, tato paraṁ haraṇaṁ vītiharaṇanti",
  "tika-abh02t11:36_2": "ayaṁ vā etesaṁ viseso. Avīcinti nirantaraṁ.",
  "tika-abh02t11:37_0": "Paṭhamajavanepi…pe… na hotīti idaṁ pañcaviññāṇavīthiyaṁ itthipurisoti rajjanādīnaṁ",
  "tika-abh02t11:37_1": "abhāvaṁ sandhāya vuttaṁ. Tattha hi āvajjanavoṭṭhabbanānaṁ ayoniso āvajjanavoṭṭhabbanavasena",
  "tika-abh02t11:37_2": "iṭṭhe itthirūpādimhi lobho, aniṭṭhe ca paṭigho uppajjati. Manodvāre pana itthipurisoti",
  "tika-abh02t11:37_3": "rajjanādi hoti, tassa pañcadvārajavanaṁ mūlaṁ, yathāvuttaṁ vā sabbaṁ bhavaṅgādi.",
  "tika-abh02t11:37_4": "Evaṁ manodvārajavanassa mūlavasena mūlapariññā vuttā. Āgantukatāvakālikatā pana pañcadvārajavanasseva",
  "tika-abh02t11:37_5": "apubbatittaratāvasena. Maṇisappo sīhaḷadīpe vijjamānā ekā sappajātīti vadanti. Calananti kampanaṁ.",
  "tika-abh02t11:38_0": "Atiharatīti yāva mukhā āharati. Vītiharatīti tato yāva kucchi, tāva harati, kucchigataṁ",
  "tika-abh02t11:38_1": "vā passato harati. Allattañca anupāletīti vāyuādīhi ativisosanaṁ yathā na hoti, tathā",
  "tika-abh02t11:38_2": "pāleti. Ābhujatīti pariyesanajjhoharaṇajiṇṇājiṇṇatādiṁ āvajjeti, vijānātīti attho.",
  "tika-abh02t11:38_3": "Taṁtaṁvijānananipphādakoyeva hi payogo “sammāpayogo”ti vuttoti. Atha vā “sammāpaṭipattimāgamma",
  "tika-abh02t11:38_4": "abbhantare attā nāma koci bhujanako natthī”tiādinā vijānanaṁ ābhujanaṁ.",
  "tika-abh02t11:39": "Aṭṭhāneti manussāmanussapariggahite ayutte ṭhāne khettadevāyatanādike. Tumbato veḷunāḷiādiudakabhājanato. Tanti chaḍḍitaṁ udakaṁ.",
  "tika-abh02t11:40": "Gateti gamaneti pubbe abhikkamapaṭikkamaggahaṇena gamanepi purato pacchato ca kāyassa atiharaṇaṁ vuttanti idha gamanameva gahitanti veditabbaṁ, vakkhamāno vā etesaṁ viseso.",
  "tika-abh02t11:41_0": "Ettakenāti kammaṭṭhānaṁ avissajjetvā catunnaṁ iriyāpathānaṁ pavattanavacanamattena",
  "tika-abh02t11:41_1": "gocarasampajaññaṁ na pākaṭaṁ hotīti attho. Evaṁ pana sutte kammaṭṭhānaṁ avibhūtaṁ",
  "tika-abh02t11:41_2": "hotīti caṅkamanaṭṭhānanisajjāsu eva pavatte pariggaṇhantassa sutte pavattā apākaṭā hontīti attho.",
  "tika-abh02t11:42": "Kāyādikiriyāmayattā āvajjanakiriyāsamuṭṭhitattā ca javanaṁ, sabbampi vā chadvārappavattaṁ kiriyāmayapavattaṁ nāma, dutiyajjhānaṁ vacīsaṅkhāravirahā “tuṇhībhāvo”ti vuccati.",
  "tika-abh02t11:43_0": "526.Upāsanaṭṭhānanti issāsānaṁ viya upāsanassa sikkhāyogakaraṇassa kammaṭṭhānaupāsanassa",
  "tika-abh02t11:43_1": "ṭhānanti attho. Tameva hi atthaṁ dassetuṁ “yogapatha”nti āhāti. Sīsaṁ dhovatīti icchādāsabyā",
  "tika-abh02t11:43_2": "bhujissataṁ ñāpayati, micchāpaṭipannehi vā pakkhittaṁ ayasarajaṁ dhovati.",
  "tika-abh02t11:44_0": "529.Vinayapariyāyena adinnādānapārājike āgataṁ. Suttantapariyāyena āraññakasikkhāpade",
  "tika-abh02t11:44_1": "“pañcadhanusatikaṁ pacchima”nti āgataṁ āraññikaṁ bhikkhuṁ sandhāya. Na hi so vinayapariyāyike",
  "tika-abh02t11:44_2": "araññe vasanato “āraññako pantasenāsano”ti sutte vuttoti.",
  "tika-abh02t11:45": "530.“Nitumba”ntipi “nadīkuñja”ntipi yaṁ vadanti, taṁ kandaranti apabbatapadesepi vidugganadīnivattanapadesaṁ kandaranti dasseti.",
  "tika-abh02t11:46": "531.Bhājetvā dassitanti etena bhājetabbataṁ ante niddesassa kāraṇaṁ dasseti.",
  "tika-abh02t11:47": "533. Rahassa kiriyā rahassaṁ, taṁ arahati tassa yogganti rāhasseyyakaṁ. Vicittā hi taddhitāti. Rahasi vā sādhu rahassaṁ, tassa yoggaṁ rāhasseyyakaṁ.",
  "tika-abh02t11:48": "536.Paṇihitoti suṭṭhu ṭhapito.",
  "tika-abh02t11:49_0": "537.Pariggahitaniyyānanti pariggahitaniyyānasabhāvaṁ, kāyādīsu suṭṭhu pavattiyā niyyānasabhāvayuttanti",
  "tika-abh02t11:49_1": "attho. Kāyādipariggahaṇaṁ ñāṇaṁ vā pariggaho, taṁ-sampayuttatāya pariggahitaṁ niyyānabhūtaṁ",
  "tika-abh02t11:49_2": "upaṭṭhānaṁ katvāti attho.",
  "tika-abh02t11:50_0": "542-543.Vikārappattiyāti cittassa vikārāpattibhāvenāti attho. Sabbasaṅgāhikavasenāti",
  "tika-abh02t11:50_1": "sattasaṅkhāragatasabbakodhasaṅgāhikavasena. Sabbasaṅgahaṇañca samucchedappahānassapi",
  "tika-abh02t11:50_2": "adhippetattā katanti veditabbaṁ.",
  "tika-abh02t11:51_0": "546.Idaṁsandhāyāti “dve dhammā”ti sandhāya. Ekavacanena “thinamiddha”nti uddisitvāpi",
  "tika-abh02t11:51_1": "niddese “santā”ti vacanabhedo, bahuvacanaṁ katanti attho. Nirodhasantatāyāti vacanaṁ",
  "tika-abh02t11:51_2": "aṅgasantatāya, sabhāvasantatāya vā santatānivāraṇatthaṁ.",
  "tika-abh02t11:52": "550. Thinamiddhavikāravirahā tappaṭipakkhasaññā ālokasaññā nāma hoti. Teneva vuttaṁ “ayaṁ saññā ālokā hotī”ti.",
  "tika-abh02t11:53_0": "553. “Vantattā muttattā”tiādīni, “ālokā hotī”tiādīni ca “cattattātiādīnī”ti vuttāni.",
  "tika-abh02t11:53_1": "Ādi-saddena vā dvinnampi niddesapadāni saṅgahetvā tattha yāni yesaṁ vevacanāni, tāneva",
  "tika-abh02t11:53_2": "sandhāya “aññamaññavevacanānī”ti vuttanti daṭṭhabbaṁ. Paṭimuñcatoti etena sārambhaṁ",
  "tika-abh02t11:53_3": "abhibhavaṁ dasseti. Nirāvaraṇā hutvā ābhujati sampajānātīti nirāvaraṇābhogā, taṁsabhāvattā vivaṭā.",
  "tika-abh02t11:54": "556. “Vikālo nu kho, na nu kho”ti anicchayatāya katavatthujjhācāramūlako vippaṭisāro vatthujjhācāro kāraṇavohārena vuttoti daṭṭhabbo.",
  "tika-abh02t11:55": "562.Kilissantīti kilesentīti atthaṁ vadanti, sadarathabhāvena sayameva vā kilissanti. Na hi te uppajjamānā kilesarahitā uppajjantīti.",
  "tika-abh02t11:56": "564.Idheva ca vibhaṅge “upeto hotī”tiādi tattha tattha vuttameva.",
  "tika-abh02t11:57_0": "588.Niddesavasenāti “tattha katamā upekkhā? Yā upekkhā”tiādiniddesavasena. “Imāya",
  "tika-abh02t11:57_1": "upekkhāya upeto hotī”tiādi paṭiniddesavasenāti vadanti. “Tattha katamā…pe… imāya",
  "tika-abh02t11:57_2": "upekkhāya upeto hotī”ti etena puggalo niddiṭṭho hoti, “samupeto”tiādinā paṭiniddiṭṭho.",
  "tika-abh02t11:57_3": "Yāva vā “samannāgato”ti padaṁ, tāva niddiṭṭho, “tena vuccati upekkhako”ti iminā paṭiniddiṭṭhoti",
  "tika-abh02t11:57_4": "tesaṁ vasena niddesapaṭiniddesā yojetabbā. Pakārenāti upekkhāya “upekkhanā”tiādidhammappakārena",
  "tika-abh02t11:57_5": "“upeto samupeto”tiādipuggalappakārena ca upekkhakasaddassa atthaṁ ṭhapento paṭṭhapenti.",
  "tika-abh02t11:57_6": "“Upekkhā”ti etassa atthassa “upekkhanā”ti kāraṇaṁ. Upekkhanāvasena hi upekkhāti.",
  "tika-abh02t11:57_7": "Tathā “upeto samupeto”ti etesaṁ “upāgato samupāgato”ti kāraṇanti evaṁ dhammapuggalavasena",
  "tika-abh02t11:57_8": "tassa tassatthassa kāraṇaṁ dassentā vivaranti, “upekkhako”ti imasseva vā atthassa",
  "tika-abh02t11:57_9": "“imāya upekkhāya upeto hotī”tiādinā kāraṇaṁ dassentā. “Upekkhanā ajjhupekkhanā samupeto”tiādinā",
  "tika-abh02t11:57_10": "byañjanānaṁ vibhāgaṁ dassentā vibhajanti. Upekkhaka-saddantogadhāya vā upekkhāya",
  "tika-abh02t11:57_11": "tasseva ca upekkhaka-saddassa visuṁ atthavacanaṁ “yā upekkhā upekkhanā”tiādinā, “imāya",
  "tika-abh02t11:57_12": "upekkhāya upeto hotī”tiādinā ca byañjanavibhāgo. Sabbathā aññātatā nikujjhitabhāvo,",
  "tika-abh02t11:57_13": "kenaci pakārena viññātepi niravasesaparicchindanābhāvo gambhīrabhāvo.",
  "tika-abh02t11:58": "602.Uparibhūmippattiyāti idaṁ “rūpasaññānaṁ samatikkamā”ti ettheva yojetabbaṁ. Viññāṇañcāyatanādīnipi vā ākāsānañcāyatanādīnaṁ uparibhūmiyoti sabbatthāpi na na yujjati.",
  "tika-abh02t11:59_0": "610. Viññāṇañcāyatananiddese “anantaṁ viññāṇanti taṁyeva ākāsaṁ viññāṇena phuṭaṁ",
  "tika-abh02t11:59_1": "manasi karoti anantaṁ pharati, tena vuccati anantaṁ viññāṇa”nti ettha viññāṇenāti",
  "tika-abh02t11:59_2": "etaṁ upayogatthe karaṇavacanaṁ, taṁyeva ākāsaṁ phuṭaṁ viññāṇaṁ manasi karotīti kira",
  "tika-abh02t11:59_3": "aṭṭhakathāyaṁ vuttaṁ. Ayaṁ vā etassa attho – taṁyeva ākāsaṁ phuṭaṁ viññāṇaṁ viññāṇañcāyatanaviññāṇena",
  "tika-abh02t11:59_4": "manasi karotīti. Ayaṁ panattho yutto – taṁyeva ākāsaṁ viññāṇena phuṭaṁ tena gahitākāraṁ",
  "tika-abh02t11:59_5": "manasi karoti, evaṁ taṁ viññāṇaṁ anantaṁ pharatīti. Yañhi ākāsaṁ paṭhamāruppasamaṅgī",
  "tika-abh02t11:59_6": "viññāṇena anantaṁ pharati, taṁ pharaṇākārasahitameva viññāṇaṁ manasikaronto dutiyāruppasamaṅgī",
  "tika-abh02t11:59_7": "anantaṁ pharatīti vuccatīti.",
  "tika-abh02t11:60": "615.Taṁyeva viññāṇaṁ abhāvetīti yaṁ pubbe “anantaṁ viññāṇa”nti manasi kataṁ, taṁyevāti attho. Tasseva hi ārammaṇabhūtaṁ paṭhamena viya rūpanimittaṁ tatiyenāruppena abhāvetīti.",
  "tika-abh02t11:61": "Niddesavaṇṇanā niṭṭhitā.",
  "tika-abh02t11:62": "Suttantabhājanīyavaṇṇanā niṭṭhitā.",
  "tika-abh02t11:63": "2. Abhidhammabhājanīyavaṇṇanā",
  "tika-abh02t11:64_0": "623. Abhidhammabhājanīye pañcakanayadassane “pañca jhānānī”ti ca, “tattha katamaṁ",
  "tika-abh02t11:64_1": "paṭhamaṁ jhāna”nti ca ādinā uddhaṭaṁ. Uddhaṭānaṁyeva catunnaṁ paṭhamatatiyacatutthapañcamajjhānānaṁ",
  "tika-abh02t11:64_2": "dassanato, dutiyasseva visesadassanato ca.",
  "tika-abh02t11:65": "Abhidhammabhājanīyavaṇṇanā niṭṭhitā.",
  "tika-abh02t11:66": "3. Pañhapucchakavaṇṇanā",
  "tika-abh02t11:67_0": "640.Lokuttarāpanetthāti etesu tīsujhānesu “lokuttarā siyā appamāṇārammaṇā”ti evaṁ",
  "tika-abh02t11:67_1": "koṭṭhāsikā pana maggakāle, phalakāle vā lokuttarabhūtā evāti adhippāyo. Paricchinnākāsakasiṇālokakasiṇānāpānabrahmavihāracatutthāni",
  "tika-abh02t11:67_2": "sabbatthapādakacatutthe saṅgahitānīti daṭṭhabbāni.",
  "tika-abh02t11:68_0": "Buddhapaccekabuddhakhīṇāsavā maggaṁ bhāvayiṁsu, phalaṁ sacchikariṁsūti, bhāvessanti",
  "tika-abh02t11:68_1": "sacchikarissantīti ca heṭṭhimamaggaphalānaṁ vasena vuttanti veditabbaṁ. Kusalato",
  "tika-abh02t11:68_2": "terasasu hi catutthesu ayaṁ kathā pavattā, na ca kusalacatutthena arahattamaggaphalāni daṭṭhuṁ sakkoti.",
  "tika-abh02t11:69_0": "“Kiriyato terasanna”nti ettha lokuttaracatutthaṁ kiriyaṁ natthīti “dvādasanna”nti",
  "tika-abh02t11:69_1": "vattabbaṁ, kusalato vā terasasu sekkhaphalacatutthaṁ antogadhaṁ katvā “kiriyato terasanna”nti",
  "tika-abh02t11:69_2": "asekkhacatutthena saha vadatīti veditabbaṁ. Sabbatthapādakañcettha khīṇāsavānaṁ yāni",
  "tika-abh02t11:69_3": "abhiññādīni santi, tesaṁ sabbesaṁ pādakattā sabbatthapādakanti daṭṭhabbaṁ. Na hi",
  "tika-abh02t11:69_4": "tesaṁ vaṭṭaṁ atthīti. Paricchannākāsakasiṇacatutthādīni viya vā navattabbatāya sabbatthapādakasamānattā",
  "tika-abh02t11:69_5": "sabbatthapādakatā daṭṭhabbā.",
  "tika-abh02t11:70": "Manosaṅkhārā nāma saññāvedanā, cattāropi vā khandhā. Nimittaṁ ārabbhāti ettha “nimittaṁ nibbānañcā”ti vattabbaṁ.",
  "tika-abh02t11:71_0": "“Ajjhatto dhammo ajjhattassa dhammassa ārammaṇapaccayena paccayo”ti ettha “ajjhattā",
  "tika-abh02t11:71_1": "khandhā iddhividhañāṇassa pubbenivāsānussatiñāṇassa yathākammūpagañāṇassa anāgataṁsañāṇassa",
  "tika-abh02t11:71_2": "āvajjanāya ārammaṇapaccayena paccayo”ti vuttattā na cetopariyañāṇaṁ viya yathākammūpagañāṇaṁ",
  "tika-abh02t11:71_3": "parasantānagatameva jānāti, sasantānagatampi pana apākaṭaṁ rūpaṁ dibbacakkhu viya",
  "tika-abh02t11:71_4": "apākaṭaṁ kammaṁ vibhāveti. Tenāha “attano kammajānanakāle”ti.",
  "tika-abh02t11:72": "Pañhapucchakavaṇṇanā niṭṭhitā.",
  "tika-abh02t11:73": "Jhānavibhaṅgavaṇṇanā niṭṭhitā."
}