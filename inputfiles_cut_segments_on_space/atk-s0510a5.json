{
  "atk-s0510a5:0": "5. Upālivaggo",
  "atk-s0510a5:1": "1. Bhāgineyyupālittheraapadānavaṇṇanā",
  "atk-s0510a5:2_0": "Khīṇāsavasahassehītiādikaṁ āyasmato upālittherassa bhāgineyyupālittherassa apadānaṁ.",
  "atk-s0510a5:2_1": "Eso hi thero purimabuddhesu katādhikāro tasmiṁ tasmiṁ bhave puññāni upacinanto padumuttarassa",
  "atk-s0510a5:2_2": "bhagavato kāle ekasmiṁ kule nibbatto vuddhimanvāya gharāvāse ādīnavaṁ disvā gehaṁ",
  "atk-s0510a5:2_3": "pahāya isipabbajjaṁ pabbajitvā pañcābhiññāaṭṭhasamāpattilābhī hutvā himavante vāsaṁ",
  "atk-s0510a5:2_4": "kappesi. Tasmiṁ samaye padumuttaro bhagavā vivekakāmo himavantaṁ pāvisi. Tāpaso bhagavantaṁ",
  "atk-s0510a5:2_5": "puṇṇacandamiva virocamānaṁ dūratova disvā pasannamānaso ajinacammaṁ aṁse katvā añjaliṁ",
  "atk-s0510a5:2_6": "paggayha vanditvā ṭhitakova dasanakhasamodhānañjaliṁ sirasi patiṭṭhapetvā anekāhi",
  "atk-s0510a5:2_7": "upamāhi anekehi thutivacanehi bhagavantaṁ thomesi. Taṁ sutvā bhagavā – ‘‘ayaṁ tāpaso",
  "atk-s0510a5:2_8": "anāgate gotamassa nāma bhagavato sāsane pabbajitvā vinaye tikhiṇapaññānaṁ aggo bhavissatī’’ti",
  "atk-s0510a5:2_9": "byākaraṇamadāsi. So yāvatāyukaṁ ṭhatvā aparihīnajjhāno brahmaloke nibbatti. Tato",
  "atk-s0510a5:2_10": "cuto devamanussesu saṁsaranto sampattiyo anubhavitvā imasmiṁ buddhuppāde kapilavatthunagare",
  "atk-s0510a5:2_11": "upālittherassa bhāgineyyo hutvā nibbatti. So kamena vuddhippatto mātulassa upālittherasa",
  "atk-s0510a5:2_12": "santike pabbajitvā kammaṭṭhānaṁ gahetvā vipassanaṁ vaḍḍhetvā nacirasseva arahā ahosi.",
  "atk-s0510a5:2_13": "So attano ācariyassa samīpe vasitattā vinayapañhe tikhiṇañāṇo ahosi. Atha bhagavā",
  "atk-s0510a5:2_14": "‘‘etadaggaṁ, bhikkhave, mama sāvakānaṁ bhikkhūnaṁ vinayapañhe tikhiṇapaññānaṁ bhikkhūnaṁ",
  "atk-s0510a5:2_15": "yadidaṁ bhāgineyyupālī’’ti taṁ etadaggaṭṭhāne ṭhapesi.",
  "atk-s0510a5:3_0": "1. So evaṁ etadaggaṭṭhānaṁ patvā attano pubbakammaṁ saritvā somanassajāto pubbacaritāpadānaṁ",
  "atk-s0510a5:3_1": "pakāsento khīṇāsavasahassehītiādimāha. Tattha ā samantato yāvabhavaggā savanti pavattantīti",
  "atk-s0510a5:3_2": "āsavā. Kāmāsavādayo cattāro āsavā, te khīṇā sositā visositā viddhaṁsitā yehi teti",
  "atk-s0510a5:3_3": "khīṇāsavā, teyeva sahassā khīṇāsavasahassā, tehi khīṇāsavasahassehi . Pareto parivuto",
  "atk-s0510a5:3_4": "lokanāyako lokassa nibbānapāpanako vivekaṁ anuyutto paṭisallituṁ ekībhavituṁ gacchateti sambandho.",
  "atk-s0510a5:4_0": "2.Ajinena nivatthohanti ahaṁ ajinamigacammena paṭicchanno, ajinacammavasanoti attho.",
  "atk-s0510a5:4_1": "Tidaṇḍaparidhārakoti kuṇḍikaṭṭhapanatthāya tidaṇḍaṁ gahetvā dhārentoti attho. Bhikkhusaṅghena",
  "atk-s0510a5:4_2": "paribyūḷhaṁ parivāritaṁ lokanāyakaṁ addasanti sambandho. Sesaṁ pākaṭamevāti.",
  "atk-s0510a5:5": "Bhāgineyyupālittheraapadānavaṇṇanā samattā.",
  "atk-s0510a5:6": "2. Soṇakoḷivisattheraapadānavaṇṇanā",
  "atk-s0510a5:7_0": "Anomadassissamuninotiādikaṁ āyasmato koḷivisattherassa apadānaṁ. Ayampi purimabuddhesu",
  "atk-s0510a5:7_1": "katādhikāro tattha tattha bhave vivaṭṭūpanissayāni puññāni upacinanto anomadassissa",
  "atk-s0510a5:7_2": "bhagavato kāle ekasmiṁ kulagehe nibbatto vayappatto puttadārehi vaḍḍhito vibhavasampanno",
  "atk-s0510a5:7_3": "bhagavato caṅkamanatthāya sobhanaṁ caṅkamaṁ kāretvā sudhāparikammaṁ kāretvā ādāsatalamiva",
  "atk-s0510a5:7_4": "samaṁ vijjotamānaṁ katvā dīpadhūpapupphādīhi sajjetvā bhagavato niyyādetvā buddhappamukhaṁ",
  "atk-s0510a5:7_5": "bhikkhusaṅghaṁ paṇītenāhārena pūjesi. So evaṁ yāvajīvaṁ puññāni katvā tato cavitvā",
  "atk-s0510a5:7_6": "devaloke nibbatto. Tattha pāḷiyā vuttanayena dibbasampattiṁ anubhavitvā antarā okkākakulappasutoti",
  "atk-s0510a5:7_7": "taṁ sabbaṁ pāḷiyā vuttānusārena veditabbaṁ. Pacchimabhave pana koliyarājavaṁse jāto",
  "atk-s0510a5:7_8": "vayappatto koṭiagghanakassa kaṇṇapiḷandhanassa dhāritattā koṭikaṇṇoti, kuṭikaṇṇoti",
  "atk-s0510a5:7_9": "ca pākaṭo ahosi. So bhagavati pasanno dhammaṁ sutvā paṭiladdhasaddho pabbajitvā vipassanaṁ",
  "atk-s0510a5:7_10": "vaḍḍhetvā nacirasseva arahattaṁ pāpuṇi.",
  "atk-s0510a5:8_0": "25. So arahā hutvā attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a5:8_1": "anomadassissa muninotiādimāha. Tattha anomadassissāti anomaṁ alāmakaṁ sundaraṁ dassanaṁ",
  "atk-s0510a5:8_2": "dvattiṁsamahāpurisalakkhaṇapaṭimaṇḍitattā byāmappabhāmaṇḍalopasobhitattā ārohapariṇāhena",
  "atk-s0510a5:8_3": "samannāgatattā ca dassanīyaṁ sarīraṁ yassa bhagavato so anomadassī, tassa anomadassissa",
  "atk-s0510a5:8_4": "muninoti attho. Tādinoti iṭṭhāniṭṭhesu akampiyasabhāvassa. Sudhāya lepanaṁ katvāti",
  "atk-s0510a5:8_5": "sudhāya avalittaṁ katvā dīpadhūpapupphadhajapaṭākādīhi ca alaṅkataṁ caṅkamaṁ kārayiṁ",
  "atk-s0510a5:8_6": "akāsinti attho. Sesagāthānaṁ attho pāḷiyā anusārena suviññeyyova.",
  "atk-s0510a5:9": "35. Parivārasampattidhanasampattisaṅkhātaṁ yasaṁ dhāretīti yasodharo, sabbe ete sattasattaticakkavattirājāno yasodharanāmena ekanāmakāti sambandho.",
  "atk-s0510a5:10_0": "52.Aṅgīrasoti aṅgato sarīrato niggatā rasmi yassa so aṅgīraso, chandadosamohabhayāgatīhi",
  "atk-s0510a5:10_1": "vā pāpācāravasena vā caturāpāyaṁ na gacchatīti nāgo, mahanto pūjito ca so nāgo ceti",
  "atk-s0510a5:10_2": "mahānāgo. Sesaṁ uttānatthamevāti.",
  "atk-s0510a5:11": "Koḷivisattheraapadānavaṇṇanā samattā.",
  "atk-s0510a5:12": "3. Kāḷigodhāputtabhaddiyattheraapadānavaṇṇanā",
  "atk-s0510a5:13_0": "Padumuttarasambuddhantiādikaṁ āyasmato bhaddiyassa kāḷigodhāputtattherassa apadānaṁ.",
  "atk-s0510a5:13_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a5:13_2": "upacinanto padumuttarassa bhagavato kāle vibhavasampanne ekasmiṁ kule nibbatto vuddhippatto",
  "atk-s0510a5:13_3": "puttadārehi vaḍḍhito nagaravāsino puññāni karonte disvā sayampi puññāni kātukāmo",
  "atk-s0510a5:13_4": "buddhappamukhaṁ bhikkhusaṅghaṁ nimantetvā thūlapaṭalikādianekāni mahārahāni sayanāni",
  "atk-s0510a5:13_5": "paññāpetvā tattha nisinne bhagavati sasaṅghe paṇītenāhārena bhojetvā mahādānaṁ adāsi.",
  "atk-s0510a5:13_6": "So evaṁ yāvatāyukaṁ puññāni katvā devamanussesu ubhayasampattiyo anubhavitvā aparabhāge",
  "atk-s0510a5:13_7": "imasmiṁ buddhuppāde kāḷigodhāya nāma deviyā putto hutvā nibbatti. So viññutaṁ patto",
  "atk-s0510a5:13_8": "ārohapariṇāhahatthapādarūpasampattiyā bhaddattā ca kāḷigodhāya deviyā puttattā ca",
  "atk-s0510a5:13_9": "bhaddiyo kāḷigodhāputtoti pākaṭo. Satthari pasīditvā mātāpitaro ārādhetvā pabbajitvā",
  "atk-s0510a5:13_10": "nacirasseva arahā ahosi.",
  "atk-s0510a5:14_0": "54. So arahā hutvā attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a5:14_1": "padumuttarasambuddhantiādimāha. Taṁ heṭṭhā vuttatthameva. Mettacittanti mijjati sinehati",
  "atk-s0510a5:14_2": "nandati sabbasatteti mettā, mettāya sahagataṁ cittaṁ mettacittaṁ, taṁ yassa bhagavato",
  "atk-s0510a5:14_3": "atthīti mettacitto, taṁ mettacittaṁ. Mahāmuninti sakalabhikkhūnaṁ mahantattā mahāmuni,",
  "atk-s0510a5:14_4": "taṁ padumuttaraṁ sambuddhanti sambandho. Janatā sabbāti sabbo janakāyo, sabbanagaravāsinoti",
  "atk-s0510a5:14_5": "attho. Sabbalokagganāyakanti sakalalokassa aggaṁ seṭṭhaṁ nibbānassa nayanato pāpanato",
  "atk-s0510a5:14_6": "nāyakaṁ padumuttarasambuddhaṁ janatā upeti samīpaṁ gacchatīti sambandho.",
  "atk-s0510a5:15_0": "55.Sattukañca baddhakañcāti baddhasattuabaddhasattusaṅkhātaṁ āmisaṁ. Atha vā bhattapūpakhajjabhojjayāguādayo",
  "atk-s0510a5:15_1": "yāvakālikattā āmisaṁ pānabhojanañca gahetvā puññakkhette anuttare satthuno dadantīti sambandho.",
  "atk-s0510a5:16": "58.Āsanaṁ buddhayuttakanti buddhayoggaṁ buddhārahaṁ buddhānucchavikaṁ sattaratanamayaṁ āsananti attho. Sesaṁ nayānuyogena suviññeyyamevāti.",
  "atk-s0510a5:17": "Kāḷigodhāputtabhaddiyattheraapadānavaṇṇanā samattā.",
  "atk-s0510a5:18": "4. Sanniṭṭhāpakattheraapadānavaṇṇanā",
  "atk-s0510a5:19_0": "Araññekuṭikaṁ katvātiādikaṁ āyasmato sanniṭṭhāpakattherassa apadānaṁ. Ayampi purimabuddhesu",
  "atk-s0510a5:19_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a5:19_2": "bhagavato kāle kulagehe nibbatto viññutaṁ patto gharabandhanena baddho gharāvāse",
  "atk-s0510a5:19_3": "ādīnavaṁ disvā vatthukāmakilesakāme pahāya himavantassa avidūre pabbatantare araññavāsaṁ",
  "atk-s0510a5:19_4": "kappesi. Tasmiṁ kāle padumuttaro bhagavā vivekakāmatāya taṁ ṭhānaṁ pāpuṇi. Atha so",
  "atk-s0510a5:19_5": "tāpaso bhagavantaṁ disvā pasannamānaso vanditvā nisīdanatthāya tiṇasantharaṁ paññāpetvā",
  "atk-s0510a5:19_6": "adāsi. Tattha nisinnaṁ bhagavantaṁ anekehi madhurehi tiṇḍukādīhi phalāphalehi santappesi.",
  "atk-s0510a5:19_7": "So tena puññakammena tato cuto devesu ca manussesu ca aparāparaṁ saṁsaranto dve sampattiyo",
  "atk-s0510a5:19_8": "anubhavitvā imasmiṁ buddhuppāde ekasmiṁ kulagehe nibbatto saddhāsampanno pabbajito",
  "atk-s0510a5:19_9": "vipassanaṁ vaḍḍhetvā nacirasseva arahā ahosi. Khuragge arahattaphalappattiyaṁ viya",
  "atk-s0510a5:19_10": "nirussāheneva santipadasaṅkhāte nibbāne suṭṭhu ṭhitattā sanniṭṭhāpakattheroti pākaṭo.",
  "atk-s0510a5:20_0": "70. Arahā pana hutvā attano pubbakammaṁ saritvā somanassajāto pubbacaritāpadānaṁ",
  "atk-s0510a5:20_1": "pakāsento araññe kuṭikaṁ katvātiādimāha. Tattha araññeti sīhabyagghādīnaṁ bhayena",
  "atk-s0510a5:20_2": "manussā ettha na rajjanti na ramanti na allīyantīti araññaṁ, tasmiṁ araññe. Kuṭikanti",
  "atk-s0510a5:20_3": "tiṇacchadanakuṭikaṁ katvā pabbatantare vasāmi vāsaṁ kappesinti attho. Lābhena ca",
  "atk-s0510a5:20_4": "alābhena ca yasena ca ayasena ca santuṭṭho vihāsinti sambandho.",
  "atk-s0510a5:21_0": "72.Jalajuttamanāmakanti jale jātaṁ jalajaṁ, padumaṁ, jalajaṁ uttamaṁ jalajuttamaṁ,",
  "atk-s0510a5:21_1": "jalajuttamena samānaṁ nāmaṁ yassa so jalajuttamanāmako, taṁ jalajuttamanāmakaṁ buddhanti",
  "atk-s0510a5:21_2": "attho. Sesaṁ pāḷinayānuyogena suviññeyyamevāti.",
  "atk-s0510a5:22": "Sanniṭṭhāpakattheraapadānavaṇṇanā samattā.",
  "atk-s0510a5:23": "5. Pañcahatthiyattheraapadānavaṇṇanā",
  "atk-s0510a5:24_0": "Sumedhonāma sambuddhotiādikaṁ āyasmato pañcahatthiyattherassa apadānaṁ. Ayampi purimabuddhesu",
  "atk-s0510a5:24_1": "katādhikāro tattha tattha bhave vivaṭṭūpanissayāni puññāni upacinanto sumedhassa",
  "atk-s0510a5:24_2": "bhagavato kāle ekasmiṁ kulagehe nibbatto viññutaṁ patvā ratanattaye pasanno vihāsi.",
  "atk-s0510a5:24_3": "Tasmiṁ samaye pañcauppalahatthāni ānesuṁ. So tehi pañcauppalahatthehi vīthiyaṁ caramānaṁ",
  "atk-s0510a5:24_4": "sumedhaṁ bhagavantaṁ pūjesi. Tāni gantvā ākāse vitānaṁ hutvā chāyaṁ kurumānāni tathāgateneva",
  "atk-s0510a5:24_5": "saddhiṁ gacchiṁsu. So taṁ disvā somanassajāto pītiyā phuṭṭhasarīro yāvajīvaṁ tadeva",
  "atk-s0510a5:24_6": "puññaṁ anussaritvā tato cuto devaloke nibbatto aparāparaṁ saṁsaranto imasmiṁ buddhuppāde",
  "atk-s0510a5:24_7": "ekasmiṁ kulagehe nibbatto viññutaṁ patto saddhājāto pabbajitvā vipassanaṁ vaḍḍhetvā",
  "atk-s0510a5:24_8": "nacirasseva arahā ahosi. Katakusalanāmena pañcahatthiyattheroti pākaṭo.",
  "atk-s0510a5:25_0": "77. So attano pubbakammaṁ saritvā paccakkhato paññāya diṭṭhapubbacaritāpadānaṁ pakāsento",
  "atk-s0510a5:25_1": "sumedho nāma sambuddhotiādimāha. Tattha sumedhoti sundarā medhā catusaccapaṭivedhapaṭisambhidādayo",
  "atk-s0510a5:25_2": "paññā yassa so bhagavā sumedho sambuddho antarāpaṇe antaravīthiyaṁ gacchatīti sambandho.",
  "atk-s0510a5:25_3": "Okkhittacakkhūti adhokhittacakkhu. Mitabhāṇīti pamāṇaṁ ñatvā bhaṇanasīlo, pamāṇaṁ",
  "atk-s0510a5:25_4": "jānitvā dhammaṁ desesīti attho. Sesaṁ suviññeyyamevāti.",
  "atk-s0510a5:26": "Pañcahatthiyattheraapadānavaṇṇanā samattā.",
  "atk-s0510a5:27": "6. Padumacchadaniyattheraapadānavaṇṇanā",
  "atk-s0510a5:28_0": "Nibbutelokanāthamhītiādikaṁ āyasmato padumacchadaniyattherassa apadānaṁ. Ayampi purimabuddhesu",
  "atk-s0510a5:28_1": "katapuññasambhāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a5:28_2": "bhagavato kāle ekasmiṁ kulagehe nibbatto viññutaṁ patto ratanattaye pasanno parinibbutassa",
  "atk-s0510a5:28_3": "vipassissa bhagavato citakaṁ padumapupphehi pūjesi. So teneva cittappasādena yāvatāyukaṁ",
  "atk-s0510a5:28_4": "ṭhatvā tato sugatīsuyeva saṁsaranto dibbasampattiṁ manussasampattiñcāti dve sampattiyo",
  "atk-s0510a5:28_5": "anekakkhattuṁ anubhavitvā imasmiṁ amhākaṁ sammāsambuddhakāle ekasmiṁ kulagehe nibbatto",
  "atk-s0510a5:28_6": "viññutaṁ patto satthari pasīditvā sāsane pabbajito ghaṭento vāyamanto nacirasseva",
  "atk-s0510a5:28_7": "arahā ahosi. Tassa rattiṭṭhānadivāṭṭhānādīsu tattha tattha viharantassa vihāro padumapupphehi",
  "atk-s0510a5:28_8": "chādīyati, tena so padumacchadaniyattheroti pākaṭo.",
  "atk-s0510a5:29_0": "83. Attano pubbakammaṁ saritvā somanassavasena pubbacaritāpadānaṁ pakāsento nibbute",
  "atk-s0510a5:29_1": "lokanāthamhītiādimāha. Tattha nibbuteti khandhaparinibbānena parinibbute satthari,",
  "atk-s0510a5:29_2": "vipassissa sammāsambuddhassa sarīre citamāniyamāne citake āropite suphullaṁ padumakalāpaṁ",
  "atk-s0510a5:29_3": "ahaṁ gahetvā citakaṁ āropayiṁ pūjesinti attho. Sesagāthāsu heṭṭhā vuttanayattā uttānatthamevāti.",
  "atk-s0510a5:30": "Padumacchadaniyattheraapadānavaṇṇanā samattā.",
  "atk-s0510a5:31": "7. Sayanadāyakattheraapadānavaṇṇanā",
  "atk-s0510a5:32_0": "Siddhatthassa bhagavatotiādikaṁ āyasmato sayanadāyakattherassa apadānaṁ. Ayampi purimabuddhesu",
  "atk-s0510a5:32_1": "katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a5:32_2": "bhagavato kāle aññatarasmiṁ kule nibbatto viññutaṁ patto satthari pasīditvā hatthidaṇḍasuvaṇṇādīhi",
  "atk-s0510a5:32_3": "sayanatthāya mañcaṁ kāretvā anagghehi vicittattharaṇehi attharitvā bhagavantaṁ pūjesi.",
  "atk-s0510a5:32_4": "So bhagavā tassānukampāya paṭiggahetvā anubhavi. So tena puññakammena dibbamanussasampattiyo",
  "atk-s0510a5:32_5": "anubhavitvā imasmiṁ buddhuppāde ekasmiṁ kulagehe nibbatto viññutaṁ patvā satthu sāsane",
  "atk-s0510a5:32_6": "pasanno pabbajitvā vipassanaṁ ārabhitvā nacirasseva arahā ahosi. Pubbe katapuññanāmena",
  "atk-s0510a5:32_7": "sayanadāyakattheroti pākaṭo.",
  "atk-s0510a5:33": "88. So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento siddhatthassa bhagavatotiādimāha. Taṁ sabbaṁ pāḷinayānusārena suviññeyyamevāti.",
  "atk-s0510a5:34": "Sayanadāyakattheraapadānavaṇṇanā samattā.",
  "atk-s0510a5:35": "8. Caṅkamanadāyakattheraapadānavaṇṇanā",
  "atk-s0510a5:36_0": "Atthadassissamuninotiādikaṁ āyasmato caṅkamanadāyakattherassa apadānaṁ. Ayampāyasmā",
  "atk-s0510a5:36_1": "purimabuddhesu katādhikāro tesu tesu bhavesu vivaṭṭūpanissayāni puññāni upacinanto",
  "atk-s0510a5:36_2": "atthadassissa bhagavato kāle ekasmiṁ kulagehe nibbatto viññutaṁ patto satthari pasīditvā",
  "atk-s0510a5:36_3": "uccavatthukaṁ sudhāparikammakataṁ rajatarāsisadisaṁ sobhamānaṁ caṅkamaṁ kāretvā muttadalasadisaṁ",
  "atk-s0510a5:36_4": "setapulinaṁ attharitvā bhagavato adāsi. Paṭiggahesi bhagavā, caṅkamaṁ paṭiggahetvā",
  "atk-s0510a5:36_5": "ca pana sukhaṁ kāyacittasamādhiṁ appetvā ‘‘ayaṁ anāgate gotamassa bhagavato sāsane",
  "atk-s0510a5:36_6": "sāvako bhavissatī’’ti byākāsi. So tena puññakammena devamanussesu aparāparaṁ saṁsaranto",
  "atk-s0510a5:36_7": "dve sampattiyo anubhavitvā imasmiṁ buddhuppāde ekasmiṁ kulagehe nibbatto vuddhippatto",
  "atk-s0510a5:36_8": "saddhāsampanno sāsane pabbajitvā nacirasseva arahattaṁ patvā katapuññanāmena caṅkamanadāyakattheroti pākaṭo ahosi.",
  "atk-s0510a5:37_0": "93. So ekadivasaṁ attanā pubbe katapuññakammaṁ saritvā somanassajāto pubbacaritāpadānaṁ",
  "atk-s0510a5:37_1": "pakāsento atthadassissa muninotiādimāha. Tattha atthadassissāti atthaṁ payojanaṁ",
  "atk-s0510a5:37_2": "vuddhiṁ virūḷhiṁ nibbānaṁ dakkhati passatīti atthadassī, atha vā atthaṁ nibbānaṁ",
  "atk-s0510a5:37_3": "dassanasīlo jānanasīloti atthadassī, tassa atthadassissa munino monena ñāṇena samannāgatassa",
  "atk-s0510a5:37_4": "bhagavato manoramaṁ manallīnaṁ bhāvanīyaṁ manasi kātabbaṁ caṅkamaṁ kāresinti sambandho.",
  "atk-s0510a5:37_5": "Sesaṁ vuttanayānusāreneva suviññeyyamevāti.",
  "atk-s0510a5:38": "Caṅkamanadāyakattheraapadānavaṇṇanā samattā.",
  "atk-s0510a5:39": "9. Subhaddattheraapadānavaṇṇanā",
  "atk-s0510a5:40_0": "Padumuttarolokavidūtiādikaṁ āyasmato subhaddattherassa apadānaṁ. Ayampi purimabuddhesu",
  "atk-s0510a5:40_1": "katādhikāro tattha tattha bhave nibbānādhigamanatthāya puññāni upacinanto padumuttarassa",
  "atk-s0510a5:40_2": "bhagavato kāle vibhavasampanne saddhāsampanne ekasmiṁ kulagehe nibbato viññutaṁ patvā",
  "atk-s0510a5:40_3": "gharabandhanena baddho ratanattaye pasanno parinibbānamañce nipannaṁ padumuttaraṁ",
  "atk-s0510a5:40_4": "bhagavantaṁ disvā sannipatitā dasasahassacakkavāḷadevatāyo ca disvā pasannamānaso",
  "atk-s0510a5:40_5": "nigguṇḍikeṭakanīlakāsokāsitādianekehi sugandhapupphehi pūjesi. So tena puññakammena",
  "atk-s0510a5:40_6": "yāvatāyukaṁ ṭhatvā tato cavitvā tusitādīsu dibbasampattiyo anubhavitvā tato manussesu",
  "atk-s0510a5:40_7": "manussasampattiyo anubhavitvā nibbattanibbattaṭṭhānesu ca sugandhehi pupphehi pūjito",
  "atk-s0510a5:40_8": "ahosi. Imasmiṁ pana buddhuppāde ekasmiṁ vibhavasampanne kule nibbattitvā viññutaṁ",
  "atk-s0510a5:40_9": "patto kāmesu ādīnavaṁ disvāpi yāva buddhassa bhagavato parinibbānakālo tāva aladdhabuddhadassano",
  "atk-s0510a5:40_10": "bhagavato parinibbānamañce nipannakāleyeva pabbajitvā arahattaṁ pāpuṇi. Pubbe katapuññanāmena",
  "atk-s0510a5:40_11": "subhaddoti pākaṭo ahosi.",
  "atk-s0510a5:41_0": "101. So attano pubbakammaṁ saritvā somanassavasena pubbacaritāpadānaṁ pakāsento padumuttaro",
  "atk-s0510a5:41_1": "lokavidūtiādimāha. Taṁ uttānatthameva. Suṇātha mama bhāsato…pe… nibbāyissatināsavoti",
  "atk-s0510a5:41_2": "idaṁ parinibbānamañce nipannova padumuttaro bhagavā byākāsi.",
  "atk-s0510a5:42": "Pañcamabhāṇavāravaṇṇanā samattā.",
  "atk-s0510a5:43_0": "115. So attano paṭipattiṁ dassento pubbakammena saṁyuttotiādimāha. Ekaggoti ekaggacitto.",
  "atk-s0510a5:43_1": "Susamāhitoti suṭṭhu samāhito, santakāyacittoti attho. Buddhassa oraso puttoti buddhassa",
  "atk-s0510a5:43_2": "urasā hadayena niggataovādānusāsaniṁ sutvā pattaarahattaphaloti attho. Dhammajomhi",
  "atk-s0510a5:43_3": "sunimmitoti dhammato kammaṭṭhānadhammato jāto ariyāya jātiyā sunimmito suṭṭhu nippphāditasabbakicco",
  "atk-s0510a5:43_4": "amhi bhavāmīti attho.",
  "atk-s0510a5:44_0": "116.Dhammarājaṁ upagammāti dhammena sabbasattānaṁ rājānaṁ issarabhūtaṁ bhagavantaṁ",
  "atk-s0510a5:44_1": "upagantvā samīpaṁ gantvāti attho. Apucchiṁ pañhamuttamanti uttamaṁ khandhāyatanadhātusaccasamuppādādipaṭisaṁyuttaṁ",
  "atk-s0510a5:44_2": "pañhaṁ apucchinti attho. Kathayantoca me pañhanti eso amhākaṁ bhagavā me mayhaṁ pañhaṁ",
  "atk-s0510a5:44_3": "kathayanto byākaronto. Dhammasotaṁ upānayīti anupādisesanibbānadhātusaṅkhātaṁ dhammasotaṁ",
  "atk-s0510a5:44_4": "dhammapavāhaṁ upānayi pāvisīti attho.",
  "atk-s0510a5:45_0": "118.Jalajuttamanāyakoti padumuttaranāmako ma-kārassa ya-kāraṁ katvā katavohāro. Nibbāyianupādānoti",
  "atk-s0510a5:45_1": "upādāne pañcakkhandhe aggahetvā nibbāyi na paññāyi adassanaṁ agamāsi, manussalokādīsu",
  "atk-s0510a5:45_2": "katthacipi apatiṭṭhitoti attho. Dīpova telasaṅkhayāti vaṭṭitelānaṁ saṅkhayā abhāvā",
  "atk-s0510a5:45_3": "padīpo iva nibbāyīti sambandho.",
  "atk-s0510a5:46_0": "119.Sattayojanikaṁ āsīti tassa parinibbutassa padumuttarassa bhagavato ratanamayaṁ",
  "atk-s0510a5:46_1": "thūpaṁ sattayojanubbedhaṁ āsi ahosīti attho. Dhajaṁ tattha apūjesinti tattha tasmiṁ",
  "atk-s0510a5:46_2": "cetiye sabbabhaddaṁ sabbato bhaddaṁ sabbaso manoramaṁ dhajaṁ pūjesinti attho.",
  "atk-s0510a5:47_0": "120.Kassapassa ca buddhassāti padumuttarassa bhagavato kālato paṭṭhāya āgatassa devamanussesu",
  "atk-s0510a5:47_1": "saṁsarato me mayhaṁ oraso putto tisso nāma kassapassa sammāsambuddhassa aggasāvako",
  "atk-s0510a5:47_2": "jinasāsane buddhasāsane dāyādo āsi ahosīti sambandho.",
  "atk-s0510a5:48_0": "121.Tassa hīnena manasāti tassa mama puttassa tissassa aggasāvakassa hīnena lāmakena",
  "atk-s0510a5:48_1": "manasā cittena abhaddakaṁ asundaraṁ ayuttakaṁ ‘‘antako pacchimo’’ti vācaṁ vacanaṁ",
  "atk-s0510a5:48_2": "abhāsiṁ kathesinti attho. Tena kammavipākenāti tena arahantabhakkhānasaṅkhātassa",
  "atk-s0510a5:48_3": "akusalakammassa vipākena. Pacchime addasaṁ jinanti pacchime pariyosāne parinibbānakāle",
  "atk-s0510a5:48_4": "mallānaṁ upavattane sālavane parinibbānamañce nipannaṁ jinaṁ jitasabbamāraṁ amhākaṁ",
  "atk-s0510a5:48_5": "gotamasammāsambuddhaṁ addasaṁ ahanti attho. ‘‘Pacchā me āsi bhaddaka’’ntipi pāṭho.",
  "atk-s0510a5:48_6": "Tassa pacchā tassa bhagavato avasānakāle nibbānāsannakāle me mayhaṁ bhaddakaṁ sundaraṁ",
  "atk-s0510a5:48_7": "catusaccapaṭivijjhanaṁ āsi ahosīti attho.",
  "atk-s0510a5:49": "122.Pabbājesi mahāvīroti mahāvīriyo sabbasattahito karuṇāyutto jitamāro muni mallānaṁ upavattane sālavane pacchime sayane parinibbānamañce sayitova maṁ pabbājesīti sambandho.",
  "atk-s0510a5:50_0": "123.Ajjevadāni pabbajjāti ajja eva bhagavato parinibbānadivaseyeva mama pabbajjā,",
  "atk-s0510a5:50_1": "tathā ajja eva upasampadā, ajja eva dvipaduttamassa sammukhā parinibbānaṁ ahosīti",
  "atk-s0510a5:50_2": "sambandho. Sesaṁ suviññeyyamevāti.",
  "atk-s0510a5:51": "Subhaddattheraapadānavaṇṇanā samattā.",
  "atk-s0510a5:52": "10. Cundattheraapadānavaṇṇanā",
  "atk-s0510a5:53_0": "Siddhatthassabhagavatotiādikaṁ āyasmato cundattherassa apadānaṁ. Ayampi purimabuddhesu",
  "atk-s0510a5:53_1": "katapuññasambhāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a5:53_2": "bhagavato kāle vibhavasampanne kule nibbatto viññutaṁ patvā satthari pasīditvā sattaratanamayaṁ",
  "atk-s0510a5:53_3": "suvaṇṇagghiyaṁ kāretvā sumanapupphehi chādetvā bhagavantaṁ pūjesi. Tāni pupphāni",
  "atk-s0510a5:53_4": "ākāsaṁ samuggantvā vitānākārena aṭṭhaṁsu. Atha naṁ bhagavā ‘‘anāgate gotamassa nāma",
  "atk-s0510a5:53_5": "bhagavato sāsane cundo nāma sāvako bhavissatī’’ti byākāsi. So tena puññakammena tato",
  "atk-s0510a5:53_6": "cuto devaloke upapanno kamena chasu kāmāvacaradevesu sukhaṁ anubhavitvā manussesu",
  "atk-s0510a5:53_7": "cakkavattiādisampattiyo ca anubhavitvā imasmiṁ buddhuppāde brāhmaṇakule rūpasāriyā",
  "atk-s0510a5:53_8": "putto sāriputtattherassa kaniṭṭho hutvā nibbatti. Tassa viññutaṁ pattassa ārohapariṇāharūpavayānaṁ",
  "atk-s0510a5:53_9": "sundaratāya sakārassa cakāraṁ katvā cundoti nāmaṁ kariṁsu. So vayappatto gharāvāse",
  "atk-s0510a5:53_10": "ādīnavaṁ pabbajjāya ca ānisaṁsaṁ disvā bhātuttherassa santike pabbajitvā vipassanaṁ",
  "atk-s0510a5:53_11": "vaḍḍhetvā nacirasseva arahattaṁ pāpuṇi.",
  "atk-s0510a5:54_0": "125. So pattaarahattaphalo ekadivasaṁ attano pubbakammaṁ saritvā somanassajāto pubbacaritāpadānaṁ",
  "atk-s0510a5:54_1": "pakāsento siddhatthassa bhagavatotiādimāha. Taṁ heṭṭhā vuttatthameva. Agghiyantiādayopi uttānatthāyeva.",
  "atk-s0510a5:55_0": "128.Vitiṇṇakaṅkho sambuddhoti visesena maggādhigamena vicikicchāya khepitattā vitiṇṇakaṅkho",
  "atk-s0510a5:55_1": "asaṁsayo sambuddho. Tiṇṇoghehi purakkhatoti kāmoghādīnaṁ catunnaṁ oghānaṁ tiṇṇattā",
  "atk-s0510a5:55_2": "atikkantattā oghatiṇṇehi khīṇāsavehi purakkhato parivāritoti attho. Byākaraṇagāthā uttānatthāyeva.",
  "atk-s0510a5:56_0": "139.Upaṭṭhahiṁ mahāvīranti uttamatthassa nibbānassa pattiyā pāpuṇanatthāya kappasatasahassādhikesu",
  "atk-s0510a5:56_1": "caturāsaṅkhyeyyesu kappesu pāramiyo pūrentena katavīriyattā mahāvīraṁ buddhaṁ upaṭṭhahiṁ",
  "atk-s0510a5:56_2": "upaṭṭhānaṁ akāsinti attho. Aññe ca pesale bahūti na kevalameva buddhaṁ upaṭṭhahiṁ,",
  "atk-s0510a5:56_3": "pesale piyasīle sīlavante aññe ca bahuaggappatte sāvake, me mayhaṁ bhātaraṁ sāriputtattherañca",
  "atk-s0510a5:56_4": "upaṭṭhahinti sambandho.",
  "atk-s0510a5:57_0": "140.Bhātaraṁme upaṭṭhahitvāti mayhaṁ bhātaraṁ upaṭṭhahitvā vattapaṭivattaṁ katvā",
  "atk-s0510a5:57_1": "tassa parinibbutakāle bhagavato paṭhamaṁ parinibbutattā tassa dhātuyo gahetvā pattamhi",
  "atk-s0510a5:57_2": "okiritvā lokajeṭṭhassa narānaṁ āsabhassa buddhassa upanāmesiṁ adāsinti attho.",
  "atk-s0510a5:58_0": "141.Ubho hatthehi paggayhāti taṁ mahā dinnaṁ dhātuṁ so bhagavā attano ubhohi hatthehi",
  "atk-s0510a5:58_1": "pakārena gahetvā taṁ dhātuṁ saṁsuṭṭhu dassayanto aggasāvakaṁ sāriputtattheraṁ kittayi",
  "atk-s0510a5:58_2": "pakāsesīti attho. Sesaṁ uttānatthamevāti.",
  "atk-s0510a5:59": "Cundattheraapadānavaṇṇanā samattā.",
  "atk-s0510a5:60": "Pañcamavaggavaṇṇanā samattā."
}