{
  "tika-s0103t0:0": "Namo tassa bhagavato arahato sammāsambuddhassa",
  "tika-s0103t0:1": "Dīghanikāye",
  "tika-s0103t0:2": "Pāthikavaggaṭīkā",
  "tika-s0103t0:3": "1. Pāthikasuttavaṇṇanā",
  "tika-s0103t0:4": "Sunakkhattavatthuvaṇṇanā",
  "tika-s0103t0:5_0": "1.Apubbapadavaṇṇanāti atthasaṁvaṇṇanāvasena heṭṭhā aggahitatāya apubbassa abhinavassa",
  "tika-s0103t0:5_1": "padassa vaṇṇanā atthavibhāvanā. “Hitvā punappunāgatamattha”nti hi vuttaṁ. Mallesūti",
  "tika-s0103t0:5_2": "ettha yaṁ vattabbaṁ, taṁ heṭṭhā vuttanayameva. Chāyūdakasampanne vanasaṇḍe viharatīti",
  "tika-s0103t0:5_3": "anupiyasāmantā katassa vihārassa abhāvato. Yadi na tāva paviṭṭho, kasmā “pāvisī”ti",
  "tika-s0103t0:5_4": "vuttanti āha “pavisissāmī”tiādi, tena avassaṁ bhāvini bhūte viya upacārā hontīti",
  "tika-s0103t0:5_5": "dasseti. Idāni tamatthaṁ upamāya vibhāvento “yathā ki”ntiādimāha. Etanti etaṁ “atippago",
  "tika-s0103t0:5_6": "kho”tiādikaṁ cintanaṁ ahosi. Ativiyapago khoti ativiya pātova. Channakopīnatāya,",
  "tika-s0103t0:5_7": "paribbājakapabbajjupagamena ca channaparibbājakaṁ, na naggaparibbājakaṁ.",
  "tika-s0103t0:6_0": "2. Yasmā bhagavato uccākulappasutataṁ, mahābhinikkhamananikkhantataṁ, anaññasādhāraṇadukkaracaraṇaṁ,",
  "tika-s0103t0:6_1": "vivekavāsaṁ, lokasambhāvitataṁ, ovādānusāsanīhi lokassa bahupakārataṁ, parappavādamaddanaṁ,",
  "tika-s0103t0:6_2": "mahiddhikataṁ, mahānubhāvatanti evamādikaṁ taṁtaṁattapaccakkhaguṇavisesaṁ nissāya",
  "tika-s0103t0:6_3": "yebhuyyena aññatitthiyāpi bhagavantaṁ disvā ādaragāravabahumānaṁ dassentiyeva, tasmā",
  "tika-s0103t0:6_4": "vuttaṁ “bhagavantaṁ disvā mānathaddhataṁ akatvā”tiādi. Lokasamudācāravasenāti lokopacāravasena.",
  "tika-s0103t0:6_5": "Cirassanti cirakālena. Ādīni vadanti upacāravasena. Tassāti bhaggavagottassa paribbājakassa.",
  "tika-s0103t0:6_6": "Gihisahāyoti gihikālato paṭṭhāya sahāyo. Paccakkhātoti yenākārena paccakkhānā, taṁ",
  "tika-s0103t0:6_7": "dassetuṁ “paccakkhāmī”tiādi vuttaṁ.",
  "tika-s0103t0:7_0": "3.Uddissāti satthukārabhāvena uddissāti ayamettha adhippāyoti taṁ dassento “bhagavā",
  "tika-s0103t0:7_1": "me”tiādimāha. Yadā sunakkhattassa “bhagavantaṁ paccakkhāmī”ti cittaṁ uppannaṁ, vācā",
  "tika-s0103t0:7_2": "bhinnā, tadā evassa bhagavatā saddhiṁ koci sambandho natthi asakyaputtiyabhāvato",
  "tika-s0103t0:7_3": "sāsanato paribāhirattā. Ayaṁ tāvettha sāsanayutti, sā panāyaṁ ṭhapetvā sāsanayuttikovide",
  "tika-s0103t0:7_4": "aññesaṁ na sammadeva visayoti bhagavā sabbasādhāraṇavasenassa attanā sambandhābhāvaṁ",
  "tika-s0103t0:7_5": "dassetuṁ “api nū”ti ādiṁ vatvā sunakkhattaṁ “ko santo kaṁ paccācikkhasī”ti āha. Yasmā",
  "tika-s0103t0:7_6": "mukhāgatoyaṁ sambandho, na pūjāgatādiko, yo ca yācakayācitabbatāvasena hoti, tadubhayañcettha",
  "tika-s0103t0:7_7": "natthīti dassento bhagavā sunakkhattaṁ “ko santo kaṁ paccācikkhasī”ti avoca, tasmā",
  "tika-s0103t0:7_8": "tamatthaṁ dassetuṁ “yācako vā”tiādi vuttaṁ. Yācitako vā yācakaṁ paccācikkheyyāti",
  "tika-s0103t0:7_9": "sambandho. Tvaṁ pana neva yācako “ahaṁ bhante bhagavantaṁ uddissa viharissāmī”ti",
  "tika-s0103t0:7_10": "evaṁ mama santikaṁ anupagatattā. Na yācitako “ehi tvaṁ sunakkhatta mamaṁ uddissa",
  "tika-s0103t0:7_11": "viharāhī”ti evaṁ mayā apatthitattā.",
  "tika-s0103t0:8_0": "Ko samānoti yācakayācitakesu ko nāma honto. Kanti yācakayācitakesu eva kaṁ nāma hontaṁ",
  "tika-s0103t0:8_1": "maṁ paccācikkhasi. Tucchapurisāti jhānamaggādiuttarimanussadhammesu kassacipi abhāvā",
  "tika-s0103t0:8_2": "rittapurisā. Nanu cāyaṁ sunakkhatto lokiyajjhānāni, ekaccābhiññañca uppādesīti? Kiñcāpi",
  "tika-s0103t0:8_3": "uppādesi, tato pana bhagavati āghātuppādanena saheva parihīno ahosi. Aparādho nāma",
  "tika-s0103t0:8_4": "suppaṭipattiyā virajjhanahetubhūto kilesuppādoti āha “yattako te aparādho,tattako",
  "tika-s0103t0:8_5": "doso”ti. Yāvañcāti avadhiparicchedabhāvadassanaṁ “yāvañca tena bhagavatā”tiādīsu",
  "tika-s0103t0:8_6": "viya. Teti tayā. Idanti nipātamattaṁ. Aparaddhanti aparajjhitaṁ. Idaṁ vuttaṁ hoti",
  "tika-s0103t0:8_7": "– “paccācikkhāmidānāhaṁ bhante bhagavanta”ntiādīni vadantena tucchapurisa tayā yāvañcidaṁ",
  "tika-s0103t0:8_8": "aparaddhaṁ, na tassa aparādhassa pamāṇaṁ atthīti.",
  "tika-s0103t0:9_0": "4.Manussadhammāti bhāvanānuyogena vinā manussehi anuṭṭhātabbadhammā. So hi manussānaṁ",
  "tika-s0103t0:9_1": "cittādhiṭṭhānamattena ijjhanato tesaṁ sambhāvitadhammo viya ṭhito tathā vutto, manussaggahaṇañcettha",
  "tika-s0103t0:9_2": "tesu bahulaṁ pavattanato. Iddhibhūtaṁ pāṭihāriyaṁ, na ādesanānusāsanīpāṭihāriyanti",
  "tika-s0103t0:9_3": "adhippāyo. Kateti pavattite. Niyyātīti niggacchati, vaṭṭadukkhato niggamanavasena",
  "tika-s0103t0:9_4": "pavattatīti attho. Dhamme hi niggacchante taṁsamaṅgipuggalo “niggacchatī”ti vuccati,",
  "tika-s0103t0:9_5": "aṭṭhakathāyaṁ pana ni-saddo upasaggamattaṁ, yāti icceva atthoti dassetuṁ gacchatīti",
  "tika-s0103t0:9_6": "attho vutto. Tatrāti padhānabhāvena vuttassa atthassa bhummavasena paṭiniddesoti",
  "tika-s0103t0:9_7": "tasmiṁ dhamme sammā dukkhakkhayāya niyyanteti ayamettha atthoti dassento āha “tasmiṁ…pe… saṁvattamāne”ti.",
  "tika-s0103t0:10_0": "5. Agganti ñāyatīti aggaññaṁ. Lokapaññattinti lokassa paññāpanaṁ. Lokassa agganti",
  "tika-s0103t0:10_1": "lokuppattisamaye “idaṁ nāma lokassa agga”nti evaṁ jānitabbaṁ bujjhitabbaṁ. Aggamariyādanti ādimariyādaṁ.",
  "tika-s0103t0:11_0": "6.Ettakaṁ vippalapitvāti “na dānāhaṁ bhante bhagavantaṁ uddissa viharissāmī”ti, “na",
  "tika-s0103t0:11_1": "hi pana me bhante bhagavā uttarimanussadhammā iddhipāṭihāriyaṁ karotī”ti, “na hi",
  "tika-s0103t0:11_2": "pana me bhante bhagavā aggaññaṁ paññapetī”ti ca ettakaṁ vippalapitvā. Idaṁ kira so",
  "tika-s0103t0:11_3": "bhagavā satthukiccaṁ iddhipāṭihāriyaṁ, aggaññapaññāpanañca kātuṁ na sakkotīti pakāsento",
  "tika-s0103t0:11_4": "kathesi. Tenāha “sunakkhatto kirā”tiādi. Uttaravacanavasena patiṭṭhābhāvato appatiṭṭho.",
  "tika-s0103t0:11_5": "Tato eva niravo nissaddo.",
  "tika-s0103t0:12_0": "Ādīnavadassanatthanti diṭṭhadhammikassa ādīnavassa dassanatthaṁ. Tenāha “sayameva",
  "tika-s0103t0:12_1": "garahaṁ pāpuṇissasī”ti. Samparāyikā pana ādīnavā anekavidhā, te dassento sunakkhatto",
  "tika-s0103t0:12_2": "na saddaheyyāti diṭṭhadhammikasseva gahaṇaṁ. Anekakāraṇenāti “itipi so bhagavā araha”ntiādinā",
  "tika-s0103t0:12_3": "anekavidhena vaṇṇakāraṇena. Evaṁ me avaṇṇo na bhavissatīti ajjhāsayena attano bālatāya",
  "tika-s0103t0:12_4": "vaṇṇārahānaṁ avaṇṇaṁ kathetvā. Evaṁ bhagavā makkhibhāve ādīnavaṁ dassetvā puna tassa",
  "tika-s0103t0:12_5": "kathane kāraṇaṁ vibhāvetuṁ “iti kho te”tiādimāhāti taṁ dassetuṁ “tato”tiādi vuttaṁ.",
  "tika-s0103t0:12_6": "Evañhi sunakkhattassa appakopi vacanokāso na bhavissatīti. Apakkamīti attanā yathāṭhitā",
  "tika-s0103t0:12_7": "vuṭṭhāya apasakki. Apakkanto sāsanato bhaṭṭho. Tenāha “cuto”ti. Evamevāti apakkamanto",
  "tika-s0103t0:12_8": "ca na yathā tathā apakkami, yathā pana kāyassa bhedā apāye nibbatteyya, evameva apakkami.",
  "tika-s0103t0:13": "Korakhattiyavatthuvaṇṇanā",
  "tika-s0103t0:14": "7.Dvīhi padehīti dvīhi vākyehi āraddhaṁ byatirekavasena tadubhayatthaniddesavasena uparidesanāya pavattattā. Anusandhidassanavasenāti yathānusandhisaṅkhātaanusandhidassanavasena.",
  "tika-s0103t0:15_0": "Ekaṁ samayanti ca bhummatthe upayogavacananti āha “ekasmiṁ samaye”ti ca. Thūlū nāma",
  "tika-s0103t0:15_1": "janapadoti janapadīnaṁ rājakumārānaṁ vasena tathāladdhanāmo. Kukkuravataṁ samādānavasena",
  "tika-s0103t0:15_2": "etasmiṁ atthīti kukkuravatikoti āha “samādinnakukkuravato”ti. Aññampīti “catukkoṇḍikasseva",
  "tika-s0103t0:15_3": "vicaraṇaṁ, tathā katvāva khādanaṁ, bhuñjanaṁ, vāmapādaṁ uddharitvā muttassa vissajjana”nti",
  "tika-s0103t0:15_4": "evamādikaṁ aññampi sunakhehi kātabbakiriyaṁ. Catūhi sarīrāvayavehi kuṇḍanaṁ gamanaṁ",
  "tika-s0103t0:15_5": "catukkoṇḍo, so etasmiṁ atthīti catukkoṇḍiko. So pana yasmā catūhi sarīrāvayavehi",
  "tika-s0103t0:15_6": "saṅghaṭṭitagamano hoti, tasmā vuttaṁ “catusaṅghaṭṭito”ti. Tenevāha “dve jaṇṇūnī”tiādi.",
  "tika-s0103t0:15_7": "Bhakkhasanti vā bhakkhitabbaṁ, asitabbañca. Tenevāha “yaṁ kiñci khādanīyaṁ bhojanīya”nti.",
  "tika-s0103t0:15_8": "Kāmaṁ khādanañca nāma mukhena kātabbaṁ, hatthena pana tattha upanāmanaṁ nivāretuṁ",
  "tika-s0103t0:15_9": "avadhāraṇaṁ katanti āha “hatthena aparāmasitvā”ti, aggahetvāti attho. Sundararūpoti",
  "tika-s0103t0:15_10": "sundarabhāvo. Vatāti patthanatthe nipāto “aho vatāhaṁ lābhī assa”ntiādīsu viya. “Samaṇena",
  "tika-s0103t0:15_11": "nāma evarūpena bhavitabbaṁ aho vatāhaṁ ediso bhaveyya”nti evaṁ tassa patthanā ahosi.",
  "tika-s0103t0:15_12": "Tenāha “evaṁ kirā”tiādi.",
  "tika-s0103t0:16_0": "Garahattheapi-kāro “api siñce palaṇḍaka”ntiādīsu viya. Arahante ca buddhe, buddhasāvake",
  "tika-s0103t0:16_1": "“arahanto khīṇāsavā na hontī”ti evaṁ tassa diṭṭhi uppannā. Yathāha mahāsīhanādasutte",
  "tika-s0103t0:16_2": "“natthi samaṇassa gotamassa uttarimanussadhammā alamariyañāṇadassanavisesā”ti. Sattamaṁdivasanti",
  "tika-s0103t0:16_3": "bhummatthe upayogavacanaṁ. Alasakenāti ajīraṇena āmarogena.",
  "tika-s0103t0:17": "Aṭṭhitacamattatāya purāṇapaṇṇasadiso.Bīraṇatthambakanti bīraṇagacchā.",
  "tika-s0103t0:18": "Mattā etassa atthīti mattaṁ, bhojanamattavantanti attho. Tenāha “pamāṇayutta”nti. Mantā mantāti mantāya mantāya.",
  "tika-s0103t0:19_0": "8.Ekadvīhikāya gaṇanāya. Nirāhārova ahosi bhagavato vacanaṁ aññathā kātukāmo, tathābhūtopi",
  "tika-s0103t0:19_1": "sattame divase upaṭṭhākena upanītaṁ bhakkhasaṁ disvā “dhī”ti upaṭṭhāpetuṁ asakkonto",
  "tika-s0103t0:19_2": "bhojanataṇhāya ākaḍḍhiyamānahadayo taṁ kucchipūraṁ bhuñjitvā bhagavatā vuttaniyāmeneva",
  "tika-s0103t0:19_3": "kālamakāsi. Tena vuttaṁ “athassā”tiādi. Sacepi…pe… cinteyyāti yadi eso acelo “dhī”ti",
  "tika-s0103t0:19_4": "paccupaṭṭhapetvā “ajjapi ahaṁ na bhuñjeyya”nti cinteyya, tathācintane satipi devatāviggahena",
  "tika-s0103t0:19_5": "taṁ divasaṁ…pe… kareyya. Kasmā? Advejjhavacanā hi tathāgatā, na tesaṁ vacanaṁ vitathaṁ hoti.",
  "tika-s0103t0:20_0": "Gatagataṭṭhānaṁ aṅgaṇameva hotīti tehi taṁ kaḍḍhitvā gacchantehi gatagatappadeso",
  "tika-s0103t0:20_1": "uttarakasāmantā vivaṭaṅgaṇameva hutvā upaṭṭhāti. Teti titthiyā. Susānaṁyeva gantvāti",
  "tika-s0103t0:20_2": "“bīraṇatthambakaṁ atikkamissāmā”ti gacchantāpi anekavāraṁ taṁ anusaṁyāyitvā punapi",
  "tika-s0103t0:20_3": "taṁyeva susānaṁ upagantvā.",
  "tika-s0103t0:21_0": "9.Idanti idaṁ matasarīraṁ. “Tameva vā sarīraṁ kathāpesīti taṁ sarīraṁ adhiṭṭhahitvā",
  "tika-s0103t0:21_1": "ṭhitapetena kathāpesī”ti keci. Korakhattiyaṁ vā asurayonito ānetvā kathāpetu aññaṁ",
  "tika-s0103t0:21_2": "vā petaṁ, ko ettha viseso. “Acinteyyo hi buddhavisayo”ti pana vacanato tadeva sarīraṁ",
  "tika-s0103t0:21_3": "sunakkhattena pahatamattaṁ buddhānubhāvena uṭṭhāya tamatthaṁ ñāpesīti daṭṭhabbaṁ.",
  "tika-s0103t0:21_4": "Purimoyeva pana attho aṭṭhakathāsu vinicchito. Tathā hi vakkhati “nibbattaṭṭhānato”tiādi.",
  "tika-s0103t0:22": "10.Vipākanti phalaṁ, atthanibbattīti attho.",
  "tika-s0103t0:23_0": "Samānetabbānīti sammā ānetabbāni, sarūpato ānetvā dassetabbānīti attho. Pāṭihāriyānaṁ",
  "tika-s0103t0:23_1": "paṭhamāditā bhagavatā vuttānupubbiyā veditabbā. Keci panettha “paracittavibhāvanaṁ,",
  "tika-s0103t0:23_2": "āyuparicchedavibhāvanaṁ, byādhivibhāvanaṁ, gativibhāvanaṁ, sarīranikkhepavibhāvanaṁ,",
  "tika-s0103t0:23_3": "sunakkhattena saddhiṁ kathāvibhāvanañcāti cha pāṭihāriyānī”ti vadanti, taṁ yadi sunakkhattassa",
  "tika-s0103t0:23_4": "cittavibhāvanaṁ sandhāya vuttaṁ, evaṁ sati “sattā”ti vattabbaṁ tassa bhāviavaṇṇavibhāvanāya",
  "tika-s0103t0:23_5": "saddhiṁ. Atha acelassa maraṇacittavibhāvanaṁ, taṁ “sattamaṁ divasaṁ kālaṁ karissatī”ti",
  "tika-s0103t0:23_6": "iminā saṅgahitanti visuṁ na vattabbaṁ, tasmā aṭṭhakathāyaṁ vuttanayeneva gahetabbaṁ.",
  "tika-s0103t0:24": "Acelakaḷāramaṭṭakavatthuvaṇṇanā",
  "tika-s0103t0:25_0": "11.Nikkhantadantamaṭṭakoti nikkhantadanto maṭṭako. So kira acelakabhāvato pubbe maṭṭakito",
  "tika-s0103t0:25_1": "hutvā vicari vivaradanto ca, tena naṁ “koramaṭṭako”ti sañjānanti. Yaṁ kiñci tassa",
  "tika-s0103t0:25_2": "dento “sādhurūpo ayaṁ samaṇo”ti sambhāvento aggaṁ seṭṭhaṁyeva denti. Tena vuttaṁ",
  "tika-s0103t0:25_3": "“lābhaggaṁ patto, aggalābhaṁ patto”ti. Bahū acelakā taṁ parivāretvā vicaranti, gahaṭṭhā",
  "tika-s0103t0:25_4": "ca taṁ bahū aḍḍhā vibhavasampannā kālena kālaṁ upasaṅkamitvā payirupāsanti. Tena",
  "tika-s0103t0:25_5": "vuttaṁ “yasaggaṁ aggaparivāraṁ patto”ti. Vatāniyeva pajjitabbato padāni. Aññamaññaṁ",
  "tika-s0103t0:25_6": "asaṅkarato vatakoṭṭhāsā vā.Samattānīti samaṁ attani gahitāni. Puratthimenāti ena-saddasambandhena",
  "tika-s0103t0:25_7": "“vesāli”nti upayogavacanaṁ, avidūratthe ca ena-saddo pañcamyantoti āha “vesālito avidūre”ti.",
  "tika-s0103t0:26_0": "12. Sāsane paricayavasena tilakkhaṇāhataṁ pañhaṁ pucchi.Na sampāyāsīti nāvabujjhi",
  "tika-s0103t0:26_1": "na sampādesi. Tenāha “sammā ñāṇagatiyā”tiādi. Sampāyanaṁ vā sampādanaṁ. Pañhaṁ puṭṭhassa",
  "tika-s0103t0:26_2": "ca sampādanaṁ nāma sammadeva kathananti tadabhāvaṁ dassento “atha vā”tiādimāha. Kopavasena",
  "tika-s0103t0:26_3": "tassa akkhīni kampanabhāvaṁ āpajjiṁsūti āha “kampanakkhīnipi parivattetvā”ti. Kopanti",
  "tika-s0103t0:26_4": "kodhaṁ, so pana cittassa pakuppanavasena pavattatīti āha “kuppanākāra”nti. Dosanti",
  "tika-s0103t0:26_5": "āghātaṁ, so pana ārammaṇe dussanavasena pavattīti āha “dussanākāra”nti. Atuṭṭhākāranti",
  "tika-s0103t0:26_6": "tuṭṭhiyā pītiyā paṭipakkhabhūtappavattiākāraṁ. Kāyavacīvikārehi pākaṭamakāsi. Mā",
  "tika-s0103t0:26_7": "vata noti ettha māti paṭikkhepo, noti mayhanti atthoti āha “aho vata me na bhaveyyā”ti.",
  "tika-s0103t0:26_8": "Maṁ vata noti ettha pana noti saṁsayeti āha “ahosi vata nu mamā”ti.",
  "tika-s0103t0:27_0": "14.Paripubbo dahita-saddo vatthanivāsanaṁ vadatīti āha “paridahito nivatthavattho”ti.",
  "tika-s0103t0:27_1": "Yasanimittakatāya lābhassa yasaparihāniyāva lābhaparihāni vuttā hotīti pāḷiyaṁ “yasā nihīno”ti vuttaṁ.",
  "tika-s0103t0:28": "Acelapāthikaputtavatthuvaṇṇanā",
  "tika-s0103t0:29_0": "15. “Ahaṁ sabbaṁ jānāmī”ti evaṁ sabbaññutaññāṇaṁ vadati paṭijānātīti ñāṇavādo, tena",
  "tika-s0103t0:29_1": "mayā ñāṇavādena saddhiṁ.Atikkamma gacchatoti upaḍḍhabhāgena paricchinnaṁ padesaṁ",
  "tika-s0103t0:29_2": "atikkamitvā iddhipāṭihāriyaṁ kātuṁ gacchato. Kiṁ panāyaṁ acelo pāthikaputto attano",
  "tika-s0103t0:29_3": "pamāṇaṁ na jānātīti? No na jānāti. Yadi evaṁ, kasmā sukkhagajjitaṁ gajjīti? “Evāhaṁ",
  "tika-s0103t0:29_4": "loke pāsaṁso bhavissāmī”ti kohaññe katvā sukkhagajjitaṁ gajji. Tena vuttaṁ “nagaravāsino”tiādi.",
  "tika-s0103t0:29_5": "Paṭṭhapetvāti yugaggāhaṁ ārabhitvā.",
  "tika-s0103t0:30": "16.Hīnajjhāsayattā…pe… udapādi. Vuttañhetaṁ “hīnādhimuttikā sattā hīnādhimuttike eva satte sevanti bhajanti payirupāsantī”ti.",
  "tika-s0103t0:31_0": "Yasmā tathāvuttā vācā tathārūpacittahetukā, tañca cittaṁ tathārūpadiṭṭhicittahetukaṁ,",
  "tika-s0103t0:31_1": "tasmā “taṁ vācaṁ appahāyā”ti vatvā yathā tassā appahānaṁ hoti, taṁ dassento “taṁ",
  "tika-s0103t0:31_2": "cittaṁ appahāyā”ti āha, tassa ca yathā appahānaṁ hoti, taṁ dassetuṁ “taṁ diṭṭhiṁ",
  "tika-s0103t0:31_3": "appaṭinissajjitvā”ti avoca. Yasmā vā tathārūpā vācā mahāsāvajjā, cittaṁ tato mahāsāvajjataraṁ",
  "tika-s0103t0:31_4": "taṁsamuṭṭhāpakabhāvato, diṭṭhi pana tato mahāsāvajjatamā tadubhayassa mūlabhāvato,",
  "tika-s0103t0:31_5": "tasmā tesaṁ mahāsāvajjatāya imaṁ vibhāgaṁ dassetvā ayaṁ anukkamo ṭhapitoti veditabbo.",
  "tika-s0103t0:31_6": "Tesaṁ pana yathā pahānaṁ hoti, taṁ dassetuṁ “aha”ntiādi vuttaṁ. “Nāhaṁ buddho”ti",
  "tika-s0103t0:31_7": "vadantoti sāṭheyyena vinā ujukameva “ahaṁ buddho na homī”ti vadanto. Cittadiṭṭhippahānepi",
  "tika-s0103t0:31_8": "eseva nayo. Vipateyyāti ettha vi-saddo paṭhame vikappe upasaggamattaṁ, dutiye pana",
  "tika-s0103t0:31_9": "visaraṇatthoti āha “sattadhā vā pana phaleyyā”ti.",
  "tika-s0103t0:32_0": "17.Ekaṁsenāti ekantena, ekantikaṁ pana vacanapariyāyavinimuttaṁ hotīti āha “nippariyāyenā”ti.",
  "tika-s0103t0:32_1": "Odhāritāti avadhāritā niyametvā bhāsitā. Vigatarūpenāti apagatasabhāvena. Tenāha",
  "tika-s0103t0:32_2": "“vigacchitasabhāvenā”ti, iddhānubhāvena apanītasakabhāvena. Tena vuttaṁ “attano”tiādi.",
  "tika-s0103t0:33": "18. Dvayaṁ gacchatīti dvayagāminī. Kīdisaṁ dvayanti āha “sarūpenā”tiādi. Ayañhi so gaṇḍassupariphoṭṭhabbādosaṁ.",
  "tika-s0103t0:34_0": "19. Ajitassa licchavisenāpatissa mahāniraye nibbattitvā tato āgantvā acelassa pāthikaputtassa",
  "tika-s0103t0:34_1": "santike parodanaṁ. Abhāvāti pubbe vuttappakārassa pāṭihāriyakaraṇassa abhāvā. Bhagavā",
  "tika-s0103t0:34_2": "pana sannipatitaparisāyaṁ pasādajananatthaṁ tadanurūpaṁ pāṭihāriyamakāsiyeva. Yathāha",
  "tika-s0103t0:34_3": "“tejodhātuṁ samāpajjitvā”tiādi.",
  "tika-s0103t0:35": "Iddhipāṭihāriyakathāvaṇṇanā",
  "tika-s0103t0:36_0": "20. Nicayanaṁ dhanadhaññānaṁ sañcayanaṁ nicayo, tattha niyuttāti necayikā, gahapati",
  "tika-s0103t0:36_1": "eva necayikā gahapatinecayikā. Ettakāni jaṅghasahassānīti parimāṇābhāvato sahassehipi",
  "tika-s0103t0:36_2": "aparimāṇagaṇanā. Tenevāti imassa vasena sannipatitāya evaṁ mahatiyā parisāya bandhanamokkhaṁ",
  "tika-s0103t0:36_3": "kātuṁ labbhati, eteneva kāraṇena.",
  "tika-s0103t0:37_0": "21.Cittutrāsabhayanti cittassa utrāsanākārena pavattabhayaṁ, na ñāṇabhayaṁ, nāpi",
  "tika-s0103t0:37_1": "“bhāyati etasmā”ti evaṁ vuttaṁ ārammaṇabhayaṁ. Chambhitattanti teneva cittutrāsabhayena",
  "tika-s0103t0:37_2": "sakalasarīrassa chambhitabhāvo. Lomahaṁsoti teneva bhayena, tena ca chambhitattena",
  "tika-s0103t0:37_3": "sakalasarīre lomānaṁ haṭṭhabhāvo, so pana tesaṁ bhittiyaṁ nāgadantānaṁ viya uddhaṁmukhatāti",
  "tika-s0103t0:37_4": "āha “lomānaṁ uddhaggabhāvo”ti. Antantena āvijjhitvāti attano nisīdanatthaṁ nigūḷhaṭṭhānaṁ",
  "tika-s0103t0:37_5": "upaparikkhanto paribbājakārāmaṁ pariyantena anusaṁyāyitvā, kassacideva sunakkhattassa",
  "tika-s0103t0:37_6": "vā sunakkhattasadisassa vā sabbaññupaṭiññaṁ appahāya satthu sammukhībhāve sattadhā",
  "tika-s0103t0:37_7": "tassa muddhāphalanaṁ dhammatā. Tena vuttaṁ “mā nassatu bālo”tiādi.",
  "tika-s0103t0:38_0": "22.Saṁsappatīti tattheva pāsāṇaphalake bāladārako viya uṭṭhātuṁ asakkonto avasīdanavasena",
  "tika-s0103t0:38_1": "ito cito ca saṁsappati. Tenāha “osīdatī”ti. Tattheva sañcaratīti tasmiṁyeva pāsāṇe",
  "tika-s0103t0:38_2": "ānisadupaṭṭhino sañcalanaṁ nisajjavaseneva sañcarati, na uṭṭhāya padasā.",
  "tika-s0103t0:39": "23.Vinaṭṭharūpoti sambhāvanāya vināsena, lābhassa vināsena ca vinaṭṭhasabhāvo.",
  "tika-s0103t0:40": "Paṭhamabhāṇavāravaṇṇanā niṭṭhitā.",
  "tika-s0103t0:41": "25.Goyuttehīti balavantabalībaddayojitehi.",
  "tika-s0103t0:42_0": "26.Tassāti jāliyassa. Ayañhi maṇḍisena paribbājakena saddhiṁ bhagavantaṁ upasaṅkamitvā",
  "tika-s0103t0:42_1": "dhammaṁ suṇi, tato puretaraṁ bhagavato guṇānaṁ ajānanakāle ayaṁ pavatti. Tenevāha",
  "tika-s0103t0:42_2": "“tiṭṭhatu tāva pāṭihāriyaṁ…pe… parājayo bhavissatī”ti.",
  "tika-s0103t0:43_0": "27.Tiṇasīhoti tiṇasadisaharitavaṇṇo sīho. Kāḷasīhoti kāḷavaṇṇo sīho. Paṇḍusīhoti",
  "tika-s0103t0:43_1": "paṇḍuvaṇṇo sīho. Kesarasīhoti kesaravanto setavaṇṇo, lohitavaṇṇo vā sīho. Migaraññoti",
  "tika-s0103t0:43_2": "ettha miga-saddo kiñcāpi pasadakuruṅgādīsu kesucideva catuppadesu niruḷho, idha pana",
  "tika-s0103t0:43_3": "sabbasādhāraṇavasenāti dassento “migaraññoti sabbacatuppadānaṁ rañño”ti vuttaṁ. Āgantvā",
  "tika-s0103t0:43_4": "seti etthāti āsayo, nivāsanaṭṭhānaṁ. Sīhanādanti parissayānaṁ sahanato, paṭipakkhassa",
  "tika-s0103t0:43_5": "ca hananato “sīho”ti laddhanāmassa migādhipassa ghosaṁ, so pana tena yasmā kutocipi",
  "tika-s0103t0:43_6": "abhītabhāvena pavattīyati, tasmā vuttaṁ “abhītanāda”nti. Tattha tattha tāsu tāsu",
  "tika-s0103t0:43_7": "disāsu gantvā caritabbatāya bhakkhitabbatāya gocaro ghāsoti āha “gocarāyāti āhāratthāyā”ti.",
  "tika-s0103t0:43_8": "Varaṁvaranti migasaṅghe migasamūhe mudumaṁsatāya varaṁ varaṁ mahiṁsavanavarāhādiṁ",
  "tika-s0103t0:43_9": "vadhitvāti yojanā. Tenāha “thūlaṁ thūla”nti. Varavarabhāvena hi tassa varabhāvo icchito.",
  "tika-s0103t0:43_10": "Sūrabhāvaṁ sannissitaṁ sūrabhāvasannissitaṁ, tena. Sūrabhāvenāpi hi “kiṁ ime pāṇake",
  "tika-s0103t0:43_11": "dubbale hantvā”ti appathāmesu pāṇesu kāruññaṁ upatiṭṭhati.",
  "tika-s0103t0:44_0": "28.Vighāsoti parassa bhakkhitasesatāya virūpo ghāso vighāso, ucchiṭṭhaṁ. Tenāha “bhakkhitātirittamaṁsa”nti,",
  "tika-s0103t0:44_1": "tasmiṁ vighāse, vighāsanimittanti attho. Asmimānadosenāti asmimānadosahetu, ahaṁkāranimittanti",
  "tika-s0103t0:44_2": "attho. So panassa asmimāno yathā uppajji, taṁ dassetuṁ “tatrāya”ntiādi vuttaṁ.",
  "tika-s0103t0:45_0": "“Segālakaṁyevā”tipi pāṭho, yathāvuttova attho. Bheraṇḍakaṁyevāti bheraṇḍasakuṇaravasadisaṁyeva,",
  "tika-s0103t0:45_1": "bheraṇḍo nāma eko pakkhī dvimukho, tassa kira saddo ativiya virūpo amanāpo. Tenāha",
  "tika-s0103t0:45_2": "“appiyaamanāpasaddamevā”ti. Sammāpaṭipattiyā visesato suṭṭhu gatāti sugatā, sammāsambuddhā.",
  "tika-s0103t0:45_3": "Te apadāyanti sodhenti sattasantānaṁ etehīti sugatāpadānāni, tisso sikkhā. Yasmā",
  "tika-s0103t0:45_4": "tāhi te “sugatā”ti lakkhīyanti, tā ca tesaṁ ovādabhūtā, tasmā “sugatalakkhaṇesū”tiādi",
  "tika-s0103t0:45_5": "vuttaṁ. Yadi tā sugatassa lakkhaṇabhūtā, sāsanabhūtā ca, kathaṁ panesa pāthikaputto",
  "tika-s0103t0:45_6": "tattha tāsu sikkhāsu jīvati, ko tassa tāhi sambandhoti āha “etassa hī”tiādi. Sambuddhānaṁ",
  "tika-s0103t0:45_7": "demāti dentīti buddhasaññāya dentīti adhippāyo. Tena esa…pe… jīvati nāma na sugatanvayaajjhupagamanato.",
  "tika-s0103t0:45_8": "“Tathāgate”tiādi ekatte puthuvacananti āha “tathāgata”ntiādi. Bahuvacanaṁ eva garusmiṁ",
  "tika-s0103t0:45_9": "ekasmimpi bahuvacanappayogato ekavacanaṁ viya vuttaṁ vacanavipallāsena.",
  "tika-s0103t0:46_0": "29.Samekkhitvāti samaṁ katvā micchādassanena apekkhitvā, taṁ pana apekkhanaṁ tathā",
  "tika-s0103t0:46_1": "maññanamevāti āha “maññitvā”ti. Pubbe vuttaṁ samekkhanampi maññanaṁ evāti vuttaṁ",
  "tika-s0103t0:46_2": "“amaññīti puna amaññitthā”ti, tena aparāparaṁ tassa maññanappavattiṁ dasseti. Bheraṇḍakaravaṁ",
  "tika-s0103t0:46_3": "kosati vikkosatīti kotthu.",
  "tika-s0103t0:47_0": "30. Te te pāṇe byāpādento ghasatīti byagghoti iminā nibbacanena “byaggho”ti migarājassapi",
  "tika-s0103t0:47_1": "siyā nāmanti āha “byagghoti maññatīti sīhohamasmīti maññatī”ti. Yadipi yathāvuttanibbacanavasena",
  "tika-s0103t0:47_2": "sīhopi “byaggho”ti vattabbataṁ arahati, byaggha-saddo pana migarāje eva niruḷhoti",
  "tika-s0103t0:47_3": "dassento “sīhena vā”tiādimāha.",
  "tika-s0103t0:48": "31. Sīhena vicaritavane saṁvaḍḍhattā vuttaṁ “mahāvane suññavane vivaḍḍho”ti.",
  "tika-s0103t0:49": "34.Kilesabandhanāti taṇhābandhanato. Taṇhābandhanañhi thiraṁ daḷhabandhanaṁ dummocanīyaṁ. Yathāha –",
  "tika-s0103t0:50": "“Sārattarattā maṇikuṇḍalesu,",
  "tika-s0103t0:51": "Puttesu dāresu ca yā apekkhā;",
  "tika-s0103t0:52": "Etaṁ daḷhaṁ bandhanamāhu dhīrā,",
  "tika-s0103t0:53": "Ohārinaṁ sithilaṁ duppamuñca”nti. ;",
  "tika-s0103t0:54": "Kilesabandhanāti vā dasavidhasaṁyojanato. Mahāviduggaṁ nāma cattāro oghā mahantaṁ jalaviduggaṁ viya anupacitakusalasambhārehi duggamaṭṭhena.",
  "tika-s0103t0:55": "Aggaññapaññattikathāvaṇṇanā",
  "tika-s0103t0:56_0": "36.Imassa padassa. Idaṁ nāma lokassa agganti jānitabbaṁ, taṁ aggaññaṁ, so pana lokassa",
  "tika-s0103t0:56_1": "uppattikkamo pavatti paveṇī cāti āha “lokuppatticariyavaṁsa”nti. Sammāsambodhito",
  "tika-s0103t0:56_2": "uttaritaraṁ nāma kiñci natthi pajānitabbesu, taṁ pana koṭiṁ katvā dassento “yāva",
  "tika-s0103t0:56_3": "sabbaññutaññāṇā pajānāmī”ti āha. “Mama pajānanā”ti assādento taṇhāvasena, “ahaṁ pajānāmī”ti",
  "tika-s0103t0:56_4": "abhinivisanto diṭṭhivasena, “suṭṭhu pajānāmi sammā pajānāmī”ti paggaṇhanto mānavasena",
  "tika-s0103t0:56_5": "na parāmasāmīti yojanā. “Paccattaññevā”ti padaṁ “nibbuti viditā”ti padadvayenāpi",
  "tika-s0103t0:56_6": "yojetabbaṁ “paccattaṁyeva uppāditā nibbuti ca paccattaṁyeva viditā”ti, sayambhuñāṇena",
  "tika-s0103t0:56_7": "nibbattitā nibbuti sayameva viditāti attho. Aṭṭhakathāyaṁ pana “paccatta”nti padaṁ",
  "tika-s0103t0:56_8": "vividhavibhattikaṁ hutvā āvuttinayena āvattatīti dassetuṁ “attanāyeva attanī”ti vuttaṁ.",
  "tika-s0103t0:56_9": "Aviditanibbānāti appaṭiladdhanibbānā micchāpaṭipannattā. Pajānanampi hi tadadhigamavaseneva",
  "tika-s0103t0:56_10": "veditabbaṁ. Eti iṭṭhabhāvena pavattatīti ayo, sukhaṁ. Tappaṭikkhepena anayo, dukkhaṁ.",
  "tika-s0103t0:56_11": "Tadeva hitasukhassa byasanato byasanaṁ.",
  "tika-s0103t0:57_0": "37.Taṁ dassentoti bhagavāpi “aññatitthiyo tattha sārasaññī”ti taṁ dassento. Ādhipaccabhāvenāti",
  "tika-s0103t0:57_1": "ādhipaccasabhāvena. Yassa ācariyavādassa vasena puriso “ācariyo”ti vuccati, so ācariyavādo",
  "tika-s0103t0:57_2": "ācariyabhāvoti āha “ācariyabhāvaṁ ācariyavāda”nti. Etthāti ācariyavāde. Iti katvāti",
  "tika-s0103t0:57_3": "iminā kāraṇena. Soti ācariyavādo. “Aggaññaṁ” tveva vutto aggaññavisayattā. Kena vihitanti",
  "tika-s0103t0:57_4": "kena pakārena vihitaṁ. Tenāha “kena vihitaṁ kinti vihita”nti. Brahmajāleti brahmajālasaṁvaṇṇanāyaṁ.",
  "tika-s0103t0:57_5": "Tattha hi vitthārato vuttavidhiṁ idha atidisati, pāḷi pana tattha ceva idha ca ekasadisā vāti.",
  "tika-s0103t0:58": "41. Khiḍḍā padosikā mūlabhūtā ettha santīti khiḍḍāpadosikaṁ, ācariyakaṁ. Tenevāha “khiḍḍāpadosikamūlaka”nti. Manopadosikanti etthāpi eseva nayo.",
  "tika-s0103t0:59_0": "47. Yena vacanena abbhācikkhanti, tassa avijjamānatā nāma atthavasenevāti āha “asaṁvijjamānaṭṭhenā”ti.",
  "tika-s0103t0:59_1": "Tucchā, musāti ca karaṇatthe paccattavacananti āha “tucchena, musāvādenā”ti. Vacanassa",
  "tika-s0103t0:59_2": "antosāraṁ nāma aviparīto atthoti tadabhāvenāha “antosāravirahitenā”ti. Abhiācikkhantīti",
  "tika-s0103t0:59_3": "abhibhavitvā ghaṭṭentā kathenti, akkosantīti attho. Viparītasaññoti ayāthāvasañño.",
  "tika-s0103t0:59_4": "Subhaṁ vimokkhanti “subha”nti vuttavimokkhaṁ. Vaṇṇakasiṇanti sunīlakasupītakādivaṇṇakasiṇaṁ.",
  "tika-s0103t0:59_5": "Sabbanti yaṁ subhaṁ, asubhañca vaṇṇakasiṇaṁ, tañca sabbaṁ. Na asubhanti asubhampi",
  "tika-s0103t0:59_6": "“asubha”nti tasmiṁ samaye na sañjānāti, atha kho “subhaṁ” tveva sañjānātīti attho.",
  "tika-s0103t0:59_7": "Viparītā ayāthāvagāhitāya, ayāthāvavāditāya ca.",
  "tika-s0103t0:60_0": "48. Yasmā so paribbājako avissaṭṭhamicchāgāhitāya sammā appaṭipajjitukāmo sammāpaṭipannaṁ",
  "tika-s0103t0:60_1": "viya maṁ samaṇo gotamo, bhikkhavo ca sañjānantūti adhippāyena “tathā dhammaṁ desetu”ntiādimāha,",
  "tika-s0103t0:60_2": "tasmā vuttaṁ “mayā etassa…pe… vaṭṭatī”ti. Mammanti mammappadesaṁ pīḷājananaṭṭhānaṁ.",
  "tika-s0103t0:60_3": "Suṭṭhūti sakkaccaṁ. Yathā na vinassati, evaṁ anurakkha.",
  "tika-s0103t0:61": "Vāsanāyāti kilesakkhayāvahāya paṭipattiyā vāsanāya. Sesaṁ suviññeyyamevāti.",
  "tika-s0103t0:62": "Pāthikasuttavaṇṇanāya līnatthappakāsanā."
}