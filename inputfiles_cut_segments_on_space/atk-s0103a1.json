{
  "atk-s0103a1:0": "2. Udumbarikasuttavaṇṇanā",
  "atk-s0103a1:1": "Nigrodhaparibbājakavatthuvaṇṇanā",
  "atk-s0103a1:2_0": "49.Evaṁme sutanti udumbarikasuttaṁ. Tatrāyamapubbapadavaṇṇanā – paribbājakoti channaparibbājako.",
  "atk-s0103a1:2_1": "Udumbarikāya paribbājakārāmeti udumbarikāya deviyā santake paribbājakārāme. Sandhānoti",
  "atk-s0103a1:2_2": "tassa nāmaṁ. Ayaṁ pana mahānubhāvo parivāretvā vicarantānaṁ pañcannaṁ upāsakasatānaṁ",
  "atk-s0103a1:2_3": "aggapuriso anāgāmī bhagavatā mahāparisamajjhe evaṁ saṁvaṇṇito –",
  "atk-s0103a1:3_0": "“Chahi, bhikkhave, aṅgehi samannāgato sandhāno gahapati tathāgate niṭṭhaṅgato saddhamme",
  "atk-s0103a1:3_1": "iriyati. Katamehi chahi? Buddhe aveccappasādena dhamme aveccappasādena saṅghe aveccappasādena",
  "atk-s0103a1:3_2": "ariyena sīlena ariyena ñāṇena ariyāya vimuttiyā. Imehi kho, bhikkhave, chahi aṅgehi",
  "atk-s0103a1:3_3": "samannāgato sandhāno gahapati tathāgate niṭṭhaṅgato saddhamme iriyatī”ti.",
  "atk-s0103a1:4_0": "So pātoyeva uposathaṅgāni adhiṭṭhāya pubbaṇhasamaye buddhappamukhassa saṅghassa dānaṁ",
  "atk-s0103a1:4_1": "datvā bhikkhūsu vihāraṁ gatesu ghare khuddakamahallakānaṁ dārakānaṁ saddena ubbāḷho",
  "atk-s0103a1:4_2": "satthu santike “dhammaṁ sossāmī”ti nikkhanto. Tena vuttaṁ divā divassa rājagahā nikkhamīti.",
  "atk-s0103a1:4_3": "Tattha divā divassāti divasassa divā nāma majjhanhātikkamo, tasmiṁ divasassāpi divābhūte",
  "atk-s0103a1:4_4": "atikkantamatte majjhanhike nikkhamīti attho. Paṭisallīnoti tato tato rūpādigocarato",
  "atk-s0103a1:4_5": "cittaṁ paṭisaṁharitvā nilīno jhānaratisevanāvasena ekībhāvaṁ gato. Manobhāvanīyānanti",
  "atk-s0103a1:4_6": "manavaḍḍhakānaṁ. Ye ca āvajjato manasikaroto cittaṁ vinīvaraṇaṁ hoti unnamati vaḍḍhati.",
  "atk-s0103a1:5": "50.Unnādiniyātiādīni poṭṭhapādasutte vitthāritanayeneva veditabbāni.",
  "atk-s0103a1:6_0": "51.Yāvatāti yattakā. Ayaṁ tesaṁ aññataroti ayaṁ tesaṁ abbhantaro eko sāvako, bhagavato",
  "atk-s0103a1:6_1": "kira sāvakā gihianāgāminoyeva pañcasatā rājagahe paṭivasanti. Yesaṁ ekekassa pañca",
  "atk-s0103a1:6_2": "pañca upāsakasatāni parivārā, te sandhāya “ayaṁ tesaṁ aññataro”ti āha. Appeva nāmāti",
  "atk-s0103a1:6_3": "tassa upasaṅkamanaṁ patthayamāno āha. Patthanākāraṇaṁ pana poṭṭhapādasutte vuttameva.",
  "atk-s0103a1:7_0": "52.Etadavocāti āgacchanto antarāmaggeyeva tesaṁ kathāya sutattā etaṁ aññathā kho",
  "atk-s0103a1:7_1": "imetiādivacanaṁ avoca. Tattha aññatitthiyāti dassanenapi ākappenapi kuttenapi ācārenapi",
  "atk-s0103a1:7_2": "vihārenapi iriyāpathenapi aññe titthiyāti aññatitthiyā. Saṅgamma samāgammāti saṅgantvā",
  "atk-s0103a1:7_3": "samāgantvā rāsi hutvā nisinnaṭṭhāne. Araññavanapatthānīti araññavanapatthāni gāmūpacārato",
  "atk-s0103a1:7_4": "muttāni dūrasenāsanāni. Pantānīti dūratarāni manussūpacāravirahitāni. Appasaddānīti",
  "atk-s0103a1:7_5": "vihārūpacārena gacchato addhikajanassapi saddena mandasaddāni. Appanigghosānīti avibhāvitatthena",
  "atk-s0103a1:7_6": "nigghosena mandanigghosāni. Vijanavātānīti antosañcārino janassa vātena vigatavātāni.",
  "atk-s0103a1:7_7": "Manussarāhasseyyakānīti manussānaṁ rahassakaraṇassa yuttāni anucchavikāni. Paṭisallānasāruppānīti",
  "atk-s0103a1:7_8": "ekībhāvassa anurūpāni. Iti sandhāno gahapati “aho mama satthā yo evarūpāni senāsanāni",
  "atk-s0103a1:7_9": "paṭisevatī”ti añjaliṁ paggayha uttamaṅge sirasmiṁ patiṭṭhapetvā imaṁ udānaṁ udānento nisīdi.",
  "atk-s0103a1:8_0": "53.Evaṁ vutteti evaṁ sandhānena gahapatinā udānaṁ udānentena vutte. Nigrodho paribbājako",
  "atk-s0103a1:8_1": "ayaṁ gahapati mama santike nisinnopi attano satthāraṁyeva thometi ukkaṁsati, amhe",
  "atk-s0103a1:8_2": "pana atthītipi na maññati, etasmiṁ uppannakopaṁ samaṇassa gotamassa upari pātessāmīti",
  "atk-s0103a1:8_3": "sandhānaṁ gahapatiṁ etadavoca.",
  "atk-s0103a1:9_0": "Yaggheti codanatthe nipāto. Jāneyyāsīti bujjheyyāsi passeyyāsi. Kena samaṇo gotamo",
  "atk-s0103a1:9_1": "saddhiṁ sallapatīti kena kāraṇena kena puggalena saddhiṁ samaṇo gotamo sallapati",
  "atk-s0103a1:9_2": "vadati bhāsati. Kiṁ vuttaṁ hoti – “yadi kiñci sallāpakāraṇaṁ bhaveyya, yadi vā koci",
  "atk-s0103a1:9_3": "samaṇassa gotamassa santikaṁ sallāpatthiko gaccheyya, sallapeyya, na pana kāraṇaṁ",
  "atk-s0103a1:9_4": "atthi, na tassa santikaṁ koci gacchati, svāyaṁ kena samaṇo gotamo saddhiṁ sallapati,",
  "atk-s0103a1:9_5": "asallapanto kathaṁ unnādī bhavissatī”ti.",
  "atk-s0103a1:10_0": "Sākacchanti saṁsandanaṁ. Paññāveyyattiyanti uttarapaccuttaranayena ñāṇabyattabhāvaṁ.",
  "atk-s0103a1:10_1": "Suññāgārahatāti suññāgāresu naṭṭhā, samaṇena hi gotamena bodhimūle appamattikā paññā",
  "atk-s0103a1:10_2": "adhigatā, sāpissa suññāgāresu ekakassa nisīdato naṭṭhā. Yadi pana mayaṁ viya gaṇasaṅgaṇikaṁ",
  "atk-s0103a1:10_3": "katvā nisīdeyya, nāssa paññā nasseyyāti dasseti. Aparisāvacaroti avisāradattā parisaṁ",
  "atk-s0103a1:10_4": "otarituṁ na sakkoti. Nālaṁ sallāpāyāti na samattho sallāpaṁ kātuṁ. Antamantānevāti",
  "atk-s0103a1:10_5": "koci maṁ pañhaṁ puccheyyāti pañhābhīto antamantāneva pantasenāsanāni sevati. Gokāṇāti",
  "atk-s0103a1:10_6": "ekakkhihatā kāṇagāvī. Sā kira pariyantacārinī hoti, antamantāneva sevati. Sā kira",
  "atk-s0103a1:10_7": "kāṇakkhibhāvena vanantābhimukhīpi na sakkoti bhavituṁ. Kasmā? Yasmā pattena vā sākhāya",
  "atk-s0103a1:10_8": "vā kaṇṭakena vā pahārassa bhāyati. Gunnaṁ abhimukhīpi na sakkoti bhavituṁ. Kasmā?",
  "atk-s0103a1:10_9": "Yasmā siṅgena vā kaṇṇena vā vālena vā pahārassa bhāyati. Iṅghāti codanatthe nipāto.",
  "atk-s0103a1:10_10": "Saṁsādeyyāmāti ekapañhapucchaneneva saṁsādanaṁ visādamāpannaṁ kareyyāma. Tucchakumbhīva",
  "atk-s0103a1:10_11": "nanti rittaghaṭaṁ viya naṁ. Orodheyyāmāti vinandheyyāma. Pūritaghaṭo hi ito cito",
  "atk-s0103a1:10_12": "ca parivattetvā na suvinandhanīyo hoti. Rittako yathāruci parivattetvā sakkā hoti",
  "atk-s0103a1:10_13": "vinandhituṁ, evameva hatapaññatāya rittakumbhisadisaṁ samaṇaṁ gotamaṁ vādavinandhanena",
  "atk-s0103a1:10_14": "samantā vinandhissāmāti vadati.",
  "atk-s0103a1:11_0": "Iti paribbājako satthu suvaṇṇavaṇṇaṁ nalāṭamaṇḍalaṁ apassanto dasabalassa parammukhā",
  "atk-s0103a1:11_1": "attano balaṁ dīpento asambhinnaṁ khattiyakumāraṁ jātiyā ghaṭṭayanto caṇḍālaputto",
  "atk-s0103a1:11_2": "viya asambhinnakesarasīhaṁ migarājānaṁ thāmena ghaṭṭento jarasiṅgālo viya ca nānappakāraṁ",
  "atk-s0103a1:11_3": "tucchagajjitaṁ gajji. Upāsakopi cintesi “ayaṁ paribbājako ati viya gajjati, avīciphusanatthāya",
  "atk-s0103a1:11_4": "pādaṁ, bhavaggaggahaṇatthāya hatthaṁ pasārayanto viya niratthakaṁ vāyamati. Sace",
  "atk-s0103a1:11_5": "me satthā imaṁ ṭhānamāgaccheyya, imassa paribbājakassa yāva bhavaggā ussitaṁ mānaddhajaṁ",
  "atk-s0103a1:11_6": "ṭhānasova opāteyyā”ti.",
  "atk-s0103a1:12": "54. Bhagavāpi tesaṁ taṁ kathāsallāpaṁ assosiyeva. Tena vuttaṁ “assosi kho imaṁ kathāsallāpa”nti.",
  "atk-s0103a1:13_0": "Sumāgadhāyāti sumāgadhā nāma pokkharaṇī, yassā tīre nisinno aññataro puriso padumanāḷantarehi",
  "atk-s0103a1:13_1": "asurabhavanaṁ pavisantaṁ asurasenaṁ addasa. Moranivāpoti nivāpo vuccati bhattaṁ,",
  "atk-s0103a1:13_2": "yattha morānaṁ abhayena saddhiṁ nivāpo dinno, taṁ ṭhānanti attho. Abbhokāseti aṅgaṇaṭṭhāne.",
  "atk-s0103a1:13_3": "Assāsapattāti tuṭṭhipattā somanassapattā. Ajjhāsayanti uttamanissayabhūtaṁ. Ādibrahmacariyanti",
  "atk-s0103a1:13_4": "purāṇabrahmacariyasaṅkhātaṁ ariyamaggaṁ. Idaṁ vuttaṁ hoti – “ko nāma so, bhante,",
  "atk-s0103a1:13_5": "dhammo yena bhagavatā sāvakā vinītā ajjhāsayādibrahmacariyabhūtaṁ ariyamaggaṁ pūretvā",
  "atk-s0103a1:13_6": "arahattādhigamavasena assāsapattā paṭijānantī”ti.",
  "atk-s0103a1:14": "Tapojigucchāvādavaṇṇanā",
  "atk-s0103a1:15": "55.Vippakatāti mamāgamanapaccayā aniṭṭhitā, va hutvā ṭhitā, kathehi, ahametaṁ niṭṭhapetvā matthakaṁ pāpetvā dassemīti sabbaññupavāraṇaṁ pavāresi.",
  "atk-s0103a1:16_0": "56.Dujjānaṁ khoti bhagavā paribbājakassa vacanaṁ sutvā “ayaṁ paribbājako mayā sāvakānaṁ",
  "atk-s0103a1:16_1": "desetabbaṁ dhammaṁ tehi pūretabbaṁ paṭipattiṁ pucchati, sacassāhaṁ āditova taṁ kathessāmi,",
  "atk-s0103a1:16_2": "kathitampi naṁ na jānissati, ayaṁ pana vīriyena pāpajigucchanavādo, handāhaṁ etasseva",
  "atk-s0103a1:16_3": "visaye pañhaṁ pucchāpetvā puthusamaṇabrāhmaṇānaṁ laddhiyā niratthakabhāvaṁ dassemi.",
  "atk-s0103a1:16_4": "Atha pacchā imaṁ pañhaṁ byākarissāmī”ti cintetvā dujjānaṁ kho etantiādimāha. Tattha",
  "atk-s0103a1:16_5": "sake ācariyaketi attano ācariyavāde. Adhijeguccheti vīriyena pāpajigucchanabhāve.",
  "atk-s0103a1:16_6": "Kathaṁ santāti kathaṁ bhūtā. Tapojigucchāti vīriyena pāpajigucchā pāpavivajjanā.",
  "atk-s0103a1:16_7": "Paripuṇṇāti parisuddhā. Kathaṁaparipuṇṇāti kathaṁ aparisuddhā hotīti evaṁ pucchāti.",
  "atk-s0103a1:16_8": "Yatra hi nāmāti yo nāma.",
  "atk-s0103a1:17_0": "57.Appasaddekatvāti nirave appasadde katvā. So kira cintesi – “samaṇo gotamo ekaṁ",
  "atk-s0103a1:17_1": "pañhampi na katheti, sallāpakathāpissa atibahukā natthi, ime pana ādito paṭṭhāya",
  "atk-s0103a1:17_2": "samaṇaṁ gotamaṁ anuvattanti ceva pasaṁsanti ca, handāhaṁ ime nissadde katvā sayaṁ",
  "atk-s0103a1:17_3": "kathemī”ti. So tathā akāsi. Tena vuttaṁ “appasadde katvā”ti. “Tapojigucchavādā”tiādīsu",
  "atk-s0103a1:17_4": "tapojigucchaṁ vadāma, manasāpi tameva sārato gahetvā vicarāma, kāyenapimhā tameva",
  "atk-s0103a1:17_5": "allīnā, nānappakārakaṁ attakilamathānuyogamanuyuttā viharāmāti attho.",
  "atk-s0103a1:18": "Upakkilesavaṇṇanā",
  "atk-s0103a1:19_0": "58.Tapassīti tapanissitako. “Acelako”tiādīni sīhanāde vitthāritanayeneva veditabbāni.",
  "atk-s0103a1:19_1": "Tapaṁ samādiyatīti acelakabhāvādikaṁ tapaṁ sammā ādiyati, daḷhaṁ gaṇhāti. Attamano",
  "atk-s0103a1:19_2": "hotīti ko añño mayā sadiso imasmiṁ tape atthīti tuṭṭhamano hoti. Paripuṇṇasaṅkappoti",
  "atk-s0103a1:19_3": "alamettāvatāti evaṁ pariyositasaṅkappo, idañca titthiyānaṁ vasena āgataṁ. Sāsanāvacarenāpi",
  "atk-s0103a1:19_4": "pana dīpetabbaṁ. Ekacco hi dhutaṅgaṁ samādiyati, so teneva dhutaṅgena ko añño mayā",
  "atk-s0103a1:19_5": "sadiso dhutaṅgadharoti attamano hoti paripuṇṇasaṅkappo. Tapassino upakkileso hotīti",
  "atk-s0103a1:19_6": "duvidhassāpetassa tapassino ayaṁ upakkileso hoti. Ettāvatāyaṁ tapo upakkileso hotīti vadāmi.",
  "atk-s0103a1:20": "Attānukkaṁsetīti “ko mayā sadiso atthī”ti attānaṁ ukkaṁsati ukkhipati. Paraṁ vambhetīti “ayaṁ na mādiso”ti paraṁ saṁhāreti avakkhipati.",
  "atk-s0103a1:21_0": "Majjatīti mānamadakaraṇena majjati. Mucchatīti mucchito hoti gadhito ajjhāpanno.",
  "atk-s0103a1:21_1": "Pamādamāpajjatīti etadeva sāranti pamādamāpajjati. Sāsane pabbajitopi dhutaṅgasuddhiko",
  "atk-s0103a1:21_2": "hoti, na kammaṭṭhānasuddhiko. Dhutaṅgameva arahattaṁ viya sārato pacceti.",
  "atk-s0103a1:22_0": "59.Lābhasakkārasilokanti ettha cattāro paccayā labbhantīti lābhā, teyeva suṭṭhu katvā",
  "atk-s0103a1:22_1": "paṭisaṅkharitvā laddhā sakkāro, vaṇṇabhaṇanaṁ siloko. Abhinibbattetīti acelakādibhāvaṁ",
  "atk-s0103a1:22_2": "terasadhutaṅgasamādānaṁ vā nissāya mahālābho uppajjati, tasmā “abhinibbattetī”ti",
  "atk-s0103a1:22_3": "vutto. Sesamettha purimavāranayeneva duvidhassāpi tapassino vasena veditabbaṁ.",
  "atk-s0103a1:23_0": "60.Vodāsaṁ āpajjatīti dvebhāgaṁ āpajjati, dve bhāge karoti. Khamatīti ruccati. Nakkhamatīti",
  "atk-s0103a1:23_1": "na ruccati. Sāpekkho pajahatīti sataṇho pajahati. Kathaṁ? Pātova khīrabhattaṁ bhutto",
  "atk-s0103a1:23_2": "hoti. Athassa maṁsabhojanaṁ upaneti. Tassa evaṁ hoti “idāni evarūpaṁ kadā labhissāma,",
  "atk-s0103a1:23_3": "sace jāneyyāma, pātova khīrabhattaṁ na bhuñjeyyāma, kiṁ mayā sakkā kātuṁ, gaccha",
  "atk-s0103a1:23_4": "bho, tvameva bhuñjā”ti jīvitaṁ pariccajanto viya sāpekkho pajahati. Gadhitoti gedhajāto.",
  "atk-s0103a1:23_5": "Mucchitoti balavataṇhāya mucchito saṁmuṭṭhassatī hutvā. Ajjhāpannoti āmise atilaggo,",
  "atk-s0103a1:23_6": "“bhuñjissatha, āvuso”ti dhammanimantanamattampi akatvā mahante mahante kabaḷe karoti.",
  "atk-s0103a1:23_7": "Anādīnavadassāvītiādīnavamattampi na passati. Anissaraṇapaññoti idha mattaññutānissaraṇapaccavekkhaṇaparibhogamattampi",
  "atk-s0103a1:23_8": "na karoti. Lābhasakkārasilokanikantihetūti lābhādīsu taṇhāhetu.",
  "atk-s0103a1:24_0": "61.Saṁbhakkhetīti saṁkhādati. Asanivicakkanti vicakkasaṇṭhānā asaniyeva. Idaṁ vuttaṁ",
  "atk-s0103a1:24_1": "hoti “asanivicakkaṁ imassa dantakūṭaṁ mūlabījādīsu na kiñci na saṁbhuñjati. Atha",
  "atk-s0103a1:24_2": "ca pana naṁ samaṇappavādena samaṇoti sañjānantī”ti. Evaṁ apasādeti avakkhipati. Idaṁ",
  "atk-s0103a1:24_3": "titthiyavasena āgataṁ. Bhikkhuvasena panettha ayaṁ yojanā, attanā dhutaṅgadharo hoti,",
  "atk-s0103a1:24_4": "so aññaṁ evaṁ apasādeti “kiṁ samaṇā nāma ime samaṇamhāti vadanti, dhutaṅgamattampi",
  "atk-s0103a1:24_5": "natthi, uddesabhattādīni pariyesantā paccayabāhullikā vicarantī”ti. Lūkhājīvinti",
  "atk-s0103a1:24_6": "acelakādivasena vā dhutaṅgavasena vā lūkhājīviṁ. Issāmacchariyanti parassa sakkārādisampattikhīyanalakkhaṇaṁ",
  "atk-s0103a1:24_7": "issaṁ, sakkārādikaraṇaakkhamanalakkhaṇaṁ macchariyañca.",
  "atk-s0103a1:25_0": "62.Āpāthakanisādīhotīti manussānaṁ āpāthe dassanaṭṭhāne nisīdati. Yattha te passanti,",
  "atk-s0103a1:25_1": "tattha ṭhito vaggulivataṁ carati, pañcātapaṁ tappati, ekapādena tiṭṭhati, sūriyaṁ",
  "atk-s0103a1:25_2": "namassati. Sāsane pabbajitopi samādinnadhutaṅgo sabbarattiṁ sayitvā manussānaṁ cakkhupathe",
  "atk-s0103a1:25_3": "tapaṁ karoti, mahāsāyanheyeva cīvarakuṭiṁ karoti, sūriye uggate paṭisaṁharati, manussānaṁ",
  "atk-s0103a1:25_4": "āgatabhāvaṁ ñatvā ghaṇḍiṁ paharitvā cīvaraṁ matthake ṭhapetvā caṅkamaṁ otarati, sammuñjaniṁ",
  "atk-s0103a1:25_5": "gahetvā vihāraṅgaṇaṁ sammajjati.",
  "atk-s0103a1:26_0": "Attānanti attano guṇaṁ adassayamānoti ettha a-kāro nipātamattaṁ, dassayamānoti attho.",
  "atk-s0103a1:26_1": "Idampi me tapasminti idampi kammaṁ mameva tapasmiṁ, paccatte vā bhummaṁ, idampi mama",
  "atk-s0103a1:26_2": "tapoti attho. So hi asukasmiṁ ṭhāne acelako atthi muttācārotiādīni sutvā amhākaṁ",
  "atk-s0103a1:26_3": "esa tapo, amhākaṁ so antevāsikotiādīni bhaṇati. Asukasmiṁ vā pana ṭhāne paṁsukūliko",
  "atk-s0103a1:26_4": "bhikkhu atthītiādīni sutvā amhākaṁ esa tapo, amhākaṁ so antevāsikotiādīni bhaṇati.",
  "atk-s0103a1:27_0": "Kiñcidevāti kiñci vajjaṁ diṭṭhigataṁ vā. Paṭicchannaṁ sevatīti yathā aññe na jānanti,",
  "atk-s0103a1:27_1": "evaṁ sevati. Akkhamamānaṁ āha khamatīti aruccamānaṁyeva ruccati meti vadati. Attanā",
  "atk-s0103a1:27_2": "kataṁ atimahantampi vajjaṁ appamattakaṁ katvā paññapeti, parena kataṁ dukkaṭamattaṁ",
  "atk-s0103a1:27_3": "vītikkamampi pārājikasadisaṁ katvā dasseti. Anuññeyyanti anujānitabbaṁ anumoditabbaṁ.",
  "atk-s0103a1:28_0": "63.Kodhanohoti upanāhīti kujjhanalakkhaṇena kodhena, veraappaṭinissaggalakkhaṇena",
  "atk-s0103a1:28_1": "upanāhena ca samannāgato. Makkhī hoti paḷāsīti paraguṇamakkhanalakkhaṇena makkhena,",
  "atk-s0103a1:28_2": "yugaggāhalakkhaṇena paḷāsena ca samannāgato.",
  "atk-s0103a1:29_0": "Issukī hoti maccharīti parasakkārādīsu usūyanalakkhaṇāya issāya, āvāsakulalābhavaṇṇadhammesu",
  "atk-s0103a1:29_1": "maccharāyanalakkhaṇena pañcavidhamaccherena ca samannāgato hoti. Saṭho hoti māyāvīti",
  "atk-s0103a1:29_2": "kerāṭikalakkhaṇena sāṭheyyena, katappaṭicchādanalakkhaṇāya māyāya ca samannāgato",
  "atk-s0103a1:29_3": "hoti. Thaddhohoti atimānīti nissinehanikkaruṇathaddhalakkhaṇena thambhena, atikkamitvā",
  "atk-s0103a1:29_4": "maññanalakkhaṇena atimānena ca samannāgato hoti. Pāpiccho hotīti asantasambhāvanapatthanalakkhaṇāya",
  "atk-s0103a1:29_5": "pāpicchatāya samannāgato hoti. Pāpikānanti tāsaṁyeva lāmakānaṁ icchānaṁ vasaṁ gato.",
  "atk-s0103a1:29_6": "Micchādiṭṭhikoti natthi dinnantiādinayappavattāya ayāthāvadiṭṭhiyā upeto. Antaggāhikāyāti",
  "atk-s0103a1:29_7": "sāyeva diṭṭhi ucchedantassa gahitattā “antaggāhikā”ti vuccati, tāya samannāgatoti",
  "atk-s0103a1:29_8": "attho. Sandiṭṭhiparāmāsītiādīsu sayaṁ diṭṭhi sandiṭṭhi, sandiṭṭhimeva parāmasati",
  "atk-s0103a1:29_9": "gahetvā vadatīti sandiṭṭhiparāmāsī. Ādhānaṁ vuccati daḷhaṁ suṭṭhu ṭhapitaṁ, tathā",
  "atk-s0103a1:29_10": "katvā gaṇhātīti ādhānaggāhī. Ariṭṭho viya na sakkā hoti paṭinissajjāpetunti duppaṭinissaggī. Yadimeti yadi ime.",
  "atk-s0103a1:30": "Parisuddhapapaṭikappattakathāvaṇṇanā",
  "atk-s0103a1:31_0": "64.Idha, nigrodha, tapassīti evaṁ bhagavā aññatitthiyehi gahitaladdhiṁ tesaṁ rakkhitaṁ",
  "atk-s0103a1:31_1": "tapaṁ sabbameva saṁkiliṭṭhanti upakkilesapāḷiṁ dassetvā idāni parisuddhapāḷidassanatthaṁ",
  "atk-s0103a1:31_2": "desanamārabhanto idha, nigrodhātiādimāha. Tattha “na attamano”tiādīni vuttavipakkhavaseneva",
  "atk-s0103a1:31_3": "veditabbāni. Sabbavāresu ca lūkhatapassino ceva dhutaṅgadharassa ca vasena yojanā",
  "atk-s0103a1:31_4": "veditabbā. Evaṁ so tasmiṁ ṭhāne parisuddho hotīti evaṁ so tena na attamanatā na paripuṇṇasaṅkappabhāvasaṅkhātena",
  "atk-s0103a1:31_5": "kāraṇena parisuddho nirupakkileso hoti, uttari vāyamamāno kammaṭṭhānasuddhiko hutvā",
  "atk-s0103a1:31_6": "arahattaṁ pāpuṇāti. Iminā nayena sabbavāresu attho veditabbo.",
  "atk-s0103a1:32_0": "69.Addhā kho, bhanteti bhante evaṁ sante ekaṁseneva vīriyena pāpajigucchanavādo parisuddho",
  "atk-s0103a1:32_1": "hotīti anujānāti. Ito parañca aggabhāvaṁ vā sārabhāvaṁ vā ajānanto aggappattā sārappattā",
  "atk-s0103a1:32_2": "cāti āha. Athassa bhagavā sārappattabhāvaṁ paṭisedhento na kho nigrodhātiādimāha.",
  "atk-s0103a1:32_3": "Papaṭikappattā hotīti sāravato rukkhassa sāraṁ phegguṁ tacañca atikkamma bahipapaṭikasadisā hotīti dasseti.",
  "atk-s0103a1:33": "Parisuddhatacappattādikathāvaṇṇanā",
  "atk-s0103a1:34_0": "70.Aggaṁpāpetūti desanāvasena aggaṁ pāpetvā desetu, sāraṁ pāpetvā desetūti dasabalaṁ",
  "atk-s0103a1:34_1": "yācati. Cātuyāmasaṁvarasaṁvutoti catubbidhena saṁvarena pihito. Na pāṇaṁ atipātetīti",
  "atk-s0103a1:34_2": "pāṇaṁ na hanati. Na bhāvitamāsīsatīti bhāvitaṁ nāma tesaṁ saññāya pañca kāmaguṇā,",
  "atk-s0103a1:34_3": "te na āsīsati na sevatīti attho.",
  "atk-s0103a1:35_0": "Aduṁ cassa hotīti etañcassa idāni vuccamānaṁ “so abhiharatī”tiādilakkhaṇaṁ. Tapassitāyāti",
  "atk-s0103a1:35_1": "tapassibhāvena hoti. Tattha so abhiharatīti so taṁ sīlaṁ abhiharati, uparūpari vaḍḍheti.",
  "atk-s0103a1:35_2": "Sīlaṁ me paripuṇṇaṁ, tapo āraddho, alamettāvatāti na vīriyaṁ vissajjeti. No hīnāyāvattatīti",
  "atk-s0103a1:35_3": "hīnāya gihibhāvatthāya na āvattati. Sīlato uttari visesādhigamatthāya vīriyaṁ karotiyeva,",
  "atk-s0103a1:35_4": "evaṁ karonto so vivittaṁ senāsanaṁ bhajati. “Arañña”ntiādīni sāmaññaphale vitthāritāneva.",
  "atk-s0103a1:35_5": "“Mettāsahagatenā”tiādīni visuddhimagge vaṇṇitāni. Tacappattāti papaṭikato abbhantaraṁ",
  "atk-s0103a1:35_6": "tacaṁ pattā. Phegguppattāti tacato abbhantaraṁ phegguṁ pattā, pheggusadisā hotīti attho.",
  "atk-s0103a1:36_0": "74. “Ettāvatā, kho nigrodha, tapojigucchā aggappattā ca hoti sārappattā cā”ti idaṁ",
  "atk-s0103a1:36_1": "bhagavā titthiyānaṁ vasenāha. Titthiyānañhi lābhasakkāro rukkhassa sākhāpalāsasadiso.",
  "atk-s0103a1:36_2": "Pañcasīlamattakaṁ papaṭikasadisaṁ. Aṭṭhasamāpattimattaṁ tacasadisaṁ. Pubbenivāsañāṇāvasānā",
  "atk-s0103a1:36_3": "abhiññā pheggusadisā. Dibbacakkhuṁ panete arahattanti gahetvā vicaranti. Tena nesaṁ",
  "atk-s0103a1:36_4": "taṁ rukkhassa sārasadisaṁ. Sāsane pana lābhasakkāro sākhāpalāsasadiso. Sīlasampadā",
  "atk-s0103a1:36_5": "papaṭikasadisā. Jhānasamāpattiyo tacasadisā. Lokiyābhiññā pheggusadisā. Maggaphalaṁ",
  "atk-s0103a1:36_6": "sāro. Iti bhagavatā attano sāsanaṁ onatavinataphalabhārabharitarukkhūpamāya upamitaṁ.",
  "atk-s0103a1:36_7": "So desanākusalatāya tato tacasārasampattito mama sāsanaṁ uttaritarañceva paṇītatarañca,",
  "atk-s0103a1:36_8": "taṁ tuvaṁ kadā jānissasīti attanodesanāya visesabhāvaṁ dassetuṁ “iti kho nigrodhā”ti",
  "atk-s0103a1:36_9": "desanaṁ ārabhi. Te paribbājakāti te tassa parivārā tiṁsasatasaṅkhyā paribbājakā.",
  "atk-s0103a1:36_10": "Ettha mayaṁ anassāmāti ettha acelakapāḷiādīsu, idaṁ vuttaṁ hoti “amhākaṁ acelakapāḷimattampi",
  "atk-s0103a1:36_11": "natthi, kuto parisuddhapāḷi. Amhākaṁ parisuddhapāḷimattampi natthi, kuto cātuyāmasaṁvarādīni.",
  "atk-s0103a1:36_12": "Cātuyāmasaṁvaropi natthi, kuto araññavāsādīni. Araññavāsopi natthi, kuto nīvaraṇappahānādīni.",
  "atk-s0103a1:36_13": "Nīvaraṇappahānampi natthi, kuto brahmavihārādīni. Brahmavihāramattampi natthi, kuto",
  "atk-s0103a1:36_14": "pubbenivāsādīni. Pubbenivāsañāṇamattampi natthi, kuto amhākaṁ dibbacakkhu. Ettha",
  "atk-s0103a1:36_15": "mayaṁ saācariyakā naṭṭhā”ti. Ito bhiyyo uttaritaranti ito dibbacakkhuñāṇādhigamato",
  "atk-s0103a1:36_16": "bhiyyo aññaṁ uttaritaraṁ visesādhigamaṁ mayaṁ sutivasenāpi na jānāmāti vadanti.",
  "atk-s0103a1:37": "Nigrodhassapajjhāyanavaṇṇanā",
  "atk-s0103a1:38_0": "75.Atha nigrodhaṁ paribbājakanti evaṁ kirassa ahosi “ime paribbājakā idāni bhagavato",
  "atk-s0103a1:38_1": "bhāsitaṁ sussūsanti, iminā ca nigrodhena bhagavato parammukhā kakkhaḷaṁ durāsadavacanaṁ",
  "atk-s0103a1:38_2": "vuttaṁ, idāni ayampi sotukāmo jāto, kālo dāni me imassa mānaddhajaṁ nipātetvā bhagavato",
  "atk-s0103a1:38_3": "sāsanaṁ ukkhipitu”nti. Atha nigrodhaṁ paribbājakaṁ etadavoca. Aparampissa ahosi “ayaṁ",
  "atk-s0103a1:38_4": "mayi akathente satthāraṁ na khamāpessati, tadassa anāgate ahitāya dukkhāya saṁvattissati,",
  "atk-s0103a1:38_5": "mayā pana kathite khamāpessati, tadassa bhavissati dīgharattaṁ hitāya sukhāyā”ti.",
  "atk-s0103a1:38_6": "Atha nigrodhaṁ paribbājakaṁ etadavoca. Aparisāvacaraṁ pana naṁ karothāti ettha panāti",
  "atk-s0103a1:38_7": "nipāto, atha naṁ aparisāvacaraṁ karothāti attho. “Aparisāvacareta”ntipi pāṭho, aparisāvacaraṁ",
  "atk-s0103a1:38_8": "vā etaṁ karotha, gokāṇādīnaṁ vā aññataranti attho.",
  "atk-s0103a1:39_0": "Gokāṇanti etthāpi gokāṇaṁ pariyantacāriniṁ viya karothāti attho. Tuṇhībhūtoti tuṇhībhāvaṁ",
  "atk-s0103a1:39_1": "upagato. Maṅkubhūtoti nittejataṁ āpanno. Pattakkhandhoti onatagīvo. Adhomukhoti heṭṭhāmukho.",
  "atk-s0103a1:40_0": "76.Buddhoso bhagavā bodhāyāti sayaṁ buddho sattānampi catusaccabodhatthāya dhammaṁ",
  "atk-s0103a1:40_1": "deseti. Dantoti cakkhutopi danto…pe… manatopi danto. Damathāyāti aññesampi damanatthāya",
  "atk-s0103a1:40_2": "eva, na vādatthāya. Santoti rāgasantatāya santo, dosamohasantatāya sabba akusalasabbābhisaṅkhārasantatāya",
  "atk-s0103a1:40_3": "santo. Samathāyāti mahājanassa rāgādisamanatthāya dhammaṁ deseti. Tiṇṇoti cattāro",
  "atk-s0103a1:40_4": "oghe tiṇṇo. Taraṇāyāti mahājanassa oghanittharaṇatthāya. Parinibbutoti kilesaparinibbānena",
  "atk-s0103a1:40_5": "parinibbuto. Parinibbānāyāti mahājanassāpi sabbakilesaparinibbānatthāya dhammaṁ deseti.",
  "atk-s0103a1:41": "Brahmacariyapariyosānādivaṇṇanā",
  "atk-s0103a1:42_0": "77.Accayotiādīni sāmaññaphale vuttāni. Ujujātikoti kāyavaṅkādivirahito ujusabhāvo.",
  "atk-s0103a1:42_1": "Ahamanusāsāmīti ahaṁ tādisaṁ puggalaṁ anusāsāmi, dhammaṁ assa desemi. Sattāhanti",
  "atk-s0103a1:42_2": "sattadivasāni, idaṁ sabbampi bhagavā dandhapaññaṁ puggalaṁ sandhāyāha asaṭho pana",
  "atk-s0103a1:42_3": "amāyāvī ujujātiko taṁmuhutteneva arahattaṁ pattuṁ sakkhissati. Iti bhagavā “asaṭha”ntiādivacanena",
  "atk-s0103a1:42_4": "saṭho hi vaṅkavaṅko, mayāpi na sakkā anusāsitunti dīpento paribbājakaṁ pādesu gahetvā",
  "atk-s0103a1:42_5": "mahāmerupādatale viya khipittha. Kasmā? Ayañhi atisaṭho, kuṭilacitto satthari evaṁ",
  "atk-s0103a1:42_6": "kathentepi buddhadhammasaṅghesu nādhimuccati, adhimuccanatthāya sotaṁ na odahati,",
  "atk-s0103a1:42_7": "kohaññe ṭhito satthāraṁ khamāpeti. Tasmā bhagavā tassajjhāsayaṁ viditvā “etu viññū",
  "atk-s0103a1:42_8": "puriso asaṭho”tiādimāha. Saṭhaṁ panāhaṁ anusāsituṁ na sakkomīti.",
  "atk-s0103a1:43_0": "78.Antevāsikamyatāti antevāsikamyatāya, amhe antevāsike icchanto. Evamāhāti “etu",
  "atk-s0103a1:43_1": "viññupuriso”tiādimāha. Yo eva vo ācariyoti yo eva tumhākaṁ pakatiyā ācariyo. Uddesā",
  "atk-s0103a1:43_2": "no cāvetukāmoti attano anusāsaniṁ gāhāpetvā amhe amhākaṁ uddesato cāvetukāmo. Soeva",
  "atk-s0103a1:43_3": "vo uddeso hotūti yo tumhākaṁ pakatiyā uddeso, so tumhākaṁyeva hotu, na mayaṁ tumhākaṁ",
  "atk-s0103a1:43_4": "uddesena atthikā. Ājīvāti ājīvato. Akusalasaṅkhātāti akusalāti koṭṭhāsaṁ pattā. Akusalā",
  "atk-s0103a1:43_5": "dhammāti dvādasa akusalacittuppādadhammā taṇhāyeva vā visesena. Sā hi punabbhavakaraṇato",
  "atk-s0103a1:43_6": "“ponobbhavikā”ti vuttā. Sadarathāti kilesadarathasampayuttā. Jātijarāmaraṇiyāti jātijarāmaraṇānaṁ",
  "atk-s0103a1:43_7": "paccayabhūtā. Saṁkilesikā dhammāti dvādasa akusalacittuppādā. Vodāniyāti, samathavipassanā",
  "atk-s0103a1:43_8": "dhammā. Te hi satte vodāpenti, tasmā “vodāniyā”ti vuccanti. Paññāpāripūrinti maggapaññāpāripūriṁ.",
  "atk-s0103a1:43_9": "Vepullattañcāti phalapaññāvepullataṁ, ubhopi vā etāni aññamaññavevacanāneva. Idaṁ",
  "atk-s0103a1:43_10": "vuttaṁ hoti “tato tumhe maggapaññañceva phalapaññañca diṭṭheva dhamme sayaṁ abhiññā",
  "atk-s0103a1:43_11": "sacchikatvā upasampajja viharissathā”ti. Evaṁ bhagavā paribbājake ārabbha attano",
  "atk-s0103a1:43_12": "ovādānusāsaniyā phalaṁ dassento arahattanikūṭena desanaṁ niṭṭhapesi.",
  "atk-s0103a1:44": "79.Yathā taṁ mārenāti yathā mārena pariyuṭṭhitacittā nisīdanti evameva tuṇhībhūtā…pe… appaṭibhānā nisinnā.",
  "atk-s0103a1:45_0": "Māro kira satthā ativiya gajjanto buddhabalaṁ dīpetvā imesaṁ paribbājakānaṁ dhammaṁ",
  "atk-s0103a1:45_1": "deseti, kadāci dhammābhisamayo bhaveyya, handāhaṁ pariyuṭṭhāmīti so tesaṁ cittāni",
  "atk-s0103a1:45_2": "pariyuṭṭhāsi. Appahīnavipallāsānañhi cittaṁ mārassa yathākāmakaraṇīyaṁ hoti. Tepi",
  "atk-s0103a1:45_3": "mārena pariyuṭṭhitacittā thaddhaṅgapaccaṅgā viya tuṇhī appaṭibhānā nisīdiṁsu. Atha",
  "atk-s0103a1:45_4": "satthā ime paribbājakā ativiya niravā hutvā nisinnā, kiṁ nu khoti āvajjanto mārena",
  "atk-s0103a1:45_5": "pariyuṭṭhitabhāvaṁ aññāsi. Sace pana tesaṁ maggaphaluppattihetu bhaveyya, māraṁ paṭibāhitvāpi",
  "atk-s0103a1:45_6": "bhagavā dhammaṁ deseyya, so pana tesaṁ natthi. “Sabbepi me tucchapurisā”ti aññāsi.",
  "atk-s0103a1:45_7": "Tena vuttaṁ “atha kho bhagavato etadahosi sabbepi me moghapurisā”tiādi.",
  "atk-s0103a1:46_0": "Tattha phuṭṭhā pāpimatāti pāpimatā mārena phuṭṭhā. Yatra hi nāmāti yesu nāma. Aññāṇatthampīti",
  "atk-s0103a1:46_1": "jānanatthampi. Kiṁ karissati sattāhoti samaṇena gotamena paricchinnasattāho amhākaṁ",
  "atk-s0103a1:46_2": "kiṁ karissati. Idaṁ vuttaṁ hoti “samaṇena gotamena ‘sayaṁ abhiññā sacchikatvā upasampajja",
  "atk-s0103a1:46_3": "viharissati sattāha’nti vuttaṁ, so sattāho amhākaṁ kiṁ apphāsukaṁ karissati. Handa",
  "atk-s0103a1:46_4": "mayaṁ sattāhabbhantare etaṁ dhammaṁ sacchikātuṁ sakkā, na sakkāti aññāṇatthampi brahmacariyaṁ",
  "atk-s0103a1:46_5": "carissāmā”ti. Atha vā jānāma tāvassa dhammanti ekadivase ekavāraṁ aññāṇatthampi etesaṁ",
  "atk-s0103a1:46_6": "cittaṁ nuppannaṁ, sattāho pana etesaṁ kusītānaṁ kiṁ karissati, kiṁ sakkhissanti te",
  "atk-s0103a1:46_7": "sattāhaṁ pūretunti ayamettha adhippāyo. Sīhanādanti paravādabhindanaṁ sakavādasamussāpanañca",
  "atk-s0103a1:46_8": "abhītanādaṁ naditvā. Paccupaṭṭhāsīti patiṭṭhito. Tāvadevāti tasmiññeva khaṇe. Rājagahaṁ",
  "atk-s0103a1:46_9": "pāvisīti rājagahameva paviṭṭho. Tesaṁ pana paribbājakānaṁ kiñcāpi idaṁ suttantaṁ",
  "atk-s0103a1:46_10": "sutvā viseso na nibbatto, āyatiṁ pana nesaṁ vāsanāya paccayo bhavissatīti. Sesaṁ",
  "atk-s0103a1:46_11": "sabbattha uttānamevāti.",
  "atk-s0103a1:47": "Sumaṅgalavilāsiniyā dīghanikāyaṭṭhakathāya",
  "atk-s0103a1:48": "Udumbarikasuttavaṇṇanā niṭṭhitā."
}