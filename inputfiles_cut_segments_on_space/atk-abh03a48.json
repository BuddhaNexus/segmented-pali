{
  "atk-abh03a48:0": "9. Dhammayamakaṁ",
  "atk-abh03a48:1": "1. Paṇṇattiuddesavāravaṇṇanā",
  "atk-abh03a48:2_0": "1-16. Idāni tesaññeva mūlayamake desitānaṁ kusalādidhammānaṁ mātikaṁ ṭhapetvā cittayamakānantaraṁ",
  "atk-abh03a48:2_1": "desitassa dhammayamakassa vaṇṇanā hoti. Tattha khandhayamake vuttanayeneva pāḷivavatthānaṁ",
  "atk-abh03a48:2_2": "veditabbaṁ. Yathā hi tattha paṇṇattivārādayo tayo mahāvārā, avasesā antaravārā ca",
  "atk-abh03a48:2_3": "honti, tathā idhāpi. ‘‘Yo kusalaṁ dhammaṁ bhāveti, so akusalaṁ dhammaṁ pajahatī’’ti",
  "atk-abh03a48:2_4": "āgatattā panettha pariññāvāro, bhāvanāvāro nāmāti veditabbo. Tattha yasmā abyākato",
  "atk-abh03a48:2_5": "dhammo neva bhāvetabbo, na pahātabbo, tasmā taṁ padameva na uddhaṭaṁ. Paṇṇattivāre",
  "atk-abh03a48:2_6": "panettha tiṇṇaṁ kusalādidhammānaṁ vasena padasodhanavāro, padasodhanamūlacakkavāro,",
  "atk-abh03a48:2_7": "suddhadhammavāro, suddhadhammamūlacakkavāroti imesu catūsu vāresu yamakagaṇanā veditabbā.",
  "atk-abh03a48:3": "1. Paṇṇattiniddesavāravaṇṇanā",
  "atk-abh03a48:4_0": "17-32. Paṇṇattivāraniddese pana kusalā kusaladhammāti kusalānaṁ ekantena kusaladhammattā",
  "atk-abh03a48:4_1": "‘‘āmantā’’ti vuttaṁ. Sesavissajjanesupi eseva nayo. Avasesā dhammā na akusalā dhammāti",
  "atk-abh03a48:4_2": "avasesā dhammā akusalā na honti, dhammā pana hontīti attho. Iminā nayena sabbavissajjanāni veditabbāni.",
  "atk-abh03a48:5": "Paṇṇattivāravaṇṇanā.",
  "atk-abh03a48:6": "2. Pavattivāravaṇṇanā",
  "atk-abh03a48:7_0": "33-34. Pavattivāre panettha paccuppannakāle puggalavārassa anulomanaye ‘‘yassa kusalā",
  "atk-abh03a48:7_1": "dhammā uppajjanti, tassa akusalā dhammā uppajjanti; yassa vā pana akusalā dhammā",
  "atk-abh03a48:7_2": "uppajjanti, tassa kusalā dhammā uppajjantī’’ti kusaladhammamūlakāni dve yamakāni,",
  "atk-abh03a48:7_3": "akusaladhammamūlakaṁ ekanti tīṇi yamakāni honti. Tassa paṭilomanayepi okāsavārādīsupi",
  "atk-abh03a48:7_4": "eseva nayo. Evamettha sabbavāresu tiṇṇaṁ tiṇṇaṁ yamakānaṁ vasena yamakagaṇanā veditabbā.",
  "atk-abh03a48:7_5": "Atthavinicchaye panettha idaṁ lakkhaṇaṁ – imassa hi dhammayamakassa pavattimahāvāre",
  "atk-abh03a48:7_6": "‘‘uppajjanti nirujjhantī’’ti imesu uppādanirodhesu kusalākusaladhammā tāva ekantena",
  "atk-abh03a48:7_7": "pavattiyaṁyeva labbhanti, na cutipaṭisandhīsu. Abyākatadhammā pana pavatte ca cutipaṭisandhīsu",
  "atk-abh03a48:7_8": "cāti tīsupi kālesu labbhanti. Evamettha yaṁ yattha yattha labbhati, tassa vasena",
  "atk-abh03a48:7_9": "tattha tattha vinicchayo veditabbo.",
  "atk-abh03a48:8": "Tatridaṁ nayamukhaṁ – kusalākusalānaṁ tāva ekakkhaṇe anuppajjanato ‘‘no’’ti paṭisedho kato. Abyākatā cāti cittasamuṭṭhānarūpavasena vuttaṁ.",
  "atk-abh03a48:9_0": "35-36.Yattha kusalā dhammā nuppajjantīti asaññabhavaṁ sandhāya vuttaṁ. Tenevettha",
  "atk-abh03a48:9_1": "‘‘āmantā’’ti vissajjanaṁ kataṁ. Uppajjantīti idampi asaññabhavaṁyeva sandhāya vuttaṁ.",
  "atk-abh03a48:9_2": "Abyākatānaṁ pana anuppattiṭṭhānassa abhāvā ‘‘natthī’’ti paṭikkhepo kato.",
  "atk-abh03a48:10_0": "49.Dutiye akusaleti bhavaṁ assādetvā uppannesu nikantijavanesu dutiye javanacitte.",
  "atk-abh03a48:10_1": "Dutiye citte vattamāneti paṭisandhito dutiye bhavaṅgacitte vattamāne saha vā paṭisandhiyā",
  "atk-abh03a48:10_2": "bhavaṅgaṁ vipākavasena ekameva katvā bhavanikantiyā āvajjanacitte. Tañhi kiriyacittattā",
  "atk-abh03a48:10_3": "abyākatajātiyaṁ vipākato dutiyaṁ nāma hoti.",
  "atk-abh03a48:11": "57.Yassa cittassa anantarāaggamagganti gotrabhucittaṁ sandhāya vuttaṁ. Kusalā dhammā uppajjissantīti te aggamaggadhammeyeva sandhāya vuttaṁ.",
  "atk-abh03a48:12_0": "79.Yassacittassa anantarā aggamaggaṁ paṭilabhissanti, tassa cittassa uppādakkhaṇeti",
  "atk-abh03a48:12_1": "idaṁ cittajātivasena vuttaṁ. Tajjātikassa hi ekāvajjanena uppannassa tato orimacittassa",
  "atk-abh03a48:12_2": "uppādakkhaṇepi etaṁ lakkhaṇaṁ labbhateva.",
  "atk-abh03a48:13": "99. Nirodhavārepi kusalākusalānaṁ ekato anirujjhanato ‘‘no’’ti vuttaṁ. Iminā nayamukhena sabbattha vinicchayo veditabboti.",
  "atk-abh03a48:14": "Dhammayamakavaṇṇanā niṭṭhitā."
}