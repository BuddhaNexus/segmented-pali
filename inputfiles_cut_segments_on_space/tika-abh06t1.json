{
  "tika-abh06t1:0": "1. Paṭhamo paricchedo",
  "tika-abh06t1:1": "Cittaniddeso",
  "tika-abh06t1:2": "8.",
  "tika-abh06t1:3": " Cittaṁ cetasikaṁ rūpaṁ, nibbānanti niruttaro;",
  "tika-abh06t1:4": "Catudhā desayī dhamme, catusaccappakāsano.",
  "tika-abh06t1:5": "Tattha cittanti visayavijānanaṁ cittaṁ, tassa pana ko vacanattho? Vuccate – sabbasaṅgāhakavasena pana cintetīti cittaṁ, attasantānaṁ vā cinotītipi cittaṁ.",
  "tika-abh06t1:6": "9.",
  "tika-abh06t1:7": " Vicittakaraṇā cittaṁ, attano cittatāya vā;",
  "tika-abh06t1:8": "Paññattiyampi viññāṇe, vicitte cittakammake;",
  "tika-abh06t1:9": "Cittasammuti daṭṭhabbā, viññāṇe idha viññunā.",
  "tika-abh06t1:10": "Taṁ pana sārammaṇato ekavidhaṁ, savipākāvipākato duvidhaṁ. Tattha savipākaṁ nāma kusalākusalaṁ, avipākaṁ abyākataṁ. Kusalākusalābyākatajātibhedato tividhaṁ.",
  "tika-abh06t1:11": "Tattha kusalanti panetassa ko vacanattho?",
  "tika-abh06t1:12": "10.",
  "tika-abh06t1:13": " Kucchitānaṁ salanato, kusānaṁ lavanena vā;",
  "tika-abh06t1:14": "Kusena lātabbattā vā, kusalanti pavuccati.",
  "tika-abh06t1:15": "11.",
  "tika-abh06t1:16": " Cheke kusalasaddoyaṁ, ārogye anavajjake;",
  "tika-abh06t1:17": "Diṭṭho iṭṭhavipākepi, anavajjādike idha.",
  "tika-abh06t1:18_0": "Tasmā anavajjaiṭṭhavipākalakkhaṇaṁ kusalaṁ, akusalaviddhaṁsanarasaṁ, vodānapaccupaṭṭhānaṁ.",
  "tika-abh06t1:18_1": "Vajjapaṭipakkhattā anavajjalakkhaṇaṁ vā kusalaṁ, vodānabhāvarasaṁ, iṭṭhavipākapaccupaṭṭhānaṁ,",
  "tika-abh06t1:18_2": "yonisomanasikārapadaṭṭhānaṁ. Sāvajjāniṭṭhavipākalakkhaṇamakusalaṁ. Tadubhayaviparītalakkhaṇamabyākataṁ, avipākārahaṁ vā.",
  "tika-abh06t1:19": "Tattha kusalacittaṁ ekavīsatividhaṁ hoti, tadidaṁ bhūmito catubbidhaṁ hoti – kāmāvacaraṁ, rūpāvacaraṁ, arūpāvacaraṁ, lokuttarañceti.",
  "tika-abh06t1:20_0": "Tattha kāmāvacarakusalacittaṁ bhūmito ekavidhaṁ, savatthukāvatthukabhedato duvidhaṁ,",
  "tika-abh06t1:20_1": "hīnamajjhimapaṇītabhedato tividhaṁ, somanassupekkhāñāṇappayogabhedato aṭṭhavidhaṁ",
  "tika-abh06t1:20_2": "hoti. Seyyathidaṁ – somanassasahagataṁ ñāṇasampayuttaṁ asaṅkhārikamekaṁ, sasaṅkhārikamekaṁ,",
  "tika-abh06t1:20_3": "somanassasahagataṁ ñāṇavippayuttaṁ asaṅkhārikamekaṁ, sasaṅkhārikamekaṁ, upekkhāsahagataṁ",
  "tika-abh06t1:20_4": "ñāṇasampayuttaṁ asaṅkhārikamekaṁ, sasaṅkhārikamekaṁ, upekkhāsahagataṁ ñāṇavippayuttaṁ",
  "tika-abh06t1:20_5": "asaṅkhārikamekaṁ, sasaṅkhārikamekanti idaṁ aṭṭhavidhampi kāmāvacarakusalacittaṁ nāma.",
  "tika-abh06t1:21": "12.",
  "tika-abh06t1:22": " Uddānato duve kāmā, klesavatthuvasā pana;",
  "tika-abh06t1:23": "Kileso chandarāgova, vatthu tebhūmavaṭṭakaṁ.",
  "tika-abh06t1:24": "13.",
  "tika-abh06t1:25": " Kilesakāmo kāmeti, vatthu kāmīyatīti ca;",
  "tika-abh06t1:26": "Sijjhati duvidhopesa, kāmo vo kārakadvaye.",
  "tika-abh06t1:27": "14.",
  "tika-abh06t1:28": " Yasmiṁ pana padese so, kāmoyaṁ duvidhopi ca;",
  "tika-abh06t1:29": "Sampattīnaṁ vasenāva-caratīti ca so pana.",
  "tika-abh06t1:30": "15.",
  "tika-abh06t1:31": " Padeso catupāyānaṁ, channaṁ devānameva ca;",
  "tika-abh06t1:32": "Manussānaṁ vaseneva, ekādasavidho pana.",
  "tika-abh06t1:33": "16.",
  "tika-abh06t1:34": " Kāmovacaratītettha, kāmāvacarasaññito;",
  "tika-abh06t1:35": "Assābhilakkhitattā hi, sasatthāvacaro viya.",
  "tika-abh06t1:36": "17.",
  "tika-abh06t1:37": " Svāyaṁ rūpabhavo rūpaṁ, evaṁ kāmoti saññito;",
  "tika-abh06t1:38": "Uttarassa padasseva, lopaṁ katvā udīrito.",
  "tika-abh06t1:39": "18.",
  "tika-abh06t1:40": " Tasmiṁ kāme idaṁ cittaṁ, sadāvacaratīti ca;",
  "tika-abh06t1:41": "Kāmāvacaramiccevaṁ, kathitaṁ kāmaghātinā.",
  "tika-abh06t1:42": "19.",
  "tika-abh06t1:43": " Paṭisandhiṁ bhave kāme, avacārayatīti vā;",
  "tika-abh06t1:44": "Kāmāvacaramiccevaṁ, pariyāpannanti tatra vā.",
  "tika-abh06t1:45": "20.",
  "tika-abh06t1:46": " Idaṁ aṭṭhavidhaṁ cittaṁ, kāmāvacarasaññitaṁ;",
  "tika-abh06t1:47": "Dasapuññakriyavatthu-vaseneva pavattati.",
  "tika-abh06t1:48": "21.",
  "tika-abh06t1:49": " Dānaṁ sīlaṁ bhāvanā pattidānaṁ,",
  "tika-abh06t1:50": "Veyyāvaccaṁ desanā cānumodo;",
  "tika-abh06t1:51": "Diṭṭhijjuttaṁ saṁsuticcāpacāyo,",
  "tika-abh06t1:52": "Ñeyyo evaṁ puññavatthuppabhedo.",
  "tika-abh06t1:53": "22.",
  "tika-abh06t1:54": " Gacchanti saṅgahaṁ dāne, pattidānānumodanā;",
  "tika-abh06t1:55": "Tathā sīlamaye puññe, veyyāvaccāpacāyanā.",
  "tika-abh06t1:56": "23.",
  "tika-abh06t1:57": " Desanā savanaṁ diṭṭhi-ujukā bhāvanāmaye;",
  "tika-abh06t1:58": "Puna tīṇeva sambhonti, dasa puññakriyāpi ca.",
  "tika-abh06t1:59": "24.",
  "tika-abh06t1:60": " Sabbānussatipuññañca, pasaṁsā saraṇattayaṁ;",
  "tika-abh06t1:61": "Yanti diṭṭhijukammasmiṁ, saṅgahaṁ natthi saṁsayo.",
  "tika-abh06t1:62": "25.",
  "tika-abh06t1:63": " Purimā muñcanā ceva, parā tissopi cetanā;",
  "tika-abh06t1:64": "Hoti dānamayaṁ puññaṁ, evaṁ sesesu dīpaye.",
  "tika-abh06t1:65_0": "Idāni assa panaṭṭhavidhassāpi kāmāvacarakusalacittassa ayamuppattikkamo veditabbo.",
  "tika-abh06t1:65_1": "Yadā hi yo deyyadhammappaṭiggāhakādisampattiṁ, aññaṁ vā somanassahetuṁ āgamma haṭṭhapahaṭṭho",
  "tika-abh06t1:65_2": "‘‘atthi dinna’’nti ādinayappavattaṁ sammādiṭṭhiṁ purakkhatvā parehi anussāhito dānādīni",
  "tika-abh06t1:65_3": "puññāni karoti, tadāssa somanassasahagataṁ ñāṇasampayuttaṁ asaṅkhārikaṁ paṭhamaṁ",
  "tika-abh06t1:65_4": "mahākusalacittaṁ uppajjati. Yadā pana vuttanayeneva haṭṭhapahaṭṭho sammādiṭṭhiṁ purakkhatvā",
  "tika-abh06t1:65_5": "parehi ussāhito karoti, tadāssa tameva cittaṁ sasaṅkhārikaṁ hoti. Imasmiṁ panatthe",
  "tika-abh06t1:65_6": "saṅkhāroti attano vā parassa vā pavattassa pubbappayogassādhivacanaṁ. Yadā pana ñātijanassa",
  "tika-abh06t1:65_7": "paṭipattidassanena jātaparicayā bālakā bhikkhū disvā somanassajātā sahasā yaṁ kiñci",
  "tika-abh06t1:65_8": "hatthagataṁ dadanti vā vandanti vā, tadā tesaṁ tatiyacittamuppajjati. Yadā pana te",
  "tika-abh06t1:65_9": "‘‘detha vandatha, ayye’’ti vadanti, evaṁ ñātijanena ussāhitā hutvā hatthagataṁ dadanti",
  "tika-abh06t1:65_10": "vā vandanti vā, tadā tesaṁ catutthacittamuppajjati. Yadā pana deyyadhammappaṭiggāhakādīnaṁ",
  "tika-abh06t1:65_11": "asampattiṁ vā aññesaṁ vā somanassahetūnaṁ abhāvaṁ āgamma catūsupi vikappesu somanassarahitā",
  "tika-abh06t1:65_12": "honti, tadā sesāni cattāri upekkhāsahagatāni uppajjanti. Evaṁ somanassupekkhāñāṇappayogabhedato",
  "tika-abh06t1:65_13": "aṭṭhavidhaṁ kāmāvacarakusalacittaṁ veditabbaṁ.",
  "tika-abh06t1:66": "26.",
  "tika-abh06t1:67": " Dasapuññakriyādīnaṁ, vasena ca bahūnipi;",
  "tika-abh06t1:68": "Etāni pana cittāni, bhavantīti pakāsaye.",
  "tika-abh06t1:69": "27.",
  "tika-abh06t1:70": " Sattarasa sahassāni, dve satāni asīti ca;",
  "tika-abh06t1:71": "Kāmāvacarapuññāni, bhavantīti viniddise.",
  "tika-abh06t1:72": "Taṁ pana yathānurūpaṁ kāmāvacarasugatiyaṁ bhavabhogasampattiṁ abhinipphādeti.",
  "tika-abh06t1:73_0": "Itaresu pana rūpāvacarakusalacittaṁ savatthukato ekavidhaṁ, dvīsu bhavesu uppajjanato",
  "tika-abh06t1:73_1": "duvidhaṁ, hīnamajjhimapaṇītabhedato tividhaṁ, paṭipadādibhedato catubbidhaṁ, jhānaṅgayogabhedato",
  "tika-abh06t1:73_2": "pañcavidhaṁ. Seyyathidaṁ – kāmacchandabyāpādathinamiddhauddhaccakukkuccavicikicchāvippahīnaṁ",
  "tika-abh06t1:73_3": "vitakkavicārapītisukhacittekaggatāsampayuttaṁ paṭhamaṁ, vitakkavippahīnaṁ vicārapītisukhacittekaggatāsampayuttaṁ",
  "tika-abh06t1:73_4": "dutiyaṁ, vitakkavicāravippahīnaṁ pītisukhacittekaggatāsampayuttaṁ tatiyaṁ, vitakkavicārapītivippahīnaṁ",
  "tika-abh06t1:73_5": "sukhacittekaggatāsampayuttaṁ catutthaṁ, vitakkavicārapītisukhavippahīnaṁ upekkhācittekaggatāsampayuttaṁ",
  "tika-abh06t1:73_6": "pañcamanti idaṁ pañcavidhaṁ rūpāvacarakusalacittaṁ nāma.",
  "tika-abh06t1:74_0": "Taṁ pana yathāsambhavaṁ pathavīkasiṇādīsu ārammaṇesu pavattivasena anekavidhaṁ hoti.",
  "tika-abh06t1:74_1": "Sabbaṁ panetaṁ rūpāvacarabhāvanāpuññavasappavattaṁ yathānurūpaṁ rūpāvacarūpapattinipphādakaṁ",
  "tika-abh06t1:74_2": "hoti. Evaṁ tāva rūpāvacarakusalaṁ veditabbaṁ.",
  "tika-abh06t1:75_0": "Sesesu pana dvīsu arūpāvacarakusalacittaṁ tāva upekkhāvedanāyogabhedato ekavidhaṁ,",
  "tika-abh06t1:75_1": "savatthukāvatthukabhedato duvidhaṁ, hīnamajjhimapaṇītabhedato tividhaṁ, ārammaṇabhedato",
  "tika-abh06t1:75_2": "catubbidhaṁ. Kasiṇugghāṭimākāsaṁ, tattha pavattaviññāṇaṁ, tassa apagamo, ākiñcaññāyatananti",
  "tika-abh06t1:75_3": "idamassa catubbidhamārammaṇaṁ. Yathāpaṭipāṭiyā etassārammaṇassa bhedato catubbidhaṁ",
  "tika-abh06t1:75_4": "hoti. Seyyathidaṁ – sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ",
  "tika-abh06t1:75_5": "amanasikārā ākāsānañcāyatanasaññāsahagataṁ, viññāṇañcāyatanasaññāsahagataṁ, ākiñcaññāyatanasaññāsahagataṁ,",
  "tika-abh06t1:75_6": "nevasaññānāsaññāyatanasaññāsahagatanti idaṁ catubbidhaṁ arūpāvacarakusalacittaṁ nāma.",
  "tika-abh06t1:75_7": "Sabbaṁ panetaṁ arūpāvacarabhāvanāpuññavasappavattaṁ yathānurūpaṁ arūpūpapattinipphādakaṁ",
  "tika-abh06t1:75_8": "hoti. Evaṁ arūpāvacarakusalacittaṁ veditabbaṁ.",
  "tika-abh06t1:76_0": "Itaraṁ pana lokuttarakusalacittaṁ nibbānārammaṇato ekavidhaṁ, niyatāniyatavatthukabhedato",
  "tika-abh06t1:76_1": "duvidhaṁ, tīhi vimokkhamukhehi pattabbato tividhaṁ, catumaggayogabhedato catubbidhaṁ",
  "tika-abh06t1:76_2": ". Seyyathidaṁ – sakkāyadiṭṭhivicikicchāsīlabbataparāmāsasaññojanappahānakaraṁ sotāpattimaggacittaṁ,",
  "tika-abh06t1:76_3": "rāgadosamohānaṁ tanuttakaraṁ sakadāgāmimaggacittaṁ, kāmarāgabyāpādānaṁ niravasesappahānakaraṁ",
  "tika-abh06t1:76_4": "anāgāmimaggacittaṁ, rūparāgaarūparāgamānauddhaccaavijjāpahānakaraṁ arahattamaggacittanti",
  "tika-abh06t1:76_5": "idaṁ catubbidhaṁ lokuttarakusalacittaṁ nāma. Ekekaṁ panettha jhānaṅgayogabhedato",
  "tika-abh06t1:76_6": "pañcavidhaṁ hoti, tasmā vīsatividhaṁ hoti. Sabbaṁ panetaṁ lokuttarabhāvanāpuññavasappavattaṁ",
  "tika-abh06t1:76_7": "maggānurūpaphalappavattiyā cattāro ariyapuggale abhinipphādeti. Evaṁ lokuttarakusalaṁ veditabbaṁ.",
  "tika-abh06t1:77": "28.",
  "tika-abh06t1:78": " Kāme aṭṭheva rūpe ca, pañca cattārirūpisu;",
  "tika-abh06t1:79": "Cattārānuttarānevaṁ, kusalānekavīsati.",
  "tika-abh06t1:80": "29.",
  "tika-abh06t1:81": " Kusalākusalāpagatena satā,",
  "tika-abh06t1:82": "Kusale kusalena ca yaṁ kusalaṁ;",
  "tika-abh06t1:83": "Catubhūmigataṁ muninā vasinā,",
  "tika-abh06t1:84": "Lapitaṁ lapitaṁ sakalampi mayā.",
  "tika-abh06t1:85_0": "Akusalaṁ pana bhūmito ekavidhaṁ kāmāvacarameva, niyatāniyatavatthuvasena ca ekahetukaduhetukavasena",
  "tika-abh06t1:85_1": "ca paṭisandhijanakājanakavasena ca duvidhaṁ, tīhi vedanāhi yogato ca lobhamūlaṁ dosamūlaṁ",
  "tika-abh06t1:85_2": "mohamūlanti mūlato ca tividhaṁ hoti. Tattha lobhamūlaṁ pana somanassupekkhādiṭṭhippayogabhedato",
  "tika-abh06t1:85_3": "aṭṭhavidhaṁ hoti. Seyyathidaṁ – somanassasahagataṁ diṭṭhigatasampayuttaṁ asaṅkhārikamekaṁ,",
  "tika-abh06t1:85_4": "sasaṅkhārikamekaṁ, somanassasahagataṁ diṭṭhigatavippayuttaṁ asaṅkhārikamekaṁ, sasaṅkhārikamekaṁ,",
  "tika-abh06t1:85_5": "upekkhāsahagataṁ diṭṭhigatasampayuttaṁ asaṅkhārikamekaṁ, sasaṅkhārikamekaṁ, upekkhāsahagataṁ",
  "tika-abh06t1:85_6": "diṭṭhigatavippayuttaṁ asaṅkhārikamekaṁ, sasaṅkhārikamekanti.",
  "tika-abh06t1:86_0": "Yadā hi ‘‘natthi kāmesu ādīnavo’’tiādinā nayena micchādiṭṭhiṁ purakkhatvā kevalaṁ",
  "tika-abh06t1:86_1": "haṭṭhatuṭṭho kāme vā paribhuñjati, diṭṭhamaṅgalādīni vā sārato pacceti sabhāvatikkheneva",
  "tika-abh06t1:86_2": "anussāhitena cittena, tadāssa paṭhamaṁ akusalacittaṁ uppajjati. Yadā pana mandena",
  "tika-abh06t1:86_3": "samussāhitena, tadā dutiyaṁ. Yadā micchādiṭṭhiṁ apurakkhatvā kevalaṁ haṭṭhatuṭṭho",
  "tika-abh06t1:86_4": "methunaṁ dhammaṁ vā paribhuñjati, parasampattiṁ vā abhijjhāyati, parassa bhaṇḍaṁ",
  "tika-abh06t1:86_5": "vā harati sabhāvatikkheneva anussāhitena cittena, tadā tatiyaṁ. Yadā mandena samussāhitena,",
  "tika-abh06t1:86_6": "tadā catutthaṁ uppajjati. Yadā pana kāmānaṁ vā asampattiṁ āgamma aññesaṁ vā somanassahetūnaṁ",
  "tika-abh06t1:86_7": "abhāvena catūsupi vikappesu somanassarahitā honti, tadā sesāni cattāri upekkhāsahagatāni",
  "tika-abh06t1:86_8": "uppajjantīti. Evaṁ somanassupekkhādiṭṭhippayogabhedato aṭṭhavidhaṁ lobhamūlaṁ veditabbaṁ.",
  "tika-abh06t1:87_0": "Dosamūlaṁ pana ekantasavatthukato ekavidhaṁ, asaṅkhārasasaṅkhārabhedato duvidhaṁ",
  "tika-abh06t1:87_1": "domanassasahagataṁ paṭighasampayuttaṁ asaṅkhāraṁ, sasaṅkhāranti. Assa pana pāṇātipātādīsu",
  "tika-abh06t1:87_2": "tikkhamandappavattikāle uppatti veditabbā.",
  "tika-abh06t1:88_0": "Mohamūlampi vicikicchuddhaccayogato duvidhaṁ hoti upekkhāsahagataṁ vicikicchāsampayuttaṁ,",
  "tika-abh06t1:88_1": "upekkhāsahagataṁ uddhaccasampayuttanti. Tassa asanniṭṭhānavikkhepakālesu pavatti veditabbāti.",
  "tika-abh06t1:89": "Evaṁ tāva dvādasavidhaṁ akusalacittaṁ veditabbaṁ, sabbaṁ panetaṁ yathānurūpaṁ apāyesu upapattiyā, sugatiyampi dukkhavisesassa abhinipphādakaṁ hoti.",
  "tika-abh06t1:90": "30.",
  "tika-abh06t1:91": " Lobhamūlavasenaṭṭha, dosamūlavasā duve;",
  "tika-abh06t1:92": "Mohamūlavasena dve, evaṁ dvādasadhā siyuṁ.",
  "tika-abh06t1:93": "31.",
  "tika-abh06t1:94": " Pāpāpāpesvapāpena , yaṁ vuttaṁ pāpamānasaṁ;",
  "tika-abh06t1:95": "Pāpāpāpappahīnena, taṁ mayā samudāhaṭaṁ.",
  "tika-abh06t1:96_0": "Itaraṁ pana abyākatamavipākārahato ekavidhaṁ hoti, jātibhedato duvidhaṁ vipākacittaṁ",
  "tika-abh06t1:96_1": "kiriyacittanti. Tattha vipākacittaṁ bhūmibhedato catubbidhaṁ kāmāvacaraṁ rūpāvacaraṁ",
  "tika-abh06t1:96_2": "arūpāvacaraṁ lokuttaranti. Tattha kāmāvacaraṁ duvidhaṁ kusalavipākaṁ akusalavipākanti.",
  "tika-abh06t1:96_3": "Kusalavipākaṁ duvidhaṁ sahetukamahetukañceti.",
  "tika-abh06t1:97_0": "Tattha sahetukavipākacittaṁ sakakusalaṁ viya somanassupekkhāñāṇappayogabhedato aṭṭhavidhaṁ.",
  "tika-abh06t1:97_1": "Seyyathidaṁ – somanassasahagataṁ ñāṇasampayuttaṁ asaṅkhāraṁ, sasaṅkhāraṁ, somanassasahagataṁ",
  "tika-abh06t1:97_2": "ñāṇavippayuttaṁ asaṅkhāraṁ, sasaṅkhāraṁ, upekkhāsahagataṁ ñāṇasampayuttaṁ asaṅkhāraṁ,",
  "tika-abh06t1:97_3": "sasaṅkhāraṁ, upekkhāsahagataṁ ñāṇavippayuttaṁ asaṅkhāraṁ, sasaṅkhāranti idaṁ aṭṭhavidhaṁ",
  "tika-abh06t1:97_4": "sahetukavipākaṁ nāma.",
  "tika-abh06t1:98_0": "Yathā panassa kusalaṁ dānādivasena chasu ārammaṇesu pavattati, na idaṁ tathā. Idaṁ",
  "tika-abh06t1:98_1": "hi paṭisandhibhavaṅgacutitadārammaṇavasena parittadhammapariyāpannesuyeva chasu ārammaṇesu",
  "tika-abh06t1:98_2": "pavattati. Sampayuttadhammānañca visese asatipi ādāsatalādīsu mukhanimittaṁ viya",
  "tika-abh06t1:98_3": "nirussāhaṁ vipākaṁ, mukhaṁ viya saussāhaṁ kusalanti veditabbaṁ. Imesaṁ pana vipaccanaṭṭhānaṁ",
  "tika-abh06t1:98_4": "veditabbaṁ. Imāni hi paṭisandhibhavaṅgacutitadārammaṇāni hutvā vipaccanti.",
  "tika-abh06t1:99": "32.",
  "tika-abh06t1:100": " Kāmāvacaradevānaṁ , manussānaṁ ime pana;",
  "tika-abh06t1:101": "Duhetukatihetūnaṁ, bhavanti paṭisandhiyo.",
  "tika-abh06t1:102": "33.",
  "tika-abh06t1:103": " Tato pavattiyaṁ hutvā, bhavaṅgaṁ yāvatāyukaṁ;",
  "tika-abh06t1:104": "Balavārammaṇe hutvā, tadārammaṇameva ca.",
  "tika-abh06t1:105": "34.",
  "tika-abh06t1:106": " Tato maraṇakālasmiṁ, cuti hutvā pavattare;",
  "tika-abh06t1:107": "Evaṁ catūsu ṭhānesu, vipaccantīti niddise.",
  "tika-abh06t1:108": "35.",
  "tika-abh06t1:109": " Sabhūmikusaleheva, mahāpākā samā vinā;",
  "tika-abh06t1:110": "Kammadvārañca kammañca, puññānaṁ kriyavatthukaṁ.",
  "tika-abh06t1:111": "36.",
  "tika-abh06t1:112": " Aviññattijanattā hi, avipākasabhāvato;",
  "tika-abh06t1:113": "Appavattanato ceva, pākā puññehi no samā.",
  "tika-abh06t1:114": "37.",
  "tika-abh06t1:115": " Parittārammaṇattā hi, tesamekantato pana;",
  "tika-abh06t1:116": "Karuṇāmuditā tesu, na jāyanti kadācipi.",
  "tika-abh06t1:117": "38.",
  "tika-abh06t1:118": " Tathā viratiyo tisso, na panetesu jāyare;",
  "tika-abh06t1:119": "Pañca sikkhāpadā vuttā, kusalāti hi satthunā.",
  "tika-abh06t1:120": "39.",
  "tika-abh06t1:121": " Tathādhipatinopettha, na santīti viniddise;",
  "tika-abh06t1:122": "Chandādīni dhuraṁ katvā, anuppajjanato pana.",
  "tika-abh06t1:123": "40.",
  "tika-abh06t1:124": " Asaṅkhārasasaṅkhāra-vidhānaṁ pana puññato;",
  "tika-abh06t1:125": "Ñeyyaṁ paccayato ceva, vipākesu ca viññunā.",
  "tika-abh06t1:126": "41.",
  "tika-abh06t1:127": " Hīnādīnaṁ vipākattā, puññānaṁ puññavādinā;",
  "tika-abh06t1:128": "Hīnādayo bhavantīti, vipākā paridīpitā.",
  "tika-abh06t1:129": "42.",
  "tika-abh06t1:130": " Idaṁ aṭṭhavidhaṁ cittaṁ, ekantena savatthukaṁ;",
  "tika-abh06t1:131": "Jāyate kāmalokasmiṁ, na panaññattha jāyate.",
  "tika-abh06t1:132": "Evaṁ tāva sahetukavipākacittaṁ veditabbaṁ.",
  "tika-abh06t1:133_0": "Ahetukavipākacittaṁ pana alobhādihetuvirahitaṁ upekkhāsahagataṁ cakkhuviññāṇaṁ, upekkhāsahagataṁ",
  "tika-abh06t1:133_1": "sotaviññāṇaṁ, upekkhāsahagataṁ ghānaviññāṇaṁ, upekkhāsahagataṁ jivhāviññāṇaṁ, sukhasahagataṁ",
  "tika-abh06t1:133_2": "kāyaviññāṇaṁ, upekkhāsahagataṁ ahetukamanodhātusampaṭicchanaṁ, somanassasahagataṁ",
  "tika-abh06t1:133_3": "ahetukamanoviññāṇadhātusantīraṇaṁ , upekkhāsahagataṁ ahetukamanoviññāṇadhātusantīraṇanti",
  "tika-abh06t1:133_4": "idaṁ pana aṭṭhavidhaṁ ahetukavipākacittaṁ nāma.",
  "tika-abh06t1:134_0": "Idaṁ pana aṭṭhavidhaṁ niyatavatthukato ekavidhaṁ, niyatāniyatārammaṇato duvidhaṁ.",
  "tika-abh06t1:134_1": "Tattha viññāṇapañcakaṁ niyatārammaṇaṁ, sesattayaṁ aniyatārammaṇaṁ. Sukhasomanassupekkhāvedanāyogato",
  "tika-abh06t1:134_2": "tividhaṁ. Tattha sukhasahagataṁ kāyaviññāṇaṁ, dviṭṭhānikaṁ santīraṇaṁ somanassupekkhāyuttaṁ,",
  "tika-abh06t1:134_3": "sesamupekkhāyuttanti.",
  "tika-abh06t1:135_0": "Diṭṭhārammaṇasutārammaṇamutārammaṇadiṭṭhasutamutārammaṇadiṭṭha-sutamutaviññātārammaṇavasena",
  "tika-abh06t1:135_1": "pañcavidhaṁ. Tattha diṭṭhārammaṇaṁ cakkhuviññāṇaṁ, sutārammaṇaṁ sotaviññāṇaṁ, mutārammaṇaṁ",
  "tika-abh06t1:135_2": "ghānajivhākāyaviññāṇattayaṁ, diṭṭhasutamutārammaṇaṁ manodhātusampaṭicchanaṁ, diṭṭhasutamutaviññātārammaṇaṁ",
  "tika-abh06t1:135_3": "sesamanoviññāṇadhātudvayanti.",
  "tika-abh06t1:136": "Vatthuto chabbidhaṁ. Kathaṁ? Cakkhuviññāṇassa cakkhumeva vatthu, tathā sotaghānajivhākāyaviññāṇānaṁ sotaghānajivhākāyavatthu, avasesattayassa hadayavatthumevāti.",
  "tika-abh06t1:137_0": "Ārammaṇato sattavidhaṁ hoti. Kathaṁ? Rūpārammaṇameva cakkhuviññāṇaṁ, tathā saddagandharasaphoṭṭhabbārammaṇāni",
  "tika-abh06t1:137_1": "paṭipāṭiyā sotaghānajivhākāyaviññāṇāni, rūpādipañcārammaṇā manodhātu, sesamanoviññāṇadhātudvayaṁ chaḷārammaṇanti.",
  "tika-abh06t1:138": "Taṁ sabbaṁ pana ahetukavipākacittaṁ kiccato aṭṭhavidhaṁ hoti. Kathaṁ? Dassanakiccaṁ cakkhuviññāṇaṁ, savanaghāyanasāyanaphusanasampaṭicchanasantīraṇatadārammaṇakiccāni avasesāni.",
  "tika-abh06t1:139_0": "Tattha cakkhuto pavattaṁ viññāṇaṁ, cakkhumhi sannissitaṁ viññāṇanti vā cakkhuviññāṇaṁ,",
  "tika-abh06t1:139_1": "tathā sotaviññāṇādīni. Tattha cakkhusannissitarūpavijānanalakkhaṇaṁ cakkhuviññāṇaṁ",
  "tika-abh06t1:139_2": ", rūpamattārammaṇarasaṁ, rūpābhimukhabhāvapaccupaṭṭhānaṁ, rūpārammaṇāya kiriyāmanodhātuyā",
  "tika-abh06t1:139_3": "apagamapadaṭṭhānaṁ. Tathā sotaghānajivhākāyaviññāṇāni sotādisannissitasaddādivijānanalakkhaṇāni,",
  "tika-abh06t1:139_4": "saddādimattārammaṇarasāni, saddādīsu abhimukhabhāvapaccupaṭṭhānāni, saddādiārammaṇānaṁ",
  "tika-abh06t1:139_5": "kiriyāmanodhātūnaṁ apagamapadaṭṭhānāni. Manodhātusampaṭicchanaṁ pana cakkhuviññāṇādīnaṁ",
  "tika-abh06t1:139_6": "anantarā rūpādivijānanalakkhaṇaṁ, rūpādisampaṭicchanarasaṁ, tathābhāvapaccupaṭṭhānaṁ,",
  "tika-abh06t1:139_7": "cakkhuviññāṇādīnaṁ apagamapadaṭṭhānaṁ.",
  "tika-abh06t1:140_0": "Sesā pana dve ahetukamanoviññāṇadhātuyo chaḷārammaṇavijānanalakkhaṇā, santīraṇādirasā,",
  "tika-abh06t1:140_1": "tathābhāvapaccupaṭṭhānā, hadayavatthupadaṭṭhānāti veditabbā. Tattha paṭhamā ekantamiṭṭhārammaṇe",
  "tika-abh06t1:140_2": "pavattisabbhāvato somanassayuttāva hutvā pañcadvāre santīraṇakiccaṁ sādhayamānā pañcasu",
  "tika-abh06t1:140_3": "dvāresu ṭhatvā vipaccati, chasu pana dvāresu balavārammaṇe tadārammaṇaṁ hutvā vipaccati.",
  "tika-abh06t1:140_4": "Dutiyā pana iṭṭhamajjhattārammaṇe pavattisabbhāvato upekkhāsahagatā hutvā santīraṇatadārammaṇapaṭisandhibhavaṅgacutivasena",
  "tika-abh06t1:140_5": "pavattanato pañcasu ṭhānesu vipaccati. Kathaṁ? Manussaloke tāva jaccandhajaccabadhirajaccajaḷajaccummattakapaṇḍakaubhatobyañjananapuṁsakādīnaṁ",
  "tika-abh06t1:140_6": "paṭisandhiggahaṇakāle paṭisandhi hutvā vipaccati. Paṭisandhiyā vītivattāya pavattiyaṁ",
  "tika-abh06t1:140_7": "yāvatāyukaṁ bhavaṅgaṁ hutvā vipaccati. Iṭṭhamajjhatte pañcārammaṇavīthiyā santīraṇaṁ",
  "tika-abh06t1:140_8": "hutvā, balavārammaṇe chadvāre tadārammaṇaṁ hutvā, maraṇakāle cuti hutvāti imesu pana",
  "tika-abh06t1:140_9": "pañcasu ṭhānesu vipaccatīti. Evaṁ tāva ahetukavipākacittāni veditabbāni.",
  "tika-abh06t1:141": "43.",
  "tika-abh06t1:142": " Kāmāvacarapuññassa , vipākā honti soḷasa;",
  "tika-abh06t1:143": "Taṁ tihetukapuññassa, vasena paridīpaye.",
  "tika-abh06t1:144_0": "Idāni rūpāvacaravipākacittāni vuccanti. Tāni niyatavatthukato ekavidhāni, jhānaṅgayogabhedato",
  "tika-abh06t1:144_1": "pañcavidhāni. Kathaṁ? Vitakkavicārapītisukhacittekaggatāsampayuttaṁ paṭhamaṁ, vicārapītisukhacittekaggatāsampayuttaṁ",
  "tika-abh06t1:144_2": "dutiyaṁ, pītisukhacittekaggatāsampayuttaṁ tatiyaṁ, sukhacittekaggatāsampayuttaṁ catutthaṁ,",
  "tika-abh06t1:144_3": "upekkhācittekaggatāsampayuttaṁ pañcamanti imāni pañcapi rūpāvacaravipākacittāni upapattiyaṁ",
  "tika-abh06t1:144_4": "paṭisandhibhavaṅgacutivasena pavattanti.",
  "tika-abh06t1:145_0": "Idāni arūpāvacaravipākacittāni vuccanti. Tāni sakakusalāni viya ārammaṇabhedato catubbidhāni",
  "tika-abh06t1:145_1": "honti. Kathaṁ? Ākāsānañcāyatanasaññāsahagataṁ, viññāṇañcāyatanasaññāsahagataṁ, ākiñcaññāyatanasaññāsahagataṁ,",
  "tika-abh06t1:145_2": "nevasaññānāsaññāyatanasaññāsahagatanti imāni cattāri arūpāvacaravipākacittāni.",
  "tika-abh06t1:146": "44.",
  "tika-abh06t1:147": " Kusalānugataṁ katvā, bhājitaṁ kiṁ mahaggataṁ;",
  "tika-abh06t1:148": "Kāmāvacarapuññaṁva, nāsamānaphalaṁ yato.",
  "tika-abh06t1:149": "45.",
  "tika-abh06t1:150": " Attano kusaleheva, samānaṁ sabbathā idaṁ;",
  "tika-abh06t1:151": "Gajādīnaṁ yathā chāyā, gajādisadisā tathā.",
  "tika-abh06t1:152": "46.",
  "tika-abh06t1:153": " Kāmāvacarapuññaṁva, nāparāpariyavedanaṁ;",
  "tika-abh06t1:154": "Jhānā aparihīnassa, sattassa bhavagāmino.",
  "tika-abh06t1:155": "47.",
  "tika-abh06t1:156": " Kusalānantaraṁyeva , phalaṁ uppajjatīti ca;",
  "tika-abh06t1:157": "Ñāpanatthaṁ panetassa, kusalānugataṁ kataṁ.",
  "tika-abh06t1:158": "48.",
  "tika-abh06t1:159": " Paṭippadākkamo ceva, hīnādīnañca bhedato;",
  "tika-abh06t1:160": "Jhānāgamanato cettha, veditabbo vibhāvinā.",
  "tika-abh06t1:161": "49.",
  "tika-abh06t1:162": " Abhāvodhipatīnañca , ayameva visesako;",
  "tika-abh06t1:163": "Sesaṁ sabbaṁ ca sesena, kusalena samaṁ mataṁ. –",
  "tika-abh06t1:164": "Evaṁ rūpāvacarārūpāvacaravipākā veditabbā.",
  "tika-abh06t1:165_0": "Idāni lokuttaravipākacittāni honti. Tāni catumaggayuttacittaphalattā catubbidhāni",
  "tika-abh06t1:165_1": "honti. Kathaṁ? Sotāpattimaggaphalacittaṁ, sakadāgāmimaggaphalacittaṁ, anāgāmimaggaphalacittaṁ,",
  "tika-abh06t1:165_2": "arahattamaggaphalacittanti. Evaṁ panettha ekekaṁ jhānaṅgayogabhedato pañcavidhaṁ,",
  "tika-abh06t1:165_3": "puna maggavīthiphalasamāpattivasena pavattito duvidhaṁ. Evaṁ lokuttarakusalavipākacittāni veditabbāni.",
  "tika-abh06t1:166": "50.",
  "tika-abh06t1:167": " Suññataṁ animittanti, tathāpaṇihitantipi;",
  "tika-abh06t1:168": "Etāni tīṇi nāmāni, maggassānantare phale.",
  "tika-abh06t1:169": "51.",
  "tika-abh06t1:170": " Labbhanti parabhāgasmiṁ, vaḷañjanaphalesu na;",
  "tika-abh06t1:171": "Vipassanāvaseneva, tāni nāmāni labbhare.",
  "tika-abh06t1:172": "52.",
  "tika-abh06t1:173": " Honti sādhipatīneva, lokuttaraphalāni tu;",
  "tika-abh06t1:174": "Vipākedhipatī natthi, ṭhapetvā tu anāsave.",
  "tika-abh06t1:175": "53.",
  "tika-abh06t1:176": " Attano maggabhāvena, maggo ‘‘maggo’’ti vuccati;",
  "tika-abh06t1:177": "Phalaṁ maggamupādāya, maggo nāmāti vuccati. –",
  "tika-abh06t1:178": "Evaṁ lokuttaravipākā veditabbā.",
  "tika-abh06t1:179_0": "Idāni sattākusalavipākāni vuccanti. Akusalavipākaṁ upekkhāsahagataṁ cakkhuviññāṇaṁ,",
  "tika-abh06t1:179_1": "upekkhāsahagataṁ sotaviññāṇaṁ, upekkhāsahagataṁ ghānaviññāṇaṁ, upekkhāsahagataṁ jivhāviññāṇaṁ,",
  "tika-abh06t1:179_2": "dukkhasahagataṁ kāyaviññāṇaṁ, upekkhāsahagataṁ ahetukamanodhātusampaṭicchanaṁ, upekkhāsahagataṁ",
  "tika-abh06t1:179_3": "ahetukamanoviññāṇadhātusantīraṇanti imāni satta akusalavipākacittāni.",
  "tika-abh06t1:180_0": "Ettha pana upekkhāsahagatāhetukamanoviññāṇadhātu ekādasavidhenāpi akusalacittena",
  "tika-abh06t1:180_1": "kamme āyūhite kammakammanimittagatinimittesu aññataraṁ ārammaṇaṁ katvā catūsu apāyesu",
  "tika-abh06t1:180_2": "paṭisandhi hutvā vipaccati, paṭisandhiyā vītivattāya dutiyacittavāraṁ tato paṭṭhāya",
  "tika-abh06t1:180_3": "yāvatāyukaṁ bhavaṅgaṁ hutvā, aniṭṭhamajjhattārammaṇāya pañcaviññāṇavīthiyā santīraṇaṁ",
  "tika-abh06t1:180_4": "hutvā, balavārammaṇe chasu dvāresu tadārammaṇaṁ hutvā, maraṇakāle cuti hutvā vipaccati.",
  "tika-abh06t1:180_5": "Evaṁ pañcasu ṭhānesu vipaccati. Kevalaṁ hi tāni kusalavipākāhetukacittāni kusalakammapaccayāni,",
  "tika-abh06t1:180_6": "imāni akusalakammapaccayāni. Ayamimesaṁ, tesañca viseso.",
  "tika-abh06t1:181": "54.",
  "tika-abh06t1:182": " Aniṭṭhāniṭṭhamajjhattagocare vattare ime;",
  "tika-abh06t1:183": "Sukhādittayayuttā te, dukkhupekkhāyutā ime.",
  "tika-abh06t1:184_0": "Evaṁ kāmāvacarakusalavipākasahetukamaṭṭhavidhaṁ, ahetukamaṭṭhavidhaṁ, jhānaṅgayogabhedato",
  "tika-abh06t1:184_1": "rūpāvacaravipākaṁ pañcavidhaṁ, ārammaṇabhedato arūpāvacaravipākaṁ catubbidhaṁ, maggasampayuttacittaphalabhedato",
  "tika-abh06t1:184_2": "lokuttaravipākaṁ catubbidhaṁ, cakkhuviññāṇādibhedato akusalavipākaṁ sattavidhanti",
  "tika-abh06t1:184_3": "chattiṁsavidhaṁ vipākacittaṁ veditabbaṁ.",
  "tika-abh06t1:185": "55.",
  "tika-abh06t1:186": " Evaṁ chattiṁsadhā pākaṁ, pākasāsanapūjito;",
  "tika-abh06t1:187": "Savipākāvipākesu, kusalo sugatobravi.",
  "tika-abh06t1:188_0": "Kiriyābyākatacittaṁ pana avipākato ekavidhaṁ, parittamahaggatato duvidhaṁ, kāmāvacararūpāvacaraarūpāvacarabhūmibhedato",
  "tika-abh06t1:188_1": "tividhaṁ. Tattha kāmāvacaraṁ duvidhaṁ sahetukamahetukanti. Tattha sahetukaṁ ekavidhaṁ",
  "tika-abh06t1:188_2": "arahato eva uppajjanato. Somanassupekkhāñāṇappayogabhedato kāmāvacarakusalaṁ viya",
  "tika-abh06t1:188_3": "aṭṭhavidhaṁ hoti. Seyyathidaṁ – somanassasahagataṁ ñāṇasampayuttaṁ asaṅkhārikaṁ,",
  "tika-abh06t1:188_4": "sasaṅkhārikaṁ, somanassasahagataṁ ñāṇavippayuttaṁ asaṅkhārikaṁ, sasaṅkhārikaṁ, upekkhāsahagataṁ",
  "tika-abh06t1:188_5": "ñāṇasampayuttaṁ asaṅkhārikaṁ, sasaṅkhārikaṁ, upekkhāsahagataṁ ñāṇavippayuttaṁ asaṅkhārikaṁ,",
  "tika-abh06t1:188_6": "sasaṅkhārikanti imāni aṭṭha sahetukakiriyacittāni. Etāni pana yathānurūpaṁ dānādivasena",
  "tika-abh06t1:188_7": "khīṇāsavānaṁyeva pavattanti. Evaṁ sahetukakiriyacittāni veditabbāni.",
  "tika-abh06t1:189_0": "Ahetukakiriyacittaṁ pana tividhaṁ kiriyāhetukamanodhātuupekkhāsahagatāvajjanacittaṁ,",
  "tika-abh06t1:189_1": "kiriyāhetukamanoviññāṇadhātusomanassasahagataṁ hasituppādacittaṁ, kiriyāhetukamanoviññāṇadhātuupekkhāsahagataṁ",
  "tika-abh06t1:189_2": "voṭṭhabbanacittanti .",
  "tika-abh06t1:190_0": "Tattha kiriyāhetukamanodhātu upekkhāsahagatā hadayavatthuṁ nissāya cakkhudvāre iṭṭhaiṭṭhamajjhattaaniṭṭhaaniṭṭhamajjhattesu",
  "tika-abh06t1:190_1": "rūpārammaṇesu yena kenaci pasāde ghaṭṭite taṁ taṁ ārammaṇaṁ gahetvā āvajjanavasena",
  "tika-abh06t1:190_2": "cakkhuviññāṇassa purecārī hutvā bhavaṅgaṁ āvaṭṭayamānā uppajjati. Sotadvārādīsupi",
  "tika-abh06t1:190_3": "eseva nayo. Itarā pana dve ahetukamanoviññāṇadhātuyo sādhāraṇāsādhāraṇāti duvidhā",
  "tika-abh06t1:190_4": "honti. Tattha asādhāraṇā pana kiriyāhetukamanoviññāṇadhātu somanassasahagatā khīṇāsavasseva",
  "tika-abh06t1:190_5": "chasu dvāresu chasu anuḷāresu ārammaṇesu hasituppādakiccā niyatavatthukā uppajjati.",
  "tika-abh06t1:190_6": "Sādhāraṇā pana ahetukamanoviññāṇadhātu upekkhāsahagatā chaḷārammaṇavijānanalakkhaṇā",
  "tika-abh06t1:190_7": ", tathābhāvapaccupaṭṭhānā, sā tīsu bhavesu sabbesaṁ sacittakasattānaṁ sādhāraṇā,",
  "tika-abh06t1:190_8": "na kassaci pana sacittakassa na uppajjati nāma. Uppajjamānā panāyaṁ pañcadvāramanodvāresu",
  "tika-abh06t1:190_9": "voṭṭhabbanāvajjanakiccā uppajjati. Cha asādhāraṇañāṇānipi etāya gahitārammaṇameva",
  "tika-abh06t1:190_10": "gaṇhanti. Sabbārammaṇagahaṇasamatthatāya sabbaññutaññāṇagatikāti veditabbā. Imāni",
  "tika-abh06t1:190_11": "tīṇi ahetukakiriyacittāni.",
  "tika-abh06t1:191_0": "Idha ṭhatvā hasanacittāni pariggaṇhitabbāni. Terasa hasanacittāni. Kusalato catūhi",
  "tika-abh06t1:191_1": "somanassasahagatehi, akusalato catūhīti imehi aṭṭhahi cittehi puthujjanā hasanti,",
  "tika-abh06t1:191_2": "sekhā pana kusalato catūhi, akusalato dvīhi diṭṭhigatavippayuttasomanassasahagatehīti",
  "tika-abh06t1:191_3": "chahi hasanti, khīṇāsavā kiriyato pañcahi somanassasahagatehi hasantīti.",
  "tika-abh06t1:192": "56.",
  "tika-abh06t1:193": " Somanassayutānaṭṭha, kusalākusalāni ca;",
  "tika-abh06t1:194": "Kriyato pana pañcevaṁ, hāsacittāni terasa.",
  "tika-abh06t1:195": "57.",
  "tika-abh06t1:196": " Puthujjanā hasantettha, cittehi pana aṭṭhahi;",
  "tika-abh06t1:197": "Chahi sekhā asekhā ca, hasanti pana pañcahi.",
  "tika-abh06t1:198_0": "Idāni rūpāvacarakiriyacittāni honti. Vitakkavicārapītisukhacittekaggatāsampayuttaṁ",
  "tika-abh06t1:198_1": "paṭhamaṁ, vicārapītisukhacittekaggatāsampayuttaṁ dutiyaṁ, pītisukhacittekaggatāsampayuttaṁ",
  "tika-abh06t1:198_2": "tatiyaṁ, sukhacittekaggatāsampayuttaṁ catutthaṁ, upekkhācittekaggatāsampayuttaṁ pañcamanti",
  "tika-abh06t1:198_3": "imāni pañca rūpāvacarakiriyacittāni.",
  "tika-abh06t1:199_0": "Idāni arūpāvacarakiriyacittāni vuccanti. Ākāsānañcāyatanasaññāsahagataṁ, viññāṇañcāyatanasaññāsahagataṁ,",
  "tika-abh06t1:199_1": "ākiñcaññāyatanasaññāsahagataṁ, nevasaññānāsaññāyatanasaññāsahagatanti imāni cattāri",
  "tika-abh06t1:199_2": "arūpāvacarakiriyacittāni. Imāni pana rūpārūpakiriyacittāni sakasakabhūmikusalasadisāni.",
  "tika-abh06t1:199_3": "Kevalaṁ panetāni kiriyacittāni khīṇāsavānaṁyeva uppajjanti, kusalāni pana sekhaputhujjanānaṁ.",
  "tika-abh06t1:199_4": "Imāni ca khīṇāsavānaṁ bhāvanākāravasappavattāni, tāni pana sekhaputhujjanānaṁ bhāvanāpuññavasappavattānīti",
  "tika-abh06t1:199_5": "ayameva imesaṁ, tesañca viseso.",
  "tika-abh06t1:200": "58.",
  "tika-abh06t1:201": " Yā puthujjanakālasmiṁ, abhinibbattitā pana;",
  "tika-abh06t1:202": "Rūpārūpasamāpatti, sā khīṇāsavabhikkhuno.",
  "tika-abh06t1:203": "59.",
  "tika-abh06t1:204": " Yāva khīṇāsavo bhikkhu, na samāpajjateva naṁ;",
  "tika-abh06t1:205": "Tāva tā kusalā eva, samāpannā sace kriyā.",
  "tika-abh06t1:206_0": "Evaṁ somanassādibhedato kāmāvacarasahetukakiriyacittamaṭṭhavidhaṁ, manodhātumanoviññāṇadhātudvayabhedato",
  "tika-abh06t1:206_1": "ahetukaṁ tividhaṁ, jhānaṅgayogabhedato rūpāvacaraṁ pañcavidhaṁ, ārammaṇabhedato arūpāvacaraṁ",
  "tika-abh06t1:206_2": "catubbidhaṁ, evaṁ bhūmivasena vīsatividhaṁ kiriyacittaṁ veditabbanti.",
  "tika-abh06t1:207": "60.",
  "tika-abh06t1:208": " Ekādasavidhaṁ kāme, rūpe pañca arūpisu;",
  "tika-abh06t1:209": "Cattārīti ca sabbāni, kriyācittāni vīsati.",
  "tika-abh06t1:210": "61.",
  "tika-abh06t1:211": " Lokuttarakriyacittaṁ, pana kasmā na vijjati;",
  "tika-abh06t1:212": "Ekacittakkhaṇattā hi, maggassāti na vijjati.",
  "tika-abh06t1:213": "62.",
  "tika-abh06t1:214": " Kriyākriyāpattivibhāgadesako,",
  "tika-abh06t1:215": "Kriyākriyaṁ cittamavoca yaṁ jino;",
  "tika-abh06t1:216": "Hitāhitānaṁ sakriyākriyārato,",
  "tika-abh06t1:217": "Kriyākriyaṁ tantu mayā samīritaṁ.",
  "tika-abh06t1:218_0": "Ettāvatā ekavīsatividhaṁ kusalaṁ, dvādasavidhaṁ akusalaṁ chattiṁsavidhaṁ vipākaṁ,",
  "tika-abh06t1:218_1": "vīsatividhaṁ kiriyacittanti ādimhi nikkhittaṁ cittaṁ ekūnanavutippabhedena vidhinā pakāsitaṁ hotīti.",
  "tika-abh06t1:219": "63.",
  "tika-abh06t1:220": " Ekavīsati puññāni, dvādasākusalāni ca;",
  "tika-abh06t1:221": "Chattiṁseva vipākāni, kriyacittāni vīsati.",
  "tika-abh06t1:222": "64.",
  "tika-abh06t1:223": " Ekūnanavuti sabbe, cittuppādā mahesinā;",
  "tika-abh06t1:224": "Aṭṭha lokuttare katvā, niddiṭṭhā hi samāsato.",
  "tika-abh06t1:225": "65.",
  "tika-abh06t1:226": " Piṭake abhidhammasmiṁ, ye bhikkhū pāṭavatthino;",
  "tika-abh06t1:227": "Tehāyaṁ uggahetabbo, cintetabbo punappunaṁ.",
  "tika-abh06t1:228": "66.",
  "tika-abh06t1:229": " Abhidhammāvatārena, abhidhammamahodadhiṁ;",
  "tika-abh06t1:230": "Ye taranti imaṁ lokaṁ, parañceva taranti teti.",
  "tika-abh06t1:231": "Iti abhidhammāvatāre cittaniddeso nāma",
  "tika-abh06t1:232": "Paṭhamo paricchedo."
}