{
  "atk-s0513a43:0": "13. Terasakanipāto",
  "atk-s0513a43:2": "[474] 1. Ambajātakavaṇṇanā",
  "atk-s0513a43:3_0": "Ahāsime ambaphalāni pubbeti idaṁ satthā jetavane viharanto devadattaṁ ārabbha kathesi.",
  "atk-s0513a43:3_1": "Devadatto hi “ahaṁ buddho bhavissāmi, mayhaṁ samaṇo gotamo neva ācariyo na upajjhāyo”ti",
  "atk-s0513a43:3_2": "ācariyaṁ paccakkhāya jhānaparihīno saṅghaṁ bhinditvā anupubbena sāvatthiṁ āgacchanto",
  "atk-s0513a43:3_3": "bahijetavane pathaviyā vivare dinne avīciṁ pāvisi. Tadā bhikkhū dhammasabhāyaṁ kathaṁ",
  "atk-s0513a43:3_4": "samuṭṭhāpesuṁ “āvuso, devadatto ācariyaṁ paccakkhāya mahāvināsaṁ patto, avīcimahāniraye",
  "atk-s0513a43:3_5": "nibbatto”ti. Satthā āgantvā “kāya nuttha, bhikkhave, etarahi kathāya sannisinnā”ti",
  "atk-s0513a43:3_6": "pucchitvā “imāya nāmā”ti vutte “na, bhikkhave, idāneva, pubbepi devadatto ācariyaṁ",
  "atk-s0513a43:3_7": "paccakkhāya mahāvināsaṁ pattoyevā”ti vatvā atītaṁ āhari.",
  "atk-s0513a43:4_0": "Atīte bārāṇasiyaṁ brahmadatte rajjaṁ kārente tassa purohitakulaṁ ahivātarogena vinassi.",
  "atk-s0513a43:4_1": "Ekova putto bhittiṁ bhinditvā palāto. So takkasilaṁ gantvā disāpāmokkhassācariyassa",
  "atk-s0513a43:4_2": "santike tayo vede ca avasesasippāni ca uggahetvā ācariyaṁ vanditvā nikkhanto “desacārittaṁ",
  "atk-s0513a43:4_3": "jānissāmī”ti caranto ekaṁ paccantanagaraṁ pāpuṇi. Taṁ nissāya mahācaṇḍālagāmako ahosi.",
  "atk-s0513a43:4_4": "Tadā bodhisatto tasmiṁ gāme paṭivasati, paṇḍito byatto akāle phalaṁ gaṇhāpanamantaṁ",
  "atk-s0513a43:4_5": "jānāti. So pātova vuṭṭhāya kājaṁ ādāya tato gāmā nikkhimitvā araññe ekaṁ ambarukkhaṁ",
  "atk-s0513a43:4_6": "upasaṅkamitvā sattapadamatthake ṭhito taṁ mantaṁ parivattetvā ambarukkhaṁ ekena udakapasatena",
  "atk-s0513a43:4_7": "paharati. Rukkhato taṅkhaṇaññeva purāṇapaṇṇāni patanti, navāni uṭṭhahanti, pupphāni",
  "atk-s0513a43:4_8": "pupphitvā patanti, ambaphalāni uṭṭhāya muhutteneva paccitvā madhurāni ojavantāni",
  "atk-s0513a43:4_9": "dibbarasasadisāni hutvā rukkhato patanti. Mahāsatto tāni uccinitvā yāvadatthaṁ khāditvā",
  "atk-s0513a43:4_10": "kājaṁ pūrāpetvā gehaṁ gantvā tāni vikkiṇitvā puttadāraṁ posesi.",
  "atk-s0513a43:5_0": "So brāhmaṇakumāro mahāsattaṁ akāle ambapakkāni āharitvā vikkiṇantaṁ disvā “nissaṁsayena",
  "atk-s0513a43:5_1": "tehi mantabalena uppannehi bhavitabbaṁ, imaṁ purisaṁ nissāya idaṁ anagghamantaṁ labhissāmī”ti",
  "atk-s0513a43:5_2": "cintetvā mahāsattassa ambāni āharaṇaniyāmaṁ pariggaṇhanto tathato ñatvā tasmiṁ araññato",
  "atk-s0513a43:5_3": "anāgateyeva tassa gehaṁ gantvā ajānanto viya hutvā tassa bhariyaṁ “kuhiṁ ayyo, ācariyo”ti",
  "atk-s0513a43:5_4": "pucchitvā “araññaṁ gato”ti vutte taṁ āgataṁ āgamayamānova ṭhatvā āgacchantaṁ disvā",
  "atk-s0513a43:5_5": "hatthato pacchiṁ gahetvā āharitvā gehe ṭhapesi. Mahāsatto taṁ oloketvā bhariyaṁ āha",
  "atk-s0513a43:5_6": "– “bhadde, ayaṁ māṇavo mantatthāya āgato, tassa hatthe manto nassati, asappuriso",
  "atk-s0513a43:5_7": "eso”ti. Māṇavopi “ahaṁ imaṁ mantaṁ ācariyassa upakārako hutvā labhissāmī”ti cintetvā",
  "atk-s0513a43:5_8": "tato paṭṭhāya tassa gehe sabbakiccāni karoti. Dārūni āharati, vīhiṁ koṭṭeti, bhattaṁ",
  "atk-s0513a43:5_9": "pacati, dantakaṭṭhamukhadhovanādīni deti, pādaṁ dhovati.",
  "atk-s0513a43:6_0": "Ekadivasaṁ mahāsattena “tāta māṇava, mañcapādānaṁ me upadhānaṁ dehī”ti vutte aññaṁ",
  "atk-s0513a43:6_1": "apassitvā sabbarattiṁ ūrumhi ṭhapetvā nisīdi. Aparabhāge mahāsattassa bhariyā puttaṁ",
  "atk-s0513a43:6_2": "vijāyi. Tassā pasūtikāle parikammaṁ sabbamakāsi. Sā ekadivasaṁ mahāsattaṁ āha “sāmi,",
  "atk-s0513a43:6_3": "ayaṁ māṇavo jātisampanno hutvā mantatthāya amhākaṁ veyyāvaccaṁ karoti, etassa hatthe",
  "atk-s0513a43:6_4": "manto tiṭṭhatu vā mā vā, detha tassa manta”nti. So “sādhū”ti sampaṭicchitvā tassa",
  "atk-s0513a43:6_5": "mantaṁ datvā evamāha – “tāta, anagghoyaṁ manto, tava imaṁ nissāya mahālābhasakkāro",
  "atk-s0513a43:6_6": "bhavissati, raññā vā rājamahāmattena vā ‘ko te ācariyo’ti puṭṭhakāle mā maṁ nigūhittho,",
  "atk-s0513a43:6_7": "sace hi ‘caṇḍālassa me santikā manto gahito’ti lajjanto ‘brāhmaṇamahāsālo me ācariyo’ti",
  "atk-s0513a43:6_8": "kathessasi, imassa mantassa phalaṁ na labhissasī”ti. So “kiṁ kāraṇā taṁ nigūhissāmi,",
  "atk-s0513a43:6_9": "kenaci puṭṭhakāle tumheyeva kathessāmī”ti vatvā taṁ vanditvā caṇḍālagāmato nikkhamitvā",
  "atk-s0513a43:6_10": "mantaṁ vīmaṁsitvā anupubbena bārāṇasiṁ patvā ambāni vikkiṇitvā bahuṁ dhanaṁ labhi.",
  "atk-s0513a43:7_0": "Athekadivasaṁ uyyānapālo tassa hatthato ambaṁ kiṇitvā rañño adāsi. Rājā taṁ paribhuñjitvā",
  "atk-s0513a43:7_1": "“kuto samma, tayā evarūpaṁ ambaṁ laddha”nti pucchi. Deva, eko māṇavo akālaambaphalāni",
  "atk-s0513a43:7_2": "ānetvā vikkiṇāti, tato me gahitanti. Tena hi “ito paṭṭhāya idheva ambāni āharatū”ti",
  "atk-s0513a43:7_3": "naṁ vadehīti. So tathā akāsi. Māṇavopi tato paṭṭhāya ambāni rājakulaṁ harati. Atha",
  "atk-s0513a43:7_4": "raññā “upaṭṭhaha ma”nti vutte rājānaṁ upaṭṭhahanto bahuṁ dhanaṁ labhitvā anukkamena",
  "atk-s0513a43:7_5": "vissāsiko jāto. Atha naṁ ekadivasaṁ rājā pucchi “māṇava, kuto akāle evaṁ vaṇṇagandharasasampannāni",
  "atk-s0513a43:7_6": "ambāni labhasi, kiṁ te nāgo vā supaṇṇo vā devo vā koci deti, udāhu mantabalaṁ eta”nti?",
  "atk-s0513a43:7_7": "“Na me mahārāja, koci deti, anaggho pana me manto atthi, tasseva bala”nti. “Tena",
  "atk-s0513a43:7_8": "hi mayampi te ekadivasaṁ mantabalaṁ daṭṭhukāmā”ti. “Sādhu, deva, dassessāmī”ti. Rājā",
  "atk-s0513a43:7_9": "punadivase tena saddhiṁ uyyānaṁ gantvā “dassehī”ti āha. So “sādhū”ti ambarukkhaṁ",
  "atk-s0513a43:7_10": "upagantvā sattapadamatthake ṭhito mantaṁ parivattetvā rukkhaṁ udakena pahari. Taṅkhaṇaññeva",
  "atk-s0513a43:7_11": "ambarukkho heṭṭhā vuttaniyāmeneva phalaṁ gahetvā mahāmegho viya ambavassaṁ vassi.",
  "atk-s0513a43:7_12": "Mahājano sādhukāraṁ adāsi, celukkhepā pavattiṁsu.",
  "atk-s0513a43:8_0": "Rājā ambaphalāni khāditvā tassa bahuṁ dhanaṁ datvā “māṇavaka, evarūpo te acchariyamanto",
  "atk-s0513a43:8_1": "kassa santike gahito”ti pucchi. Māṇavo “sacāhaṁ ‘caṇḍālassa santike’ti vakkhāmi,",
  "atk-s0513a43:8_2": "lajjitabbakaṁ bhavissati, mañca garahissanti, manto kho pana me paguṇo, idāni na",
  "atk-s0513a43:8_3": "nassissati, disāpāmokkhaṁ ācariyaṁ apadisāmī”ti cintetvā musāvādaṁ katvā “takkasilāyaṁ",
  "atk-s0513a43:8_4": "disāpāmokkhācariyassa santike gahito me”ti vadanto ācariyaṁ paccakkhāsi. Taṅkhaṇaññeva",
  "atk-s0513a43:8_5": "manto antaradhāyi. Rājā somanassajāto taṁ ādāya nagaraṁ pavisitvā punadivase “ambāni",
  "atk-s0513a43:8_6": "khādissāmī”ti uyyānaṁ gantvā maṅgalasilāpaṭṭe nisīditvā māṇava, ambāni āharāti āha.",
  "atk-s0513a43:8_7": "So “sādhū”ti ambaṁ upagantvā sattapadamatthake ṭhito “mantaṁ parivattessāmī”ti mante",
  "atk-s0513a43:8_8": "anupaṭṭhahante antarahitabhāvaṁ ñatvā lajjito aṭṭhāsi. Rājā “ayaṁ pubbe parisamajjheyeva",
  "atk-s0513a43:8_9": "ambāni āharitvā amhākaṁ deti, ghanameghavassaṁ viya ambavassaṁ vassāpeti, idāni thaddho",
  "atk-s0513a43:8_10": "viya ṭhito, kiṁ nu kho kāraṇa”nti cintetvā taṁ pucchanto paṭhamaṁ gāthamāha –",
  "atk-s0513a43:9": "1.",
  "atk-s0513a43:10": "“Ahāsi me ambaphalāni pubbe, aṇūni thūlāni ca brahmacāri;",
  "atk-s0513a43:11": "Teheva mantehi na dāni tuyhaṁ, dumapphalā pātubhavanti brahme”ti.",
  "atk-s0513a43:12": "Tattha ahāsīti āhari. Dumapphalāti rukkhaphalāni.",
  "atk-s0513a43:13": "Taṁ sutvā māṇavo “sace ‘ajja ambaphalaṁ na gaṇhāmī’ti vakkhāmi, rājā me kujjhissati, musāvādena naṁ vañcessāmī”ti dutiyaṁ gāthamāha –",
  "atk-s0513a43:14": "2.",
  "atk-s0513a43:15": "“Nakkhattayogaṁ paṭimānayāmi, khaṇaṁ muhuttañca mante na passaṁ;",
  "atk-s0513a43:16": "Nakkhattayogañca khaṇañca laddhā, addhā harissambaphalaṁ pahūta”nti.",
  "atk-s0513a43:17": "Tattha addhāharissambaphalanti addhā ambaphalaṁ āharissāmi.",
  "atk-s0513a43:18": "Rājā “ayaṁ aññadā nakkhattayogaṁ na vadati, kiṁ nu kho eta”nti pucchanto dve gāthā abhāsi –",
  "atk-s0513a43:19": "3.",
  "atk-s0513a43:20": "“Nakkhattayogaṁ na pure abhāṇi, khaṇaṁ muhuttaṁ na pure asaṁsi;",
  "atk-s0513a43:21": "Sayaṁ harī ambaphalaṁ pahūtaṁ, vaṇṇena gandhena rasenupetaṁ.",
  "atk-s0513a43:22": "4.",
  "atk-s0513a43:23": "“Mantābhijappena pure hi tuyhaṁ, dumapphalā pātubhavanti brahme;",
  "atk-s0513a43:24": "Svājja na pāresi jappampi mantaṁ, ayaṁ so ko nāma tavajja dhammo”ti.",
  "atk-s0513a43:25": "Tattha na pāresīti na sakkosi. Jappampīti jappantopi parivattentopi. Ayaṁ soti ayameva so tava sabhāvo ajja ko nāma jātoti.",
  "atk-s0513a43:26": "Taṁ sutvā māṇavo “na sakkā rājānaṁ musāvādena vañcetuṁ, sacepi me sabhāve kathite āṇaṁ kareyya, karotu, sabhāvameva kathessāmī”ti cintetvā dve gāthā abhāsi –",
  "atk-s0513a43:27": "5.",
  "atk-s0513a43:28": "“Caṇḍālaputto mama sampadāsi, dhammena mante pakatiñca saṁsi;",
  "atk-s0513a43:29": "Mā cassu me pucchito nāmagottaṁ, guyhittho atthaṁ vijaheyya manto.",
  "atk-s0513a43:30": "6.",
  "atk-s0513a43:31": "“Sohaṁ janindena janamhi puṭṭho, makkhābhibhūto alikaṁ abhāṇiṁ;",
  "atk-s0513a43:32": "‘Mantā ime brāhmaṇassā’ti micchā, pahīnamanto kapaṇo rudāmī”ti.",
  "atk-s0513a43:33_0": "Tattha dhammenāti samena kāraṇena appaṭicchādetvāva adāsi. Pakatiñca saṁsīti “mā",
  "atk-s0513a43:33_1": "me pucchito nāmagottaṁ guyhittho, sace gūhasi, mantā te nassissantī”ti tesaṁ nassanapakatiñca",
  "atk-s0513a43:33_2": "mayhaṁ saṁsi. Brāhmaṇassāti micchāti “brāhmaṇassa santike mayā ime mantā gahitā”ti",
  "atk-s0513a43:33_3": "micchāya abhaṇiṁ, tena me te mantā naṭṭhā, svāhaṁ pahīnamanto idāni kapaṇo rudāmīti.",
  "atk-s0513a43:34": "Taṁ sutvā rājā “ayaṁ pāpadhammo evarūpaṁ ratanamantaṁ na olokesi, evarūpasmiñhi uttamaratanamante laddhe jāti kiṁ karissatī”ti kujjhitvā tassa garahanto –",
  "atk-s0513a43:35": "7.",
  "atk-s0513a43:36": "“Eraṇḍā pucimandā vā, atha vā pālibhaddakā;",
  "atk-s0513a43:37": "Madhuṁ madhutthiko vinde, so hi tassa dumuttamo.",
  "atk-s0513a43:38": "8.",
  "atk-s0513a43:39": "“Khattiyā brāhmaṇā vessā, suddā caṇḍālapukkusā;",
  "atk-s0513a43:40": "Yamhā dhammaṁ vijāneyya, so hi tassa naruttamo.",
  "atk-s0513a43:41": "9.",
  "atk-s0513a43:42": "“Imassa daṇḍañca vadhañca datvā, gale gahetvā khalayātha jammaṁ;",
  "atk-s0513a43:43": "Yo uttamatthaṁ kasirena laddhaṁ, mānātimānena vināsayitthā”ti. –",
  "atk-s0513a43:44": "Imā gāthā āha.",
  "atk-s0513a43:45_0": "Tattha madhutthikoti madhuatthiko puriso araññe madhuṁ olokento etesaṁ rukkhānaṁ",
  "atk-s0513a43:45_1": "yato madhuṁ labhati, sova dumo tassa dumuttamo nāma. Tatheva khattiyādīsu yamhā purisā",
  "atk-s0513a43:45_2": "dhammaṁ kāraṇaṁ yuttaṁ atthaṁ vijāneyya, sova tassa uttamo naro nāma. Imassa daṇḍañcāti",
  "atk-s0513a43:45_3": "imassa pāpadhammassa sabbassaharaṇadaṇḍañca veḷupesikādīhi piṭṭhicammaṁ uppāṭetvā",
  "atk-s0513a43:45_4": "vadhañca datvā imaṁ jammaṁ gale gahetvā khalayātha, khalikārattaṁ pāpetvā niddhamatha",
  "atk-s0513a43:45_5": "nikkaḍḍhatha, kiṁ iminā idha vasantenāti.",
  "atk-s0513a43:46_0": "Rājapurisā tathā katvā “tavācariyassa santikaṁ gantvā taṁ ārādhetvāva sace puna mante",
  "atk-s0513a43:46_1": "labhissasi, idha āgaccheyyāsi, no ce, imaṁ disaṁ mā olokeyyāsī”ti taṁ nibbisayamakaṁsu.",
  "atk-s0513a43:46_2": "So anātho hutvā “ṭhapetvā ācariyaṁ na me aññaṁ paṭisaraṇaṁ atthi, tasseva santikaṁ",
  "atk-s0513a43:46_3": "gantvā taṁ ārādhetvā puna mantaṁ yācissāmī”ti rodanto taṁ gāmaṁ agamāsi. Atha naṁ",
  "atk-s0513a43:46_4": "āgacchantaṁ disvā mahāsatto bhariyaṁ āmantetvā “bhadde, passa taṁ pāpadhammaṁ parihīnamantaṁ",
  "atk-s0513a43:46_5": "puna āgacchanta”nti āha. So mahāsattaṁ upasaṅkamitvā vanditvā ekamantaṁ nisinno “kiṁkāraṇā",
  "atk-s0513a43:46_6": "āgatosī”ti puṭṭho “ācariya, musāvādaṁ katvā ācariyaṁ paccakkhitvā mahāvināsaṁ pattomhī”ti",
  "atk-s0513a43:46_7": "vatvā accayaṁ dassetvā puna mante yācanto –",
  "atk-s0513a43:47": "10.",
  "atk-s0513a43:48": "“Yathā samaṁ maññamāno pateyya, sobbhaṁ guhaṁ narakaṁ pūtipādaṁ;",
  "atk-s0513a43:49": "Rajjūti vā akkame kaṇhasappaṁ, andho yathā jotimadhiṭṭhaheyya;",
  "atk-s0513a43:50": "Evampi maṁ taṁ khalitaṁ sapañña, pahīnamantassa punappadāhī”ti. – gāthamāha;",
  "atk-s0513a43:51_0": "Tattha yathā samanti yathā puriso idaṁ samaṁ ṭhānanti maññamāno sobbhaṁ vā guhaṁ",
  "atk-s0513a43:51_1": "vā bhūmiyā phalitaṭṭhānasaṅkhātaṁ narakaṁ vā pūtipādaṁ vā pateyya. Pūtipādoti himavantapadese",
  "atk-s0513a43:51_2": "mahārukkhe sussitvā mate tassa mūlesu pūtikesu jātesu tasmiṁ ṭhāne mahāāvāṭo hoti,",
  "atk-s0513a43:51_3": "tassa nāmaṁ. Jotimadhiṭṭhaheyyāti aggiṁ akkameyya. Evampīti evaṁ ahampi paññācakkhuno",
  "atk-s0513a43:51_4": "abhāvā andho tumhākaṁ visesaṁ ajānanto tumhesu khalito, taṁ maṁ khalitaṁ viditvā",
  "atk-s0513a43:51_5": "sapañña ñāṇasampanna pahīnamantassa mama punapi dethāti.",
  "atk-s0513a43:52": "Atha naṁ ācariyo “tāta, kiṁ kathesi, andho hi saññāya dinnāya sobbhādīni pariharati, mayā paṭhamameva tava kathitaṁ, idāni kimatthaṁ mama santikaṁ āgatosī”ti vatvā –",
  "atk-s0513a43:53": "11.",
  "atk-s0513a43:54": "“Dhammena mantaṁ tava sampadāsiṁ, tuvampi dhammena paṭiggahesi;",
  "atk-s0513a43:55": "Pakatimpi te attamano asaṁsiṁ, dhamme ṭhitaṁ taṁ na jaheyya manto.",
  "atk-s0513a43:56": "12.",
  "atk-s0513a43:57": "“Yo bāla-mantaṁ kasirena laddhaṁ, yaṁ dullabhaṁ ajja manussaloke;",
  "atk-s0513a43:58": "Kiñcāpi laddhā jīvituṁ appapañño, vināsayī alikaṁ bhāsamāno.",
  "atk-s0513a43:59": "13.",
  "atk-s0513a43:60": "“Bālassa mūḷhassa akataññuno ca, musā bhaṇantassa asaññatassa;",
  "atk-s0513a43:61": "Mante mayaṁ tādisake na dema, kuto mantā gaccha na mayhaṁ ruccasī”ti. –",
  "atk-s0513a43:62": "Imā gāthā āha.",
  "atk-s0513a43:63_0": "Tattha dhammenāti ahampi tava ācariyabhāgaṁ hiraññaṁ vā suvaṇṇaṁ vā aggahetvā dhammeneva",
  "atk-s0513a43:63_1": "mantaṁ sampadāsiṁ, tvampi kiñci adatvā dhammena sameneva paṭiggahesi. Dhamme ṭhitanti",
  "atk-s0513a43:63_2": "ācariyapūjakadhamme ṭhitaṁ. Tādisaketi tathārūpe akālaphalagaṇhāpake mante na dema,",
  "atk-s0513a43:63_3": "gaccha na me ruccasīti.",
  "atk-s0513a43:64": "So evaṁ ācariyena uyyojito “kiṁ mayhaṁ jīvitenā”ti araññaṁ pavisitvā anāthamaraṇaṁ mari.",
  "atk-s0513a43:65_0": "Satthā imaṁ dhammadesanaṁ āharitvā “na, bhikkhave, idāneva, pubbepi devadatto ācariyaṁ",
  "atk-s0513a43:65_1": "paccakkhāya mahāvināsaṁ patto”ti vatvā jātakaṁ samodhānesi – “tadā akataññū māṇavo",
  "atk-s0513a43:65_2": "devadatto ahosi, rājā ānando, caṇḍālaputto pana ahameva ahosi”nti.",
  "atk-s0513a43:66": "Ambajātakavaṇṇanā paṭhamā.",
  "atk-s0513a43:68": "[475] 2. Phandanajātakavaṇṇanā",
  "atk-s0513a43:69_0": "Kuṭhārihattho purisoti idaṁ satthā rohiṇīnadītīre viharanto ñātakānaṁ kalahaṁ ārabbha",
  "atk-s0513a43:69_1": "kathesi. Vatthu pana kuṇālajātake āvi bhavissati. Tadā pana satthā ñātake āmantetvā",
  "atk-s0513a43:69_2": "– mahārājā, atīte bārāṇasiyaṁ brahmadatte rajjaṁ kārente bahinagare vaḍḍhakigāmo",
  "atk-s0513a43:69_3": "ahosi. Tatreko brāhmaṇavaḍḍhakī araññato dārūni āharitvā rathaṁ katvā jīvikaṁ kappesi.",
  "atk-s0513a43:69_4": "Tadā himavantapadese mahāphandanarukkho ahosi. Eko kāḷasīho gocaraṁ pariyesitvā āgantvā",
  "atk-s0513a43:69_5": "tassa mūle nipajji. Athassa ekadivasaṁ vāte paharante eko sukkhadaṇḍako patitvā khandhe",
  "atk-s0513a43:69_6": "avatthāsi. So thokaṁ khandhena rujantena bhītatasito uṭṭhāya pakkhanditvā puna nivatto",
  "atk-s0513a43:69_7": "āgatamaggaṁ olokento kiñci adisvā “añño maṁ sīho vā byaggho vā anubandhanto natthi,",
  "atk-s0513a43:69_8": "imasmiṁ pana rukkhe nibbattadevatā maṁ ettha nipajjantaṁ na sahati maññe, hotu jānissāmī”ti",
  "atk-s0513a43:69_9": "aṭṭhāne kopaṁ bandhitvā rukkhaṁ paharitvā “neva tava rukkhassa pattaṁ khādāmi, na",
  "atk-s0513a43:69_10": "sākhaṁ bhañjāmi, idha aññe mige vasante sahasi, maṁ na sahasi, ko mayhaṁ doso atthi,",
  "atk-s0513a43:69_11": "katipāhaṁ āgamehi, samūlaṁ te rukkhaṁ uppāṭetvā khaṇḍākhaṇḍikaṁ chedāpessāmī”ti rukkhadevataṁ",
  "atk-s0513a43:69_12": "tajjetvā ekaṁ purisaṁ upadhārento vicari. Tadā so brāhmaṇavaḍḍhakī dve tayo manusse",
  "atk-s0513a43:69_13": "ādāya rathadārūnaṁ atthāya yānakena taṁ padesaṁ gantvā ekasmiṁ ṭhāne yānakaṁ ṭhapetvā",
  "atk-s0513a43:69_14": "vāsipharasuhattho rukkhe upadhārento phandanasamīpaṁ agamāsi. Kāḷasīho taṁ disvā",
  "atk-s0513a43:69_15": "“ajja, mayā paccāmittassa piṭṭhiṁ daṭṭhuṁ vaṭṭatī”ti gantvā rukkhamūle aṭṭhāsi. Vaḍḍhakī",
  "atk-s0513a43:69_16": "ca ito cito oloketvā phandanasamīpena pāyāsi. So “yāva eso nātikkamati, tāvadevassa",
  "atk-s0513a43:69_17": "kathessāmī”ti cintetvā paṭhamaṁ gāthamāha –",
  "atk-s0513a43:70": "14.",
  "atk-s0513a43:71": "“Kuṭhārihattho puriso, vanamogayha tiṭṭhasi;",
  "atk-s0513a43:72": "Puṭṭho me samma akkhāhi, kiṁ dāruṁ chetumicchasī”ti.",
  "atk-s0513a43:73": "Tattha purisoti tvaṁ kuṭhārihattho eko puriso imaṁ vanaṁ ogayha tiṭṭhasīti.",
  "atk-s0513a43:74_0": "So tassa vacanaṁ sutvā “acchariyaṁ vata bho, na vata me ito pubbe migo manussavācaṁ",
  "atk-s0513a43:74_1": "bhāsanto diṭṭhapubbo, esa rathānucchavikaṁ dāruṁ jānissati, pucchissāmi na”nti cintetvā dutiyaṁ gāthamāha –",
  "atk-s0513a43:75": "15.",
  "atk-s0513a43:76": "“Isso vanāni carasi, samāni visamāni ca;",
  "atk-s0513a43:77": "Puṭṭho me samma akkhāhi, kiṁ dāruṁ nemiyā daḷha”nti.",
  "atk-s0513a43:78": "Tattha issoti tvampi eko kāḷasīho vanāni carasi, tvaṁ rathānucchavikaṁ dāruṁ jānissasīti.",
  "atk-s0513a43:79": "Taṁ sutvā kāḷasīho “idāni me manoratho matthakaṁ pāpuṇissatī”ti cintetvā tatiyaṁ gāthamāha –",
  "atk-s0513a43:80": "16.",
  "atk-s0513a43:81": "“Neva sālo na khadiro, nāssakaṇṇo kuto dhavo;",
  "atk-s0513a43:82": "Rukkho ca phandano nāma, taṁ dāruṁ nemiyā daḷha”nti.",
  "atk-s0513a43:83": "So taṁ sutvā somanassajāto “sudivasena vatamhi ajja araññaṁ paviṭṭho, tiracchānagato me rathānucchavikaṁ dāruṁ ācikkhati, aho sādhū”ti pucchanto catutthaṁ gāthamāha –",
  "atk-s0513a43:84": "17.",
  "atk-s0513a43:85": "“Kīdisānissa pattāni, khandho vā pana kīdiso;",
  "atk-s0513a43:86": "Puṭṭho me samma akkhāhi, yathā jānemu phandana”nti.",
  "atk-s0513a43:87": "Athassa so ācikkhanto dve gāthā abhāsi –",
  "atk-s0513a43:88": "18.",
  "atk-s0513a43:89": "“Yassa sākhā palambanti, namanti na ca bhañjare;",
  "atk-s0513a43:90": "So rukkho phandano nāma, yassa mūle ahaṁ ṭhito.",
  "atk-s0513a43:91": "19.",
  "atk-s0513a43:92": "“Arānaṁ cakkanābhīnaṁ, īsānemirathassa ca;",
  "atk-s0513a43:93": "Sabbassa te kammaniyo, ayaṁ hessati phandano”ti.",
  "atk-s0513a43:94_0": "Tattha “arāna”nti idaṁ so “kadācesa imaṁ rukkhaṁ na gaṇheyya, guṇampissa kathessāmī”ti",
  "atk-s0513a43:94_1": "cintetvā evamāha. Tattha īsānemirathassa cāti īsāya ca nemiyā ca sesassa ca rathassa",
  "atk-s0513a43:94_2": "sabbassa te esa kammaniyo kammakkhamo bhavissatīti.",
  "atk-s0513a43:95_0": "So evaṁ ācikkhitvā tuṭṭhamānaso ekamante vicari, vaḍḍhakīpi rukkhaṁ chindituṁ ārabhi.",
  "atk-s0513a43:95_1": "Rukkhadevatā cintesi “mayā etassa upari na kiñci pātitaṁ, ayaṁ aṭṭhāne āghātaṁ bandhitvā",
  "atk-s0513a43:95_2": "mama vimānaṁ nāseti, ahañca vinassissāmi, ekenupāyena imañca issaṁ vināsessāmī”ti.",
  "atk-s0513a43:95_3": "Sā vanakammikapuriso viya hutvā tassa santikaṁ āgantvā pucchi “bho purisa manāpo",
  "atk-s0513a43:95_4": "te rukkho laddho, imaṁ chinditvā kiṁ karissasī”ti? “Rathanemiṁ karissāmī”ti. “Iminā",
  "atk-s0513a43:95_5": "rukkhena ratho bhavissatī”ti kena te akkhātanti. “Ekena kāḷasīhenā”ti. “Sādhu suṭṭhu",
  "atk-s0513a43:95_6": "tena akkhātaṁ, iminā rukkhena ratho sundaro bhavissati, kāḷasīhassa galacammaṁ uppāṭetvā",
  "atk-s0513a43:95_7": "caturaṅgulamatte ṭhāne ayapaṭṭena viya nemimaṇḍale parikkhitte nemi ca thirā bhavissati,",
  "atk-s0513a43:95_8": "bahuñca dhanaṁ labhissasī”ti. “Kāḷasīhacammaṁ kuto lacchāmī”ti? “Tvaṁ bālakosi, ayaṁ",
  "atk-s0513a43:95_9": "tava rukkho vane ṭhito na palāyati, tvaṁ yena te rukkho akkhāto, tassa santikaṁ gantvā",
  "atk-s0513a43:95_10": "‘sāmi tayā dassitarukkhaṁ kataraṭṭhāne chindāmī’ti vañcetvā ānehi, atha naṁ nirāsaṅkaṁ",
  "atk-s0513a43:95_11": "‘idha ca ettha ca chindā’ti mukhatuṇḍaṁ pasāretvā ācikkhantaṁ tikhiṇena mahāpharasunā",
  "atk-s0513a43:95_12": "koṭṭetvā jīvitakkhayaṁ pāpetvā cammaṁ ādāya varamaṁsaṁ khāditvā rukkhaṁ chindā”ti",
  "atk-s0513a43:95_13": "veraṁ appesi. Tamatthaṁ pakāsento satthā imā gāthā āha –",
  "atk-s0513a43:96": "20.",
  "atk-s0513a43:97": "“Iti phandanarukkhopi, tāvade ajjhabhāsatha;",
  "atk-s0513a43:98": "Mayhampi vacanaṁ atthi, bhāradvāja suṇohi me.",
  "atk-s0513a43:99": "21.",
  "atk-s0513a43:100": "“Issassa upakkhandhamhā, ukkacca caturaṅgulaṁ;",
  "atk-s0513a43:101": "Tena nemiṁ pasāresi, evaṁ daḷhataraṁ siyā.",
  "atk-s0513a43:102": "22.",
  "atk-s0513a43:103": "“Iti phandanarukkhopi, veraṁ appesi tāvade;",
  "atk-s0513a43:104": "Jātānañca ajātānaṁ, issānaṁ dukkhamāvahī”ti.",
  "atk-s0513a43:105": "Tattha bhāradvājāti taṁ gottena ālapati. Upakkhandhamhāti khandhato. Ukkaccāti ukkantitvā.",
  "atk-s0513a43:106": "Vaḍḍhakī rukkhadevatāya vacanaṁ sutvā “aho ajja mayhaṁ maṅgaladivaso”ti kāḷasīhaṁ ghātetvā rukkhaṁ chetvā pakkāmi. Tamatthaṁ pakāsento satthā āha –",
  "atk-s0513a43:107": "23.",
  "atk-s0513a43:108": "“Iccevaṁ phandano issaṁ, isso ca pana phandanaṁ;",
  "atk-s0513a43:109": "Aññamaññaṁ vivādena, aññamaññamaghātayuṁ.",
  "atk-s0513a43:110": "24.",
  "atk-s0513a43:111": "“Evameva manussānaṁ, vivādo yattha jāyati;",
  "atk-s0513a43:112": "Mayūranaccaṁ naccanti, yathā te issaphandanā.",
  "atk-s0513a43:113": "25.",
  "atk-s0513a43:114": "“Taṁ vo vadāmi bhaddaṁ vo, yāvantettha samāgatā;",
  "atk-s0513a43:115": "Sammodatha mā vivadatha, mā hotha issaphandanā.",
  "atk-s0513a43:116": "26.",
  "atk-s0513a43:117": "“Sāmaggimeva sikkhetha, buddhehetaṁ pasaṁsitaṁ;",
  "atk-s0513a43:118": "Sāmaggirato dhammaṭṭho, yogakkhemā na dhaṁsatī”ti.",
  "atk-s0513a43:119_0": "Tattha aghātayunti ghātāpesuṁ. Mayūranaccaṁ naccantīti mahārājā yattha hi manussānaṁ",
  "atk-s0513a43:119_1": "vivādo hoti, tattha yathā nāma mayūrā naccantā paṭicchādetabbaṁ rahassaṅgaṁ pākaṭaṁ",
  "atk-s0513a43:119_2": "karonti, evaṁ manussā aññamaññassa randhaṁ pakāsentā mayūranaccaṁ naccanti nāma.",
  "atk-s0513a43:119_3": "Yathā te issaphandanā aññamaññassa randhaṁ pakāsentā nacciṁsu nāma. Taṁ voti tena",
  "atk-s0513a43:119_4": "kāraṇena tumhe vadāmi. Bhaddaṁ voti bhaddaṁ tumhākaṁ hotu. Yāvantetthāti yāvanto",
  "atk-s0513a43:119_5": "ettha issaphandanasadisā mā ahuvattha. Sāmaggimeva sikkhethāti samaggabhāvameva tumhe",
  "atk-s0513a43:119_6": "sikkhatha, idaṁ paññāvuddhehi paṇḍitehi pasaṁsitaṁ. Dhammaṭṭhoti sucaritadhamme ṭhito.",
  "atk-s0513a43:119_7": "Yogakkhemā na dhaṁsatīti yogehi khemā nibbānā na parihāyatīti nibbānena desanākūṭaṁ",
  "atk-s0513a43:119_8": "gaṇhi. Sakyarājāno dhammakathaṁ sutvā samaggā jātā.",
  "atk-s0513a43:120": "Satthā imaṁ dhammadesanaṁ āharitvā jātakaṁ samodhānesi “tadā taṁ kāraṇaṁ viditvā tasmiṁ vanasaṇḍe nivutthadevatā ahameva ahosi”nti.",
  "atk-s0513a43:121": "Phandanajātakavaṇṇanā dutiyā.",
  "atk-s0513a43:123": "[476] 3. Javanahaṁsajātakavaṇṇanā",
  "atk-s0513a43:124": "Idhevahaṁsa nipatāti idaṁ satthā jetavane viharanto daḷhadhammadhanuggahasuttantadesanaṁ ārabbha kathesi. Bhagavatā hi –",
  "atk-s0513a43:125_0": "“Seyyathāpi, bhikkhave, cattāro daḷhadhammā dhanuggahā susikkhitā katahatthā katūpāsanā",
  "atk-s0513a43:125_1": "catuddisā ṭhitā assu, atha puriso āgaccheyya ‘ahaṁ imesaṁ catunnaṁ daḷhadhammānaṁ",
  "atk-s0513a43:125_2": "dhanuggahānaṁ susikkhitānaṁ katahatthānaṁ katūpāsanānaṁ catuddisā kaṇḍe khitte apatiṭṭhite",
  "atk-s0513a43:125_3": "pathaviyaṁ gahetvā āharissāmī’ti. “Taṁ kiṁ maññatha, bhikkhave, ‘javano puriso paramena",
  "atk-s0513a43:125_4": "javena samannāgato’ti alaṁ vacanāyā”ti? “Evaṁ bhante”ti. Yathā ca, bhikkhave, tassa",
  "atk-s0513a43:125_5": "purisassa javo, yathā ca candimasūriyānaṁ javo, tato sīghataro. Yathā ca, bhikkhave,",
  "atk-s0513a43:125_6": "tassa purisassa javo, yathā ca candimasūriyānaṁ javo, yathā ca yā devatā candimasūriyānaṁ",
  "atk-s0513a43:125_7": "purato dhāvanti, tāsaṁ devatānaṁ javo, tato sīghataraṁ āyusaṅkhārā khīyanti, tasmātiha,",
  "atk-s0513a43:125_8": "bhikkhave, evaṁ sikkhitabbaṁ ‘appamattā viharissāmā’ti. Evañhi vo, bhikkhave, sikkhitabba”nti –",
  "atk-s0513a43:126_0": "Imassa suttassa kathitadivasato dutiyadivase bhikkhū dhammasabhāyaṁ kathaṁ samuṭṭhāpesuṁ",
  "atk-s0513a43:126_1": "“āvuso, satthā attano buddhavisaye ṭhatvā imesaṁ sattānaṁ āyusaṅkhāre ittare dubbale",
  "atk-s0513a43:126_2": "katvā paridīpento puthujjanabhikkhū ativiya santāsaṁ pāpesi, aho buddhabalaṁ nāmā”ti.",
  "atk-s0513a43:126_3": "Satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya",
  "atk-s0513a43:126_4": "nāmā”ti vutte “anacchariyaṁ, bhikkhave, svāhaṁ idāni sabbaññutaṁ patto āyusaṅkhārānaṁ",
  "atk-s0513a43:126_5": "ittarabhāvaṁ dassetvā bhikkhū saṁvejetvā dhammaṁ desemi, mayā hi pubbe ahetukahaṁsayoniyaṁ",
  "atk-s0513a43:126_6": "nibbattenapi āyusaṅkhārānaṁ ittarabhāvaṁ dassetvā bārāṇasirājānaṁ ādiṁ katvā sakalarājaparisaṁ",
  "atk-s0513a43:126_7": "saṁvejetvā dhammo desito”ti vatvā atītaṁ āhari.",
  "atk-s0513a43:127_0": "Atīte bārāṇasiyaṁ brahmadatte rajjaṁ kārente bodhisatto javanahaṁsayoniyaṁ nibbattitvā",
  "atk-s0513a43:127_1": "navutihaṁsasahassaparivuto cittakūṭe paṭivasati. So ekadivasaṁ jambudīpatale ekasmiṁ",
  "atk-s0513a43:127_2": "sare saparivāro sayaṁjātasāliṁ khāditvā ākāse suvaṇṇakilañjaṁ pattharanto viya mahantena",
  "atk-s0513a43:127_3": "parivārena bārāṇasinagarassa matthakena mandamandāya vilāsagatiyā cittakūṭaṁ gacchati.",
  "atk-s0513a43:127_4": "Atha naṁ bārāṇasirājā disvā “imināpi mādisena raññā bhavitabba”nti amaccānaṁ vatvā",
  "atk-s0513a43:127_5": "tasmiṁ sinehaṁ uppādetvā mālāgandhavilepanaṁ gahetvā mahāsattaṁ oloketvā sabbatūriyāni",
  "atk-s0513a43:127_6": "paggaṇhāpesi. Mahāsatto attano sakkāraṁ karontaṁ disvā haṁse pucchi “rājā, mama evarūpaṁ",
  "atk-s0513a43:127_7": "sakkāraṁ karonto kiṁ paccāsīsatī”ti? “Tumhehi saddhiṁ mittabhāvaṁ devā”ti. “Tena",
  "atk-s0513a43:127_8": "hi rañño amhehi saddhiṁ mittabhāvo hotū”ti raññā saddhiṁ mittabhāvaṁ katvā pakkāmi.",
  "atk-s0513a43:127_9": "Athekadivasaṁ rañño uyyānaṁ gatakāle anotattadahaṁ gantvā ekena pakkhena udakaṁ,",
  "atk-s0513a43:127_10": "ekena candanacuṇṇaṁ ādāya āgantvā rājānaṁ tena udakena nhāpetvā candanacuṇṇena okiritvā",
  "atk-s0513a43:127_11": "mahājanassa passantasseva saparivāro cittakūṭaṁ agamāsi. Tato paṭṭhāya rājā mahāsattaṁ",
  "atk-s0513a43:127_12": "daṭṭhukāmo hutvā “sahāyo me ajja āgamissati, sahāyo me ajja āgamissatī”ti āgamanamaggaṁ olokento acchati.",
  "atk-s0513a43:128_0": "Tadā mahāsattassa kaniṭṭhā dve haṁsapotakā “sūriyena saddhiṁ javissāmā”ti mantetvā",
  "atk-s0513a43:128_1": "mahāsattassa ārocesuṁ “mayaṁ sūriyena saddhiṁ javissāmā”ti. “Tātā, sūriyajavo nāma",
  "atk-s0513a43:128_2": "sīgho, sūriyena saddhiṁ javituṁ na sakkhissatha, antarāva vinassissatha, mā gamitthā”ti.",
  "atk-s0513a43:128_3": "Te dutiyampi tatiyampi yāciṁsu, bodhisattopi te yāvatatiyaṁ vāresiyeva. Te mānathaddhā",
  "atk-s0513a43:128_4": "attano balaṁ ajānantā mahāsattassa anācikkhitvāva “sūriyena saddhiṁ javissāmā”ti",
  "atk-s0513a43:128_5": "sūriye anuggateyeva gantvā yugandharamatthake nisīdiṁsu. Mahāsatto te adisvā “kahaṁ",
  "atk-s0513a43:128_6": "nu kho gatā”ti pucchitvā taṁ pavattiṁ sutvā cintesi “te sūriyena saddhiṁ javituṁ",
  "atk-s0513a43:128_7": "na sakkhissanti, antarāva vinassissanti, jīvitaṁ tesaṁ dassāmī”ti. Sopi gantvā yugandharamatthakeyeva",
  "atk-s0513a43:128_8": "nisīdi. Atha uggate sūriyamaṇḍale haṁsapotakā uppatitvā sūriyena saddhiṁ pakkhandiṁsu,",
  "atk-s0513a43:128_9": "mahāsattopi tehi saddhiṁ pakkhandi. Kaniṭṭhabhātiko yāva pubbaṇhasamayā javitvā kilami,",
  "atk-s0513a43:128_10": "pakkhasandhīsu aggiuṭṭhānakālo viya ahosi. So bodhisattassa saññaṁ adāsi “bhātika,",
  "atk-s0513a43:128_11": "na sakkomī”ti. Atha naṁ mahāsatto “mā bhāyi, jīvitaṁ te dassāmī”ti pakkhapañjarena",
  "atk-s0513a43:128_12": "parikkhipitvā assāsetvā cittakūṭapabbataṁ netvā haṁsānaṁ majjhe ṭhapetvā puna pakkhanditvā",
  "atk-s0513a43:128_13": "sūriyaṁ patvā itarena saddhiṁ pāyāsi. Sopi yāva upakaṭṭhamajjhanhikā sūriyena saddhiṁ",
  "atk-s0513a43:128_14": "javitvā kilami, pakkhasandhīsu aggiuṭṭhānakālo viya ahosi. Tadā bodhisattassa saññaṁ",
  "atk-s0513a43:128_15": "adāsi “bhātika, na sakkomī”ti. Tampi mahāsatto tatheva samassāsetvā pakkhapañjarenādāya",
  "atk-s0513a43:128_16": "cittakūṭameva agamāsi. Tasmiṁ khaṇe sūriyo nabhamajjhaṁ pāpuṇi.",
  "atk-s0513a43:129_0": "Atha mahāsatto “mama ajja sarīrabalaṁ vīmaṁsissāmī”ti cintetvā ekavegena pakkhanditvā",
  "atk-s0513a43:129_1": "yugandharamatthake nisīditvā tato uppatitvā ekavegena sūriyaṁ pāpuṇitvā kālena purato,",
  "atk-s0513a43:129_2": "kālena pacchato javitvā cintesi “mayhaṁ sūriyena saddhiṁ javanaṁ nāma niratthakaṁ",
  "atk-s0513a43:129_3": "ayonisomanasikārasambhūtaṁ, kiṁ me iminā, bārāṇasiṁ gantvā mama sahāyakassa rañño",
  "atk-s0513a43:129_4": "atthayuttaṁ dhammayuttaṁ kathaṁ kathessāmī”ti. So nivattitvā sūriye nabhamajjhaṁ",
  "atk-s0513a43:129_5": "anatikkanteyeva sakalacakkavāḷagabbhaṁ antantena anusaṁyāyitvā vegaṁ parihāpento",
  "atk-s0513a43:129_6": "sakalajambudīpaṁ antantena anusaṁyāyitvā bārāṇasiṁ pāpuṇi. Dvādasayojanikaṁ sakalanagaraṁ",
  "atk-s0513a43:129_7": "haṁsacchannaṁ viya ahosi, chiddaṁ nāma na paññāyi, anukkamena vege parihāyante ākāse",
  "atk-s0513a43:129_8": "chiddāni paññāyiṁsu. Mahāsatto vegaṁ parihāpetvā ākāsato otaritvā sīhapañjarassa",
  "atk-s0513a43:129_9": "abhimukhaṭṭhāne aṭṭhāsi. Rājā “āgato me sahāyo”ti somanassappatto tassa nisīdanatthāya",
  "atk-s0513a43:129_10": "kañcanapīṭhaṁ paññapetvā “samma, pavisa, idha nisīdā”ti vatvā paṭhamaṁ gāthamāha –",
  "atk-s0513a43:130": "27.",
  "atk-s0513a43:131": "“Idheva haṁsa nipata, piyaṁ me tava dassanaṁ;",
  "atk-s0513a43:132": "Issarosi anuppatto, yamidhatthi pavedayā”ti.",
  "atk-s0513a43:133_0": "Tattha “idhā”ti kañcanapīṭhaṁ sandhāyāha. Nipatāti nisīda. Issarosīti tvaṁ imassa",
  "atk-s0513a43:133_1": "ṭhānassa issaro sāmi hutvā āgatosīti vadati. Yamidhatthi pavedayāti yaṁ imasmiṁ nivesane",
  "atk-s0513a43:133_2": "atthi, taṁ aparisaṅkanto amhākaṁ kathehīti.",
  "atk-s0513a43:134_0": "Mahāsatto kañcanapīṭhe nisīdi. Rājā satapākasahassapākehi telehi tassa pakkhantarāni",
  "atk-s0513a43:134_1": "makkhetvā kañcanataṭṭake madhulāje ca madhurodakañca sakkharodakañca dāpetvā madhurapaṭisanthāraṁ",
  "atk-s0513a43:134_2": "katvā “samma, tvaṁ ekakova āgatosi, kuhiṁ agamitthā”ti pucchi. So taṁ pavattiṁ vitthārena",
  "atk-s0513a43:134_3": "kathesi. Atha naṁ rājā āha “samma, mamapi sūriyena saddhiṁ javitavegaṁ dassehī”ti.",
  "atk-s0513a43:134_4": "Mahārāja, na sakkā so vego dassetunti. Tena hi me sarikkhakamattaṁ dassehīti. Sādhu,",
  "atk-s0513a43:134_5": "mahārāja, sarikkhakamattaṁ dassessāmi, akkhaṇavedhī dhanuggahe sannipātehīti. Rājā",
  "atk-s0513a43:134_6": "sannipātesi. Mahāsatto cattāro dhanuggahe gahetvā nivesanā oruyha rājaṅgaṇe silāthambhaṁ",
  "atk-s0513a43:134_7": "nikhaṇāpetvā attano gīvāyaṁ ghaṇṭaṁ bandhāpetvā silāthambhamatthake nisīditvā cattāro",
  "atk-s0513a43:134_8": "dhanuggahe thambhaṁ nissāya catuddisābhimukhe ṭhapetvā “mahārāja, ime cattāro janā",
  "atk-s0513a43:134_9": "ekappahāreneva catuddisābhimukhā cattāri kaṇḍāni khipantu, tāni ahaṁ pathaviṁ appattāneva",
  "atk-s0513a43:134_10": "āharitvā etesaṁ pādamūle pātessāmi. Mama kaṇḍagahaṇatthāya gatabhāvaṁ ghaṇṭasaddasaññāya",
  "atk-s0513a43:134_11": "jāneyyāsi, maṁ pana na passissasī”ti vatvā tehi ekappahāreneva khittakaṇḍāni āharitvā",
  "atk-s0513a43:134_12": "tesaṁ pādamūle pātetvā silāthambhamatthake nisinnameva attānaṁ dassetvā “diṭṭho te,",
  "atk-s0513a43:134_13": "mahārāja, mayhaṁ vego”ti vatvā “mahārāja, ayaṁ vego mayhaṁ neva uttamo, majjhimo,",
  "atk-s0513a43:134_14": "paritto lāmakavego esa, evaṁ sīgho, mahārāja, amhākaṁ vego”ti āha.",
  "atk-s0513a43:135_0": "Atha naṁ rājā pucchi “samma, atthi pana tumhākaṁ vegato añño sīghataro vego”ti? “Āma,",
  "atk-s0513a43:135_1": "mahārāja, amhākaṁ uttamavegatopi sataguṇena sahassaguṇena satasahassaguṇena imesaṁ",
  "atk-s0513a43:135_2": "sattānaṁ āyusaṅkhārā sīghataraṁ khīyanti bhijjanti, khayaṁ gacchantī”ti khaṇikanirodhavasena",
  "atk-s0513a43:135_3": "rūpadhammānaṁ nirodhaṁ dasseti, tato nāmadhammānaṁ. Rājā mahāsattassa kathaṁ sutvā",
  "atk-s0513a43:135_4": "maraṇabhayabhīto satiṁ paccupaṭṭhāpetuṁ asakkonto bhūmiyaṁ pati, mahājano utrāsaṁ",
  "atk-s0513a43:135_5": "patto ahosi. Rañño mukhaṁ udakena siñcitvā satiṁ labhāpesi. Atha naṁ mahāsatto “mahārāja,",
  "atk-s0513a43:135_6": "mā bhāyi, maraṇassatiṁ bhāvehi, dhammaṁ carāhi, dānādīni puññāni karohi, appamatto",
  "atk-s0513a43:135_7": "hohi, devā”ti ovadi. Atha rājā “sāmi, mayaṁ tumhādisena ñāṇabalasampannena ācariyena",
  "atk-s0513a43:135_8": "vinā vasituṁ na sakkhissāma, cittakūṭaṁ agantvā mayhaṁ dhammaṁ desento mayhaṁ ovādācariyo",
  "atk-s0513a43:135_9": "hutvā idheva vasāhī”ti yācanto dve gāthā abhāsi –",
  "atk-s0513a43:136": "28.",
  "atk-s0513a43:137": "“Savanena ekassa piyā bhavanti, disvā panekassa viyeti chando;",
  "atk-s0513a43:138": "Disvā ca sutvā ca piyā bhavanti, kaccinnu me pīyasi dassanena.",
  "atk-s0513a43:139": "29.",
  "atk-s0513a43:140": "“Savanena piyo mesi, bhiyyo cāgamma dassanaṁ;",
  "atk-s0513a43:141": "Evaṁ piyadassano me, vasa haṁsa mamantike”ti.",
  "atk-s0513a43:142_0": "Tāsaṁ attho – samma haṁsarāja savanena ekassa ekacce piyā honti, “evaṁ guṇo nāmā”ti",
  "atk-s0513a43:142_1": "sutvā savanena piyāyati, ekassa pana ekacce disvāva chando vigacchati, pemaṁ antaradhāyati,",
  "atk-s0513a43:142_2": "khādituṁ āgatā yakkhā viya upaṭṭhahanti, ekassa ekacce disvā ca sutvā cāti ubhayathāpi",
  "atk-s0513a43:142_3": "piyā honti, tena taṁ pucchāmi. Kaccinnu me pīyasi dassanenāti kacci nu tvaṁ maṁ piyāyasi,",
  "atk-s0513a43:142_4": "mayhaṁ pana tvaṁ savanena piyova, dassanaṁ panāgamma atipiyova. Evaṁ mama piyadassano",
  "atk-s0513a43:142_5": "samāno cittakūṭaṁ agantvā idha mama santike vasāti.",
  "atk-s0513a43:143": "Bodhisatto āha –",
  "atk-s0513a43:144": "30.",
  "atk-s0513a43:145": "“Vaseyyāma tavāgāre, niccaṁ sakkatapūjitā;",
  "atk-s0513a43:146": "Matto ca ekadā vajje, haṁsarājaṁ pacantu me”ti.",
  "atk-s0513a43:147_0": "Tattha matto ca ekadāti mahārāja, mayaṁ tava ghare niccaṁ pūjitā vaseyyāma, tvaṁ",
  "atk-s0513a43:147_1": "pana kadāci surāmadamatto maṁsakhādanatthaṁ “haṁsarājaṁ pacantu me”ti vadeyyāsi,",
  "atk-s0513a43:147_2": "atha evaṁ tava anujīvino maṁ māretvā paceyyuṁ, tadāhaṁ kiṁ karissāmīti.",
  "atk-s0513a43:148": "Athassa rājā “tena hi majjameva na pivissāmī”ti paṭiññaṁ dātuṁ imaṁ gāthamāha –",
  "atk-s0513a43:149": "31.",
  "atk-s0513a43:150": "“Dhiratthu taṁ majjapānaṁ, yaṁ me piyataraṁ tayā;",
  "atk-s0513a43:151": "Na cāpi majjaṁ pissāmi, yāva me vacchasī ghare”ti.",
  "atk-s0513a43:152": "Tato paraṁ bodhisatto cha gāthā āha –",
  "atk-s0513a43:153": "32.",
  "atk-s0513a43:154": "“Suvijānaṁ siṅgālānaṁ, sakuṇānañca vassitaṁ;",
  "atk-s0513a43:155": "Manussavassitaṁ rāja, dubbijānataraṁ tato.",
  "atk-s0513a43:156": "33.",
  "atk-s0513a43:157": "“Api ce maññatī poso, ñāti mitto sakhāti vā;",
  "atk-s0513a43:158": "Yo pubbe sumano hutvā, pacchā sampajjate diso.",
  "atk-s0513a43:159": "34.",
  "atk-s0513a43:160": "“Yasmiṁ mano nivisati, avidūre sahāpi so;",
  "atk-s0513a43:161": "Santikepi hi so dūre, yasmiṁ nāvisate mano.",
  "atk-s0513a43:162": "35.",
  "atk-s0513a43:163": "“Antopi so hoti pasannacitto, pāraṁ samuddassa pasannacitto;",
  "atk-s0513a43:164": "Antopi so hoti paduṭṭhacitto, pāraṁ samuddassa paduṭṭhacitto.",
  "atk-s0513a43:165": "36.",
  "atk-s0513a43:166": "“Saṁvasantā vivasanti, ye disā te rathesabha;",
  "atk-s0513a43:167": "Ārā santo saṁvasanti, manasā raṭṭhavaḍḍhana.",
  "atk-s0513a43:168": "37.",
  "atk-s0513a43:169": "“Aticiraṁ nivāsena, piyo bhavati appiyo;",
  "atk-s0513a43:170": "Āmanta kho taṁ gacchāma, purā te homa appiyā”ti.",
  "atk-s0513a43:171_0": "Tattha vassitanti mahārāja, tiracchānagatā ujuhadayā, tena tesaṁ vassitaṁ suvijānaṁ,",
  "atk-s0513a43:171_1": "manussā pana kakkhaḷā, tasmā tesaṁ vacanaṁ dubbijānataranti attho. Yo pubbeti yo",
  "atk-s0513a43:171_2": "puggalo paṭhamameva attamano hutvā “tvaṁ mayhaṁ ñātako mitto pāṇasamo sakhā”ti api",
  "atk-s0513a43:171_3": "evaṁ maññati, sveva pacchā diso verī sampajjati, evaṁ dubbijānaṁ nāma manussahadayanti.",
  "atk-s0513a43:171_4": "Nivisatīti mahārāja, yasmiṁ puggale pemavasena mano nivisati, so dūre vasantopi avidūre",
  "atk-s0513a43:171_5": "sahāpi vasatiyeva nāma. Yasmiṁ pana puggale mano na nivisati apeti, so santike vasantopi dūreyeva.",
  "atk-s0513a43:172_0": "Antopi so hotīti mahārāja, yo sahāyo pasannacitto, so cittena allīnattā pāraṁ samuddassa",
  "atk-s0513a43:172_1": "vasantopi antoyeva hoti. Yo pana paduṭṭhacitto, so cittena anallīnattā anto vasantopi",
  "atk-s0513a43:172_2": "pāraṁ samuddassa nāma. Ye disā teti ye verino paccatthikā, te ekato vasantāpi dūre",
  "atk-s0513a43:172_3": "vasantiyeva nāma. Santo pana paṇḍitā ārā ṭhitāpi mettābhāvitena manasā āvajjentā",
  "atk-s0513a43:172_4": "saṁvasantiyeva. Purā te homāti yāva tava appiyā na homa, tāvadeva taṁ āmantetvā gacchāmāti vadati.",
  "atk-s0513a43:173": "Atha naṁ rājā āha –",
  "atk-s0513a43:174": "38.",
  "atk-s0513a43:175": "“Evaṁ ce yācamānānaṁ, añjaliṁ nāvabujjhasi;",
  "atk-s0513a43:176": "Paricārakānaṁ sataṁ, vacanaṁ na karosi no;",
  "atk-s0513a43:177": "Evaṁ taṁ abhiyācāma, puna kayirāsi pariyāya”nti.",
  "atk-s0513a43:178_0": "Tattha evaṁ ceti sace haṁsarāja, evaṁ añjaliṁ paggayha yācamānānaṁ amhākaṁ imaṁ añjaliṁ",
  "atk-s0513a43:178_1": "nāvabujjhasi, tava paricārakānaṁ samānānaṁ vacanaṁ na karosi, atha naṁ evaṁ yācāma.",
  "atk-s0513a43:178_2": "Puna kayirāsi pariyāyanti kālena kālaṁ idha āgamanāya vāraṁ kareyyāsīti attho.",
  "atk-s0513a43:179": "Tato bodhisatto āha –",
  "atk-s0513a43:180": "39.",
  "atk-s0513a43:181": "“Evaṁ ce no viharataṁ, antarāyo na hessati;",
  "atk-s0513a43:182": "Tuyhaṁ cāpi mahārāja, mayhañca raṭṭhavaḍḍhana;",
  "atk-s0513a43:183": "Appeva nāma passemu, ahorattānamaccaye”ti.",
  "atk-s0513a43:184_0": "Tattha evaṁ ce noti mahārāja, mā cintayittha, sace amhākampi evaṁ viharantānaṁ jīvitantarāyo",
  "atk-s0513a43:184_1": "na bhavissati, appeva nāma ubho aññamaññaṁ passissāma, apica tvaṁ mayā dinnaṁ ovādameva",
  "atk-s0513a43:184_2": "mama ṭhāne ṭhapetvā evaṁ ittarajīvite lokasannivāse appamatto hutvā dānādīni puññāni",
  "atk-s0513a43:184_3": "karonto dasa rājadhamme akopetvā dhammena rajjaṁ kārehi, evañhi me ovādaṁ karonto",
  "atk-s0513a43:184_4": "maṁ passissatiyevāti. Evaṁ mahāsatto rājānaṁ ovaditvā cittakūṭapabbatameva gato.",
  "atk-s0513a43:185_0": "Satthā imaṁ dhammadesanaṁ āharitvā “evaṁ, bhikkhave, pubbe tiracchānayoniyaṁ nibbattenapi",
  "atk-s0513a43:185_1": "mayā āyusaṅkhārānaṁ dubbalabhāvaṁ dassetvā dhammo desito”ti vatvā jātakaṁ samodhānesi",
  "atk-s0513a43:185_2": "– “tadā rājā ānando ahosi, kaniṭṭho moggallāno, majjhimo sāriputto, sesahaṁsagaṇā",
  "atk-s0513a43:185_3": "buddhaparisā, javanahaṁso pana ahameva ahosi”nti.",
  "atk-s0513a43:186": "Javanahaṁsajātakavaṇṇanā tatiyā.",
  "atk-s0513a43:188": "[477] 4. Cūḷanāradajātakavaṇṇanā",
  "atk-s0513a43:189_0": "Nate kaṭṭhāni bhinnānīti idaṁ satthā jetavane viharanto thullakumārikāpalobhanaṁ",
  "atk-s0513a43:189_1": "ārabbha kathesi. Sāvatthivāsino kirekassa kulassa pannarasasoḷasavassuddesikā dhītā",
  "atk-s0513a43:189_2": "ahosi sobhaggappattā, na ca naṁ koci vāresi. Athassā mātā cintesi “mama dhītā vayappattā,",
  "atk-s0513a43:189_3": "na ca naṁ koci vāreti, āmisena macchaṁ viya etāya ekaṁ sākiyabhikkhuṁ palobhetvā",
  "atk-s0513a43:189_4": "uppabbājetvā taṁ nissāya jīvissāmī”ti. Tadā ca sāvatthivāsī eko kulaputto sāsane",
  "atk-s0513a43:189_5": "uraṁ datvā pabbajitvā upasampannakālato paṭṭhāya sikkhākāmataṁ pahāya ālasiyo sarīramaṇḍanamanuyutto",
  "atk-s0513a43:189_6": "vihāsi. Mahāupāsikā gehe yāgukhādanīyabhojanīyāni sampādetvā dvāre ṭhatvā antaravīthiyā",
  "atk-s0513a43:189_7": "gacchantesu bhikkhūsu ekaṁ bhikkhuṁ rasataṇhāya bandhitvā gahetuṁ sakkuṇeyyarūpaṁ",
  "atk-s0513a43:189_8": "upadhārentī tepiṭakaābhidhammikavinayadharānaṁ mahantena parivārena gacchantānaṁ",
  "atk-s0513a43:189_9": "antare kañci gayhupagaṁ adisvā tesaṁ pacchato gacchantānaṁ madhuradhammakathikānaṁ",
  "atk-s0513a43:189_10": "acchinnavalāhakasadisānaṁ piṇḍapātikānampi antare kañci adisvāva ekaṁ yāva bahi apaṅgā",
  "atk-s0513a43:189_11": "akkhīni añjetvā kese osaṇhetvā dukūlantaravāsakaṁ nivāsetvā ghaṭitamaṭṭhaṁ cīvaraṁ",
  "atk-s0513a43:189_12": "pārupitvā maṇivaṇṇapattaṁ ādāya manoramaṁ chattaṁ dhārayamānaṁ vissaṭṭhindriyaṁ kāyadaḷhibahulaṁ",
  "atk-s0513a43:189_13": "āgacchantaṁ disvā “imaṁ sakkā gaṇhitu”nti gantvā vanditvā pattaṁ gahetvā “etha, bhante”ti",
  "atk-s0513a43:189_14": "gharaṁ ānetvā nisīdāpetvā yāguādīhi parivisitvā katabhattakiccaṁ taṁ bhikkhuṁ “bhante,",
  "atk-s0513a43:189_15": "ito paṭṭhāya idhevāgaccheyyāthā”ti āha. Sopi tato paṭṭhāya tattheva gantvā aparabhāge vissāsiko ahosi.",
  "atk-s0513a43:190_0": "Athekadivasaṁ mahāupāsikā tassa savanapathe ṭhatvā “imasmiṁ gehe upabhogaparibhogamattā",
  "atk-s0513a43:190_1": "atthi, tathārūpo pana me putto vā jāmātā vā gehaṁ vicārituṁ samattho natthī”ti āha.",
  "atk-s0513a43:190_2": "So tassā vacanaṁ sutvā “kimatthaṁ nu kho kathetī”ti thokaṁ hadaye viddho viya ahosi.",
  "atk-s0513a43:190_3": "Sā dhītaraṁ āha “imaṁ palobhetvā tava vase vattāpehī”ti. Sā tato paṭṭhāya maṇḍitapasādhitā",
  "atk-s0513a43:190_4": "itthikuttavilāsehi taṁ palobhesi. Thullakumārikāti na ca thūlasarīrā daṭṭhabbā, thūlā",
  "atk-s0513a43:190_5": "vā hotu kisā vā, pañcakāmaguṇikarāgena pana thūlatāya “thullakumārikā”ti vuccati.",
  "atk-s0513a43:190_6": "So daharo kilesavasiko hutvā “na dānāhaṁ buddhasāsane patiṭṭhātuṁ sakkhissāmī”ti",
  "atk-s0513a43:190_7": "cintetvā “vihāraṁ gantvā pattacīvaraṁ niyyādetvā asukaṭṭhānaṁ nāma gamissāmi, tatra",
  "atk-s0513a43:190_8": "me vatthāni pesethā”ti vatvā vihāraṁ gantvā pattacīvaraṁ niyyādetvā “ukkaṇṭhitosmī”ti",
  "atk-s0513a43:190_9": "ācariyupajjhāye āha. Te taṁ ādāya satthu santikaṁ netvā “ayaṁ bhikkhu ukkaṇṭhito”ti",
  "atk-s0513a43:190_10": "ārocesuṁ. Satthā “saccaṁ kira tvaṁ bhikkhu ukkaṇṭhitosī”ti pucchitvā “saccaṁ, bhante”ti",
  "atk-s0513a43:190_11": "vutte “kena ukkaṇṭhāpitosī”ti vatvā “thullakumārikāya, bhante”ti vutte “bhikkhu pubbepesā",
  "atk-s0513a43:190_12": "tava araññe vasantassa brahmacariyantarāyaṁ katvā mahantaṁ anatthamakāsi, puna tvaṁ",
  "atk-s0513a43:190_13": "etameva nissāya kasmā ukkaṇṭhitosī”ti vatvā bhikkhūhi yācito atītaṁ āhari.",
  "atk-s0513a43:191_0": "Atīte bārāṇasiyaṁ brahmadatte rajjaṁ kārente bodhisatto kāsiraṭṭhe mahābhoge brāhmaṇakule",
  "atk-s0513a43:191_1": "nibbattitvā uggahitasippo kuṭumbaṁ saṇṭhapesi, athassa bhariyā ekaṁ puttaṁ vijāyitvā",
  "atk-s0513a43:191_2": "kālamakāsi. So “yatheva me piyabhariyāya, evaṁ mayipi maraṇaṁ āgamissati, kiṁ me",
  "atk-s0513a43:191_3": "gharāvāsena, pabbajissāmī”ti cintetvā kāme pahāya puttaṁ ādāya himavantaṁ pavisitvā",
  "atk-s0513a43:191_4": "tena saddhiṁ isipabbajjaṁ pabbajitvā jhānābhiññā nibbattetvā vanamūlaphalāhāro araññe",
  "atk-s0513a43:191_5": "vihāsi. Tadā paccantavāsino corā janapadaṁ pavisitvā gāmaṁ paharitvā karamare gahetvā",
  "atk-s0513a43:191_6": "bhaṇḍikaṁ ukkhipāpetvā puna paccantaṁ pāpayiṁsu. Tesaṁ antare ekā abhirūpā kumārikā",
  "atk-s0513a43:191_7": "kerāṭikapaññāya samannāgatā cintesi “ime amhe gahetvā dāsibhogena paribhuñjissanti,",
  "atk-s0513a43:191_8": "ekena upāyena palāyituṁ vaṭṭatī”ti. Sā “sāmi, sarīrakiccaṁ kātukāmāmhi, thokaṁ paṭikkamitvā",
  "atk-s0513a43:191_9": "tiṭṭhathā”ti vatvā core vañcetvā palāyitvā araññaṁ pavisantī bodhisattassa puttaṁ",
  "atk-s0513a43:191_10": "assame ṭhapetvā phalāphalatthāya gatakāle pubbaṇhasamaye taṁ assamaṁ pāpuṇitvā taṁ",
  "atk-s0513a43:191_11": "tāpasakumāraṁ kāmaratiyā palobhetvā sīlamassa bhinditvā attano vase vattetvā “kiṁ",
  "atk-s0513a43:191_12": "te araññavāsena, ehi gāmaṁ gantvā vasissāma, tatra hi rūpādayo kāmaguṇā sulabhā”ti",
  "atk-s0513a43:191_13": "āha. Sopi “sādhū”ti sampaṭicchitvā “pitā tāva me araññato phalāphalaṁ āharituṁ gato,",
  "atk-s0513a43:191_14": "taṁ disvā ubhopi ekatova gamissāmā”ti āha.",
  "atk-s0513a43:192_0": "Sā cintesi – “ayaṁ taruṇadārako na kiñci jānāti, pitarā panassa mahallakakāle pabbajitena",
  "atk-s0513a43:192_1": "bhavitabbaṁ, so āgantvā ‘idha kiṁ karosī’ti maṁ pothetvā pāde gahetvā kaḍḍhetvā araññe",
  "atk-s0513a43:192_2": "khipissati, tasmiṁ anāgateyeva palāyissāmī”ti. Atha naṁ “ahaṁ purato gacchāmi, tvaṁ",
  "atk-s0513a43:192_3": "pacchā āgaccheyyāsī”ti vatvā maggasaññaṁ ācikkhitvā pakkāmi. So tassā gatakālato",
  "atk-s0513a43:192_4": "paṭṭhāya uppannadomanasso yathā pure kiñci vattaṁ akatvā sasīsaṁ pārupitvā antopaṇṇasālāya",
  "atk-s0513a43:192_5": "pajjhāyanto nipajji. Mahāsatto phalāphalaṁ ādāya āgantvā tassā padavalañjaṁ disvā",
  "atk-s0513a43:192_6": "“ayaṁ mātugāmassa padavalañjo, “puttassa mama sīlaṁ bhinnaṁ bhavissatī”ti cintento",
  "atk-s0513a43:192_7": "paṇṇasālaṁ pavisitvā phalāphalaṁ otāretvā puttaṁ pucchanto paṭhamaṁ gāthamāha –",
  "atk-s0513a43:193": "40.",
  "atk-s0513a43:194": "“Na te kaṭṭhāni bhinnāni, na te udakamābhataṁ;",
  "atk-s0513a43:195": "Aggīpi te na hāpito, kiṁ nu mandova jhāyasī”ti.",
  "atk-s0513a43:196": "Tattha aggīpi te na hāpitoti aggipi te na jālito. Mandovāti nippañño andhabālo viya.",
  "atk-s0513a43:197": "So pitu kathaṁ sutvā uṭṭhāya pitaraṁ vanditvā gāraveneva araññavāse anussāhaṁ pavedento gāthādvayamāha –",
  "atk-s0513a43:198": "41.",
  "atk-s0513a43:199": "“Na ussahe vane vatthuṁ, kassapāmantayāmi taṁ;",
  "atk-s0513a43:200": "Dukkho vāso araññamhi, raṭṭhaṁ icchāmi gantave.",
  "atk-s0513a43:201": "42.",
  "atk-s0513a43:202": "“Yathā ahaṁ ito gantvā, yasmiṁ janapade vasaṁ;",
  "atk-s0513a43:203": "Ācāraṁ brahme sikkheyyaṁ, taṁ dhammaṁ anusāsa ma”nti.",
  "atk-s0513a43:204_0": "Tattha kassapāmantayāmi tanti kassapa āmantayāmi taṁ. Gantaveti gantuṁ. Ācāranti",
  "atk-s0513a43:204_1": "yasmiṁ janapade vasāmi, tattha vasanto yathā ācāraṁ janapadacārittaṁ sikkheyyaṁ jāneyyaṁ,",
  "atk-s0513a43:204_2": "taṁ dhammaṁ anusāsa ovadāhīti vadati.",
  "atk-s0513a43:205": "Mahāsatto “sādhu, tāta, desacārittaṁ te kathessāmī”ti vatvā gāthādvayamāha –",
  "atk-s0513a43:206": "43.",
  "atk-s0513a43:207": "“Sace araññaṁ hitvāna, vanamūlaphalāni ca;",
  "atk-s0513a43:208": "Raṭṭhe rocayase vāsaṁ, taṁ dhammaṁ nisāmehi me.",
  "atk-s0513a43:209": "44.",
  "atk-s0513a43:210": "“Visaṁ mā paṭisevittho, papātaṁ parivajjaya;",
  "atk-s0513a43:211": "Paṅke ca mā visīdittho, yatto cāsīvise care”ti.",
  "atk-s0513a43:212_0": "Tattha dhammanti sace raṭṭhavāsaṁ rocesi, tena hi tvaṁ janapadacārittaṁ dhammaṁ nisāmehi.",
  "atk-s0513a43:212_1": "Yatto cāsīviseti āsīvisassa santike yatto paṭiyatto careyyāsi, sakkonto āsīvisaṁ",
  "atk-s0513a43:212_2": "parivajjeyyāsīti attho.",
  "atk-s0513a43:213": "Tāpasakumāro saṁkhittena bhāsitassa atthaṁ ajānanto pucchi –",
  "atk-s0513a43:214": "45.",
  "atk-s0513a43:215": "“Kiṁ nu visaṁ papāto vā, paṅko vā brahmacārinaṁ;",
  "atk-s0513a43:216": "Kaṁ tvaṁ āsīvisaṁ brūsi, taṁ me akkhāhi pucchito”ti.",
  "atk-s0513a43:217": "Itaropissa byākāsi –",
  "atk-s0513a43:218": "46.",
  "atk-s0513a43:219": "“Āsavo tāta lokasmiṁ, surā nāma pavuccati;",
  "atk-s0513a43:220": "Manuñño surabhī vaggu, sādu khuddarasūpamo;",
  "atk-s0513a43:221": "Visaṁ tadāhu ariyā se, brahmacariyassa nārada.",
  "atk-s0513a43:222": "47.",
  "atk-s0513a43:223": "“Itthiyo tāta lokasmiṁ, pamattaṁ pamathenti tā;",
  "atk-s0513a43:224": "Haranti yuvino cittaṁ, tūlaṁ bhaṭṭhaṁva māluto;",
  "atk-s0513a43:225": "Papāto eso akkhāto, brahmacariyassa nārada.",
  "atk-s0513a43:226": "48.",
  "atk-s0513a43:227": "“Lābho siloko sakkāro, pūjā parakulesu ca;",
  "atk-s0513a43:228": "Paṅko eso ca akkhāto, brahmacariyassa nārada.",
  "atk-s0513a43:229": "49.",
  "atk-s0513a43:230": "“Sasatthā tāta rājāno, āvasanti mahiṁ imaṁ;",
  "atk-s0513a43:231": "Te tādise manussinde, mahante tāta nārada.",
  "atk-s0513a43:232": "50.",
  "atk-s0513a43:233": "“Issarānaṁ adhipatīnaṁ, na tesaṁ pādato care;",
  "atk-s0513a43:234": "Āsīvisoti akkhāto, brahmacariyassa nārada.",
  "atk-s0513a43:235": "51.",
  "atk-s0513a43:236": "“Bhattattho bhattakāle ca, yaṁ gehamupasaṅkame;",
  "atk-s0513a43:237": "Yadettha kusalaṁ jaññā, tattha ghāsesanaṁ care.",
  "atk-s0513a43:238": "52.",
  "atk-s0513a43:239": "“Pavisitvā parakulaṁ, pānatthaṁ bhojanāya vā;",
  "atk-s0513a43:240": "Mitaṁ khāde mitaṁ bhuñje, na ca rūpe manaṁ kare.",
  "atk-s0513a43:241": "53.",
  "atk-s0513a43:242": "“Goṭṭhaṁ majjaṁ kirāṭañca, sabhā nikiraṇāni ca;",
  "atk-s0513a43:243": "Ārakā parivajjehi, yānīva visamaṁ patha”nti.",
  "atk-s0513a43:244_0": "Tattha āsavoti pupphāsavādi. Visaṁ tadāhūti taṁ āsavasaṅkhātaṁ suraṁ ariyā “brahmacariyassa",
  "atk-s0513a43:244_1": "visa”nti vadanti. Pamattanti muṭṭhassatiṁ. Tūlaṁ bhaṭṭhaṁvāti rukkhā bhassitvā patitatūlaṁ",
  "atk-s0513a43:244_2": "viya. Akkhātoti buddhādīhi kathito. Silokoti kittivaṇṇo. Sakkāroti añjalikammādi.",
  "atk-s0513a43:244_3": "Pūjāti gandhamālādīhi pūjā. Paṅkoti esa osīdāpanaṭṭhena “paṅko”ti akkhāto. Mahanteti",
  "atk-s0513a43:244_4": "mahantabhāvappatte. Na tesaṁ pādato careti tesaṁ santike na care, rājakulūpako na",
  "atk-s0513a43:244_5": "bhaveyyāsīti attho. Rājāno hi āsīvisā viya muhutteneva kujjhitvā anayabyasanaṁ pāpenti.",
  "atk-s0513a43:244_6": "Apica antepurappavesane vuttādīnavavasenapettha attho veditabbo.",
  "atk-s0513a43:245_0": "Bhattatthoti bhattena atthiko hutvā. Yadettha kusalanti yaṁ tesu upasaṅkamitabbesu",
  "atk-s0513a43:245_1": "gehesu kusalaṁ anavajjaṁ pañcaagocararahitaṁ jāneyyāsi, tattha ghāsesanaṁ careyyāsīti",
  "atk-s0513a43:245_2": "attho. Na ca rūpe manaṁ kareti parakule mattaññū hutvā bhojanaṁ bhuñjantopi tattha",
  "atk-s0513a43:245_3": "itthirūpe manaṁ mā kareyyāsi, mā cakkhuṁ ummīletvā itthirūpe nimittaṁ gaṇheyyāsīti",
  "atk-s0513a43:245_4": "vadati. Goṭṭhaṁ majjaṁ kirāṭanti ayaṁ potthakesu pāṭho, aṭṭhakathāyaṁ pana “goṭṭhaṁ",
  "atk-s0513a43:245_5": "majjaṁ kirāsañcā”ti vatvā “goṭṭhanti gunnaṁ ṭhitaṭṭhānaṁ. Majjanti pānāgāraṁ. Kirāsanti",
  "atk-s0513a43:245_6": "dhuttakerāṭikajana”nti vuttaṁ. Sabhā nikiraṇāni cāti sabhāyo ca hiraññasuvaṇṇānaṁ",
  "atk-s0513a43:245_7": "nikiraṇaṭṭhānāni ca. Ārakāti etāni sabbāni dūrato parivajjeyyāsi. Yānīvāti sappitelayānena",
  "atk-s0513a43:245_8": "gacchanto visamaṁ maggaṁ viya.",
  "atk-s0513a43:246_0": "Māṇavo pitu kathentasseva satiṁ paṭilabhitvā “tāta, alaṁ me manussapathenā”ti āha.",
  "atk-s0513a43:246_1": "Athassa pitā mettādibhāvanaṁ ācikkhi. So tassovāde ṭhatvā na cirasseva jhānābhiññā",
  "atk-s0513a43:246_2": "nibbattesi. Ubhopi pitāputtā aparihīnajjhānā kālaṁ katvā brahmaloke nibbattiṁsu.",
  "atk-s0513a43:247": "Satthā imaṁ dhammadesanaṁ āharitvā jātakaṁ samodhānesi – “tadā sā kumārikā ayaṁ kumārikā ahosi, tāpasakumāro ukkaṇṭhitabhikkhu, pitā pana ahameva ahosi”nti.",
  "atk-s0513a43:248": "Cūḷanāradajātakavaṇṇanā catutthā.",
  "atk-s0513a43:250": "[478] 5. Dūtajātakavaṇṇanā",
  "atk-s0513a43:251_0": "Dūte te brahme pāhesinti idaṁ satthā jetavane viharanto attano paññāpasaṁsanaṁ ārabbha",
  "atk-s0513a43:251_1": "kathesi. Dhammasabhāyaṁ bhikkhū kathaṁ samuṭṭhāpesuṁ “passatha, āvuso, dasabalassa",
  "atk-s0513a43:251_2": "upāyakosallaṁ, nandassa sakyaputtassa accharāgaṇaṁ dassetvā arahattaṁ adāsi, cūḷapanthakassa",
  "atk-s0513a43:251_3": "pilotikaṁ datvā saha paṭisambhidāhi arahattaṁ adāsi, kammāraputtassa padumaṁ dassetvā",
  "atk-s0513a43:251_4": "arahattaṁ adāsi, evaṁ nānāupāyehi satte vinetī”ti. Satthā āgantvā “kāya nuttha, bhikkhave,",
  "atk-s0513a43:251_5": "etarahi kathāya sannisinnā”ti pucchitvā “imāya nāmā”ti vutte “na, bhikkhave, tathāgato",
  "atk-s0513a43:251_6": "idāneva ‘iminā idaṁ hotī’ti upāyakusalo, pubbepi upāyakusaloyevā”ti vatvā atītaṁ āhari.",
  "atk-s0513a43:252_0": "Atīte bārāṇasiyaṁ brahmadatte rajjaṁ kārente janapado ahirañño ahosi. So hi janapadaṁ",
  "atk-s0513a43:252_1": "pīḷetvā dhanameva saṁkaḍḍhi. Tadā bodhisatto kāsigāme brāhmaṇakule nibbattitvā vayappatto",
  "atk-s0513a43:252_2": "takkasilaṁ gantvā “pacchā dhammena bhikkhaṁ caritvā ācariyadhanaṁ āharissāmī”ti vatvā",
  "atk-s0513a43:252_3": "sippaṁ paṭṭhapetvā niṭṭhitasippo anuyogaṁ datvā “ācariya, tumhākaṁ dhanaṁ āharissāmī”ti",
  "atk-s0513a43:252_4": "āpucchitvā nikkhamma janapade caranto dhammena samena pariyesitvā satta nikkhe labhitvā",
  "atk-s0513a43:252_5": "“ācariyassa dassāmī”ti gacchanto antarāmagge gaṅgaṁ otarituṁ nāvaṁ abhiruhi. Tassa",
  "atk-s0513a43:252_6": "tattha nāvāya viparivattamānāya taṁ suvaṇṇaṁ udake pati. So cintesi “dullabhaṁ hiraññaṁ,",
  "atk-s0513a43:252_7": "janapade puna ācariyadhane pariyesiyamāne papañco bhavissati, yaṁnūnāhaṁ gaṅgātīreyeva",
  "atk-s0513a43:252_8": "nirāhāro nisīdeyyaṁ, tassa me nisinnabhāvaṁ anupubbena rājā jānissati, tato amacce",
  "atk-s0513a43:252_9": "pesessati, ahaṁ tehi saddhiṁ na mantessāmi, tato rājā sayaṁ āgamissati, iminā upāyena",
  "atk-s0513a43:252_10": "tassa santike ācariyadhanaṁ labhissāmī”ti. So gaṅgātīre uttarisāṭakaṁ pārupitvā yaññasuttaṁ",
  "atk-s0513a43:252_11": "bahi ṭhapetvā rajatapaṭṭavaṇṇe vālukatale suvaṇṇapaṭimā viya nisīdi. Taṁ nirāhāraṁ",
  "atk-s0513a43:252_12": "nisinnaṁ disvā mahājano “kasmā nisinnosī”ti pucchi, kassaci na kathesi. Punadivase",
  "atk-s0513a43:252_13": "dvāragāmavāsino tassa tattha nisinnabhāvaṁ sutvā āgantvā pucchiṁsu, tesampi na kathesi.",
  "atk-s0513a43:252_14": "Te tassa kilamathaṁ disvā paridevantā pakkamiṁsu. Tatiyadivase nagaravāsino āgamiṁsu,",
  "atk-s0513a43:252_15": "catutthadivase nagarato issarajanā, pañcamadivase rājapurisā. Chaṭṭhadivase rājā",
  "atk-s0513a43:252_16": "amacce pesesi, tehipi saddhiṁ na kathesi. Sattamadivase rājā bhayaṭṭito hutvā tassa",
  "atk-s0513a43:252_17": "santikaṁ gantvā pucchanto paṭhamaṁ gāthamāha –",
  "atk-s0513a43:253": "54.",
  "atk-s0513a43:254": "“Dūte te brahme pāhesiṁ, gaṅgātīrasmi jhāyato;",
  "atk-s0513a43:255": "Tesaṁ puṭṭho na byākāsi, dukkhaṁ guyhamataṁ nu te”ti.",
  "atk-s0513a43:256": "Tattha dukkhaṁ guyhamataṁ nu teti kiṁ nu kho, brāhmaṇa, yaṁ tava dukkhaṁ uppannaṁ, taṁ te guyhameva mataṁ, na aññassa ācikkhitabbanti.",
  "atk-s0513a43:257": "Taṁ sutvā mahāsatto “mahārāja, dukkhaṁ nāma harituṁ samatthasseva ācikkhitabbaṁ, na aññassā”ti vatvā satta gāthā abhāsi –",
  "atk-s0513a43:258": "55.",
  "atk-s0513a43:259": "“Sace te dukkhamuppajje, kāsīnaṁ raṭṭhavaḍḍhana;",
  "atk-s0513a43:260": "Mā kho naṁ tassa akkhāhi, yo taṁ dukkhā na mocaye.",
  "atk-s0513a43:261": "56.",
  "atk-s0513a43:262": "“Yo tassa dukkhajātassa, ekaṅgamapi bhāgaso;",
  "atk-s0513a43:263": "Vippamoceyya dhammena, kāmaṁ tassa pavedaya.",
  "atk-s0513a43:264": "57.",
  "atk-s0513a43:265": "“Suvijānaṁ siṅgālānaṁ, sakuṇānañca vassitaṁ;",
  "atk-s0513a43:266": "Manussavassitaṁ rāja, dubbijānataraṁ tato.",
  "atk-s0513a43:267": "58.",
  "atk-s0513a43:268": "“Api ce maññatī poso, ñāti mitto sakhāti vā;",
  "atk-s0513a43:269": "Yo pubbe sumano hutvā, pacchā sampajjate diso.",
  "atk-s0513a43:270": "59.",
  "atk-s0513a43:271": "“Yo attano dukkhamanānupuṭṭho, pavedaye jantu akālarūpe;",
  "atk-s0513a43:272": "Ānandino tassa bhavanti mittā, hitesino tassa dukhī bhavanti.",
  "atk-s0513a43:273": "60.",
  "atk-s0513a43:274": "“Kālañca ñatvāna tathāvidhassa, medhāvinaṁ ekamanaṁ viditvā;",
  "atk-s0513a43:275": "Akkheyya tibbāni parassa dhīro, saṇhaṁ giraṁ atthavatiṁ pamuñce.",
  "atk-s0513a43:276": "61.",
  "atk-s0513a43:277": "“Sace ca jaññā avisayhamattano, na te hi mayhaṁ sukhāgamāya;",
  "atk-s0513a43:278": "Ekova tibbāni saheyya dhīro, saccaṁ hirottappamapekkhamāno”ti.",
  "atk-s0513a43:279_0": "Tattha uppajjeti sace tava uppajjeyya. Mā akkhāhīti mā kathehi. Dubbijānataraṁ tatoti",
  "atk-s0513a43:279_1": "tato tiracchānagatavassitatopi dubbijānataraṁ, tasmā tathato ajānitvā harituṁ asamatthassa",
  "atk-s0513a43:279_2": "attano dukkhaṁ na kathetabbamevāti. Api ceti gāthā vuttatthāva. Anānupuṭṭhoti punappunaṁ",
  "atk-s0513a43:279_3": "puṭṭho. Pavedayeti katheti. Akālarūpeti akāle. Kālanti attano guyhassa kathanakālaṁ.",
  "atk-s0513a43:279_4": "Tathāvidhassāti paṇḍitapurisaṁ attanā saddhiṁ ekamanaṁ viditvā tathāvidhassa ācikkheyya. Tibbānīti dukkhāni.",
  "atk-s0513a43:280_0": "Saceti yadi attano dukkhaṁ avisayhaṁ attano vā paresaṁ vā purisakārena atekicchaṁ",
  "atk-s0513a43:280_1": "jāneyya. Te hīti te eva lokapaveṇikā, aṭṭhalokadhammāti attho. Idaṁ vuttaṁ hoti –",
  "atk-s0513a43:280_2": "atha ayaṁ lokapaveṇī na mayhaṁ eva sukhāgamāya uppannā, aṭṭhahi lokadhammehi parimutto",
  "atk-s0513a43:280_3": "nāma natthi, evaṁ sante sukhameva patthentena parassa dukkhāropanaṁ nāma na yuttaṁ,",
  "atk-s0513a43:280_4": "netaṁ hirottappasampannena kattabbaṁ, atthi ca me hirī ottappanti saccaṁ saṁvijjamānaṁ",
  "atk-s0513a43:280_5": "attani hirottappaṁ apekkhamānova aññassa anārocetvā ekova tibbāni saheyya dhīroti.",
  "atk-s0513a43:281": "Evaṁ mahāsatto sattahi gāthāhi rañño dhammaṁ desetvā attano ācariyadhanassa pariyesitabhāvaṁ dassento catasso gāthā abhāsi –",
  "atk-s0513a43:282": "62.",
  "atk-s0513a43:283": "“Ahaṁ raṭṭhe vicaranto, nigame rājadhāniyo;",
  "atk-s0513a43:284": "Bhikkhamāno mahārāja, ācariyassa dhanatthiko.",
  "atk-s0513a43:285": "63.",
  "atk-s0513a43:286": "“Gahapatī rājapurise, mahāsāle ca brāhmaṇe;",
  "atk-s0513a43:287": "Alatthaṁ satta nikkhāni, suvaṇṇassa janādhipa;",
  "atk-s0513a43:288": "Te me naṭṭhā mahārāja, tasmā socāmahaṁ bhusaṁ.",
  "atk-s0513a43:289": "64.",
  "atk-s0513a43:290": "“Purisā te mahārāja, manasānuvicintitā;",
  "atk-s0513a43:291": "Nālaṁ dukkhā pamocetuṁ, tasmā tesaṁ na byāhariṁ.",
  "atk-s0513a43:292": "65.",
  "atk-s0513a43:293": "“Tvañca kho me mahārāja, manasānuvicintito;",
  "atk-s0513a43:294": "Alaṁ dukkhā pamocetuṁ, tasmā tuyhaṁ pavedayi”nti.",
  "atk-s0513a43:295_0": "Tattha bhikkhamānoti ete gahapatiādayo yācamāno. Te meti te satta nikkhā mama gaṅgaṁ",
  "atk-s0513a43:295_1": "tarantassa naṭṭhā, gaṅgāyaṁ patitā. Purisā teti mahārāja, tava dūtapurisā. Anuvicintitāti",
  "atk-s0513a43:295_2": "“nālaṁ ime maṁ dukkhā mocetu”nti mayā ñātā. Tasmāti tena kāraṇena tesaṁ attano dukkhaṁ",
  "atk-s0513a43:295_3": "nācikkhiṁ. Pavedayinti kathesiṁ.",
  "atk-s0513a43:296": "Rājā tassa dhammakathaṁ sutvā “mā cintayi, brāhmaṇa, ahaṁ te ācariyadhanaṁ dassāmī”ti dviguṇadhanamadāsi. Tamatthaṁ pakāsento satthā osānagāthamāha –",
  "atk-s0513a43:297": "66.",
  "atk-s0513a43:298": "“Tassādāsi pasannatto, kāsīnaṁ raṭṭhavaḍḍhano;",
  "atk-s0513a43:299": "Jātarūpamaye nikkhe, suvaṇṇassa catuddasā”ti.",
  "atk-s0513a43:300": "Tattha jātarūpamayeti te suvaṇṇassa catuddasa nikkhe jātarūpamayeyeva adāsi, na yassa vā tassa vā suvaṇṇassāti attho.",
  "atk-s0513a43:301": "Mahāsatto rañño ovādaṁ datvā ācariyassa dhanaṁ datvā dānādīni puññāni katvā rājāpi tassovāde ṭhito dhammena rajjaṁ kāretvā ubhopi yathākammaṁ gatā.",
  "atk-s0513a43:302_0": "Satthā imaṁ dhammadesanaṁ āharitvā “na, bhikkhave, idāneva, pubbepi tathāgato upāyakusaloyevā”ti",
  "atk-s0513a43:302_1": "vatvā jātakaṁ samodhānesi – “tadā rājā ānando ahosi, ācariyo sāriputto, brāhmaṇamāṇavo",
  "atk-s0513a43:302_2": "pana ahameva ahosi”nti.",
  "atk-s0513a43:303": "Dūtajātakavaṇṇanā pañcamā.",
  "atk-s0513a43:305": "[479] 6. Kāliṅgabodhijātakavaṇṇanā",
  "atk-s0513a43:306_0": "Rājā kāliṅgo cakkavattīti idaṁ satthā jetavane viharanto ānandattherena kataṁ mahābodhipūjaṁ",
  "atk-s0513a43:306_1": "ārabbha kathesi. Veneyyasaṅgahatthāya hi tathāgate janapadacārikaṁ pakkante sāvatthivāsino",
  "atk-s0513a43:306_2": "gandhamālādihatthā jetavanaṁ gantvā aññaṁ pūjanīyaṭṭhānaṁ alabhitvā gandhakuṭidvāre",
  "atk-s0513a43:306_3": "pātetvā gacchanti, te uḷārapāmojjā na honti. Taṁ kāraṇaṁ ñatvā anāthapiṇḍiko tathāgatassa",
  "atk-s0513a43:306_4": "jetavanaṁ āgatakāle ānandattherassa santikaṁ gantvā “bhante, ayaṁ vihāro tathāgate",
  "atk-s0513a43:306_5": "cārikaṁ pakkante nipaccayo hoti, manussānaṁ gandhamālādīhi pūjanīyaṭṭhānaṁ na hoti,",
  "atk-s0513a43:306_6": "sādhu, bhante, tathāgatassa imamatthaṁ ārocetvā ekassa pūjanīyaṭṭhānassa sakkuṇeyyabhāvaṁ",
  "atk-s0513a43:306_7": "jānāthā”ti āha. So “sādhū”ti sampaṭicchitvā tathāgataṁ pucchi “kati nu kho, bhante,",
  "atk-s0513a43:306_8": "cetiyānī”ti? “Tīṇi ānandā”ti. “Katamāni, bhante, tīṇī”ti? “Sārīrikaṁ pāribhogikaṁ",
  "atk-s0513a43:306_9": "uddissaka”nti. “Sakkā pana, bhante, tumhesu dharantesuyeva cetiyaṁ kātu”nti. “Ānanda,",
  "atk-s0513a43:306_10": "sārīrikaṁ na sakkā kātuṁ. Tañhi buddhānaṁ parinibbānakāle hoti, uddissakaṁ avatthukaṁ",
  "atk-s0513a43:306_11": "mamāyanamattameva hoti, buddhehi paribhutto mahābodhirukkho buddhesu dharantesupi",
  "atk-s0513a43:306_12": "cetiyamevā”ti. “Bhante, tumhesu pakkantesu jetavanavihāro appaṭisaraṇo hoti, mahājano",
  "atk-s0513a43:306_13": "pūjanīyaṭṭhānaṁ na labhati, mahābodhito bījaṁ āharitvā jetavanadvāre ropessāmi, bhante”ti.",
  "atk-s0513a43:306_14": "“Sādhu, ānanda, ropehi, evaṁ sante jetavane mama nibaddhavāso viya bhavissatī”ti.",
  "atk-s0513a43:307_0": "Thero kosalanarindassa anāthapiṇḍikassa visākhādīnañca ārocetvā jetavanadvāre bodhiropanaṭṭhāne",
  "atk-s0513a43:307_1": "āvāṭaṁ khaṇāpetvā mahāmoggallānattheraṁ āha – “bhante, ahaṁ jetavanadvāre bodhiṁ",
  "atk-s0513a43:307_2": "ropessāmi, mahābodhito me bodhipakkaṁ āharathā”ti. Thero “sādhū”ti sampaṭicchitvā",
  "atk-s0513a43:307_3": "ākāsena bodhimaṇḍaṁ gantvā vaṇṭā parigalantaṁ pakkaṁ bhūmiṁ asampattameva cīvarena",
  "atk-s0513a43:307_4": "sampaṭicchitvā gahetvā ānandattherassa adāsi. Ānandatthero “ajja bodhiṁ ropessāmī”ti",
  "atk-s0513a43:307_5": "kosalarājādīnaṁ ārocesi. Rājā sāyanhasamaye mahantena parivārena sabbūpakaraṇāni",
  "atk-s0513a43:307_6": "gāhāpetvā āgami, tathā anāthapiṇḍiko visākhā ca añño ca saddho jano. Thero mahābodhiropanaṭṭhāne",
  "atk-s0513a43:307_7": "mahantaṁ suvaṇṇakaṭāhaṁ ṭhapetvā heṭṭhā chiddaṁ kāretvā gandhakalalassa pūretvā “idaṁ",
  "atk-s0513a43:307_8": "bodhipakkaṁ ropehi, mahārājā”ti rañño adāsi. So cintesi “rajjaṁ nāma na sabbakālaṁ",
  "atk-s0513a43:307_9": "amhākaṁ hatthe tiṭṭhati, idaṁ mayā anāthapiṇḍikena ropāpetuṁ vaṭṭatī”ti. So taṁ bodhipakkaṁ",
  "atk-s0513a43:307_10": "mahāseṭṭhissa hatthe ṭhapesi. Anāthapiṇḍiko gandhakalalaṁ viyūhitvā tattha pātesi.",
  "atk-s0513a43:307_11": "Tasmiṁ tassa hatthato muttamatteyeva sabbesaṁ passantānaññeva naṅgalasīsappamāṇo",
  "atk-s0513a43:307_12": "bodhikhandho paṇṇāsahatthubbedho uṭṭhahi, catūsu disāsu uddhañcāti pañca mahāsākhā",
  "atk-s0513a43:307_13": "paṇṇāsahatthāva nikkhamiṁsu. Iti so taṅkhaṇaññeva vanappatijeṭṭhako hutvā aṭṭhāsi.",
  "atk-s0513a43:307_14": "Rājā aṭṭhārasamatte suvaṇṇarajataghaṭe gandhodakena pūretvā nīluppalahatthakādipaṭimaṇḍite",
  "atk-s0513a43:307_15": "mahābodhiṁ parikkhipitvā puṇṇaghaṭe paṭipāṭiyā ṭhapesi, sattaratanamayaṁ vedikaṁ",
  "atk-s0513a43:307_16": "kāresi, suvaṇṇamissakaṁ vālukaṁ okiri, pākāraparikkhepaṁ kāresi, sattaratanamayaṁ",
  "atk-s0513a43:307_17": "dvārakoṭṭhakaṁ kāresi, sakkāro mahā ahosi.",
  "atk-s0513a43:308_0": "Thero tathāgataṁ upasaṅkamitvā “bhante, tumhehi mahābodhimūle samāpannasamāpattiṁ",
  "atk-s0513a43:308_1": "mayā ropitabodhimūle nisīditvā mahājanassa hitatthāya samāpajjathā”ti āha. “Ānanda,",
  "atk-s0513a43:308_2": "kiṁ kathesi, mayi mahābodhimūle samāpannasamāpattiṁ samāpajjitvā nisinne añño padeso",
  "atk-s0513a43:308_3": "dhāretuṁ na sakkotī”ti. “Bhante, mahājanassa hitatthāya imassa bhūmippadesassa dhuvaniyāmena",
  "atk-s0513a43:308_4": "samāpattisukhena taṁ bodhimūlaṁ paribhuñjathā”ti. Satthā ekarattiṁ samāpattisukhena",
  "atk-s0513a43:308_5": "paribhuñji. Thero kosalarājādīnaṁ kathetvā bodhimahaṁ nāma kāresi. Sopi kho bodhirukkho",
  "atk-s0513a43:308_6": "ānandattherena ropitattā ānandabodhiyevāti paññāyittha. Tadā bhikkhū dhammasabhāyaṁ",
  "atk-s0513a43:308_7": "kathaṁ samuṭṭhāpesuṁ “āvuso āyasmā ānando dharanteyeva tathāgate bodhiṁ ropetvā mahāpūjaṁ",
  "atk-s0513a43:308_8": "kāresi, aho mahāguṇo thero”ti. Satthā āgantvā “kāya nuttha, bhikkhave, etarahi kathāya",
  "atk-s0513a43:308_9": "sannisinnā”ti pucchitvā “imāya nāmā”ti vutte “na, bhikkhave, idāneva, pubbepi ānando",
  "atk-s0513a43:308_10": "saparivāresu catūsu mahādīpesu manusse gahetvā bahugandhamālādīni āharitvā mahābodhimaṇḍe",
  "atk-s0513a43:308_11": "bodhimahaṁ kāresiyevā”ti vatvā atītaṁ āhari.",
  "atk-s0513a43:309_0": "Atīte kaliṅgaraṭṭhe dantapuranagare kāliṅgo nāma rājā rajjaṁ kāresi. Tassa mahākāliṅgo,",
  "atk-s0513a43:309_1": "cūḷakāliṅgoti dve puttā ahesuṁ. Nemittakā “jeṭṭhaputto pitu accayena rajjaṁ kāressati,",
  "atk-s0513a43:309_2": "kaniṭṭho pana isipabbajjaṁ pabbajitvā bhikkhāya carissati, putto panassa cakkavattī",
  "atk-s0513a43:309_3": "bhavissatī”ti byākariṁsu. Aparabhāge jeṭṭhaputto pitu accayena rājā ahosi, kaniṭṭho",
  "atk-s0513a43:309_4": "pana uparājā. So “putto kira me cakkavattī bhavissatī”ti puttaṁ nissāya mānaṁ akāsi.",
  "atk-s0513a43:309_5": "Rājā asahanto “cūḷakāliṅgaṁ gaṇhā”ti ekaṁ atthacarakaṁ āṇāpesi. So gantvā “kumāra,",
  "atk-s0513a43:309_6": "rājā taṁ gaṇhāpetukāmo, tava jīvitaṁ rakkhāhī”ti āha. So attano lañjanamuddikañca",
  "atk-s0513a43:309_7": "sukhumakambalañca khaggañcāti imāni tīṇi atthacarakāmaccassa dassetvā “imāya saññāya",
  "atk-s0513a43:309_8": "mama puttassa rajjaṁ dadeyyāthā”ti vatvā araññaṁ pavisitvā ramaṇīye bhūmibhāge assamaṁ",
  "atk-s0513a43:309_9": "katvā isipabbajjaṁ pabbajitvā nadītīre vāsaṁ kappesi.",
  "atk-s0513a43:310_0": "Maddaraṭṭhepi sāgalanagare maddarañño aggamahesī dhītaraṁ vijāyi. Taṁ nemittakā “ayaṁ",
  "atk-s0513a43:310_1": "bhikkhaṁ caritvā jīvikaṁ kappessati, putto panassā cakkavattī bhavissatī”ti byākariṁsu.",
  "atk-s0513a43:310_2": "Sakalajambudīpe rājāno taṁ pavattiṁ sutvā ekappahāreneva āgantvā sāgalanagaraṁ rundhiṁsu.",
  "atk-s0513a43:310_3": "Maddarājā cintesi “sacāhaṁ imaṁ ekassa dassāmi, sesarājāno kujjhissanti, mama dhītaraṁ",
  "atk-s0513a43:310_4": "rakkhissāmī”ti dhītarañca bhariyañca gahetvā aññātakavesena palāyitvā araññaṁ pavisitvā",
  "atk-s0513a43:310_5": "cūḷakāliṅgakumārassa assamapadato uparibhāge assamaṁ katvā pabbajitvā uñchācariyāya",
  "atk-s0513a43:310_6": "jīvikaṁ kappento tattha paṭivasati. Mātāpitaro “dhītaraṁ rakkhissāmā”ti taṁ assamapade",
  "atk-s0513a43:310_7": "katvā phalāphalatthāya gacchanti. Sā tesaṁ gatakāle nānāpupphāni gahetvā pupphacumbaṭakaṁ",
  "atk-s0513a43:310_8": "katvā gaṅgātīre ṭhapitasopānapanti viya jāto eko supupphito ambarukkho atthi, taṁ",
  "atk-s0513a43:310_9": "abhiruhitvā kīḷitvā pupphacumbaṭakaṁ udake khipi. Taṁ ekadivasaṁ gaṅgāyaṁ nhāyantassa",
  "atk-s0513a43:310_10": "cūḷakāliṅgakumārassa sīse laggi. So taṁ oloketvā “idaṁ ekāya itthiyā kataṁ, no ca",
  "atk-s0513a43:310_11": "kho mahallikāya, taruṇakumārikāya katakammaṁ, vīmaṁsissāmi tāva na”nti kilesavasena",
  "atk-s0513a43:310_12": "uparigaṅgaṁ gantvā tassā ambarukkhe nisīditvā madhurena sarena gāyantiyā saddaṁ sutvā",
  "atk-s0513a43:310_13": "rukkhamūlaṁ gantvā taṁ disvā “bhadde, kā nāma tva”nti āha. “Manussitthīhamasmi sāmī”ti.",
  "atk-s0513a43:310_14": "“Tena hi otarāhī”ti. “Na sakkā sāmi, ahaṁ khattiyā”ti. “Bhadde, ahampi khattiyoyeva,",
  "atk-s0513a43:310_15": "otarāhī”ti. Sāmi, na vacanamatteneva khattiyo hoti, yadisi khattiyo, khattiyamāyaṁ",
  "atk-s0513a43:310_16": "kathehī”ti. Te ubhopi aññamaññaṁ khattiyamāyaṁ kathayiṁsu. Rājadhītā otari.",
  "atk-s0513a43:311_0": "Te aññamaññaṁ ajjhācāraṁ cariṁsu. Sā mātāpitūsu āgatesu tassa kāliṅgarājaputtabhāvañceva",
  "atk-s0513a43:311_1": "araññaṁ paviṭṭhakāraṇañca vitthārena tesaṁ kathesi. Te “sādhū”ti sampaṭicchitvā taṁ",
  "atk-s0513a43:311_2": "tassa adaṁsu. Tesaṁ piyasaṁvāsena vasantānaṁ rājadhītā gabbhaṁ labhitvā dasamāsaccayena",
  "atk-s0513a43:311_3": "dhaññapuññalakkhaṇasampannaṁ puttaṁ vijāyi, “kāliṅgo”tissa nāmaṁ akaṁsu. So vayappatto",
  "atk-s0513a43:311_4": "pitu ceva ayyakassa ca santike sabbasippānaṁ nipphattiṁ pāpuṇi. Athassa pitā nakkhattayogavasena",
  "atk-s0513a43:311_5": "bhātu matabhāvaṁ ñatvā “tāta, mā tvaṁ araññe vasa, petteyyo te mahākāliṅgo kālakato,",
  "atk-s0513a43:311_6": "tvaṁ dantapuranagaraṁ gantvā kulasantakaṁ sakalarajjaṁ gaṇhāhī”ti vatvā attanā ānītaṁ",
  "atk-s0513a43:311_7": "muddikañca kambalañca khaggañca datvā “tāta, dantapuranagare asukavīthiyaṁ amhākaṁ",
  "atk-s0513a43:311_8": "atthacarako amacco atthi, tassa gehe sayanamajjhe otaritvā imāni tīṇi ratanāni tassa",
  "atk-s0513a43:311_9": "dassetvā mama puttabhāvaṁ ācikkha, so taṁ rajje patiṭṭhāpessatī”ti uyyojesi. So mātāpitaro",
  "atk-s0513a43:311_10": "ca ayyakāyyike ca vanditvā puññamahiddhiyā ākāsena gantvā amaccassa sayanapiṭṭheyeva",
  "atk-s0513a43:311_11": "otaritvā “kosi tva”nti puṭṭho “cūḷakāliṅgassa puttomhī”ti ācikkhitvā tāni ratanāni",
  "atk-s0513a43:311_12": "dassesi. Amacco rājaparisāya ārocesi. Amaccā nagaraṁ alaṅkārāpetvā tassa setacchattaṁ ussāpayiṁsu.",
  "atk-s0513a43:312_0": "Athassa kāliṅgabhāradvājo nāma purohito tassa dasa cakkavattivattāni ācikkhi. So",
  "atk-s0513a43:312_1": "taṁ vattaṁ pūresi. Athassa pannarasauposathadivase cakkadahato cakkaratanaṁ, uposathakulato",
  "atk-s0513a43:312_2": "hatthiratanaṁ, valāhakakulato assaratanaṁ, vepullapabbatato maṇiratanaṁ āgami, itthiratanagahapatiratanapariṇāyakaratanāni",
  "atk-s0513a43:312_3": "pātubhavanti. So sakalacakkavāḷagabbhe rajjaṁ gaṇhitvā ekadivasañca chattiṁsayojanāya",
  "atk-s0513a43:312_4": "parisāya parivuto sabbasetaṁ kelāsakūṭapaṭibhāgaṁ hatthiṁ āruyha mahantena sirivilāsena",
  "atk-s0513a43:312_5": "mātāpitūnaṁ santikaṁ pāyāsi. Athassa sabbabuddhānaṁ jayapallaṅkassa pathavīnābhibhūtassa",
  "atk-s0513a43:312_6": "mahābodhimaṇḍassa uparibhāge nāgo gantuṁ nāsakkhi. Rājā punappunaṁ codesi, so nāsakkhiyeva.",
  "atk-s0513a43:312_7": "Tamatthaṁ pakāsento satthā paṭhamaṁ gāthamāha –",
  "atk-s0513a43:313": "67.",
  "atk-s0513a43:314": "“Rājā kāliṅgo cakkavatti, dhammena pathavimanusāsaṁ;",
  "atk-s0513a43:315": "Agamā bodhisamīpaṁ, nāgena mahānubhāvenā”ti.",
  "atk-s0513a43:316_0": "Atha rañño purohito raññā saddhiṁ gacchanto “ākāse āvaraṇaṁ nāma natthi, kiṁ nu kho",
  "atk-s0513a43:316_1": "rājā hatthiṁ pesetuṁ na sakkoti, vīmaṁsissāmī”ti ākāsato oruyha sabbabuddhānaṁyeva",
  "atk-s0513a43:316_2": "jayapallaṅkaṁ pathavīnābhimaṇḍalabhūtaṁ bhūmibhāgaṁ passi. Tadā kira tattha aṭṭharājakarīsamatte",
  "atk-s0513a43:316_3": "ṭhāne kesamassumattampi tiṇaṁ nāma natthi, rajatapaṭṭavaṇṇavālukā vippakiṇṇā honti,",
  "atk-s0513a43:316_4": "samantā tiṇalatāvanappatiyo bodhimaṇḍaṁ padakkhiṇaṁ katvā āvaṭṭetvā bodhimaṇḍābhimukhāva",
  "atk-s0513a43:316_5": "aṭṭhaṁsu. Brāhmaṇo taṁ bhūmibhāgaṁ oloketvā “idañhi sabbabuddhānaṁ sabbakilesaviddhaṁsanaṭṭhānaṁ,",
  "atk-s0513a43:316_6": "imassa uparibhāge sakkādīhipi na sakkā gantu”nti cintetvā kāliṅgarañño santikaṁ gantvā",
  "atk-s0513a43:316_7": "bodhimaṇḍassa vaṇṇaṁ kathetvā rājānaṁ “otarā”ti āha. Tamatthaṁ pakāsento satthā imā gāthā āha –",
  "atk-s0513a43:317": "68.",
  "atk-s0513a43:318": "“Kāliṅgo bhāradvājo ca, rājānaṁ kāliṅgaṁ samaṇakolaññaṁ;",
  "atk-s0513a43:319": "Cakkaṁ vattayato pariggahetvā, pañjalī idamavoca.",
  "atk-s0513a43:320": "69.",
  "atk-s0513a43:321": "“Paccoroha mahārāja, bhūmibhāgo yathā samaṇuggato;",
  "atk-s0513a43:322": "Idha anadhivarā buddhā, abhisambuddhā virocanti.",
  "atk-s0513a43:323": "70.",
  "atk-s0513a43:324": "“Padakkhiṇato āvaṭṭā, tiṇalatā asmiṁ bhūmibhāgasmiṁ;",
  "atk-s0513a43:325": "Pathaviyā nābhiyaṁ maṇḍo, iti no sutaṁ mante mahārāja.",
  "atk-s0513a43:326": "71.",
  "atk-s0513a43:327": "“Sāgarapariyantāya, mediniyā sabbabhūtadharaṇiyā;",
  "atk-s0513a43:328": "Pathaviyā ayaṁ maṇḍo, orohitvā namo karohi.",
  "atk-s0513a43:329": "72.",
  "atk-s0513a43:330": "“Ye te bhavanti nāgā ca, abhijātā ca kuñjarā;",
  "atk-s0513a43:331": "Ettāvatā padesaṁ te, nāgā neva mupayanti.",
  "atk-s0513a43:332": "73.",
  "atk-s0513a43:333": "“Abhijāto nāgo kāmaṁ, pesehi kuñjaraṁ dantiṁ;",
  "atk-s0513a43:334": "Ettāvatā padeso, sakkā nāgena mupagantuṁ.",
  "atk-s0513a43:335": "74.",
  "atk-s0513a43:336": "“Taṁ sutvā rājā kāliṅgo, veyyañjanikavaco nisāmetvā;",
  "atk-s0513a43:337": "Sampesesi nāgaṁ ñassāma, mayaṁ yathimassidaṁ vacanaṁ.",
  "atk-s0513a43:338": "75.",
  "atk-s0513a43:339": "“Sampesito ca raññā, nāgo koñcova abhinaditvāna;",
  "atk-s0513a43:340": "Paṭisakkitvā nisīdi, garuṁva bhāraṁ asahamāno”ti.",
  "atk-s0513a43:341_0": "Tattha samaṇakolaññanti tāpasānaṁ puttaṁ. Cakkaṁ vattayatoti cakkaṁ vattayamānaṁ,",
  "atk-s0513a43:341_1": "cakkavattinti attho. Pariggahetvāti bhūmibhāgaṁ vīmaṁsitvā. Samaṇuggatoti sabbabuddhehi",
  "atk-s0513a43:341_2": "vaṇṇito. Anadhivarāti atulyā appameyyā. Virocantīti vihatasabbakilesandhakārā taruṇasūriyā",
  "atk-s0513a43:341_3": "viya idha nisinnā virocanti. Tiṇalatāti tiṇāni ca latāyo ca. Maṇḍoti catunahutādhikadviyojanasatasahassabahalāya",
  "atk-s0513a43:341_4": "pathaviyā maṇḍo sāro nābhibhūto acalaṭṭhānaṁ, kappe saṇṭhahante paṭhamaṁ saṇṭhahati,",
  "atk-s0513a43:341_5": "vinassante pacchā vinassati. Iti no sutanti evaṁ amhehi lakkhaṇamantavasena sutaṁ.",
  "atk-s0513a43:341_6": "Orohitvāti ākāsato otaritvā imassa sabbabuddhānaṁ kilesaviddhaṁsanaṭṭhānassa namo",
  "atk-s0513a43:341_7": "karohi, pūjāsakkāraṁ karohi.",
  "atk-s0513a43:342_0": "Ye teti ye cakkavattirañño hatthiratanasaṅkhātā uposathakule nibbattanāgā. Ettāvatāti",
  "atk-s0513a43:342_1": "sabbepi te ettakaṁ padesaṁ neva upayanti, koṭṭiyamānāpi na upagacchantiyeva. Abhijātoti",
  "atk-s0513a43:342_2": "gocariyādīni aṭṭha hatthikulāni abhibhavitvā atikkamitvā uposathakule jāto. Kuñjaranti",
  "atk-s0513a43:342_3": "uttamaṁ. Ettāvatāti ettako padeso sakkā etena nāgena upagantuṁ, ito uttari na sakkā,",
  "atk-s0513a43:342_4": "abhikaṅkhanto vajiraṅkusena saññaṁ datvā pesehīti. Veyyañjanikavaco nisāmetvāti bhikkhave,",
  "atk-s0513a43:342_5": "so rājā tassa lakkhaṇapāṭhakassa veyyañjanikassa kāliṅgabhāradvājassa vaco nisāmetvā",
  "atk-s0513a43:342_6": "upadhāretvā “ñassāma mayaṁ yathā imassa vacanaṁ yadi vā saccaṁ yadi vā alika”nti",
  "atk-s0513a43:342_7": "vīmaṁsanto nāgaṁ pesesīti attho. Koñcova abhinaditvānāti bhikkhave, so nāgo tena",
  "atk-s0513a43:342_8": "raññā vajiraṅkusena codetvā pesito koñcasakuṇo viya naditvā paṭisakkitvā soṇḍaṁ ukkhipitvā",
  "atk-s0513a43:342_9": "gīvaṁ unnāmetvā garuṁ bhāraṁ vahituṁ asakkonto viya ākāseyeva nisīdi.",
  "atk-s0513a43:343_0": "So tena punappunaṁ vijjhiyamāno vedanaṁ sahituṁ asakkonto kālamakāsi. Rājā panassa",
  "atk-s0513a43:343_1": "matabhāvaṁ ajānanto piṭṭhe nisinnova ahosi. Kāliṅgabhāradvājo “mahārāja, tava nāgo",
  "atk-s0513a43:343_2": "niruddho, aññaṁ hatthiṁ saṅkamā”ti āha. Tamatthaṁ pakāsento satthā dasamaṁ gāthamāha –",
  "atk-s0513a43:344": "76.",
  "atk-s0513a43:345": "“Kāliṅgabhāradvājo, nāgaṁ khīṇāyukaṁ viditvāna;",
  "atk-s0513a43:346": "Rājānaṁ kāliṅgaṁ, taramāno ajjhabhāsittha;",
  "atk-s0513a43:347": "Aññaṁ saṅkama nāgaṁ, nāgo khīṇāyuko mahārājā”ti.",
  "atk-s0513a43:348_0": "Tattha nāgo khīṇāyukoti nāgo te jīvitakkhayaṁ patto, yaṁ kiñci karontena na sakkā",
  "atk-s0513a43:348_1": "piṭṭhe nisinnena bodhimaṇḍamatthakena gantuṁ. Aññaṁ nāgaṁ saṅkamāti rañño puññiddhibalena",
  "atk-s0513a43:348_2": "añño nāgo uposathakulato āgantvā piṭṭhiṁ upanāmesi.",
  "atk-s0513a43:349": "Rājā tassa piṭṭhiyaṁ nisīdi. Tasmiṁ khaṇe matahatthī bhūmiyaṁ pati. Tamatthaṁ pakāsento satthā itaraṁ gāthamāha –",
  "atk-s0513a43:350": "77.",
  "atk-s0513a43:351": "“Taṁ sutvā kāliṅgo, taramāno saṅkamī nāgaṁ;",
  "atk-s0513a43:352": "Saṅkanteva raññe nāgo, tattheva pati bhumyā;",
  "atk-s0513a43:353": "Veyyañjanikavaco, yathā tathā ahu nāgo”ti.",
  "atk-s0513a43:354": "Atha rājā ākāsato oruyha bodhimaṇḍaṁ oloketvā pāṭihāriyaṁ disvā bhāradvājassa thutiṁ karonto āha –",
  "atk-s0513a43:355": "78.",
  "atk-s0513a43:356": "“Kāliṅgo rājā kāliṅgaṁ, brāhmaṇaṁ etadavoca;",
  "atk-s0513a43:357": "Tvameva asi sambuddho, sabbaññū sabbadassāvī”ti.",
  "atk-s0513a43:358": "Brāhmaṇo taṁ anadhivāsento attānaṁ nīcaṭṭhāne ṭhapetvā buddheyeva ukkhipitvā vaṇṇesi. Tamatthaṁ pakāsento satthā imā gāthā abhāsi –",
  "atk-s0513a43:359": "79.",
  "atk-s0513a43:360": "“Taṁ anadhivāsento kāliṅga, brāhmaṇo idamavoca;",
  "atk-s0513a43:361": "Veyyañjanikā hi mayaṁ, buddhā sabbaññuno mahārāja.",
  "atk-s0513a43:362": "80.",
  "atk-s0513a43:363": "“Sabbaññū sabbavidū ca, buddhā na lakkhaṇena jānanti;",
  "atk-s0513a43:364": "Āgamabalasā hi mayaṁ, buddhā sabbaṁ pajānantī”ti.",
  "atk-s0513a43:365_0": "Tattha veyyañjanikāti mahārāja, mayaṁ byañjanaṁ disvā byākaraṇasamatthā sutabuddhā",
  "atk-s0513a43:365_1": "nāma, buddhā pana sabbaññū sabbavidū. Buddhā hi atītādibhedaṁ sabbaṁ jānanti ceva",
  "atk-s0513a43:365_2": "passanti ca, sabbaññutaññāṇena te sabbaṁ jānanti, na lakkhaṇena. Mayaṁ pana āgamabalasā",
  "atk-s0513a43:365_3": "attano sippabaleneva jānāma, tañca ekadesameva, buddhā pana sabbaṁ pajānantīti.",
  "atk-s0513a43:366_0": "Rājā buddhaguṇe sutvā somanassappatto hutvā sakalacakkavāḷavāsikehi bahugandhamālaṁ",
  "atk-s0513a43:366_1": "āharāpetvā mahābodhimaṇḍe sattāhaṁ vasitvā mahābodhipūjaṁ kāresi. Tamatthaṁ pakāsento",
  "atk-s0513a43:366_2": "satthā imaṁ gāthādvayamāha –",
  "atk-s0513a43:367": "81.",
  "atk-s0513a43:368": "“Mahayitvā sambodhiṁ, nānāturiyehi vajjamānehi;",
  "atk-s0513a43:369": "Mālāvilepanaṁ abhiharitvā, atha rājā manupāyāsi.",
  "atk-s0513a43:370": "82.",
  "atk-s0513a43:371": "“Saṭṭhi vāhasahassāni, pupphānaṁ sannipātayi;",
  "atk-s0513a43:372": "Pūjesi rājā kāliṅgo, bodhimaṇḍamanuttara”nti.",
  "atk-s0513a43:373_0": "Tattha manupāyāsīti mātāpitūnaṁ santikaṁ agamāsi. So mahābodhimaṇḍe aṭṭhārasahatthaṁ",
  "atk-s0513a43:373_1": "suvaṇṇatthambhaṁ ussāpesi. Tassa sattaratanamayā vedikā kāresi, ratanamissakaṁ vālukaṁ",
  "atk-s0513a43:373_2": "okirāpetvā pākāraparikkhittaṁ kāresi, sattaratanamayaṁ dvārakoṭṭhakaṁ kāresi, devasikaṁ",
  "atk-s0513a43:373_3": "pupphānaṁ saṭṭhivāhasahassāni sannipātayi, evaṁ bodhimaṇḍaṁ pūjesi. Pāḷiyaṁ pana",
  "atk-s0513a43:373_4": "“saṭṭhi vāhasahassāni pupphāna”nti ettakameva āgataṁ.",
  "atk-s0513a43:374": "Evaṁ mahābodhipūjaṁ katvā mātāpitaro ayyakāyyike ca ādāya dantapurameva ānetvā dānādīni puññāni katvā tāvatiṁsabhavane nibbatti.",
  "atk-s0513a43:375_0": "Satthā imaṁ dhammadesanaṁ āharitvā “na, bhikkhave, idāneva, pubbepi ānando bodhipūjaṁ",
  "atk-s0513a43:375_1": "kāresiyevā”ti vatvā jātakaṁ samodhānesi – “tadā māṇavakakāliṅgo ānando ahosi, kāliṅgabhāradvājo",
  "atk-s0513a43:375_2": "pana ahameva ahosi”nti.",
  "atk-s0513a43:376": "Kāliṅgabodhijātakavaṇṇanā chaṭṭhā.",
  "atk-s0513a43:378": "[480] 7. Akittijātakavaṇṇanā",
  "atk-s0513a43:379_0": "Akittiṁdisvā sammantanti idaṁ satthā jetavane viharanto ekaṁ sāvatthivāsiṁ dānapatiṁ",
  "atk-s0513a43:379_1": "upāsakaṁ ārabbha kathesi. So kira satthāraṁ nimantetvā sattāhaṁ buddhappamukhassa",
  "atk-s0513a43:379_2": "bhikkhusaṅghassa mahādānaṁ datvā pariyosānadivase ariyasaṅghassa sabbaparikkhāre",
  "atk-s0513a43:379_3": "adāsi. Athassa satthā parisamajjheyeva anumodanaṁ karonto “upāsaka, mahā te pariccāgo,",
  "atk-s0513a43:379_4": "aho dukkaraṁ tayā kataṁ, ayañhi dānavaṁso nāma porāṇakapaṇḍitānaṁ vaṁso, dānaṁ nāma",
  "atk-s0513a43:379_5": "gihināpi pabbajitenāpi dātabbameva. Porāṇakapaṇḍitā pana pabbajitvā araññe vasantāpi",
  "atk-s0513a43:379_6": "aloṇakaṁ vidhūpanaṁ udakamattasittaṁ kārapaṇṇaṁ khādamānāpi sampattayācakānaṁ yāvadatthaṁ",
  "atk-s0513a43:379_7": "datvā sayaṁ pītisukhena yāpayiṁsū”ti vatvā “bhante, idaṁ tāva sabbaparikkhāradānaṁ",
  "atk-s0513a43:379_8": "mahājanassa pākaṭaṁ, tumhehi vuttaṁ apākaṭaṁ, taṁ no kathethā”ti tena yācito atītaṁ āhari.",
  "atk-s0513a43:380_0": "Atīte bārāṇasiyaṁ brahmadatte rajjaṁ kārente bodhisatto asītikoṭivibhavassa brāhmaṇamahāsālassa",
  "atk-s0513a43:380_1": "kule nibbatti, “akittī”tissa nāmaṁ kariṁsu. Tassa padasā gamanakāle bhaginīpi jāyi,",
  "atk-s0513a43:380_2": "“yasavatī”tissā nāmaṁ kariṁsu. Mahāsatto soḷasavassakāle takkasilaṁ gantvā sabbasippāni",
  "atk-s0513a43:380_3": "uggaṇhitvā paccāgami. Athassa mātāpitaro kālamakaṁsu. So tesaṁ petakiccāni kāretvā",
  "atk-s0513a43:380_4": "dhanavilokanaṁ karonto “asuko nāma ettakaṁ dhanaṁ saṇṭhapetvā atīto, asuko ettaka”nti",
  "atk-s0513a43:380_5": "vacanaṁ sutvā saṁviggamānaso hutvā “idaṁ dhanameva paññāyati, na dhanassa saṁhārakā,",
  "atk-s0513a43:380_6": "sabbe imaṁ dhanaṁ pahāyeva gatā, ahaṁ pana taṁ ādāya gamissāmī”ti bhaginiṁ pakkosāpetvā",
  "atk-s0513a43:380_7": "“tvaṁ imaṁ dhanaṁ paṭipajjāhī”ti āha. “Tumhākaṁ pana ko ajjhāsayo”ti? “Pabbajitukāmomhī”ti.",
  "atk-s0513a43:380_8": "“Bhātika, ahaṁ tumhehi chaḍḍitaṁ kheḷaṁ na sirasā sampaṭicchāmi, na me iminā attho,",
  "atk-s0513a43:380_9": "ahampi pabbajissāmī”ti. So rājānaṁ āpucchitvā bheriṁ carāpesi “dhanena atthikā akittipaṇḍitassa",
  "atk-s0513a43:380_10": "gehaṁ āgacchantū”ti.",
  "atk-s0513a43:381_0": "So sattāhaṁ mahādānaṁ pavattetvā dhane akhīyamāne cintesi “ime saṅkhārā khīyanti,",
  "atk-s0513a43:381_1": "kiṁ me dhanakīḷāya, atthikā taṁ gaṇhissantī”ti nivesanadvāraṁ vivaritvā “dinnaññeva",
  "atk-s0513a43:381_2": "harantū”ti sahiraññasuvaṇṇaṁ gehaṁ pahāya ñātimaṇḍalassa paridevantassa bhaginiṁ",
  "atk-s0513a43:381_3": "gahetvā bārāṇasito nikkhami. Yena dvārena nikkhami, taṁ akittidvāraṁ nāma jātaṁ,",
  "atk-s0513a43:381_4": "yena titthena nadiṁ otiṇṇo, tampi akittititthaṁ nāma jātaṁ. So dve tīṇi yojanāni",
  "atk-s0513a43:381_5": "gantvā ramaṇīye ṭhāne paṇṇasālaṁ katvā bhaginiyā saddhiṁ pabbaji. Tassa pabbajitakālato",
  "atk-s0513a43:381_6": "paṭṭhāya bahugāmanigamarājadhānivāsino pabbajiṁsu. Mahāparivāro ahosi, mahālābhasakkāro",
  "atk-s0513a43:381_7": "nibbatti, buddhuppādakālo viya pavatti. Atha mahāsatto “ayaṁ lābhasakkāro mahā, parivāropi",
  "atk-s0513a43:381_8": "mahanto, mayā ekakeneva viharituṁ vaṭṭatī”ti cintetvā avelāya antamaso bhaginimpi",
  "atk-s0513a43:381_9": "ajānāpetvā ekakova nikkhamitvā anupubbena damiḷaraṭṭhaṁ patvā kāvīrapaṭṭanasamīpe",
  "atk-s0513a43:381_10": "uyyāne viharanto jhānābhiññāyo nibbattesi. Tatrāpissa mahālābhasakkāro uppajji. So",
  "atk-s0513a43:381_11": "taṁ jigucchitvā chaḍḍetvā ākāsena gantvā nāgadīpasamīpe kāradīpe otari. Tadā kāradīpo",
  "atk-s0513a43:381_12": "ahidīpo nāma ahosi. So tattha mahantaṁ kārarukkhaṁ upanissāya paṇṇasālaṁ māpetvā",
  "atk-s0513a43:381_13": "vāsaṁ kappesi. Tattha tassa vasanabhāvaṁ na koci jānāti. Athassa bhaginī bhātaraṁ",
  "atk-s0513a43:381_14": "gavesamānā anupubbena damiḷaraṭṭhaṁ patvā taṁ adisvā tena vasitaṭṭhāneyeva vasi,",
  "atk-s0513a43:381_15": "jhānaṁ pana nibbattetuṁ nāsakkhi.",
  "atk-s0513a43:382_0": "Mahāsatto appicchatāya katthaci agantvā tassa rukkhassa phalakāle phalāni khādati,",
  "atk-s0513a43:382_1": "pattakāle pattāni udakasittāni khādati. Tassa sīlatejena sakkassa paṇḍukambalasilāsanaṁ",
  "atk-s0513a43:382_2": "uṇhākāraṁ dassesi. Sakko “ko nu kho maṁ ṭhānā cāvetukāmo”ti āvajjento akittipaṇḍitaṁ",
  "atk-s0513a43:382_3": "disvā “kimatthaṁ esa tāpaso sīlāni rakkhati, sakkattaṁ nu kho pattheti, udāhu aññaṁ,",
  "atk-s0513a43:382_4": "vīmiṁsissāmi naṁ. Ayañhi dukkhena jīvikaṁ kappesi, udakasittāni kārapaṇṇāni khādati,",
  "atk-s0513a43:382_5": "sace sakkattaṁ pattheti, attano sittapattāni mayhaṁ dassati, no ce, na dassatī”ti",
  "atk-s0513a43:382_6": "brāhmaṇavaṇṇena tassa santikaṁ agamāsi. Bodhisatto kārapaṇṇāni sedetvā otāretvā “sītalabhūtāni",
  "atk-s0513a43:382_7": "khādissāmī”ti paṇṇasāladvāre nisīdi. Athassa purato sakko bhikkhāya aṭṭhāsi. Mahāsatto",
  "atk-s0513a43:382_8": "taṁ disvā somanassappatto hutvā “lābhā vata me, yohaṁ yācakaṁ passāmi, ajja me manorathaṁ",
  "atk-s0513a43:382_9": "matthakaṁ pāpetvā dānaṁ dassāmī”ti pakkabhājaneneva ādāya gantvā “idaṁ me dānaṁ sabbaññutaññāṇassa",
  "atk-s0513a43:382_10": "paccayo hotū”ti attano asesetvāva tassa bhājane pakkhipi. Brāhmaṇo taṁ gahetvā thokaṁ",
  "atk-s0513a43:382_11": "gantvā antaradhāyi. Mahāsattopi tassa datvā puna apacitvā pītisukheneva vītināmetvā",
  "atk-s0513a43:382_12": "punadivase pacitvā tattheva paṇṇasāladvāre nisīdi.",
  "atk-s0513a43:383_0": "Sakko puna brāhmaṇavesena agamāsi. Punapissa datvā mahāsatto tatheva vītināmesi.",
  "atk-s0513a43:383_1": "Tatiyadivasepi tatheva datvā “aho me lābhā vata, kārapaṇṇāni nissāya mahantaṁ puññaṁ",
  "atk-s0513a43:383_2": "pasuta”nti somanassappatto tayo divase anāhāratāya dubbalopi samāno majjhanhikasamaye",
  "atk-s0513a43:383_3": "paṇṇasālato nikkhamitvā dānaṁ āvajjento paṇṇasāladvāre nisīdi. Sakkopi cintesi “ayaṁ",
  "atk-s0513a43:383_4": "brāhmaṇo tayo divase nirāhāro hutvā evaṁ dubbalopi dānaṁ dento tuṭṭhacittova deti,",
  "atk-s0513a43:383_5": "cittassa aññathattampi natthi, ahaṁ imaṁ ‘idaṁ nāma patthetvā detī’ti na jānāmi,",
  "atk-s0513a43:383_6": "pucchitvā ajjhāsayamassa sutvā dānakāraṇaṁ jānissāmī”ti. So majjhanhike vītivatte",
  "atk-s0513a43:383_7": "mahantena sirisobhaggena gaganatale taruṇasūriyo viya jalamāno āgantvā mahāsattassa",
  "atk-s0513a43:383_8": "puratova ṭhatvā “ambho tāpasa, evaṁ uṇhavāte paharante evarūpe loṇajalaparikkhitte",
  "atk-s0513a43:383_9": "araññe kimatthaṁ tapokammaṁ karosī”ti pucchi. Tamatthaṁ pakāsento satthā paṭhamaṁ gāthamāha –",
  "atk-s0513a43:384": "83.",
  "atk-s0513a43:385": "“Akittiṁ disvā sammantaṁ, sakko bhūtapatī bravi;",
  "atk-s0513a43:386": "Kiṁ patthayaṁ mahābrahme, eko sammasi ghammanī”ti.",
  "atk-s0513a43:387": "Tattha kiṁ patthayanti kiṁ manussasampattiṁ patthento, udāhu sakkasampattiādīnaṁ aññataranti.",
  "atk-s0513a43:388": "Mahāsatto taṁ sutvā sakkabhāvañcassa ñatvā “nāhaṁ etā sampattiyo patthemi, sabbaññutaṁ pana patthento tapokammaṁ karomī”ti pakāsetuṁ dutiyaṁ gāthamāha –",
  "atk-s0513a43:389": "84.",
  "atk-s0513a43:390": "“Dukkho punabbhavo sakka, sarīrassa ca bhedanaṁ;",
  "atk-s0513a43:391": "Sammohamaraṇaṁ dukkhaṁ, tasmā sammāmi vāsavā”ti.",
  "atk-s0513a43:392_0": "Tattha tasmāti yasmā punappunaṁ jāti khandhānaṁ bhedanaṁ sammohamaraṇañca dukkhaṁ,",
  "atk-s0513a43:392_1": "tasmā yatthetāni natthi, taṁ nibbānaṁ patthento idha sammāmīti evaṁ attano nibbānajjhāsayataṁ dīpeti.",
  "atk-s0513a43:393": "Taṁ sutvā sakko tuṭṭhamānaso “sabbabhavesu kirāyaṁ ukkaṇṭhito nibbānatthāya araññe viharati, varamassa dassāmī”ti varena nimantento tatiyaṁ gāthamāha –",
  "atk-s0513a43:394": "85.",
  "atk-s0513a43:395": "“Etasmiṁ te sulapite, patirūpe subhāsite;",
  "atk-s0513a43:396": "Varaṁ kassapa te dammi, yaṁ kiñci manasicchasī”ti.",
  "atk-s0513a43:397": "Tattha yaṁ kiñci manasicchasīti yaṁ manasā icchasi, taṁ dammi, varaṁ gaṇhāhīti.",
  "atk-s0513a43:398": "Mahāsatto varaṁ gaṇhanto catutthaṁ gāthamāha –",
  "atk-s0513a43:399": "86.",
  "atk-s0513a43:400": "“Varañce me ado sakka, sabbabhūtānamissara;",
  "atk-s0513a43:401": "Yena putte ca dāre ca, dhanadhaññaṁ piyāni ca;",
  "atk-s0513a43:402": "Laddhā narā na tappanti, so lobho na mayī vase”ti.",
  "atk-s0513a43:403_0": "Tattha varañce me adoti sace varaṁ mayhaṁ desi. Piyāni cāti aññāni ca yāni piyabhaṇḍāni.",
  "atk-s0513a43:403_1": "Na tappantīti punappunaṁ puttādayo patthentiyeva, na tittiṁ upagacchanti. Na mayī",
  "atk-s0513a43:403_2": "vaseti mayi mā vasatu mā uppajjatu.",
  "atk-s0513a43:404": "Athassa sakko tussitvā uttarimpi varaṁ dento mahāsatto ca varaṁ gaṇhanto imā gāthā abhāsiṁsu –",
  "atk-s0513a43:405": "87.",
  "atk-s0513a43:406": "“Etasmiṁ te sulapite, patirūpe subhāsite;",
  "atk-s0513a43:407": "Varaṁ kassapa te dammi, yaṁ kiñci manasicchasi.",
  "atk-s0513a43:408": "88.",
  "atk-s0513a43:409": "“Varañce me ado sakka, sabbabhūtānamissara;",
  "atk-s0513a43:410": "Khettaṁ vatthuṁ hiraññañca, gavāssaṁ dāsaporisaṁ;",
  "atk-s0513a43:411": "Yena jātena jīyanti, so doso na mayī vase.",
  "atk-s0513a43:412": "89.",
  "atk-s0513a43:413": "“Etasmiṁ te sulapite, patirūpe subhāsite;",
  "atk-s0513a43:414": "Varaṁ kassapa te dammi, yaṁ kiñci manasicchasi.",
  "atk-s0513a43:415": "90.",
  "atk-s0513a43:416": "“Varañce me ado sakka, sabbabhūtānamissara;",
  "atk-s0513a43:417": "Bālaṁ na passe na suṇe, na ca bālena saṁvase;",
  "atk-s0513a43:418": "Bālenallāpasallāpaṁ, na kare na ca rocaye.",
  "atk-s0513a43:419": "91.",
  "atk-s0513a43:420": "“Kiṁ nu te akaraṁ bālo, vada kassapa kāraṇaṁ;",
  "atk-s0513a43:421": "Kena kassapa bālassa, dassanaṁ nābhikaṅkhasi.",
  "atk-s0513a43:422": "92.",
  "atk-s0513a43:423": "“Anayaṁ nayati dummedho, adhurāyaṁ niyuñjati;",
  "atk-s0513a43:424": "Dunnayo seyyaso hoti, sammā vutto pakuppati;",
  "atk-s0513a43:425": "Vinayaṁ so na jānāti, sādhu tassa adassanaṁ.",
  "atk-s0513a43:426": "93.",
  "atk-s0513a43:427": "“Etasmiṁ te sulapite, patirūpe subhāsite;",
  "atk-s0513a43:428": "Varaṁ kassapa te dammi, yaṁ kiñci manasicchasi.",
  "atk-s0513a43:429": "94.",
  "atk-s0513a43:430": "“Varañce me ado sakka, sabbabhūtānamissara;",
  "atk-s0513a43:431": "Dhīraṁ passe suṇe dhīraṁ, dhīrena saha saṁvase;",
  "atk-s0513a43:432": "Dhīrenallāpasallāpaṁ, taṁ kare tañca rocaye.",
  "atk-s0513a43:433": "95.",
  "atk-s0513a43:434": "“Kiṁ nu te akaraṁ dhīro, vada kassapa kāraṇaṁ;",
  "atk-s0513a43:435": "Kena kassapa dhīrassa, dassanaṁ abhikaṅkhasi.",
  "atk-s0513a43:436": "96.",
  "atk-s0513a43:437": "“Nayaṁ nayati medhāvī, adhurāyaṁ na yuñjati;",
  "atk-s0513a43:438": "Sunayo seyyaso hoti, sammā vutto na kuppati;",
  "atk-s0513a43:439": "Vinayaṁ so pajānāti, sādhu tena samāgamo.",
  "atk-s0513a43:440": "97.",
  "atk-s0513a43:441": "“Etasmiṁ te sulapite, patirūpe subhāsite;",
  "atk-s0513a43:442": "Varaṁ kassapa te dammi, yaṁ kiñci manasicchasi.",
  "atk-s0513a43:443": "98.",
  "atk-s0513a43:444": "“Varañce me ado sakka, sabbabhūtānamissara;",
  "atk-s0513a43:445": "Tato ratyā vivasāne, sūriyuggamanaṁ pati;",
  "atk-s0513a43:446": "Dibbā bhakkhā pātubhaveyyuṁ, sīlavanto ca yācakā.",
  "atk-s0513a43:447": "99.",
  "atk-s0513a43:448": "“Dadato me na khīyetha, datvā nānutapeyyahaṁ;",
  "atk-s0513a43:449": "Dadaṁ cittaṁ pasādeyyaṁ, etaṁ sakka varaṁ vare.",
  "atk-s0513a43:450": "100.",
  "atk-s0513a43:451": "“Etasmiṁ te sulapite, patirūpe subhāsite;",
  "atk-s0513a43:452": "Varaṁ kassapa te dammi, yaṁ kiñci manasicchasi.",
  "atk-s0513a43:453": "101.",
  "atk-s0513a43:454": "“Varañce me ado sakka, sabbabhūtānamissara;",
  "atk-s0513a43:455": "Na maṁ puna upeyyāsi, etaṁ sakka varaṁ vare.",
  "atk-s0513a43:456": "102.",
  "atk-s0513a43:457": "“Bahūhi vatacariyāhi, narā ca atha nāriyo;",
  "atk-s0513a43:458": "Dassanaṁ abhikaṅkhanti, kiṁ nu me dassane bhayaṁ.",
  "atk-s0513a43:459": "103.",
  "atk-s0513a43:460": "“Taṁ tādisaṁ devavaṇṇaṁ, sabbakāmasamiddhinaṁ;",
  "atk-s0513a43:461": "Disvā tapo pamajjeyyaṁ, etaṁ te dassane bhaya”nti.",
  "atk-s0513a43:462_0": "Tattha yena jātenāti yena cittena jātena kuddhā sattā pāṇavadhādīnaṁ katattā rājadaṇḍavasena",
  "atk-s0513a43:462_1": "visakhādanādīhi vā attano maraṇavasena etāni khettādīni jīyanti, so doso mayi na",
  "atk-s0513a43:462_2": "vaseyyāti yācati. Na suṇeti asukaṭṭhāne nāma vasatītipi imehi kāraṇehi na suṇeyyaṁ.",
  "atk-s0513a43:462_3": "Kiṁ nu te akaranti kiṁ nu tava bālena mātā māritā, udāhu tava pitā, aññaṁ vā pana",
  "atk-s0513a43:462_4": "te kiṁ nāma anatthaṁ bālo akaraṁ.",
  "atk-s0513a43:463_0": "Anayaṁ nayatīti akāraṇaṁ “kāraṇa”nti gaṇhāti, pāṇātipātādīni katvā jīvikaṁ kappessāmīti",
  "atk-s0513a43:463_1": "evarūpāni anatthakammāni cinteti. Adhurāyanti saddhādhurasīladhurapaññādhuresu ayojetvā",
  "atk-s0513a43:463_2": "ayoge niyuñjati. Dunnayo seyyaso hotīti dunnayova tassa seyyo hoti. Pañca dussīlakammāni",
  "atk-s0513a43:463_3": "samādāya vattanameva seyyoti gaṇhāti, hitapaṭipattiyā vā dunnayo hoti netuṁ asakkuṇeyyo.",
  "atk-s0513a43:463_4": "Sammā vuttoti hetunā kāraṇena vutto kuppati. Vinayanti “evaṁ abhikkamitabba”ntiādikaṁ",
  "atk-s0513a43:463_5": "ācāravinayaṁ na jānāti, ovādañca na sampaṭicchati. Sādhu tassāti etehi kāraṇehi tassa adassanameva sādhu.",
  "atk-s0513a43:464_0": "Sūriyuggamanaṁ patīti sūriyuggamanavelāya. Dibbā bhakkhāti dibbabhojanaṁ yācakāti",
  "atk-s0513a43:464_1": "tassa dibbabhojanassa paṭiggāhakā. Vatacariyāhīti dānasīlauposathakammehi. Dassanaṁ",
  "atk-s0513a43:464_2": "abhikaṅkhantīti dassanaṁ mama abhikaṅkhanti. Taṁ tādisanti evarūpaṁ dibbālaṅkāravibhūsitaṁ.",
  "atk-s0513a43:464_3": "Pamajjeyyanti pamādaṁ āpajjeyyaṁ. Tava sirisampattiṁ pattheyyaṁ, evaṁ nibbānatthāya",
  "atk-s0513a43:464_4": "pavattite tapokamme sakkaṭṭhānaṁ patthento pamatto nāma bhaveyyaṁ, etaṁ tava dassane mayhaṁ bhayanti.",
  "atk-s0513a43:465": "Sakko “sādhu, bhante, ito paṭṭhāya na te santikaṁ āgamissāmā”ti taṁ vanditvā khamāpetvā pakkāmi. Mahāsatto yāvajīvaṁ tattheva vasanto brahmavihāre bhāvetvā brahmaloke nibbatti.",
  "atk-s0513a43:466": "Satthā imaṁ dhammadesanaṁ āharitvā jātakaṁ samodhānesi – “tadā sakko anuruddho ahosi, akittipaṇḍito pana ahameva ahosi”nti.",
  "atk-s0513a43:467": "Akittijātakavaṇṇanā sattamā.",
  "atk-s0513a43:469": "[481] 8. Takkāriyajātakavaṇṇanā",
  "atk-s0513a43:470_0": "Ahameva dubbhāsitaṁ bhāsi bāloti idaṁ satthā jetavane viharanto kokālikaṁ ārabbha",
  "atk-s0513a43:470_1": "kathesi. Ekasmiñhi antovasse dve aggasāvakā gaṇaṁ pahāya vivittāvāsaṁ vasitukāmā",
  "atk-s0513a43:470_2": "satthāraṁ āpucchitvā kokālikaraṭṭhe kokālikassa vasanaṭṭhānaṁ gantvā taṁ evamāhaṁsu",
  "atk-s0513a43:470_3": "“āvuso kokālika, taṁ nissāya amhākaṁ, amhe ca nissāya tava phāsuvihāro bhavissati,",
  "atk-s0513a43:470_4": "imaṁ temāsaṁ idha vaseyyāmā”ti. “Ko panāvuso, maṁ nissāya tumhākaṁ phāsuvihāro”ti.",
  "atk-s0513a43:470_5": "Sace tvaṁ āvuso “dve aggasāvakā idha viharantī”ti kassaci nāroceyyāsi, mayaṁ sukhaṁ",
  "atk-s0513a43:470_6": "vihareyyāma, ayaṁ taṁ nissāya amhākaṁ phāsuvihāroti. “Atha tumhe nissāya mayhaṁ ko",
  "atk-s0513a43:470_7": "phāsuvihāro”ti? “Mayaṁ tuyhaṁ antotemāsaṁ dhammaṁ vācessāma, dhammakathaṁ kathessāma,",
  "atk-s0513a43:470_8": "esa tuyhaṁ amhe nissāya phāsuvihāro”ti. “Vasathāvuso, yathājjhāsayenā”ti. So tesaṁ",
  "atk-s0513a43:470_9": "patirūpaṁ senāsanaṁ adāsi. Te phalasamāpattisukhena sukhaṁ vasiṁsu. Koci nesaṁ tattha",
  "atk-s0513a43:470_10": "vasanabhāvaṁ na jānāti.",
  "atk-s0513a43:471_0": "Te vutthavassā pavāretvā “āvuso, taṁ nissāya sukhaṁ vutthāmha, satthāraṁ vandituṁ",
  "atk-s0513a43:471_1": "gacchāmā”ti taṁ āpucchiṁsu. So “sādhū”ti sampaṭicchitvā te ādāya dhuragāme piṇḍāya",
  "atk-s0513a43:471_2": "cari. Therā katabhattakiccā gāmato nikkhamiṁsu. Kokāliko te uyyojetvā nivattitvā",
  "atk-s0513a43:471_3": "manussānaṁ ārocesi “upāsakā, tumhe tiracchānasadisā, dve aggasāvake temāsaṁ dhuravihāre",
  "atk-s0513a43:471_4": "vasante na jānittha, idāni te gatā”ti. Manussā “kasmā pana, bhante, amhākaṁ nārocitthā”ti",
  "atk-s0513a43:471_5": "vatvā bahuṁ sappitelādibhesajjañceva vatthacchādanañca gahetvā there upasaṅkamitvā",
  "atk-s0513a43:471_6": "vanditvā “khamatha no, bhante, mayaṁ tumhākaṁ aggasāvakabhāvaṁ na jānāma, ajja no",
  "atk-s0513a43:471_7": "kokālikabhadantassa vacanena ñātā, amhākaṁ anukampāya imāni bhesajjavatthacchādanāni gaṇhathā”ti āhaṁsu.",
  "atk-s0513a43:472_0": "Kokāliko “therā appicchā santuṭṭhā, imāni vatthāni attanā aggahetvā mayhaṁ dassantī”ti",
  "atk-s0513a43:472_1": "cintetvā upāsakehi saddhiṁyeva therānaṁ santikaṁ gato. Therā bhikkhuparipācitattā",
  "atk-s0513a43:472_2": "tato kiñci neva attanā gaṇhiṁsu, na kokālikassa dāpesuṁ. Upāsakā “bhante, idāni agaṇhantā",
  "atk-s0513a43:472_3": "puna amhākaṁ anukampāya idha āgaccheyyāthā”ti yāciṁsu. Therā anadhivāsetvā satthu",
  "atk-s0513a43:472_4": "santikaṁ agamiṁsu. Kokāliko “ime therā attanā agaṇhantā mayhaṁ na dāpesu”nti āghātaṁ",
  "atk-s0513a43:472_5": "bandhi. Therāpi satthu santike thokaṁ vasitvā attano parivāre pañcabhikkhusate ca",
  "atk-s0513a43:472_6": "ādāya bhikkhusahassena saddhiṁ cārikaṁ caramānā kokālikaraṭṭhaṁ pattā. Te upāsakā",
  "atk-s0513a43:472_7": "paccuggamanaṁ katvā there ādāya tameva vihāraṁ netvā devasikaṁ mahāsakkāraṁ kariṁsu.",
  "atk-s0513a43:472_8": "Pahutaṁ bhesajjavatthacchādanaṁ uppajji, therehi saddhiṁ āgatabhikkhū cīvarāni vicārentā",
  "atk-s0513a43:472_9": "saddhiṁ āgatānaṁ bhikkhūnaññeva denti, kokālikassa na denti, therāpi tassa na dāpenti.",
  "atk-s0513a43:472_10": "Kokāliko cīvaraṁ alabhitvā “pāpicchā sāriputtamoggallānā, pubbe dīyamānaṁ lābhaṁ",
  "atk-s0513a43:472_11": "aggahetvā idāni gaṇhanti, pūretuṁ na sakkā, aññe na olokentī”ti there akkosati paribhāsati.",
  "atk-s0513a43:472_12": "Therā “ayaṁ amhe nissāya akusalaṁ pasavatī”ti saparivārā nikkhamitvā “aññaṁ, bhante,",
  "atk-s0513a43:472_13": "katipāhaṁ vasathā”ti manussehi yāciyamānāpi nivattituṁ na icchiṁsu.",
  "atk-s0513a43:473_0": "Atheko daharo bhikkhu āha – “upāsakā, kathaṁ therā vasissanti, tumhākaṁ kulūpako",
  "atk-s0513a43:473_1": "thero idha imesaṁ vāsaṁ na sahatī”ti. Te tassa santikaṁ gantvā “bhante, tumhe kira",
  "atk-s0513a43:473_2": "therānaṁ idha vāsaṁ na sahatha, gacchatha ne khamāpetvā nivattetha, sace na nivattetha,",
  "atk-s0513a43:473_3": "palāyitvā aññattha vasathā”ti āhaṁsu. So upāsakānaṁ bhayena gantvā there yāci. Therā",
  "atk-s0513a43:473_4": "“gacchāvuso, na mayaṁ nivattāmā”ti pakkamiṁsu. So there nivattetuṁ asakkonto vihārameva",
  "atk-s0513a43:473_5": "paccāgato. Atha naṁ upāsakā pucchiṁsu “nivattitā te, bhante, therā”ti. “Nivattetuṁ",
  "atk-s0513a43:473_6": "nāsakkhiṁ āvuso”ti. Atha naṁ “imasmiṁ pāpadhamme vasante idha pesalā bhikkhū na vasissanti,",
  "atk-s0513a43:473_7": "nikkaḍḍhāma na”nti cintetvā “bhante, mā tvaṁ idha vasi, amhe nissāya tuyhaṁ kiñci",
  "atk-s0513a43:473_8": "natthī”ti āhaṁsu. So tehi nikkaḍḍhito pattacīvaramādāya jetavanaṁ gantvā satthāraṁ",
  "atk-s0513a43:473_9": "upasaṅkamitvā “pāpicchā, bhante, sāriputtamoggallānā, pāpikānaṁ icchānaṁ vasaṁ gatā”ti",
  "atk-s0513a43:473_10": "āha. Atha naṁ satthā “mā hevaṁ kokālika, avaca, mā hevaṁ kokālika avaca, pasādehi",
  "atk-s0513a43:473_11": "kokālika, sāriputtamoggallānesu cittaṁ, te pesalā bhikkhū”ti vāreti. Vāritopi kokāliko",
  "atk-s0513a43:473_12": "“tumhe, bhante, tumhākaṁ aggasāvakānaṁ saddahatha, ahaṁ paccakkhato addasaṁ, pāpicchā",
  "atk-s0513a43:473_13": "ete paṭicchannakammantā dussīlā”ti vatvā yāvatatiyaṁ satthārā vāritopi tatheva vatvā",
  "atk-s0513a43:473_14": "uṭṭhāyāsanā pakkāmi. Tassa pakkantamattasseva sakalasarīre sāsapamattā piḷakā uṭṭhahitvā",
  "atk-s0513a43:473_15": "anupubbena vaḍḍhitvā beḷuvapakkamattā hutvā bhijjitvā pubbalohitāni pagghariṁsu.",
  "atk-s0513a43:473_16": "So nitthunanto vedanāppatto jetavanadvārakoṭṭhake nipajji. “Kokālikena dve aggasāvakā",
  "atk-s0513a43:473_17": "akkuṭṭhā”ti yāva brahmalokā ekakolāhalaṁ ahosi.",
  "atk-s0513a43:474_0": "Athassa upajjhāyo turū nāma brahmā taṁ kāraṇaṁ ñatvā “there khamāpessāmī”ti āgantvā",
  "atk-s0513a43:474_1": "ākāse ṭhatvā “kokālika, pharusaṁ te kammaṁ kataṁ, aggasāvake pasādehī”ti āha. “Ko",
  "atk-s0513a43:474_2": "pana tvaṁ āvuso”ti? “Turū brahmā nāmāha”nti. “Nanu tvaṁ, āvuso, bhagavatā anāgāmīti",
  "atk-s0513a43:474_3": "byākato, anāgāmī ca anāvattidhammo asmā lokāti vuttaṁ, tvaṁ saṅkāraṭṭhāne yakkho",
  "atk-s0513a43:474_4": "bhavissasī”ti mahābrahmaṁ apasādesi. So taṁ attano vacanaṁ gāhāpetuṁ asakkonto “tava",
  "atk-s0513a43:474_5": "vācāya tvaññeva paññāyissasī”ti vatvā suddhāvāsameva gato. Kokālikopi kālaṁ katvā",
  "atk-s0513a43:474_6": "padumaniraye uppajji. Tassa tattha nibbattabhāvaṁ ñatvā sahampatibrahmā tathāgatassa",
  "atk-s0513a43:474_7": "ārocesi, satthā bhikkhūnaṁ ārocesi. Bhikkhū tassa aguṇaṁ kathentā dhammasabhāyaṁ",
  "atk-s0513a43:474_8": "kathaṁ samuṭṭhāpesuṁ “āvuso, kokāliko kira sāriputtamoggallāne akkositvā attano mukhaṁ",
  "atk-s0513a43:474_9": "nissāya padumaniraye uppanno”ti. Satthā āgantvā “kāya nuttha, bhikkhave, etarahi",
  "atk-s0513a43:474_10": "kathāya sannisinnā”ti pucchitvā “imāya nāmā”ti vutte “na, bhikkhave, idāneva kokāliko",
  "atk-s0513a43:474_11": "vacanena hato attano mukhaṁ nissāya dukkhaṁ anubhoti, pubbepi esa attano mukhaṁ nissāya",
  "atk-s0513a43:474_12": "dukkhaṁ anubhosiyevā”ti vatvā atītaṁ āhari.",
  "atk-s0513a43:475_0": "Atīte bārāṇasiyaṁ brahmadatte rajjaṁ kārente tassa purohito piṅgalo nikkhantadāṭho",
  "atk-s0513a43:475_1": "ahosi. Tassa brāhmaṇī aññena brāhmaṇena saddhiṁ aticari, sopi tādisova. Purohito",
  "atk-s0513a43:475_2": "brāhmaṇiṁ punappunaṁ vārentopi vāretuṁ asakkonto cintesi “imaṁ mama veriṁ sahatthā",
  "atk-s0513a43:475_3": "māretuṁ na sakkā, upāyena naṁ māressāmī”ti. So rājānaṁ upasaṅkamitvā āha “mahārāja,",
  "atk-s0513a43:475_4": "tava nagaraṁ sakalajambudīpe agganagaraṁ, tvaṁ aggarājā, evaṁ aggarañño nāma tava",
  "atk-s0513a43:475_5": "dakkhiṇadvāraṁ duyuttaṁ avamaṅgala”nti. “Ācariya, idāni kiṁ kātabba”nti? “Maṅgalaṁ",
  "atk-s0513a43:475_6": "katvā yojetabba”nti. “Kiṁ laddhuṁ vaṭṭatī”ti. “Purāṇadvāraṁ hāretvā maṅgalayuttāni",
  "atk-s0513a43:475_7": "dārūni gahetvā nagarapariggāhakānaṁ bhūtānaṁ baliṁ datvā maṅgalanakkhattena patiṭṭhāpetuṁ",
  "atk-s0513a43:475_8": "vaṭṭatī”ti. “Tena hi evaṁ karothā”ti. Tadā bodhisatto takkāriyo nāma māṇavo hutvā",
  "atk-s0513a43:475_9": "tassa santike sippaṁ uggaṇhāti. Purohito purāṇadvāraṁ hāretvā navaṁ niṭṭhāpetvā rājānaṁ",
  "atk-s0513a43:475_10": "āha – “niṭṭhitaṁ, deva, dvāraṁ, sve bhaddakaṁ nakkhattaṁ, taṁ anatikkamitvā baliṁ",
  "atk-s0513a43:475_11": "katvā dvāraṁ patiṭṭhāpetuṁ vaṭṭatī”ti. “Ācariya, balikammatthāya kiṁ laddhuṁ vaṭṭatī”ti?",
  "atk-s0513a43:475_12": "“Deva, mahesakkhaṁ dvāraṁ mahesakkhāhi devatāhi pariggahitaṁ, ekaṁ piṅgalaṁ nikkhantadāṭhaṁ",
  "atk-s0513a43:475_13": "ubhatovisuddhaṁ brāhmaṇaṁ māretvā tassa maṁsalohitena baliṁ katvā sarīraṁ heṭṭhā",
  "atk-s0513a43:475_14": "khipitvā dvāraṁ patiṭṭhāpetabbaṁ, evaṁ tumhākañca nagarassa ca vuḍḍhi bhavissatī”ti.",
  "atk-s0513a43:475_15": "“Sādhu ācariya, evarūpaṁ brāhmaṇaṁ māretvā dvāraṁ patiṭṭhāpehī”ti.",
  "atk-s0513a43:476_0": "So tuṭṭhamānaso “sve paccāmittassa piṭṭhiṁ passissāmī”ti ussāhajāto attano gehaṁ",
  "atk-s0513a43:476_1": "gantvā mukhaṁ rakkhituṁ asakkonto turitaturito bhariyaṁ āha – “pāpe caṇḍāli ito paṭṭhāya",
  "atk-s0513a43:476_2": "kena saddhiṁ abhiramissasi, sve te jāraṁ māretvā balikammaṁ karissāmī”ti. “Niraparādhaṁ",
  "atk-s0513a43:476_3": "kiṁkāraṇā māressasī”ti? Rājā “kaḷārapiṅgalassa brāhmaṇassa maṁsalohitena balikammaṁ",
  "atk-s0513a43:476_4": "katvā nagaradvāraṁ patiṭṭhāpehī”ti āha, “jāro ca te kaḷārapiṅgalo, taṁ māretvā balikammaṁ",
  "atk-s0513a43:476_5": "karissāmī”ti. Sā jārassa santikaṁ sāsanaṁ pāhesi “rājā kira kaḷārapiṅgalaṁ brāhmaṇaṁ",
  "atk-s0513a43:476_6": "māretvā baliṁ kātukāmo, sace jīvitukāmo, aññepi tayā sadise brāhmaṇe gahetvā kālasseva",
  "atk-s0513a43:476_7": "palāyassū”ti. So tathā akāsi. Taṁ nagare pākaṭaṁ ahosi, sakalanagarato sabbe kaḷārapiṅgalā palāyiṁsu.",
  "atk-s0513a43:477_0": "Purohito paccāmittassa palātabhāvaṁ ajānitvā pātova rājānaṁ upasaṅkamitvā “deva,",
  "atk-s0513a43:477_1": "asukaṭṭhāne kaḷārapiṅgalo brāhmaṇo atthi, taṁ gaṇhāpethā”ti āha. Rājā amacce pesesi.",
  "atk-s0513a43:477_2": "Te taṁ apassantā āgantvā “palāto kirā”ti ārocesuṁ. “Aññattha upadhārethā”ti sakalanagaraṁ",
  "atk-s0513a43:477_3": "upadhārentāpi na passiṁsu. Tato “aññaṁ upadhārethā”ti vutte “deva, ṭhapetvā purohitaṁ",
  "atk-s0513a43:477_4": "añño evarūpo natthī”ti vadiṁsu. Purohitaṁ na sakkā māretunti. “Deva, kiṁ kathetha,",
  "atk-s0513a43:477_5": "purohitassa kāraṇā ajja dvāre appatiṭṭhāpite nagaraṁ aguttaṁ bhavissati, ācariyo",
  "atk-s0513a43:477_6": "kathento “ajja nakkhattaṁ atikkamitvā ito saṁvaccharaccayena nakkhattaṁ labhissatī”ti",
  "atk-s0513a43:477_7": "kathesi, saṁvaccharaṁ nagare advārake paccatthikānaṁ okāso bhavissati, imaṁ māretvā",
  "atk-s0513a43:477_8": "aññena byattena brāhmaṇena balikammaṁ kāretvā dvāraṁ patiṭṭhāpessāmā”ti. “Atthi pana",
  "atk-s0513a43:477_9": "añño ācariyasadiso paṇḍito brāhmaṇo”ti? “Atthi deva, tassa antevāsī takkāriyamāṇavo",
  "atk-s0513a43:477_10": "nāma, tassa purohitaṭṭhānaṁ datvā maṅgalaṁ karothā”ti.",
  "atk-s0513a43:478_0": "Rājā taṁ pakkosāpetvā sammānaṁ kāretvā purohitaṭṭhānaṁ datvā tathā kātuṁ āṇāpesi.",
  "atk-s0513a43:478_1": "So mahantena parivārena nagaradvāraṁ agamāsi. Purohitaṁ rājānubhāvena bandhitvā ānayiṁsu.",
  "atk-s0513a43:478_2": "Mahāsatto dvāraṭṭhapanaṭṭhāne āvāṭaṁ khaṇāpetvā sāṇiṁ parikkhipāpetvā ācariyena saddhiṁ",
  "atk-s0513a43:478_3": "antosāṇiyaṁ aṭṭhāsi. Ācariyo āvāṭaṁ oloketvā attano patiṭṭhaṁ alabhanto “attho tāva",
  "atk-s0513a43:478_4": "me nipphādito ahosi, bālattā pana mukhaṁ rakkhituṁ asakkonto vegena pāpitthiyā kathesiṁ,",
  "atk-s0513a43:478_5": "attanāva attano vadho ābhato”ti mahāsattaṁ ālapanto paṭhamaṁ gāthamāha –",
  "atk-s0513a43:479": "104.",
  "atk-s0513a43:480": "“Ahameva dubbhāsitaṁ bhāsi bālo, bhekovaraññe ahimavhāyamāno;",
  "atk-s0513a43:481": "Takkāriye sobbhamimaṁ patāmi, na kireva sādhu ativelabhāṇī”ti.",
  "atk-s0513a43:482_0": "Tattha dubbhāsitaṁ bhāsīti dubbhāsitaṁ bhāsiṁ. Bhekovāti yathā araññe maṇḍūko vassanto",
  "atk-s0513a43:482_1": "attano khādakaṁ ahiṁ avhāyamāno dubbhāsitaṁ bhāsati nāma, evaṁ ahameva dubbhāsitaṁ",
  "atk-s0513a43:482_2": "bhāsiṁ. Takkāriyeti tassa nāmaṁ, takkāriyāti itthiliṅgaṁ nāmaṁ, teneva taṁ ālapanto evamāha.",
  "atk-s0513a43:483": "Taṁ sutvā mahāsatto dutiyaṁ gāthamāha –",
  "atk-s0513a43:484": "105.",
  "atk-s0513a43:485": "“Pappoti macco ativelabhāṇī, bandhaṁ vadhaṁ sokapariddavañca;",
  "atk-s0513a43:486": "Attānameva garahāsi ettha, ācera yaṁ taṁ nikhaṇanti sobbhe”ti.",
  "atk-s0513a43:487_0": "Tattha ativelabhāṇīti velātikkantaṁ pamāṇātikkantaṁ katvā kathanaṁ nāma na sādhu,",
  "atk-s0513a43:487_1": "ativelabhāṇī puriso na sādhūti attho. Sokapariddavañcāti ācariya, evameva ativelabhāṇī",
  "atk-s0513a43:487_2": "puriso vadhaṁ bandhañca sokañca mahantena saddena paridevañca pappoti. Garahāsīti",
  "atk-s0513a43:487_3": "paraṁ agarahitvā attānaṁyeva garaheyyāsi. Etthāti etasmiṁ kāraṇe. Ācera yaṁ tanti",
  "atk-s0513a43:487_4": "ācariya, yena kāraṇena taṁ nikhaṇanti sobbhe, taṁ tayāva kataṁ, tasmā attānameva",
  "atk-s0513a43:487_5": "garaheyyāsīti vadati.",
  "atk-s0513a43:488": "Evañca pana vatvā “ācariya, vācaṁ arakkhitvā na kevalaṁ tvameva dukkhappatto, aññopi dukkhappattoyevā”ti vatvā atītaṁ āharitvā dassesi.",
  "atk-s0513a43:489_0": "Pubbe kira bārāṇasiyaṁ kāḷī nāma gaṇikā ahosi, tassā tuṇḍilo nāma bhātā. Kāḷī ekadivasaṁ",
  "atk-s0513a43:489_1": "sahassaṁ gaṇhāti. Tuṇḍilo pana itthidhutto surādhutto akkhadhutto ahosi. Sā tassa",
  "atk-s0513a43:489_2": "dhanaṁ deti, so laddhaṁ laddhaṁ vināseti. Sā taṁ vārentīpi vāretuṁ nāsakkhi. So ekadivasaṁ",
  "atk-s0513a43:489_3": "jūtaparājito nivatthavatthāni datvā kaṭasārakakhaṇḍaṁ nivāsetvā tassā gehaṁ āgami.",
  "atk-s0513a43:489_4": "Tāya ca dāsiyo āṇattā honti “tuṇḍilassa āgatakāle kiñci adatvā gīvāyaṁ naṁ gahetvā",
  "atk-s0513a43:489_5": "nīhareyyāthā”ti. Tā tathā kariṁsu. So dvāramūle rodanto aṭṭhāsi.",
  "atk-s0513a43:490_0": "Atheko seṭṭhiputto niccakālaṁ kāḷiyā sahassaṁ āharāpento disvā “kasmā tuṇḍila rodasī”ti",
  "atk-s0513a43:490_1": "pucchi. “Sāmi, jūtaparājito mama bhaginiyā santikaṁ āgatomhi, taṁ maṁ dāsiyo gīvāyaṁ",
  "atk-s0513a43:490_2": "gahetvā nīhariṁsū”ti. “Tena hi tiṭṭha, bhaginiyā te kathessāmī”ti so gantvā “bhātā",
  "atk-s0513a43:490_3": "te kaṭasārakakhaṇḍaṁ nivāsetvā dvāramūle ṭhito, vatthānissa kimatthaṁ na desī”ti",
  "atk-s0513a43:490_4": "āha. “Ahaṁ tāva na demi, sace pana te sineho atthi, tvaṁ dehī”ti. Tasmiṁ pana gaṇikāya",
  "atk-s0513a43:490_5": "ghare idaṁcārittaṁ – ābhatasahassato pañcasatāni gaṇikāya honti, pañcasatāni vatthagandhamālamūlāni",
  "atk-s0513a43:490_6": "honti. Āgatapurisā tasmiṁ ghare laddhavatthāni nivāsetvā rattiṁ vasitvā punadivase",
  "atk-s0513a43:490_7": "gacchantā ābhatavatthāneva nivāsetvā gacchanti. Tasmā so seṭṭhiputto tāya dinnavatthāni",
  "atk-s0513a43:490_8": "nivāsetvā attano sāṭake tuṇḍilassa dāpesi. So nivāsetvā nadanto gajjanto gantvā surāgehaṁ",
  "atk-s0513a43:490_9": "pāvisi. Kāḷīpi dāsiyo āṇāpesi “sve etassa gamanakāle vatthāni acchindeyyāthā”ti.",
  "atk-s0513a43:490_10": "Tā tassa nikkhamanakāle ito cito ca upadhāvitvā vilumpamānā sāṭake gahetvā “idāni",
  "atk-s0513a43:490_11": "yāhi kumārā”ti naggaṁ katvā vissajjesuṁ. So naggova nikkhami. Jano parihāsaṁ karoti.",
  "atk-s0513a43:490_12": "So lajjitvā “mayāvetaṁ kataṁ, ahameva attano mukhaṁ rakkhituṁ nāsakkhi”nti paridevi.",
  "atk-s0513a43:490_13": "Idaṁ tāva dassetuṁ tatiyaṁ gāthamāha –",
  "atk-s0513a43:491": "106.",
  "atk-s0513a43:492": "“Kimevahaṁ tuṇḍilamanupucchiṁ, kareyya saṁ bhātaraṁ kāḷikāyaṁ;",
  "atk-s0513a43:493": "Naggovahaṁ vatthayugañca jīno, ayampi attho bahutādisovā”ti.",
  "atk-s0513a43:494": "Tattha bahutādisovāti seṭṭhiputto hi attanā katena dukkhaṁ patto, tvampi tasmā ayampi tuyhaṁ dukkhappatti attho. Bahūhi kāraṇehi tādisova.",
  "atk-s0513a43:495_0": "Aparopi bārāṇasiyaṁ ajapālānaṁ pamādena gocarabhūmiyaṁ dvīsu meṇḍesu yujjhantesu",
  "atk-s0513a43:495_1": "eko kuliṅgasakuṇo “ime dāni bhinnehi sīsehi marissanti, vāressāmi teti mātulā mā",
  "atk-s0513a43:495_2": "yujjhathā”ti vāretvā tesaṁ kathaṁ aggahetvā yujjhantānaññeva piṭṭhiyampi sīsepi nisīditvā",
  "atk-s0513a43:495_3": "yācitvā vāretuṁ asakkonto “tena hi maṁ māretvā yujjhathā”ti ubhinnampi sīsantaraṁ",
  "atk-s0513a43:495_4": "pāvisi. Te aññamaññaṁ yujjhiṁsuyeva. So saṇhakaraṇiyaṁ pisito viya attanā kateneva",
  "atk-s0513a43:495_5": "vināsaṁ patto. Idampi aparaṁ kāraṇaṁ dassetuṁ catutthaṁ gāthamāha –",
  "atk-s0513a43:496": "107.",
  "atk-s0513a43:497": "“Yo yujjhamānānamayujjhamāno, meṇḍantaraṁ accupatī kuliṅgo;",
  "atk-s0513a43:498": "So piṁsito meṇḍasirehi tattha, ayampi attho bahutādisovā”ti.",
  "atk-s0513a43:499": "Tattha meṇḍantaranti meṇḍānaṁ antaraṁ. Accupatīti atigantvā uppati, ākāse sīsānaṁ vemajjhe aṭṭhāsīti attho. Piṁsitoti pīḷito.",
  "atk-s0513a43:500_0": "Aparepi bārāṇasivāsino gopālakā phalitaṁ tālarukkhaṁ disvā ekaṁ tālaphalatthāya rukkhaṁ",
  "atk-s0513a43:500_1": "āropesuṁ. Tasmiṁ phalāni pātente eko kaṇhasappo vammikā nikkhamitvā tālarukkhaṁ āruhi.",
  "atk-s0513a43:500_2": "Heṭṭhā patiṭṭhitā daṇḍehi paharantā nivāretuṁ nāsakkhiṁsu. Te “sappo tālaṁ abhiruhatī”ti",
  "atk-s0513a43:500_3": "itarassa ācikkhiṁsu. So bhīto mahāviravaṁ viravi. Heṭṭhā ṭhitā ekaṁ thirasāṭakaṁ",
  "atk-s0513a43:500_4": "catūsu kaṇṇesu gahetvā “imasmiṁ sāṭake patā”ti āhaṁsu. So patanto catunnampi antare",
  "atk-s0513a43:500_5": "sāṭakamajjhe pati. Tassa pana pātanavegena te sandhāretuṁ asakkontā aññamaññaṁ sīsehi",
  "atk-s0513a43:500_6": "paharitvā bhinnehi sīsehi jīvitakkhayaṁ pattā. Idampi kāraṇaṁ dassento pañcamaṁ gāthamāha –",
  "atk-s0513a43:501": "108.",
  "atk-s0513a43:502": "“Caturo janā potthakamaggahesuṁ, ekañca posaṁ anurakkhamānā;",
  "atk-s0513a43:503": "Sabbeva te bhinnasirā sayiṁsu, ayampi attho bahutādisovā”ti.",
  "atk-s0513a43:504": "Tattha potthakanti sāṇasāṭakaṁ. Sabbeva teti tepi cattāro janā attanā kateneva bhinnasīsā sayiṁsu.",
  "atk-s0513a43:505_0": "Aparepi bārāṇasivāsino eḷakacorā rattiṁ ekaṁ ajaṁ thenetvā “divā araññe khādissāmā”ti",
  "atk-s0513a43:505_1": "tassā avassanatthāya mukhaṁ bandhitvā veḷugumbe ṭhapesuṁ. Punadivase taṁ khādituṁ",
  "atk-s0513a43:505_2": "gacchantā āvudhaṁ pamussitvā agamaṁsu. Te “ajaṁ māretvā maṁsaṁ pacitvā khādissāma,",
  "atk-s0513a43:505_3": "āharathāvudha”nti ekassapi hatthe āvudhaṁ adisvā “vinā āvudhena etaṁ māretvāpi maṁsaṁ",
  "atk-s0513a43:505_4": "gahetuṁ na sakkā, vissajjetha naṁ, puññamassa atthī”ti vissajjesuṁ. Tadā eko naḷakāro",
  "atk-s0513a43:505_5": "veḷuṁ gahetvā “punapi āgantvā gahessāmī”ti naḷakārasatthaṁ veḷugumbantare ṭhapetvā",
  "atk-s0513a43:505_6": "pakkāmi. Ajā “muttāmhī”ti tussitvā veḷumūle kīḷamānā pacchimapādehi paharitvā taṁ",
  "atk-s0513a43:505_7": "satthaṁ pātesi. Corā satthasaddaṁ sutvā upadhārentā taṁ disvā tuṭṭhamānasā ajaṁ māretvā",
  "atk-s0513a43:505_8": "maṁsaṁ khādiṁsu. Iti “sāpi ajā attanā kateneva matā”ti dassetuṁ chaṭṭhaṁ gāthamāha –",
  "atk-s0513a43:506": "109.",
  "atk-s0513a43:507": "“Ajā yathā veḷugumbasmiṁ baddhā, avakkhipantī asimajjhagacchi;",
  "atk-s0513a43:508": "Teneva tassā galakāvakantaṁ, ayampi attho bahutādisovā”ti.",
  "atk-s0513a43:509": "Tattha avakkhipantīti kīḷamānā pacchimapāde khipantī.",
  "atk-s0513a43:510": "Evañca pana vatvā “attano vacanaṁ rakkhitvā mitabhāṇino nāma maraṇadukkhā muccantī”ti dassetvā kinnaravatthuṁ āhari.",
  "atk-s0513a43:511_0": "Bārāṇasivāsī kireko luddako himavantaṁ gantvā ekenupāyena jayampatike dve kinnare",
  "atk-s0513a43:511_1": "gahetvā ānetvā rañño adāsi. Rājā adiṭṭhapubbe kinnare disvā tussitvā “ludda, imesaṁ",
  "atk-s0513a43:511_2": "ko guṇo”ti pucchi. “Deva, ete madhurena saddena gāyanti, manuññaṁ naccanti, manussā",
  "atk-s0513a43:511_3": "evaṁ gāyituñca naccituñca na jānantī”ti. Rājā luddassa bahuṁ dhanaṁ datvā kinnare",
  "atk-s0513a43:511_4": "“gāyatha naccathā”ti āha. Kinnarā “sace mayaṁ gāyantā byañjanaṁ paripuṇṇaṁ kātuṁ",
  "atk-s0513a43:511_5": "na sakkhissāma, duggītaṁ hoti, amhe garahissanti vadhissanti, bahuṁ kathentānañca",
  "atk-s0513a43:511_6": "pana musāvādopi hotī”ti musāvādabhayena raññā punappunaṁ vuttāpi na gāyiṁsu na nacciṁsu.",
  "atk-s0513a43:511_7": "Rājā kujjhitvā “ime māretvā maṁsaṁ pacitvā āharathā”ti āṇāpento sattamaṁ gāthamāha –",
  "atk-s0513a43:512": "110.",
  "atk-s0513a43:513": "“Ime na devā na gandhabbaputtā, migā ime atthavasaṁ gatā me;",
  "atk-s0513a43:514": "Ekañca naṁ sāyamāse pacantu, ekaṁ punappātarāse pacantū”ti.",
  "atk-s0513a43:515_0": "Tattha migā imeti ime sace devā gandhabbā vā bhaveyyuṁ, nacceyyuñceva gāyeyyuñca,",
  "atk-s0513a43:515_1": "ime pana migā tiracchānagatā. Atthavasaṁ gatā meti atthaṁ paccāsīsantena luddena",
  "atk-s0513a43:515_2": "ānītattā atthavasena mama hatthaṁ gatā. Etesu ekaṁ sāyamāse, ekaṁ pātarāse pacantūti.",
  "atk-s0513a43:516": "Kinnarī cintesi “rājā kuddho nissaṁsayaṁ māressati, idāni kathetuṁ kālo”ti aṭṭhamaṁ gāthamāha –",
  "atk-s0513a43:517": "111.",
  "atk-s0513a43:518": "“Sataṁ sahassāni dubhāsitāni, kalampi nāgghanti subhāsitassa;",
  "atk-s0513a43:519": "Dubbhāsitaṁ saṅkamāno kileso, tasmā tuṇhī kimpurisā na bālyā”ti.",
  "atk-s0513a43:520": "Tattha saṅkamāno kilesoti kadāci ahaṁ bhāsamāno dubbhāsitaṁ bhāseyyaṁ, evaṁ dubbhāsitaṁ saṅkamāno kilissati kilamati. Tasmāti tena kāraṇena tumhākaṁ na gāyiṁ, na bālabhāvenāti.",
  "atk-s0513a43:521": "Rājā kinnariyā tussitvā anantaraṁ gāthamāha –",
  "atk-s0513a43:522": "112.",
  "atk-s0513a43:523": "“Yā mesā byāhāsi pamuñcathetaṁ, giriñca naṁ himavantaṁ nayantu;",
  "atk-s0513a43:524": "Imañca kho dentu mahānasāya, pātova naṁ pātarāse pacantū”ti.",
  "atk-s0513a43:525": "Tattha yā mesāti yā me esā. Dentūti mahānasatthāya dentu.",
  "atk-s0513a43:526": "Kinnaro rañño vacanaṁ sutvā “ayaṁ maṁ akathentaṁ avassaṁ māressati, idāni kathetuṁ vaṭṭatī”ti itaraṁ gāthamāha –",
  "atk-s0513a43:527": "113.",
  "atk-s0513a43:528": "“Pajjunnanāthā pasavo, pasunāthā ayaṁ pajā;",
  "atk-s0513a43:529": "Tvaṁ nāthosi mahārāja, nāthohaṁ bhariyāya me;",
  "atk-s0513a43:530": "Dvinnamaññataraṁ ñatvā, mutto gaccheyya pabbata”nti.",
  "atk-s0513a43:531_0": "Tattha pajjunnanāthā pasavoti tiṇabhakkhā pasavo meghanāthā nāma. Pasunāthā ayaṁ",
  "atk-s0513a43:531_1": "pajāti ayaṁ pana manussapajā pañcagorasena upajīvantī pasunāthā pasupatiṭṭhā. Tvaṁ",
  "atk-s0513a43:531_2": "nāthosīti tvaṁ mama patiṭṭhā asi. Nāthohanti mama bhariyāya ahaṁ nātho, ahamassā",
  "atk-s0513a43:531_3": "patiṭṭhā. Dvinnamaññataraṁ ñatvā, mutto gaccheyya pabbatanti amhākaṁ dvinnaṁ antare",
  "atk-s0513a43:531_4": "eko ekaṁ mataṁ ñatvā sayaṁ maraṇato mutto himavantaṁ gaccheyya, jīvamānā pana mayaṁ",
  "atk-s0513a43:531_5": "aññamaññaṁ na jahāma, tasmā sacepi imaṁ himavantaṁ pesetukāmo, maṁ paṭhamaṁ māretvā pacchā pesehīti.",
  "atk-s0513a43:532": "Evañca pana vatvā “mahārāja, na mayaṁ tava vacanaṁ akātukāmatāya tuṇhī ahumha, mayaṁ kathāya pana dosaṁ disvā na kathayimhā”ti dīpento imaṁ gāthādvayamāha –",
  "atk-s0513a43:533": "114.",
  "atk-s0513a43:534": "“Na ve nindā suparivajjayetha, nānā janā sevitabbā janinda;",
  "atk-s0513a43:535": "Yeneva eko labhate pasaṁsaṁ, teneva añño labhate ninditāraṁ.",
  "atk-s0513a43:536": "115.",
  "atk-s0513a43:537": "“Sabbo loko paricitto aticitto, sabbo loko cittavā samhi citte;",
  "atk-s0513a43:538": "Paccekacittā puthu sabbasattā, kassīdha cittassa vasena vatte”ti.",
  "atk-s0513a43:539_0": "Tattha suparivajjayethāti mahārāja, nindā nāma sukhena parivajjetuṁ na sakkā. Nānā",
  "atk-s0513a43:539_1": "janāti nānāchandā janā. Yenevāti yena sīlādiguṇena eko pasaṁsaṁ labhati, teneva añño",
  "atk-s0513a43:539_2": "ninditāraṁ labhati. Amhākañhi kinnarānaṁ antare kathanena pasaṁsaṁ labhati, manussānaṁ",
  "atk-s0513a43:539_3": "antare nindaṁ, iti nindā nāma dupparivajjiyā, svāhaṁ kathaṁ tava santikā pasaṁsaṁ labhissāmīti.",
  "atk-s0513a43:540_0": "Sabbo loko paricittoti mahārāja, asappuriso nāma pāṇātipātādicittena, sappuriso pāṇātipātā",
  "atk-s0513a43:540_1": "veramaṇi ādicittena aticittoti, evaṁ sabbo loko paricitto aticittoti attho. Cittavā",
  "atk-s0513a43:540_2": "samhi citteti sabbo pana loko attano hīnena vā paṇītena vā cittena cittavā nāma.",
  "atk-s0513a43:540_3": "Paccekacittāti pāṭiyekkacittā puthuppabhedā sabbe sattā. Tesu kassekassa tava vā",
  "atk-s0513a43:540_4": "aññassa vā cittena kinnarī vā mādiso vā añño vā vatteyya, tasmā “ayaṁ mama cittavasena",
  "atk-s0513a43:540_5": "na vattatī”ti, mā mayhaṁ kujjhi. Sabbasattā hi attano cittavasena gacchanti, devāti.",
  "atk-s0513a43:540_6": "Kimpuriso rañño dhammaṁ desesi.",
  "atk-s0513a43:541": "Rājā “sabhāvameva katheti paṇḍito kinnaro”ti somanassappatto hutvā osānagāthamāha –",
  "atk-s0513a43:542": "116.",
  "atk-s0513a43:543": "“Tuṇhī ahū kimpuriso sabhariyo, yo dāni byāhāsi bhayassa bhīto;",
  "atk-s0513a43:544": "So dāni mutto sukhito arogo, vācākirevatthavatī narāna”nti.",
  "atk-s0513a43:545": "Tattha vācākirevatthavatī narānanti vācāgirā eva imesaṁ sattānaṁ atthavatī hitāvahā hotīti attho.",
  "atk-s0513a43:546_0": "Rājā kinnare suvaṇṇapañjare nisīdāpetvā tameva luddaṁ pakkosāpetvā “gaccha bhaṇe,",
  "atk-s0513a43:546_1": "gahitaṭṭhāneyeva vissajjehī”ti vissajjāpesi. Mahāsattopi “ācariya, evaṁ kinnarā vācaṁ",
  "atk-s0513a43:546_2": "rakkhitvā pattakāle kathitena subhāsiteneva muttā, tvaṁ pana dukkathitena mahādukkhaṁ",
  "atk-s0513a43:546_3": "patto”ti idaṁ udāharaṇaṁ dassetvā “ācariya, mā bhāyi, jīvitaṁ te ahaṁ dassāmī”ti",
  "atk-s0513a43:546_4": "assāsesi, “apica kho pana tumhe maṁ rakkheyyāthā”tivutte “na tāva nakkhattayogo labbhatī”ti",
  "atk-s0513a43:546_5": "divasaṁ vītināmetvā majjhimayāmasamanantare mataṁ eḷakaṁ āharāpetvā “brāhmaṇa, yattha",
  "atk-s0513a43:546_6": "katthaci gantvā jīvāhī”ti kañci ajānāpetvā uyyojetvā eḷakamaṁsena baliṁ katvā dvāraṁ patiṭṭhāpesi.",
  "atk-s0513a43:547_0": "Satthā imaṁ dhammadesanaṁ āharitvā “na, bhikkhave, idāneva, pubbepi kokāliko vācāya",
  "atk-s0513a43:547_1": "hatoyevā”ti vatvā jātakaṁ samodhānesi – “tadā kaḷārapiṅgalo kokāliko ahosi, takkāriyapaṇḍito",
  "atk-s0513a43:547_2": "pana ahameva ahosi”nti.",
  "atk-s0513a43:548": "Takkāriyajātakavaṇṇanā aṭṭhamā.",
  "atk-s0513a43:550": "[482] 9. Rurumigarājajātakavaṇṇanā",
  "atk-s0513a43:551_0": "Tassagāmavaraṁ dammīti idaṁ satthā veḷuvane viharanto devadattaṁ ārabbha kathesi.",
  "atk-s0513a43:551_1": "So kira bhikkhūhi “bahūpakāro te āvuso, devadattasatthā, tvaṁ tathāgataṁ nissāya",
  "atk-s0513a43:551_2": "pabbajjaṁ labhi, tīṇi piṭakāni uggaṇhi, lābhasakkāraṁ pāpuṇī”ti vutto “āvuso, satthārā",
  "atk-s0513a43:551_3": "mama tiṇaggamattopi upakāro na kato, ahaṁ sayameva pabbajiṁ, sayaṁ tīṇi piṭakāni",
  "atk-s0513a43:551_4": "uggaṇhiṁ, sayaṁ lābhasakkāraṁ pāpuṇi”nti kathesi. Bhikkhū dhammasabhāyaṁ kathaṁ samuṭṭhāpesuṁ",
  "atk-s0513a43:551_5": "“akataññū āvuso, devadatto akatavedī”ti. Satthā āgantvā “kāya nuttha, bhikkhave,",
  "atk-s0513a43:551_6": "etarahi kathāya sannisinnā”ti pucchitvā “imāya nāmā”ti vutte “na, bhikkhave, devadatto",
  "atk-s0513a43:551_7": "idāneva akataññū, pubbepi akataññūyeva, pubbepesa mayā jīvite dinnepi mama guṇamattaṁ",
  "atk-s0513a43:551_8": "na jānātī”ti vatvā atītaṁ āhari.",
  "atk-s0513a43:552_0": "Atīte bārāṇasiyaṁ brahmadatte rajjaṁ kārente eko asītikoṭivibhavo seṭṭhi puttaṁ labhitvā",
  "atk-s0513a43:552_1": "“mahādhanako”tissa, nāmaṁ katvā “sippaṁ uggaṇhanto mama putto kilamissatī”ti na kiñci",
  "atk-s0513a43:552_2": "sippaṁ uggaṇhāpesi. So gītanaccavāditakhādanabhojanato uddhaṁ na kiñci aññāsi. Taṁ",
  "atk-s0513a43:552_3": "vayappattaṁ patirūpena dārena saṁyojetvā mātāpitaro kālamakaṁsu. So tesaṁ accayena",
  "atk-s0513a43:552_4": "itthidhuttasurādhuttādīhi parivuto nānābyasanamukhehi iṇaṁ ādāya taṁ dātuṁ asakkonto",
  "atk-s0513a43:552_5": "iṇāyikehi codiyamāno cintesi “kiṁ mayhaṁ jīvitena, ekenamhi attabhāvena añño viya",
  "atk-s0513a43:552_6": "jāto, mataṁ me seyyo”ti. So iṇāyike āha – “tumhākaṁ iṇapaṇṇāni gahetvā āgacchatha,",
  "atk-s0513a43:552_7": "gaṅgātīre me nidahitaṁ kulasantakaṁ dhanaṁ atthi, taṁ vo dassāmī”ti. Te tena saddhiṁ",
  "atk-s0513a43:552_8": "agamaṁsu. So “idha dhana”nti nidhiṭṭhānaṁ ācikkhanto viya “gaṅgāyaṁ patitvā marissāmī”ti",
  "atk-s0513a43:552_9": "palāyitvā gaṅgāyaṁ pati. So caṇḍasotena vuyhanto kāruññaravaṁ viravi.",
  "atk-s0513a43:553_0": "Tadā mahāsatto rurumigayoniyaṁ nibbattitvā parivāraṁ chaḍḍetvā ekakova gaṅgānivattane",
  "atk-s0513a43:553_1": "ramaṇīye sālamissake supupphitaambavane vasati uposathaṁ upavutthāya. Tassa sarīracchavi",
  "atk-s0513a43:553_2": "sumajjitakañcanapaṭṭavaṇṇā ahosi, hatthapādā lākhārasaparikammakatā viya, naṅguṭṭhaṁ",
  "atk-s0513a43:553_3": "cāmarīnaṅguṭṭhaṁ viya, siṅgāni rajatadāmasadisāni, akkhīni sumajjitamaṇiguḷikā viya,",
  "atk-s0513a43:553_4": "mukhaṁ odahitvā ṭhapitarattakambalageṇḍukaṁ viya. Evarūpaṁ tassa rūpaṁ ahosi. So",
  "atk-s0513a43:553_5": "aḍḍharattasamaye tassa kāruññasaddaṁ sutvā “manussasaddo sūyati, mā mayi dharante",
  "atk-s0513a43:553_6": "maratu, jīvitamassa dassāmī”ti cintetvā sayanagumbā uṭṭhāya nadītīraṁ gantvā “ambho",
  "atk-s0513a43:553_7": "purisa, mā bhāyi, jīvitaṁ te dassāmī”ti assāsetvā sotaṁ chindanto gantvā taṁ piṭṭhiyaṁ",
  "atk-s0513a43:553_8": "āropetvā tīraṁ pāpetvā attano vasanaṭṭhānaṁ netvā phalāphalāni datvā dvīhatīhaccayena",
  "atk-s0513a43:553_9": "“bho purisa, ahaṁ taṁ ito araññato nīharitvā bārāṇasimagge ṭhapessāmi, tvaṁ sotthinā",
  "atk-s0513a43:553_10": "gamissasi, apica kho pana tvaṁ ‘asukaṭṭhāne nāma kañcanamigo vasatī’ti dhanakāraṇā",
  "atk-s0513a43:553_11": "maṁ rañño ceva rājamahāmattassa ca mā ācikkhāhī”ti āha. So “sādhu sāmī”ti sampaṭicchi.",
  "atk-s0513a43:554_0": "Mahāsatto tassa paṭiññaṁ gahetvā taṁ attano piṭṭhiyaṁ āropetvā bārāṇasimagge otāretvā",
  "atk-s0513a43:554_1": "nivatti. Tassa bārāṇasipavisanadivaseyeva khemā nāma rañño aggamahesī paccūsakāle",
  "atk-s0513a43:554_2": "supinante suvaṇṇavaṇṇaṁ migaṁ attano dhammaṁ desentaṁ disvā cintesi “sace evarūpo",
  "atk-s0513a43:554_3": "migo na bhaveyya, nāhaṁ supine passeyyaṁ, addhā bhavissati, rañño ārocessāmī”ti.",
  "atk-s0513a43:554_4": "Sā rājānaṁ upasaṅkamitvā “mahārāja, ahaṁ suvaṇṇavaṇṇaṁ migaṁ passituṁ icchāmi, suvaṇṇavaṇṇamigassa",
  "atk-s0513a43:554_5": "dhammaṁ sotukāmāmhi, labhissāmi ce, jīveyyaṁ, no ce, natthi me jīvita”nti āha. Rājā",
  "atk-s0513a43:554_6": "taṁ assāsetvā “sace manussaloke atthi, labhissasī”ti vatvā brāhmaṇe pakkosāpetvā",
  "atk-s0513a43:554_7": "“suvaṇṇavaṇṇā migā nāma hontī”ti pucchitvā “āma, deva, hontī”ti sutvā alaṅkatahatthikkhandhe",
  "atk-s0513a43:554_8": "suvaṇṇacaṅkoṭake sahassathavikaṁ ṭhapetvā yo suvaṇṇavaṇṇaṁ migaṁ ācikkhissati, tassa",
  "atk-s0513a43:554_9": "saddhiṁ sahassathavikasuvaṇṇacaṅkoṭakena tañca hatthiṁ tato ca uttari dātukāmo hutvā",
  "atk-s0513a43:554_10": "suvaṇṇapaṭṭe gāthaṁ likhāpetvā ekaṁ amaccaṁ pakkosāpetvā “ehi tāta, mama vacanena",
  "atk-s0513a43:554_11": "imaṁ gāthaṁ nagaravāsīnaṁ kathehī”ti imasmiṁ jātake paṭhamaṁ gāthamāha –",
  "atk-s0513a43:555": "117.",
  "atk-s0513a43:556": "“Tassa gāmavaraṁ dammi, nāriyo ca alaṅkatā;",
  "atk-s0513a43:557": "Yo me taṁ migamakkhāti, migānaṁ migamuttama”nti.",
  "atk-s0513a43:558_0": "Amacco suvaṇṇapaṭṭaṁ gahetvā sakalanagare vācāpesi. Atha so seṭṭhiputto bārāṇasiṁ",
  "atk-s0513a43:558_1": "pavisantova taṁ kathaṁ sutvā amaccassa santikaṁ gantvā “ahaṁ rañño evarūpaṁ migaṁ",
  "atk-s0513a43:558_2": "ācikkhissāmi, maṁ rañño dassehī”ti āha. Amacco hatthikkhandhato otaritvā taṁ rañño",
  "atk-s0513a43:558_3": "santikaṁ netvā “ayaṁ kira, deva, taṁ migaṁ ācikkhissatī”ti dassesi. Rājā “saccaṁ",
  "atk-s0513a43:558_4": "ambho purisā”ti pucchi. So “saccaṁ mahārāja, tvaṁ etaṁ yasaṁ mayhaṁ dehī”ti vadanto dutiyaṁ gāthamāha –",
  "atk-s0513a43:559": "118.",
  "atk-s0513a43:560": "“Mayhaṁ gāmavaraṁ dehi, nāriyo ca alaṅkatā;",
  "atk-s0513a43:561": "Ahaṁ te migamakkhissaṁ, migānaṁ migamuttama”nti.",
  "atk-s0513a43:562_0": "Taṁ sutvā rājā tassa mittadubbhissa tussitvā “abbho kuhiṁ so migo vasatī”ti pucchitvā",
  "atk-s0513a43:562_1": "“asukaṭṭhāne nāma devā”ti vutte tameva maggadesakaṁ katvā mahantena parivārena taṁ",
  "atk-s0513a43:562_2": "ṭhānaṁ agamāsi. Atha naṁ so mittadubbhī “senaṁ, deva, sannisīdāpehī”ti vatvā sannisinnāya",
  "atk-s0513a43:562_3": "senāya eso, deva, suvaṇṇamigo etasmiṁ vane vasatī”ti hatthaṁ pasāretvā ācikkhanto tatiyaṁ gāthamāha –",
  "atk-s0513a43:563": "119.",
  "atk-s0513a43:564": "“Etasmiṁ vanasaṇḍasmiṁ, ambā sālā ca pupphitā;",
  "atk-s0513a43:565": "Indagopakasañchannā, ettheso tiṭṭhate migo”ti.",
  "atk-s0513a43:566_0": "Tattha indagopakasañchannāti etassa vanasaṇḍassa bhūmi indagopakavaṇṇāya rattāya",
  "atk-s0513a43:566_1": "sukhasamphassāya tiṇajātiyā sañchannā, sasakucchi viya mudukā, ettha etasmiṁ ramaṇīye",
  "atk-s0513a43:566_2": "vanasaṇḍe eso tiṭṭhatīti dasseti.",
  "atk-s0513a43:567_0": "Rājā tassa vacanaṁ sutvā amacce āṇāpesi “tassa migassa palāyituṁ adatvā khippaṁ āvudhahatthehi",
  "atk-s0513a43:567_1": "purisehi saddhiṁ vanasaṇḍaṁ parivārethā”ti. Te tathā katvā unnadiṁsu. Rājā katipayehi",
  "atk-s0513a43:567_2": "janehi saddhiṁ ekamantaṁ aṭṭhāsi, sopissa avidūre aṭṭhāsi. Mahāsatto taṁ saddaṁ sutvā",
  "atk-s0513a43:567_3": "cintesi “mahanto balakāyasaddo, tamhā me purisā bhayena uppannena bhavitabba”nti.",
  "atk-s0513a43:567_4": "So uṭṭhāya sakalaparisaṁ oloketvā rañño ṭhitaṭṭhānaṁ disvā “rañño ṭhitaṭṭhāneyeva",
  "atk-s0513a43:567_5": "me sotthi bhavissati, ettheva mayā gantuṁ vaṭṭatī”ti cintetvā rājābhimukho pāyāsi.",
  "atk-s0513a43:567_6": "Rājā taṁ āgacchantaṁ disvā “nāgabalo migo avattharanto viya āgaccheyya, saraṁ sannayhitvā",
  "atk-s0513a43:567_7": "imaṁ migaṁ santāsetvā sace palāyati, vijjhitvā dubbalaṁ katvā gaṇhissāmī”ti dhanuṁ",
  "atk-s0513a43:567_8": "āropetvā bodhisattābhimukho ahosi. Tamatthaṁ pakāsento satthā imaṁ gāthādvayamāha –",
  "atk-s0513a43:568": "120.",
  "atk-s0513a43:569": "“Dhanuṁ advejjhaṁ katvāna, usuṁ sannayhupāgami;",
  "atk-s0513a43:570": "Migo ca disvā rājānaṁ, dūrato ajjhabhāsatha.",
  "atk-s0513a43:571": "121.",
  "atk-s0513a43:572": "“Āgamehi mahārāja, mā maṁ vijjhi rathesabha;",
  "atk-s0513a43:573": "Ko nu te idamakkhāsi, ettheso tiṭṭhate migo”ti.",
  "atk-s0513a43:574_0": "Tattha advejjhaṁ katvānāti jiyāya ca sarena ca saddhiṁ ekameva katvā. Sannayhāti",
  "atk-s0513a43:574_1": "sannayhitvā. Āgamehīti “tiṭṭha, mahārāja, mā maṁ vijjhi, jīvaggāhameva gaṇhāhī”ti",
  "atk-s0513a43:574_2": "madhurāya manussavācāya abhāsi.",
  "atk-s0513a43:575_0": "Rājā tassa madhurakathāya bandhitvā dhanuṁ otāretvā gāravena aṭṭhāsi. Mahāsattopi",
  "atk-s0513a43:575_1": "rājānaṁ upasaṅkamitvā madhurapaṭisanthāraṁ katvā ekamantaṁ aṭṭhāsi. Mahājanopi sabbāvudhāni",
  "atk-s0513a43:575_2": "chaḍḍetvā āgantvā rājānaṁ parivāresi. Tasmiṁ khaṇe mahāsatto suvaṇṇakiṅkiṇikaṁ cālento",
  "atk-s0513a43:575_3": "viya madhurena sarena rājānaṁ pucchi “ko nu te idamakkhāsi, ettheso tiṭṭhate migo”ti?",
  "atk-s0513a43:575_4": "Tasmiṁ khaṇe pāpapuriso thokaṁ paṭikkamitvā sotapatheva aṭṭhāsi. Rājā “iminā me dassito”ti",
  "atk-s0513a43:575_5": "kathento chaṭṭhaṁ gāthamāha –",
  "atk-s0513a43:576": "122.",
  "atk-s0513a43:577": "“Esa pāpacaro poso, samma tiṭṭhati ārakā;",
  "atk-s0513a43:578": "Soyaṁ me idamakkhāsi, ettheso tiṭṭhate migo”ti.",
  "atk-s0513a43:579": "Tattha pāpacaroti vissaṭṭhācāro.",
  "atk-s0513a43:580": "Taṁ sutvā mahāsatto taṁ mittadubbhiṁ garahitvā raññā saddhiṁ sallapanto sattamaṁ gāthamāha –",
  "atk-s0513a43:581": "123.",
  "atk-s0513a43:582": "“Saccaṁ kireva māhaṁsu, narā ekacciyā idha;",
  "atk-s0513a43:583": "Kaṭṭhaṁ niplavitaṁ seyyo, na tvevekacciyo naro”ti.",
  "atk-s0513a43:584_0": "Tattha niplavitanti uttāritaṁ. Ekacciyoti ekacco pana mittadubbhī pāpapuggalo udake",
  "atk-s0513a43:584_1": "patantopi uttārito na tveva seyyo. Kaṭṭhañhi nānappakārena upakārāya saṁvattati,",
  "atk-s0513a43:584_2": "mittadubbhī pana pāpapuggalo vināsāya, tasmā tato kaṭṭhameva varataranti porāṇakapaṇḍitā",
  "atk-s0513a43:584_3": "kathayiṁsu, mayā pana tesaṁ vacanaṁ na katanti.",
  "atk-s0513a43:585": "Taṁ sutvā rājā itaraṁ gāthamāha –",
  "atk-s0513a43:586": "124.",
  "atk-s0513a43:587": "“Kiṁ nu ruru garahasi migānaṁ, kiṁ pakkhīnaṁ kiṁ pana mānusānaṁ;",
  "atk-s0513a43:588": "Bhayaṁ hi maṁ vindatinapparūpaṁ, sutvāna taṁ mānusiṁ bhāsamāna”nti.",
  "atk-s0513a43:589_0": "Tattha migānanti migānamaññataraṁ garahasi, udāhu pakkhīnaṁ, mānusānanti pucchi.",
  "atk-s0513a43:589_1": "Bhayañhi maṁ vindatīti bhayaṁ maṁ paṭilabhati, ahaṁ attani anissaro bhayasantako",
  "atk-s0513a43:589_2": "viya homi. Anapparūpanti mahantaṁ.",
  "atk-s0513a43:590": "Tato mahāsatto “mahārāja, na migaṁ, na pakkhiṁ garahāmi, manussaṁ pana garahāmī”ti dassento navamaṁ gāthamāha –",
  "atk-s0513a43:591": "125.",
  "atk-s0513a43:592": "“Yamuddhariṁ vāhane vuyhamānaṁ, mahodake salile sīghasote;",
  "atk-s0513a43:593": "Tatonidānaṁ bhayamāgataṁ mama, dukkho have rāja asabbhi saṅgamo”ti.",
  "atk-s0513a43:594_0": "Tattha vāhaneti patitapatite vahituṁ samatthe gaṅgāvahe. Mahodake salileti mahāudake",
  "atk-s0513a43:594_1": "mahāsalileti attho. Ubhayenāpi gaṅgāvahasseva bahuudakataṁ dasseti. Tatonidānanti",
  "atk-s0513a43:594_2": "mahārāja, yo mayhaṁ tayā dassito puriso, eso mayā gaṅgāya vuyhamāno aḍḍharattasamaye",
  "atk-s0513a43:594_3": "kāruññaravaṁ viravanto uddharito, tatonidānaṁ me idamajja bhayaṁ āgataṁ, asappurisehi",
  "atk-s0513a43:594_4": "samāgamo nāma dukkho, mahārājāti.",
  "atk-s0513a43:595": "Taṁ sutvā rājā tassa kujjhitvā “evaṁ bahūpakārassa nāma guṇaṁ na jānāti, vijjhitvā naṁ jīvitakkhayaṁ pāpessāmī”ti dasamaṁ gāthamāha –",
  "atk-s0513a43:596": "126.",
  "atk-s0513a43:597": "“Sohaṁ catuppattamimaṁ vihaṅgamaṁ, tanucchidaṁ hadaye ossajāmi;",
  "atk-s0513a43:598": "Hanāmi taṁ mittadubbhiṁ akiccakāriṁ, yo tādisaṁ kammakataṁ na jāne”ti.",
  "atk-s0513a43:599": "Tattha catuppattanti catūhi vājapattehi samannāgataṁ. Vihaṅgamanti ākāsagāmiṁ. Tanucchidanti sarīrachindanaṁ. Ossajāmīti etassa hadaye vissajjemi.",
  "atk-s0513a43:600": "Tato mahāsatto “mā esa maṁ nissāya nassatū”ti cintetvā ekādasamaṁ gāthamāha –",
  "atk-s0513a43:601": "127.",
  "atk-s0513a43:602": "“Dhīrassa bālassa have janinda, santo vadhaṁ nappasaṁsanti jātu;",
  "atk-s0513a43:603": "Kāmaṁ gharaṁ gacchatu pāpadhammo, yañcassa bhaṭṭhaṁ tadetassa dehi;",
  "atk-s0513a43:604": "Ahañca te kāmakaro bhavāmī”ti.",
  "atk-s0513a43:605_0": "Tattha kāmanti kāmena yathāruciyā attano gharaṁ gacchatu. Yañcassa bhaṭṭhaṁ tadetassa",
  "atk-s0513a43:605_1": "dehīti yañca tassa “idaṁ nāma te dassāmī”ti tayā kathitaṁ, taṁ tassa dehi. Kāmakaroti",
  "atk-s0513a43:605_2": "icchākaro, yaṁ icchasi, taṁ karohi, maṁsaṁ vā me khāda, kīḷāmigaṁ vā karohi, sabbattha",
  "atk-s0513a43:605_3": "te anukūlavattī bhavissāmīti attho.",
  "atk-s0513a43:606": "Taṁ sutvā rājā tuṭṭhamānaso mahāsattassa thutiṁ karonto anantaraṁ gāthamāha –",
  "atk-s0513a43:607": "128.",
  "atk-s0513a43:608": "“Addhā rurū aññataro sataṁ so, yo dubbhato mānusassa na dubbhi;",
  "atk-s0513a43:609": "Kāmaṁ gharaṁ gacchatu pāpadhammo, yañcassa bhaṭṭhaṁ tadetassa dammi;",
  "atk-s0513a43:610": "Ahañca te kāmacāraṁ dadāmī”ti.",
  "atk-s0513a43:611_0": "Tattha sataṁ soti addhā tvaṁ sataṁ paṇḍitānaṁ aññataro. Kāmacāranti ahaṁ tava dhammakathāya",
  "atk-s0513a43:611_1": "pasīditvā tuyhaṁ kāmacāraṁ abhayaṁ dadāmi, ito paṭṭhāya tumhe nibbhayā yathāruciyā",
  "atk-s0513a43:611_2": "viharathāti mahāsattassa varaṁ adāsi.",
  "atk-s0513a43:612": "Atha naṁ mahāsatto “mahārāja, manussā nāma aññaṁ mukhena bhāsanti, aññaṁ kāyena karontī”ti pariggaṇhanto dve gāthā abhāsi –",
  "atk-s0513a43:613": "129.",
  "atk-s0513a43:614": "“Suvijānaṁ siṅgālānaṁ, sakuṇānañca vassitaṁ;",
  "atk-s0513a43:615": "Manussavassitaṁ rāja, dubbijānataraṁ tato.",
  "atk-s0513a43:616": "130.",
  "atk-s0513a43:617": "“Api ce maññatī poso, ñāti mitto sakhāti vā;",
  "atk-s0513a43:618": "Yo pubbe sumano hutvā, pacchā sampajjate diso”ti.",
  "atk-s0513a43:619_0": "Taṁ sutvā rājā “migarāja, mā maṁ evaṁ maññi, ahañhi rajjaṁ jahantopi na tuyhaṁ dinnavaraṁ",
  "atk-s0513a43:619_1": "jahissaṁ, saddahatha, mayha”nti varaṁ adāsi. Mahāsatto tassa santike varaṁ gaṇhanto",
  "atk-s0513a43:619_2": "attānaṁ ādiṁ katvā sabbasattānaṁ abhayadānaṁ varaṁ gaṇhi. Rājāpi taṁ varaṁ datvā",
  "atk-s0513a43:619_3": "bodhisattaṁ nagaraṁ netvā mahāsattañca nagarañca alaṅkārāpetvā deviyā dhammaṁ desāpesi.",
  "atk-s0513a43:619_4": "Mahāsatto deviṁ ādiṁ katvā rañño ca rājaparisāya ca madhurāya manussabhāsāya dhammaṁ",
  "atk-s0513a43:619_5": "desetvā rājānaṁ dasahi rājadhammehi ovaditvā mahājanaṁ anusāsitvā araññaṁ pavisitvā",
  "atk-s0513a43:619_6": "migagaṇaparivuto vāsaṁ kappesi. Rājā “sabbesaṁ sattānaṁ abhayaṁ dammī”ti nagare bheriṁ",
  "atk-s0513a43:619_7": "carāpesi. Tato paṭṭhāya migapakkhīnaṁ koci hatthaṁ pasāretuṁ samattho nāma nāhosi.",
  "atk-s0513a43:619_8": "Migagaṇo manussānaṁ sassāni khādati, koci vāretuṁ na sakkoti. Mahājano rājaṅgaṇaṁ",
  "atk-s0513a43:619_9": "gantvā upakkosi. Tamatthaṁ pakāsento satthā imaṁ gāthamāha –",
  "atk-s0513a43:620": "131.",
  "atk-s0513a43:621": "“Samāgatā jānapadā, negamā ca samāgatā;",
  "atk-s0513a43:622": "Migā sassāni khādanti, taṁ devo paṭisedhatū”ti.",
  "atk-s0513a43:623": "Tattha taṁ devoti taṁ migagaṇaṁ devo paṭisedhatūti.",
  "atk-s0513a43:624": "Taṁ sutvā rājā gāthādvayamāha –",
  "atk-s0513a43:625": "132.",
  "atk-s0513a43:626": "“Kāmaṁ janapado māsi, raṭṭhañcāpi vinassatu;",
  "atk-s0513a43:627": "Na tvevāhaṁ ruruṁ dubbhe, datvā abhayadakkhiṇaṁ.",
  "atk-s0513a43:628": "133.",
  "atk-s0513a43:629": "“Mā me janapado āsi, raṭṭhañcāpi vinassatu;",
  "atk-s0513a43:630": "Na tvevāhaṁ migarājassa, varaṁ datvā musā bhaṇe”ti.",
  "atk-s0513a43:631": "Tattha māsīti kāmaṁ mayhaṁ janapado mā hotu. Rurunti na tveva ahaṁ suvaṇṇavaṇṇassa rurumigarājassa abhayadakkhiṇaṁ datvā dubbhissāmīti.",
  "atk-s0513a43:632_0": "Mahājano rañño vacanaṁ sutvā kiñci vattuṁ avisahanto paṭikkami. Sā kathā vitthārikā",
  "atk-s0513a43:632_1": "ahosi. Taṁ sutvā mahāsatto migagaṇaṁ sannipātāpetvā “ito paṭṭhāya manussānaṁ sassāni",
  "atk-s0513a43:632_2": "mā khādathā”ti ovaditvā “attano khettesu paṇṇasaññaṁ bandhantū”ti manussānaṁ ghosāpesi.",
  "atk-s0513a43:632_3": "Te tathā bandhiṁsu, tāya saññāya migā yāvajjatanā sassāni na khādanti.",
  "atk-s0513a43:633_0": "Satthā imaṁ dhammadesanaṁ āharitvā “na, bhikkhave, idāneva, pubbepi devadatto akataññūyevā”ti",
  "atk-s0513a43:633_1": "vatvā jātakaṁ samodhānesi “tadā seṭṭhiputto devadatto ahosi, rājā ānando, rurumigarājā",
  "atk-s0513a43:633_2": "pana ahameva ahosi”nti.",
  "atk-s0513a43:634": "Rurumigarājajātakavaṇṇanā navamā.",
  "atk-s0513a43:636": "[483] 10. Sarabhamigajātakavaṇṇanā",
  "atk-s0513a43:637_0": "Āsīsetheva purisoti idaṁ satthā jetavane viharanto attanā saṁkhittena pucchitapañhassa",
  "atk-s0513a43:637_1": "dhammasenāpatino vitthārena byākaraṇaṁ ārabbha kathesi. Kadā pana satthā theraṁ saṁkhittena",
  "atk-s0513a43:637_2": "pañhaṁ pucchīti? Devorohane. Tatrāyaṁ saṅkhepato anupubbikathā. Rājagahaseṭṭhino",
  "atk-s0513a43:637_3": "hi santake candanapatte āyasmatā piṇḍolabhāradvājena iddhiyā gahite satthā bhikkhūnaṁ",
  "atk-s0513a43:637_4": "iddhipāṭihāriyakaraṇaṁ paṭikkhipi. Tadā titthiyā “paṭikkhittaṁ samaṇena gotamena",
  "atk-s0513a43:637_5": "iddhipāṭihāriyakaraṇaṁ, idāni sayampi na karissatī”ti cintetvā maṅkubhūtehi attano",
  "atk-s0513a43:637_6": "sāvakehi “kiṁ, bhante, iddhiyā pattaṁ na gaṇhathā”ti vuccamānā “netaṁ āvuso, amhākaṁ",
  "atk-s0513a43:637_7": "dukkaraṁ, chavassa pana dārupattassatthāya attano saṇhasukhumaguṇaṁ ko gihīnaṁ pakāsessatīti",
  "atk-s0513a43:637_8": "na gaṇhimha, samaṇā pana sakyaputtiyā lolatāya iddhiṁ dassetvā gaṇhiṁsu. Mā ‘amhākaṁ",
  "atk-s0513a43:637_9": "iddhikaraṇaṁ bhāro’ti cintayittha, mayañhi tiṭṭhantu samaṇassa gotamassa sāvakā,",
  "atk-s0513a43:637_10": "ākaṅkhamānā pana samaṇena gotamena saddhiṁ iddhiṁ dassessāma, sace hi samaṇo gotamo",
  "atk-s0513a43:637_11": "ekaṁ pāṭihāriyaṁ karissati, mayaṁ dviguṇaṁ karissāmā”ti kathayiṁsu.",
  "atk-s0513a43:638_0": "Taṁ sutvā bhikkhū bhagavato ārocesuṁ “bhante, titthiyā kira pāṭihāriyaṁ karissantī”ti.",
  "atk-s0513a43:638_1": "Satthā “bhikkhave, karontu, ahampi karissāmī”ti āha. Taṁ sutvā bimbisāro āgantvā",
  "atk-s0513a43:638_2": "bhagavantaṁ pucchi “bhante, pāṭihāriyaṁ kira karissathā”ti? “Āma, mahārājā”ti. “Nanu,",
  "atk-s0513a43:638_3": "bhante, sikkhāpadaṁ paññatta”nti. “Mahārāja, taṁ mayā sāvakānaṁ paññattaṁ, buddhānaṁ",
  "atk-s0513a43:638_4": "pana sikkhāpadaṁ nāma natthi. “Yathā hi, mahārāja, tava uyyāne pupphaphalaṁ aññesaṁ",
  "atk-s0513a43:638_5": "vāritaṁ, na tava, evaṁsampadamidaṁ daṭṭhabba”nti. “Kattha pana, bhante, pāṭihāriyaṁ",
  "atk-s0513a43:638_6": "karissathā”ti? “Sāvatthinagaradvāre kaṇḍambarukkhamūle”ti. “Amhehi tattha kiṁ kattabba”nti?",
  "atk-s0513a43:638_7": "“Natthi kiñci mahārājā”ti. Punadivase satthā katabhattakicco cārikaṁ pakkāmi. Manussā",
  "atk-s0513a43:638_8": "“kuhiṁ, bhante, satthā gacchatī”ti pucchanti. “Sāvatthinagaradvāre kaṇḍambarukkhamūle",
  "atk-s0513a43:638_9": "titthiyamaddanaṁ yamakapāṭihāriyaṁ kātu”nti tesaṁ bhikkhū kathayanti. Mahājano “acchariyarūpaṁ",
  "atk-s0513a43:638_10": "kira pāṭihāriyaṁ bhavissati, passissāma na”nti gharadvārāni chaḍḍetvā satthārā saddhiṁyeva agamāsi.",
  "atk-s0513a43:639_0": "Aññatitthiyā “mayampi samaṇassa gotamassa pāṭihāriyakaraṇaṭṭhāne pāṭihāriyaṁ karissāmā”ti",
  "atk-s0513a43:639_1": "upaṭṭhākehi saddhiṁ satthārameva anubandhiṁsu. Satthā anupubbena sāvatthiṁ gantvā",
  "atk-s0513a43:639_2": "raññā “pāṭihāriyaṁ kira, bhante, karissathā”ti pucchito “karissāmī”ti vatvā “kadā,",
  "atk-s0513a43:639_3": "bhante”ti vutte “ito sattame divase āsāḷhipuṇṇamāsiya”nti āha. “Maṇḍapaṁ karomi bhante”ti?",
  "atk-s0513a43:639_4": "“Alaṁ mahārāja, mama pāṭihāriyakaraṇaṭṭhāne sakko devarājā dvādasayojanikaṁ ratanamaṇḍapaṁ",
  "atk-s0513a43:639_5": "karissatī”ti. “Etaṁ kāraṇaṁ nagare ugghosāpemi, bhante”ti? “Ugghosāpehi mahārājā”ti.",
  "atk-s0513a43:639_6": "Rājā dhammaghosakaṁ alaṅkatahatthipiṭṭhiṁ āropetvā “bhagavā kira sāvatthinagaradvāre",
  "atk-s0513a43:639_7": "kaṇḍambarukkhamūle titthiyamaddanaṁ pāṭihāriyaṁ karissati ito sattame divase”ti yāva",
  "atk-s0513a43:639_8": "chaṭṭhadivasā devasikaṁ ghosanaṁ kāresi. Titthiyā “kaṇḍambarukkhamūle kira karissatī”ti",
  "atk-s0513a43:639_9": "sāmikānaṁ dhanaṁ datvā sāvatthisāmante ambarukkhe chindāpayiṁsu. Dhammaghosako puṇṇamīdivase",
  "atk-s0513a43:639_10": "pātova “ajja, bhagavato pāṭihāriyaṁ bhavissatī”ti ugghosesi. Devatānubhāvena sakalajambudīpe",
  "atk-s0513a43:639_11": "dvāre ṭhatvā ugghositaṁ viya ahosi. Ye ye gantuṁ cittaṁ uppādenti, te te sāvatthiṁ",
  "atk-s0513a43:639_12": "pattameva attānaṁ passiṁsu, dvādasayojanikā parisā ahosi.",
  "atk-s0513a43:640_0": "Satthā pātova sāvatthiṁ piṇḍāya pavisituṁ nikkhami. Kaṇḍo nāma uyyānapālo piṇḍipakkameva",
  "atk-s0513a43:640_1": "kumbhapamāṇaṁ mahantaṁ ambapakkaṁ rañño haranto satthāraṁ nagaradvāre disvā “idaṁ",
  "atk-s0513a43:640_2": "tathāgatasseva anucchavika”nti adāsi. Satthā paṭiggahetvā tattheva ekamantaṁ nisinno",
  "atk-s0513a43:640_3": "paribhuñjitvā “ānanda, imaṁ ambaṭṭhiṁ uyyānapālakassa imasmiṁ ṭhāne ropanatthāya",
  "atk-s0513a43:640_4": "dehi, esa kaṇḍambo nāma bhavissatī”ti āha. Thero tathā akāsi. Uyyānapālo paṁsuṁ viyūhitvā",
  "atk-s0513a43:640_5": "ropesi. Taṅkhaṇaññeva aṭṭhiṁ bhinditvā mūlāni otariṁsu, naṅgalasīsapamāṇo rattaṅkuro",
  "atk-s0513a43:640_6": "uṭṭhahi, mahājanassa olokentasseva paṇṇāsahatthakkhandho paṇṇāsahatthasākho ubbedhato",
  "atk-s0513a43:640_7": "ca hatthasatiko ambarukkho sampajji, tāvadevassa pupphāni ca phalāni ca uṭṭhahiṁsu.",
  "atk-s0513a43:640_8": "So madhukaraparivuto suvaṇṇavaṇṇaphalabharito nabhaṁ pūretvā aṭṭhāsi, vātappaharaṇakāle",
  "atk-s0513a43:640_9": "madhurapakkāni patiṁsu. Pacchā āgacchantā bhikkhū paribhuñjitvāva āgamiṁsu.",
  "atk-s0513a43:641_0": "Sāyanhasamaye sakko devarājā āvajjento “satthu ratanamaṇḍapakaraṇaṁ amhākaṁ bhāro”ti",
  "atk-s0513a43:641_1": "ñatvā vissakammadevaputtaṁ pesetvā dvādasayojanikaṁ nīluppalasañchannaṁ sattaratanamaṇḍapaṁ",
  "atk-s0513a43:641_2": "kāresi. Evaṁ dasasahassacakkavāḷadevatā sannipatiṁsu. Satthā titthiyamaddanaṁ asādhāraṇaṁ",
  "atk-s0513a43:641_3": "sāvakehi yamakapāṭihāriyaṁ katvā bahujanassa pasannabhāvaṁ ñatvā oruyha buddhāsane",
  "atk-s0513a43:641_4": "nisinno dhammaṁ desesi. Vīsati pāṇakoṭiyo amatapānaṁ piviṁsu. Tato “purimabuddhā",
  "atk-s0513a43:641_5": "pana pāṭihāriyaṁ katvā kattha gacchantī”ti āvajjento “tāvatiṁsabhavana”nti ñatvā",
  "atk-s0513a43:641_6": "buddhāsanā uṭṭhāya dakkhiṇapādaṁ yugandharamuddhani ṭhapetvā vāmapādena sinerumatthakaṁ",
  "atk-s0513a43:641_7": "akkamitvā pāricchattakamūle paṇḍukambalasilāyaṁ vassaṁ upagantvā antotemāsaṁ devānaṁ",
  "atk-s0513a43:641_8": "abhidhammapiṭakaṁ kathesi. Parisā satthu gataṭṭhānaṁ ajānantī “disvāva gamissāmā”ti",
  "atk-s0513a43:641_9": "tattheva temāsaṁ vasi. Upakaṭṭhāya pavāraṇāya mahāmoggallānatthero gantvā bhagavato",
  "atk-s0513a43:641_10": "ārocesi. Atha naṁ satthā pucchi “kahaṁ pana etarahi sāriputto”ti? “Eso, bhante, pāṭihāriye",
  "atk-s0513a43:641_11": "pasīditvā pabbajitehi pañcahi bhikkhusatehi saddhiṁ saṅkassanagaradvāre vasī”ti.",
  "atk-s0513a43:641_12": "“Moggallāna, ahaṁ ito sattame divase saṅkassanagaradvāre otarissāmi, tathāgataṁ daṭṭhukāmā",
  "atk-s0513a43:641_13": "saṅkassanagare ekato sannipatantū”ti. Thero “sādhū”ti paṭissuṇitvā āgantvā parisāya",
  "atk-s0513a43:641_14": "ārocetvā sakalaparisaṁ sāvatthito tiṁsayojanaṁ saṅkassanagaraṁ ekamuhutteneva pāpesi.",
  "atk-s0513a43:642_0": "Satthā vutthavasso pavāretvā “mahārāja, manussalokaṁ gamissāmī”ti sakkassa ārocesi.",
  "atk-s0513a43:642_1": "Sakko vissakammaṁ āmantetvā “dasabalassa manussalokagamanatthāya tīṇi sopānāni karohī”ti",
  "atk-s0513a43:642_2": "āha. So sinerumatthake sopānasīsaṁ saṅkassanagaradvāre dhurasopānaṁ katvā majjhe",
  "atk-s0513a43:642_3": "maṇimayaṁ, ekasmiṁ passe rajatamayaṁ, ekasmiṁ passe suvaṇṇamayanti tīṇi sopānāni",
  "atk-s0513a43:642_4": "māpesi, sattaratanamayā vedikāparikkhepā. Satthā lokavivaraṇaṁ pāṭihāriyaṁ katvā",
  "atk-s0513a43:642_5": "majjhe maṇimayena sopānena otari. Sakko pattacīvaraṁ aggahesi, suyāmo vālabījaniṁ,",
  "atk-s0513a43:642_6": "sahampati mahābrahmā chattaṁ dhāresi, dasasahassacakkavāḷadevatā dibbagandhamālādīhi",
  "atk-s0513a43:642_7": "pūjayiṁsu. Satthāraṁ dhurasopāne patiṭṭhitaṁ paṭhamameva sāriputtatthero vandi, pacchā",
  "atk-s0513a43:642_8": "sesaparisā. Tasmiṁ samāgame satthā cintesi “moggallāno “iddhimā’ti pākaṭo, upāli",
  "atk-s0513a43:642_9": "‘vinayadharo’ti. Sāriputtassa pana mahāpaññaguṇo apākaṭo, ṭhapetvā maṁ añño etena",
  "atk-s0513a43:642_10": "sadiso samapañño nāma natthi, paññāguṇamassa pākaṭaṁ karissāmī”ti paṭhamaṁ tāva puthujjanānaṁ",
  "atk-s0513a43:642_11": "visaye pañhaṁ pucchi, taṁ puthujjanāva kathayiṁsu tato sotāpannānaṁ visaye pañhaṁ",
  "atk-s0513a43:642_12": "pucchi, tampi sotāpannāva kathayiṁsu, puthujjanā na jāniṁsu. Evaṁ sakadāgāmivisaye",
  "atk-s0513a43:642_13": "anāgāmivisaye khīṇāsavavisaye mahāsāvakavisaye ca pañhaṁ pucchi, tampi heṭṭhimā heṭṭhimā",
  "atk-s0513a43:642_14": "na jāniṁsu, uparimā uparimāva kathayiṁsu. Aggasāvakavisaye puṭṭhapañhampi aggasāvakāva",
  "atk-s0513a43:642_15": "kathayiṁsu, aññe na jāniṁsu. Tato sāriputtattherassa visaye pañhaṁ pucchi, taṁ therova",
  "atk-s0513a43:642_16": "kathesi, aññe na jāniṁsu.",
  "atk-s0513a43:643_0": "Manussā “ko nāma esa thero satthārā saddhiṁ kathesī”ti pucchitvā “dhammasenāpati",
  "atk-s0513a43:643_1": "sāriputtatthero nāmā”ti sutvā “aho mahāpañño”ti vadiṁsu. Tato paṭṭhāya devamanussānaṁ",
  "atk-s0513a43:643_2": "antare therassa mahāpaññaguṇo pākaṭo jāto. Atha naṁ satthā –",
  "atk-s0513a43:644": "“Ye ca saṅkhātadhammāse, ye ca sekhā puthū idha;",
  "atk-s0513a43:645": "Tesaṁ me nipako iriyaṁ, puṭṭho pabrūhi mārisā”ti. –",
  "atk-s0513a43:646_0": "Buddhavisaye pañhaṁ pucchitvā “imassa nu kho sāriputta, saṁkhittena bhāsitassa kathaṁ",
  "atk-s0513a43:646_1": "vitthārena attho daṭṭhabbo”ti āha. Thero pañhaṁ oloketvā “satthā maṁ sekhāsekhānaṁ",
  "atk-s0513a43:646_2": "bhikkhūnaṁ āgamanapaṭipadaṁ pucchatī”ti pañhe nikkaṅkho hutvā “āgamanapaṭipadā nāma",
  "atk-s0513a43:646_3": "khandhādivasena bahūhi mukhehi sakkā kathetuṁ, kataṁ nu kho kathento satthu ajjhāsayaṁ",
  "atk-s0513a43:646_4": "gaṇhituṁ sakkhissāmī”ti ajjhāsaye kaṅkhi. Satthā “sāriputto pañhe nikkaṅkho, ajjhāsaye",
  "atk-s0513a43:646_5": "pana me kaṅkhati, mayā naye adinne kathetuṁ na sakkhissati, nayamassa dassāmī”ti",
  "atk-s0513a43:646_6": "nayaṁ dadanto “bhūtamidaṁ sāriputta samanupassā”ti āha. Evaṁ kirassa ahosi “sāriputto",
  "atk-s0513a43:646_7": "mama ajjhāsayaṁ gahetvā kathento khandhavasena kathessatī”ti. Therassa saha nayadānena",
  "atk-s0513a43:646_8": "so pañho nayasatena nayasahassena upaṭṭhāsi. So satthārā dinnanaye ṭhatvā buddhavisaye pañhaṁ kathesi.",
  "atk-s0513a43:647_0": "Satthā dvādasayojanikāya parisāya dhammaṁ desesi. Tiṁsa pāṇakoṭiyo amatapānaṁ piviṁsu.",
  "atk-s0513a43:647_1": "Satthā parisaṁ uyyojetvā cārikaṁ caranto anupubbena sāvatthiṁ gantvā punadivase sāvatthiyaṁ",
  "atk-s0513a43:647_2": "piṇḍāya caritvā piṇḍapātapaṭikkanto bhikkhūhi vatte dassite gandhakuṭiṁ pāvisi. Sāyanhasamaye",
  "atk-s0513a43:647_3": "bhikkhū therassa guṇakathaṁ kathentā dhammasabhāyaṁ nisīdiṁsu “mahāpañño, āvuso,",
  "atk-s0513a43:647_4": "sāriputto puthupañño javanapañño tikkhapañño nibbedhikapañño dasabalena saṁkhittena",
  "atk-s0513a43:647_5": "pucchitapañhaṁ vitthārena kathesī”ti. Satthā āgantvā “kāya nuttha, bhikkhave, etarahi",
  "atk-s0513a43:647_6": "kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi",
  "atk-s0513a43:647_7": "esa saṁkhittena bhāsitassa vitthārena atthaṁ kathesiyevā”ti vatvā atītaṁ āhari.",
  "atk-s0513a43:648_0": "Atīte bārāṇasiyaṁ brahmadatte rajjaṁ kārente bodhisatto sarabhamigayoniyaṁ nibbattitvā",
  "atk-s0513a43:648_1": "araññe vasati. Rājā migavittako ahosi thāmasampanno, aññaṁ manussaṁ “manusso”tipi",
  "atk-s0513a43:648_2": "na gaṇeti. So ekadivasaṁ migavaṁ gantvā amacce āha – “yassa passena migo palāyati,",
  "atk-s0513a43:648_3": "tena so daṇḍo dātabbo”ti. Te cintayiṁsu “kadāci vemajjhe ṭhitamigaṁ vijjhanti, kadāci",
  "atk-s0513a43:648_4": "uṭṭhitaṁ, kadāci palāyantampi, ajja pana yena kenaci upāyena rañño ṭhitaṭṭhānaññeva",
  "atk-s0513a43:648_5": "āropessāmā”ti. Cintetvā ca pana katikaṁ katvā rañño dhuramaggaṁ adaṁsu. Te mahantaṁ",
  "atk-s0513a43:648_6": "gumbaṁ parikkhipitvā muggarādīhi bhūmiṁ pothayiṁsu. Paṭhamameva sarabhamigo uṭṭhāya",
  "atk-s0513a43:648_7": "tikkhattuṁ gubbhaṁ anuparigantvā palāyanokāsaṁ olokento sesadisāsu manusse bāhāya",
  "atk-s0513a43:648_8": "bāhaṁ dhanunā dhanuṁ āhacca nirantare ṭhite disvā rañño ṭhitaṭṭhāneyeva okāsaṁ addasa.",
  "atk-s0513a43:648_9": "So ummīlitesu akkhīsu vālukaṁ khipamāno viya rājānaṁ abhimukho agamāsi. Rājā taṁ",
  "atk-s0513a43:648_10": "lahusampattaṁ disvā saraṁ ukkhipitvā vijjhi. Sarabhamigā nāma saraṁ vañcetuṁ chekā",
  "atk-s0513a43:648_11": "honti, sare abhimukhaṁ āgacchante vegaṁ hāpetvā tiṭṭhanti, pacchato āgacchante vegena",
  "atk-s0513a43:648_12": "purato javanti, uparibhāgenāgacchante piṭṭhiṁ nāmenti, passenāgacchante thokaṁ apagacchanti,",
  "atk-s0513a43:648_13": "kucchiṁ sandhāyāgacchante parivattitvā patanti, sare atikkante vātacchinnavalāhakavegena palāyanti.",
  "atk-s0513a43:649_0": "Sopi rājā tasmiṁ parivattitvā patite “sarabhamigo me viddho”ti nādaṁ muñci. Sarabho",
  "atk-s0513a43:649_1": "uṭṭhāya vātavegena palāyi. Balamaṇḍalaṁ bhijjitvā ubhosu passesu ṭhitaamaccā sarabhaṁ",
  "atk-s0513a43:649_2": "palāyamānaṁ disvā ekato hutvā pucchiṁsu “migo kassa ṭhitaṭṭhānaṁ abhiruhī”ti? “Rañño",
  "atk-s0513a43:649_3": "ṭhitaṭṭhāna”nti. “Rājā ‘viddho me’ti vadati, konena viddho, nibbirajjho bho amhākaṁ",
  "atk-s0513a43:649_4": "rājā, bhūminena viddhā”ti te nānappakārena raññā saddhiṁ keḷiṁ kariṁsu. Rājā cintesi",
  "atk-s0513a43:649_5": "“ime maṁ parihasanti, na mama pamāṇaṁ jānantī”ti gāḷhaṁ nivāsetvā pattikova khaggaṁ",
  "atk-s0513a43:649_6": "ādāya “sarabhaṁ gaṇhissāmī”ti vegena pakkhandi. Atha naṁ disvā tīṇi yojanāni anubandhi.",
  "atk-s0513a43:649_7": "Sarabho araññaṁ pāvisi, rājāpi pāvisi. Tattha sarabhamigassa gamanamagge saṭṭhihatthamatto",
  "atk-s0513a43:649_8": "mahāpūtipādanarakāvāṭo atthi, so tiṁsahatthamattaṁ udakena puṇṇo tiṇehi ca paṭicchanno.",
  "atk-s0513a43:649_9": "Sarabho udakagandhaṁ ghāyitvāva āvāṭabhāvaṁ ñatvā thokaṁ osakkitvā gato. Rājā pana",
  "atk-s0513a43:649_10": "ujukameva gacchanto tasmiṁ pati.",
  "atk-s0513a43:650_0": "Sarabho tassa padasaddaṁ asuṇanto nivattitvā taṁ apassanto “narakāvāṭe patito bhavissatī”ti",
  "atk-s0513a43:650_1": "ñatvā āgantvā olokento taṁ gambhīraudake apatiṭṭhaṁ kilamantaṁ disvā tena kataṁ aparādhaṁ",
  "atk-s0513a43:650_2": "hadaye akatvā sañjātakāruñño “mā mayi passanteva rājā nassatu, imamhā dukkhā naṁ",
  "atk-s0513a43:650_3": "mocessāmī”ti āvāṭatīre ṭhito “mā bhāyi, mahārāja, mahantā dukkhā taṁ mocessāmī”ti",
  "atk-s0513a43:650_4": "vatvā attano piyaputtaṁ uddharituṁ ussāhaṁ karonto viya tassuddharaṇatthāya silāya",
  "atk-s0513a43:650_5": "yoggaṁ katvāva “vijjhissāmī”ti āgataṁ rājānaṁ saṭṭhihatthā narakā uddharitvā assāsetvā",
  "atk-s0513a43:650_6": "piṭṭhiṁ āropetvā araññā nīharitvā senāya avidūre otāretvā ovādamassa datvā pañcasu",
  "atk-s0513a43:650_7": "sīlesu patiṭṭhāpesi. Rājā mahāsattaṁ vinā vasituṁ asakkonto āha “sāmi sarabhamigarāja,",
  "atk-s0513a43:650_8": "mayā saddhiṁ bārāṇasiṁ ehi, dvādasayojanikāya te bārāṇasiyaṁ rajjaṁ dammi, taṁ kārehī”ti.",
  "atk-s0513a43:650_9": "“Mahārāja, mayaṁ tiracchānagatā, na me rajjenattho, sace te mayi sineho atthi, mayā",
  "atk-s0513a43:650_10": "dinnāni sīlāni rakkhanto raṭṭhavāsinopi sīlaṁ rakkhāpehī”ti taṁ ovaditvā araññameva pāvisi.",
  "atk-s0513a43:651_0": "So assupuṇṇehi nettehi tassa guṇaṁ sarantova senaṁ pāpuṇitvā senaṅgaparivuto nagaraṁ",
  "atk-s0513a43:651_1": "gantvā “ito paṭṭhāya sakalanagaravāsino pañca sīlāni rakkhantū”ti dhammabheriṁ carāpesi.",
  "atk-s0513a43:651_2": "Mahāsattena pana attano kataguṇaṁ kassaci akathetvā sāyanhe nānaggarasabhojanaṁ bhuñjitvā",
  "atk-s0513a43:651_3": "alaṅkatasayane sayitvā paccūsakāle mahāsattassa guṇaṁ saritvā uṭṭhāya sayanapiṭṭhe",
  "atk-s0513a43:651_4": "pallaṅkena nisīditvā pītipuṇṇena hadayena chahi gāthāhi udānesi –",
  "atk-s0513a43:652": "134.",
  "atk-s0513a43:653": "“Āsīsetheva puriso, na nibbindeyya paṇḍito;",
  "atk-s0513a43:654": "Passāmi vohaṁ attānaṁ, yathā icchiṁ tathā ahu.",
  "atk-s0513a43:655": "135.",
  "atk-s0513a43:656": "“Āsīsetheva puriso, na nibbindeyya paṇḍito;",
  "atk-s0513a43:657": "Passāmi vohaṁ attānaṁ, udakā thalamubbhataṁ.",
  "atk-s0513a43:658": "136.",
  "atk-s0513a43:659": "“Vāyametheva puriso, na nibbindeyya paṇḍito;",
  "atk-s0513a43:660": "Passāmi vohaṁ attānaṁ, yathā icchiṁ tathā ahu.",
  "atk-s0513a43:661": "137.",
  "atk-s0513a43:662": "“Vāyametheva puriso, na nibbindeyya paṇḍito;",
  "atk-s0513a43:663": "Passāmi vohaṁ attānaṁ, udakā thalamubbhataṁ.",
  "atk-s0513a43:664": "138.",
  "atk-s0513a43:665": "“Dukkhūpanītopi naro sapañño, āsaṁ na chindeyya sukhāgamāya;",
  "atk-s0513a43:666": "Bahū hi phassā ahitā hitā ca, avitakkitā maccumupabbajanti.",
  "atk-s0513a43:667": "139.",
  "atk-s0513a43:668": "“Acintitampi bhavati, cintitampi vinassati;",
  "atk-s0513a43:669": "Na hi cintāmayā bhogā, itthiyā purisassa vā”ti.",
  "atk-s0513a43:670_0": "Tattha āsīsetheva purisoti āsacchedakakammaṁ akatvā attano kammesu āsaṁ karotheva",
  "atk-s0513a43:670_1": "na ukkaṇṭheyya. Yathā icchinti ahañhi saṭṭhihatthā narakā uṭṭhānaṁ icchiṁ, somhi",
  "atk-s0513a43:670_2": "tatheva jāto, tato uṭṭhitoyevāti dīpeti. Ahitā hitā cāti dukkhaphassā ca sukhaphassā",
  "atk-s0513a43:670_3": "ca, “maraṇaphassā jīvitaphassā cā”tipi attho, sattānañhi maraṇaphasso ahito jīvitaphasso",
  "atk-s0513a43:670_4": "hito, tesaṁ avitakkito acintitopi maraṇaphasso āgacchatīti dasseti. Acinti tampīti",
  "atk-s0513a43:670_5": "mayā “āvāṭe patissāmī”ti na cintitaṁ, “sarabhaṁ māressāmī”ti cintitaṁ, idāni pana",
  "atk-s0513a43:670_6": "me cintitaṁ naṭṭhaṁ, acintitameva jātaṁ. Bhogāti yasaparivārā. Ete cintāmayā na honti,",
  "atk-s0513a43:670_7": "tasmā ñāṇavatā vīriyameva kātabbaṁ. Vīriyavato hi acintitampi hotiyeva.",
  "atk-s0513a43:671_0": "Tassevaṁ udānaṁ udānentasseva aruṇaṁ uṭṭhahi. Purohito ca pātova sukhaseyyapucchanatthaṁ",
  "atk-s0513a43:671_1": "āgantvā rājadvāre ṭhito tassa udānagītasaddaṁ sutvā cintesi “rājā hiyyo migavaṁ agamāsi,",
  "atk-s0513a43:671_2": "tattha sarabhamigaṁ viraddho bhavissati, tato amaccehi avahasiyamāno ‘māretvā naṁ",
  "atk-s0513a43:671_3": "āharissāmī’ti khattiyamānena taṁ anubandhanto saṭṭhihatthe narake patito bhavissati,",
  "atk-s0513a43:671_4": "dayālunā sarabharājena rañño dosaṁ acintetvā rājā uddharito bhavissati, tena maññe",
  "atk-s0513a43:671_5": "udānaṁ udānetī”ti. Evaṁ brāhmaṇassa rañño paripuṇṇabyañjanaṁ udānaṁ sutvā sumajjite",
  "atk-s0513a43:671_6": "ādāse mukhaṁ olokentassa chāyā viya raññā ca sarabhena ca katakāraṇaṁ pākaṭaṁ ahosi.",
  "atk-s0513a43:671_7": "So nakhaggena dvāraṁ ākoṭesi. Rājā “ko eso”ti pucchi. “Ahaṁ deva purohito”ti. Athassa",
  "atk-s0513a43:671_8": "dvāraṁ vivaritvā “ito ehācariyā”ti āha. So pavisitvā rājānaṁ jayāpetvā ekamantaṁ",
  "atk-s0513a43:671_9": "ṭhito “ahaṁ, mahārāja, tayā araññe katakāraṇaṁ jānāmi, tvaṁ ekaṁ sarabhamigaṁ anubandhanto",
  "atk-s0513a43:671_10": "narake patito, atha naṁ so sarabho silāya yoggaṁ katvā narakato uddhari, so tvaṁ",
  "atk-s0513a43:671_11": "tassa guṇaṁ anussaritvā udānaṁ udānesī”ti vatvā dve gāthā abhāsi –",
  "atk-s0513a43:672": "140.",
  "atk-s0513a43:673": "“Sarabhaṁ giriduggasmiṁ, yaṁ tvaṁ anusarī pure;",
  "atk-s0513a43:674": "Alīnacittassa tuvaṁ, vikkantamanujīvasi.",
  "atk-s0513a43:675": "141.",
  "atk-s0513a43:676": "“Yo taṁ viduggā narakā samuddhari, silāya yoggaṁ sarabho karitvā;",
  "atk-s0513a43:677": "Dukkhūpanītaṁ maccumukhā pamocayi, alīnacittaṁ ta migaṁ vadesī”ti.",
  "atk-s0513a43:678_0": "Tattha anusarīti anubandhi. Vikkantanti uddharaṇatthāya kataparakkamaṁ. Anujīvasīti",
  "atk-s0513a43:678_1": "upajīvasi, tassānubhāvena tayā jīvitaṁ laddhanti attho. Samuddharīti uddhari. Ta",
  "atk-s0513a43:678_2": "migaṁ vadesīti taṁ suvaṇṇasarabhamigaṁ idha sirisayane nisinno vaṇṇesi.",
  "atk-s0513a43:679": "Taṁ sutvā rājā “ayaṁ mayā saddhiṁ na migavaṁ gato, sabbaṁ pavattiṁ jānāti, kathaṁ nu kho jānāti, pucchissāmi na”nti cintetvā navamaṁ gāthamāha –",
  "atk-s0513a43:680": "142.",
  "atk-s0513a43:681": "“Kiṁ tvaṁ nu tattheva tadā ahosi, udāhu te koci naṁ etadakkhā;",
  "atk-s0513a43:682": "Vivaṭacchaddo nusi sabbadassī, ñāṇaṁ nu te brāhmaṇa bhiṁsarūpa”nti.",
  "atk-s0513a43:683": "Tattha bhiṁsarūpanti kiṁ nu te ñāṇaṁ balavajātikaṁ, tenetaṁ jānāsīti.",
  "atk-s0513a43:684": "Brāhmaṇo “nāhaṁ sabbaññubuddho, byañjanaṁ amakkhetvā tayā kathitagāthānaṁ pana mayhaṁ attho upaṭṭhātī”ti dīpento dasamaṁ gāthamāha –",
  "atk-s0513a43:685": "143.",
  "atk-s0513a43:686": "“Na cevahaṁ tattha tadā ahosiṁ, na cāpi me koci naṁ etadakkhā;",
  "atk-s0513a43:687": "Gāthāpadānañca subhāsitānaṁ, atthaṁ tadānenti janinda dhīrā”ti.",
  "atk-s0513a43:688": "Tattha subhāsitānanti byañjanaṁ amakkhetvā suṭṭhu bhāsitānaṁ. Atthaṁ tadānentīti yo tesaṁ attho, taṁ ānenti upadhārentīti.",
  "atk-s0513a43:689_0": "Rājā tassa tussitvā bahuṁ dhanaṁ adāsi. Tato paṭṭhāya dānādipuññābhirato ahosi, manussāpi",
  "atk-s0513a43:689_1": "puññābhiratā hutvā matamatā saggameva pūrayiṁsu. Athekadivasaṁ rājā “lakkhaṁ vijjhissāmī”ti",
  "atk-s0513a43:689_2": "purohitamādāya uyyānaṁ gato. Tadā sakko devarājā bahū nave deve ca devakaññāyo ca",
  "atk-s0513a43:689_3": "disvā “kiṁ nu kho kāraṇa”nti āvajjento sarabhamigena narakā uddharitvā rañño sīlesu",
  "atk-s0513a43:689_4": "patiṭṭhāpitabhāvaṁ ñatvā “rañño ānubhāvena mahājano puññāni karoti, tena devaloko",
  "atk-s0513a43:689_5": "paripūrati, idāni kho pana rājā lakkhaṁ vijjhituṁ uyyānaṁ gato, taṁ vīmaṁsitvā sīhanādaṁ",
  "atk-s0513a43:689_6": "nadāpetvā sarabhamigassa guṇaṁ kathāpetvā attano ca sakkabhāvaṁ jānāpetvā ākāse ṭhito",
  "atk-s0513a43:689_7": "dhammaṁ desetvā mettāya ceva pañcannaṁ sīlānañca guṇaṁ kathetvā āgamissāmī”ti cintetvā",
  "atk-s0513a43:689_8": "uyyānaṁ agamāsi. Rājāpi “lakkhaṁ vijjhissāmī”ti dhanuṁ āropetvā saraṁ sannayhi. Tasmiṁ",
  "atk-s0513a43:689_9": "khaṇe sakko rañño ca lakkhassa ca antare attano ānubhāvena sarabhaṁ dassesi. Rājā",
  "atk-s0513a43:689_10": "taṁ disvā saraṁ na muñci. Atha naṁ sakko purohitassa sarīre adhimuccitvā gāthaṁ abhāsi –",
  "atk-s0513a43:690": "144.",
  "atk-s0513a43:691": "“Ādāya pattiṁ paraviriyaghātiṁ, cāpe saraṁ kiṁ vicikicchase tuvaṁ;",
  "atk-s0513a43:692": "Nunno saro sarabhaṁ hantu khippaṁ, annañhi etaṁ varapañña rañño”ti.",
  "atk-s0513a43:693_0": "Tattha pattinti vājapattehi samannāgataṁ. Paraviriyaghātinti paresaṁ vīriyaghātakaṁ.",
  "atk-s0513a43:693_1": "Cāpe saranti etaṁ pattasahitaṁ saraṁ cāpe ādāya sannayhitvā idāni tvaṁ kiṁ vicikicchasi.",
  "atk-s0513a43:693_2": "Hantūti tayā vissaṭṭho hutvā esa saro khippaṁ imaṁ sarabhaṁ hanatu. Annañhi etanti",
  "atk-s0513a43:693_3": "varapañña, mahārāja, sarabho nāma rañño āhāro bhakkhoti attho.",
  "atk-s0513a43:694": "Tato rājā gāthamāha –",
  "atk-s0513a43:695": "145.",
  "atk-s0513a43:696": "“Addhā pajānāmi ahampi etaṁ, annaṁ migo brāhmaṇa khattiyassa;",
  "atk-s0513a43:697": "Pubbe katañca apacāyamāno, tasmā migaṁ sarabhaṁ no hanāmī”ti.",
  "atk-s0513a43:698": "Tattha pubbe katañcāti brāhmaṇa, ahametaṁ ekaṁsena jānāmi yathā migo khattiyassa annaṁ, pubbe pana iminā mayhaṁ kataguṇaṁ pūjemi, tasmā taṁ na hanāmīti.",
  "atk-s0513a43:699": "Tato sakko gāthādvayamāha –",
  "atk-s0513a43:700": "146.",
  "atk-s0513a43:701": "“Neso migo mahārāja, asureso disampati;",
  "atk-s0513a43:702": "Etaṁ hantvā manussinda, bhavassu amarādhipo.",
  "atk-s0513a43:703": "147.",
  "atk-s0513a43:704": "“Sace ca rājā vicikicchase tuvaṁ, hantuṁ migaṁ sarabhaṁ sahāyakaṁ;",
  "atk-s0513a43:705": "Saputtadāro naravīraseṭṭha, gantā tuvaṁ vetaraṇiṁ yamassā”ti.",
  "atk-s0513a43:706_0": "Tattha asuresoti asuro eso, asurajeṭṭhako sakko esoti adhippāyena vadati. Amarādhipoti",
  "atk-s0513a43:706_1": "tvaṁ etaṁ sakkaṁ māretvā sayaṁ sakko devarājā hohīti vadati. Vetaraṇiṁ yamassāti",
  "atk-s0513a43:706_2": "“sace etaṁ ‘sahāyo me’ti cintetvā na māressasi, saputtadāro yamassa vetaraṇinirayaṁ",
  "atk-s0513a43:706_3": "gato bhavissasī”ti naṁ tāsesi.",
  "atk-s0513a43:707": "Tato rājā dve gāthā abhāsi –",
  "atk-s0513a43:708": "148.",
  "atk-s0513a43:709": "“Kāmaṁ ahaṁ jānapadā ca sabbe, puttā ca dārā ca sahāyasaṅghā;",
  "atk-s0513a43:710": "Gacchemu taṁ vetaraṇiṁ yamassa, na tveva hañño mama pāṇado yo.",
  "atk-s0513a43:711": "149.",
  "atk-s0513a43:712": "“Ayaṁ migo kicchagatassa mayhaṁ, ekassa kattā vivanasmi ghore;",
  "atk-s0513a43:713": "Taṁ tādisaṁ pubbakiccaṁ saranto, jānaṁ mahābrahme kathaṁ haneyya”nti.",
  "atk-s0513a43:714_0": "Tattha mama pāṇado yoti brāhmaṇa, yo mama pāṇadado yena me piyaṁ jīvitaṁ dinnaṁ,",
  "atk-s0513a43:714_1": "narakaṁ pavisantena mayā so na tveva hañño na hanitabbo, avajjho esoti vadati. Ekassa",
  "atk-s0513a43:714_2": "kattā vivanasmi ghoreti dāruṇe araññe paviṭṭhassa sato ekassa asahāyakassa mama kattā",
  "atk-s0513a43:714_3": "kārako jīvitassa dāyako, svāhaṁ taṁ iminā kataṁ tādisaṁ pubbakiccaṁ sarantoyeva taṁ",
  "atk-s0513a43:714_4": "guṇaṁ jānantoyeva kathaṁ haneyyaṁ.",
  "atk-s0513a43:715": "Atha sakko purohitassa sarīrato apagantvā sakkattabhāvaṁ māpetvā ākāse ṭhatvā rañño guṇaṁ pakāsento gāthādvayamāha –",
  "atk-s0513a43:716": "150.",
  "atk-s0513a43:717": "“Mittābhirādhī cirameva jīva, rajjaṁ imaṁ dhammaguṇe pasāsa;",
  "atk-s0513a43:718": "Nārīgaṇehi paricāriyanto, modassu raṭṭhe tidiveva vāsavo.",
  "atk-s0513a43:719": "151.",
  "atk-s0513a43:720": "“Akkodhano niccapasannacitto, sabbātithī yācayogo bhavitvā;",
  "atk-s0513a43:721": "Datvā ca bhutvā ca yathānubhāvaṁ, anindito saggamupehi ṭhāna”nti.",
  "atk-s0513a43:722_0": "Tattha mittābhirādhīti mitte ārādhento tosento tesu adubbhamāno. Sabbātithīti sabbe",
  "atk-s0513a43:722_1": "dhammikasamaṇabrāhmaṇe atithī pāhunakeyeva katvā pariharanto yācitabbayuttako hutvā.",
  "atk-s0513a43:722_2": "Aninditoti dānādīni puññāni karaṇena pamudito devalokena abhinandito hutvā saggaṭṭhānaṁ upehīti.",
  "atk-s0513a43:723": "Evaṁ vatvā sakko “ahaṁ mahārājaṁ taṁ pariggaṇhituṁ āgato, tvaṁ attānaṁ pariggaṇhituṁ nādāsi, appamatto hohī”ti taṁ ovaditvā sakaṭṭhānameva gato.",
  "atk-s0513a43:724_0": "Satthā imaṁ dhammadesanaṁ āharitvā “na, bhikkhave, idāneva, pubbepi sāriputto saṁkhittena",
  "atk-s0513a43:724_1": "bhāsitassa vitthārena atthaṁ jānātiyevā”ti vatvā jātakaṁ samodhānesi – “tadā rājā",
  "atk-s0513a43:724_2": "ānando ahosi, purohito sāriputto, sarabhamigo pana ahameva ahosi”nti.",
  "atk-s0513a43:725": "Sarabhamigajātakavaṇṇanā dasamā.",
  "atk-s0513a43:726": "Jātakuddānaṁ –",
  "atk-s0513a43:727": "Amba phandana javana, nārada dūta kaliṅgā;",
  "atk-s0513a43:728": "Akitti takkāriyaṁ ruru, sarabhaṁ dasa terase.",
  "atk-s0513a43:729": "Terasakanipātavaṇṇanā niṭṭhitā."
}