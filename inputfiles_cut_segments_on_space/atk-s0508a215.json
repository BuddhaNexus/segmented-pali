{
  "atk-s0508a215:0": "19. Paññāsanipāto",
  "atk-s0508a215:1": "1. Tālapuṭattheragāthāvaṇṇanā",
  "atk-s0508a215:2_0": "Paññāsanipāte kadā nuhantiādikā āyasmato tālapuṭattherassa gāthā. Kā uppatti? Ayampi",
  "atk-s0508a215:2_1": "purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā",
  "atk-s0508a215:2_2": "imasmiṁ buddhuppāde rājagahe aññatarasmiṁ naṭakule nibbattitvā viññutaṁ patto kulānurūpesu",
  "atk-s0508a215:2_3": "naccaṭṭhānesu nipphattiṁ gantvā sakalajambudīpe pākaṭo naṭagāmaṇi ahosi. So pañcasatamātugāmaparivāro",
  "atk-s0508a215:2_4": "mahatā naṭavibhavena gāmanigamarājadhānīsu samajjaṁ dassetvā, mahantaṁ pūjāsakkāraṁ",
  "atk-s0508a215:2_5": "labhitvā, vicaranto rājagahaṁ āgantvā, nagaravāsīnaṁ samajjaṁ dassetvā, laddhasammānasakkāro",
  "atk-s0508a215:2_6": "ñāṇassa paripākaṁ gatattā satthu santikaṁ gantvā, vanditvā ekamantaṁ nisinno bhagavantaṁ",
  "atk-s0508a215:2_7": "etadavoca – “sutametaṁ, bhante, pubbakānaṁ ācariyapācariyānaṁ naṭānaṁ bhāsamānānaṁ",
  "atk-s0508a215:2_8": "‘yo so naṭo raṅgamajjhe samajjamajjhe saccālikena janaṁ hāseti rameti, so kāyassa",
  "atk-s0508a215:2_9": "bhedā paraṁ maraṇā pahāsānaṁ devānaṁ sahabyataṁ upapajjatī’ti, idha bhagavā kimāhā”ti.",
  "atk-s0508a215:2_10": "Atha naṁ bhagavā tikkhattuṁ paṭikkhipi “mā maṁ etaṁ pucchī”ti. Catutthavāraṁ puṭṭho",
  "atk-s0508a215:2_11": "āha – “gāmaṇi, ime sattā pakatiyāpi rāgabandhanabaddhā dosabandhanabaddhā mohabandhanabaddhā",
  "atk-s0508a215:2_12": "tesaṁ bhiyyopi rajanīye dosanīye mohanīye dhamme upasaṁharanto pamādetvā kāyassa",
  "atk-s0508a215:2_13": "bhedā paraṁ maraṇā niraye upapajjati. Sace panassa evaṁdiṭṭhi hoti ‘yo so naṭo raṅgamajjhe",
  "atk-s0508a215:2_14": "samajjamajjhe saccālikena janaṁ hāseti rameti, so kāyassa bhedā paraṁ maraṇā pahāsānaṁ",
  "atk-s0508a215:2_15": "devānaṁ sahabyataṁ upapajjatī”’ti sāssa hoti micchādiṭṭhi. Micchādiṭṭhissa ca dvinnaṁ",
  "atk-s0508a215:2_16": "gatīnaṁ aññatarā gati icchitabbā, nirayassa vā tiracchānayoniyā vāti. Taṁ sutvā tālapuṭo",
  "atk-s0508a215:2_17": "gāmaṇi parodi. Nanu gāmaṇi pageva mayā paṭikkhitto “mā maṁ etaṁ pucchī”ti ? “Nāhaṁ,",
  "atk-s0508a215:2_18": "bhante, etaṁ rodāmi, yaṁ maṁ bhagavā naṭānaṁ abhisamparāyaṁ evamāhā”ti. Api cāhaṁ,",
  "atk-s0508a215:2_19": "bhante, pubbakehi ācariyapācariyehi naṭehi vañcito “naṭo mahājanassa naṭasamajjaṁ",
  "atk-s0508a215:2_20": "dassetvā sugatiṁ upapajjatī”ti. So satthu santike dhammaṁ sutvā paṭiladdhasaddho",
  "atk-s0508a215:2_21": "pabbajitvā laddhūpasampanno vipassanāya kammaṁ karonto nacirasseva arahattaṁ pāpuṇi,",
  "atk-s0508a215:2_22": "adhigatārahatto pana arahattappattito pubbe yenākārena attano cittaṁ niggaṇhanavasena",
  "atk-s0508a215:2_23": "yonisomanasikāro udapādi, taṁ anekadhā vibhajitvā dassetuṁ –",
  "atk-s0508a215:3": "1094.",
  "atk-s0508a215:4": "“Kadā nuhaṁ pabbatakandarāsu, ekākiyo addutiyo vihassaṁ;",
  "atk-s0508a215:5": "Aniccato sabbabhavaṁ vipassaṁ, taṁ me idaṁ taṁ nu kadā bhavissati.",
  "atk-s0508a215:6": "1095.",
  "atk-s0508a215:7": "“Kadā nuhaṁ bhinnapaṭandharo muni, kāsāvavattho amamo nirāso;",
  "atk-s0508a215:8": "Rāgañca dosañca tatheva mohaṁ, hantvā sukhī pavanagato vihassaṁ.",
  "atk-s0508a215:9": "1096.",
  "atk-s0508a215:10": "“Kadā aniccaṁ vadharoganīḷaṁ, kāyaṁ imaṁ maccujarāyupaddutaṁ;",
  "atk-s0508a215:11": "Vipassamāno vītabhayo vihassaṁ, eko vane taṁ nu kadā bhavissati.",
  "atk-s0508a215:12": "1097.",
  "atk-s0508a215:13": "“Kadā nuhaṁ bhayajananiṁ dukhāvahaṁ, taṇhālataṁ bahuvidhānuvattaniṁ;",
  "atk-s0508a215:14": "Paññāmayaṁ tikhiṇamasiṁ gahetvā, chetvā vase tampi kadā bhavissati.",
  "atk-s0508a215:15": "1098.",
  "atk-s0508a215:16": "“Kadā nu paññāmayamuggatejaṁ, satthaṁ isīnaṁ sahasādiyitvā;",
  "atk-s0508a215:17": "Māraṁ sasenaṁ sahasā bhañjissaṁ, sīhāsane taṁ nu kadā bhavissati.",
  "atk-s0508a215:18": "1099.",
  "atk-s0508a215:19": "“Kadā nuhaṁ sabbhi samāgamesu, diṭṭho bhave dhammagarūhi tādibhi;",
  "atk-s0508a215:20": "Yāthāvadassīhi jitindriyehi, padhāniyo taṁ nu kadā bhavissati.",
  "atk-s0508a215:21": "1100.",
  "atk-s0508a215:22": "“Kadā nu maṁ tandi khudā pipāsā, vātātapā kīṭasarīsapā vā;",
  "atk-s0508a215:23": "Na bādhayissanti na taṁ giribbaje, atthatthiyaṁ taṁ nu kadā bhavissati.",
  "atk-s0508a215:24": "1101.",
  "atk-s0508a215:25": "“Kadā nu kho yaṁ viditaṁ mahesinā, cattāri saccāni sududdasāni;",
  "atk-s0508a215:26": "Samāhitatto satimā agacchaṁ, paññāya taṁ taṁ nu kadā bhavissati.",
  "atk-s0508a215:27": "1102.",
  "atk-s0508a215:28": "“Kadā nu rūpe amite ca sadde, gandhe rase phusitabbe ca dhamme;",
  "atk-s0508a215:29": "Ādittatohaṁ samathehi yutto, paññāya dacchaṁ tadidaṁ kadā me.",
  "atk-s0508a215:30": "1103.",
  "atk-s0508a215:31": "“Kadā nuhaṁ dubbacanena vutto, tato nimittaṁ vimano na hessaṁ;",
  "atk-s0508a215:32": "Atho pasatthopi tato nimittaṁ, tuṭṭho na hessaṁ tadidaṁ kadā me.",
  "atk-s0508a215:33": "1104.",
  "atk-s0508a215:34": "“Kadā nu kaṭṭhe ca tiṇe latā ca, khandhe imehaṁ amite ca dhamme;",
  "atk-s0508a215:35": "Ajjhattikāneva ca bāhirāni ca, samaṁ tuleyyaṁ tadidaṁ kadā me.",
  "atk-s0508a215:36": "1105.",
  "atk-s0508a215:37": "“Kadā nu maṁ pāvusakālamegho, navena toyena sacīvaraṁ vane;",
  "atk-s0508a215:38": "Isippayātamhi pathe vajantaṁ, ovassate taṁ nu kadā bhavissati.",
  "atk-s0508a215:39": "1106.",
  "atk-s0508a215:40": "“Kadā mayūrassa sikhaṇḍino vane, dijassa sutvā girigabbhare rutaṁ;",
  "atk-s0508a215:41": "Paccuṭṭhahitvā amatassa pattiyā, saṁcintaye taṁ nu kadā bhavissati.",
  "atk-s0508a215:42": "1107.",
  "atk-s0508a215:43": "“Kadā nu gaṅgaṁ yamunaṁ sarassatiṁ, pātālakhittaṁ vaḷavāmukhañca;",
  "atk-s0508a215:44": "Asajjamāno patareyyamiddhiyā, vibhiṁsanaṁ taṁ nu kadā bhavissati.",
  "atk-s0508a215:45": "1108.",
  "atk-s0508a215:46": "“Kadā nu nāgova asaṅgacārī, padālaye kāmaguṇesu chandaṁ;",
  "atk-s0508a215:47": "Nibbajjayaṁ sabbasubhaṁ nimittaṁ, jhāne yuto taṁ nu kadā bhavissati.",
  "atk-s0508a215:48": "1109.",
  "atk-s0508a215:49": "“Kadā iṇaṭṭova daliddako nidhiṁ, ārādhayitvā dhanikehi pīḷito;",
  "atk-s0508a215:50": "Tuṭṭho bhavissaṁ adhigamma sāsanaṁ, mahesino taṁ nu kadā bhavissati.",
  "atk-s0508a215:51": "1110.",
  "atk-s0508a215:52": "“Bahūni vassāni tayāmhi yācito, agāravāsena alaṁ nu te idaṁ;",
  "atk-s0508a215:53": "Taṁ dāni maṁ pabbajitaṁ samānaṁ, kiṁkāraṇā citta tuvaṁ na yuñjasi.",
  "atk-s0508a215:54": "1111.",
  "atk-s0508a215:55": "“Nanu ahaṁ citta tayāmhi yācito, giribbaje citrachadā vihaṅgamā;",
  "atk-s0508a215:56": "Mahindaghosatthanitābhigajjino, te taṁ ramessanti vanamhi jhāyinaṁ.",
  "atk-s0508a215:57": "1112.",
  "atk-s0508a215:58": "“Kulamhi mitte ca piye ca ñātake, khiḍḍāratiṁ kāmaguṇañca loke;",
  "atk-s0508a215:59": "Sabbaṁ pahāya imamajjhupāgato, athopi tvaṁ citta na mayha tussasi.",
  "atk-s0508a215:60": "1113.",
  "atk-s0508a215:61": "“Mameva etaṁ na hi tvaṁ paresaṁ, sannāhakāle paridevitena kiṁ;",
  "atk-s0508a215:62": "Sabbaṁ idaṁ calamiti pekkhamāno, abhinikkhamiṁ amatapadaṁ jigīsaṁ.",
  "atk-s0508a215:63": "1114.",
  "atk-s0508a215:64": "“Suyuttavādī dvipadānamuttamo, mahābhisakko naradammasārathi;",
  "atk-s0508a215:65": "Cittaṁ calaṁ makkaṭasannibhaṁ iti, avītarāgena sudunnivārayaṁ.",
  "atk-s0508a215:66": "1115.",
  "atk-s0508a215:67": "“Kāmā hi citrā madhurā manoramā, aviddasū yattha sitā puthujjanā;",
  "atk-s0508a215:68": "Te dukkhamicchanti punabbhavesino, cittena nītā niraye nirākatā.",
  "atk-s0508a215:69": "1116.",
  "atk-s0508a215:70": "“Mayūrakoñcābhirutamhi kānane, dīpīhi byagghehi purakkhato vasaṁ;",
  "atk-s0508a215:71": "Kāye apekkhaṁ jaha mā virādhaya, itissu maṁ citta pure niyuñjasi.",
  "atk-s0508a215:72": "1117.",
  "atk-s0508a215:73": "“Bhāvehi jhānāni ca indriyāni ca, balāni bojjhaṅgasamādhibhāvanā;",
  "atk-s0508a215:74": "Tisso ca vijjā phusa buddhasāsane, itissu maṁ citta pure niyuñjasi.",
  "atk-s0508a215:75": "1118.",
  "atk-s0508a215:76": "“Bhāvehi maggaṁ amatassa pattiyā, niyyānikaṁ sabbadukhakkhayogadhaṁ;",
  "atk-s0508a215:77": "Aṭṭhaṅgikaṁ sabbakilesasodhanaṁ, itissu maṁ citta pure niyuñjasi.",
  "atk-s0508a215:78": "1119.",
  "atk-s0508a215:79": "“Dukkhanti khandhe paṭipassa yoniso, yato ca dukkhaṁ samudeti taṁ jaha;",
  "atk-s0508a215:80": "Idheva dukkhassa karohi antaṁ, itissu maṁ citta pure niyuñjasi.",
  "atk-s0508a215:81": "1120.",
  "atk-s0508a215:82": "“Aniccaṁ dukkhanti vipassa yoniso, suññaṁ anattāti aghaṁ vadhanti ca;",
  "atk-s0508a215:83": "Manovicāre uparundha cetaso, itissu maṁ citta pure niyuñjasi.",
  "atk-s0508a215:84": "1121.",
  "atk-s0508a215:85": "“Muṇḍo virūpo abhisāpamāgato, kapālahatthova kulesu bhikkhasu;",
  "atk-s0508a215:86": "Yuñjassu satthuvacane mahesino, itissu maṁ citta pure niyuñjasi.",
  "atk-s0508a215:87": "1122.",
  "atk-s0508a215:88": "“Susaṁvutatto visikhantare caraṁ, kulesu kāmesu asaṅgamānaso;",
  "atk-s0508a215:89": "Cando yathā dosinapuṇṇamāsiyā, itissu maṁ citta pure niyuñjasi.",
  "atk-s0508a215:90": "1123.",
  "atk-s0508a215:91": "“Āraññiko hohi ca piṇḍapātiko, sosāniko hohi ca paṁsukūliko;",
  "atk-s0508a215:92": "Nesajjiko hohi sadā dhute rato, itissu maṁ citta pure niyuñjasi.",
  "atk-s0508a215:93": "1124.",
  "atk-s0508a215:94": "“Ropetva rukkhāni yathā phalesī, mūle taruṁ chettu tameva icchasi;",
  "atk-s0508a215:95": "Tathūpamaṁ cittamidaṁ karosi, yaṁ maṁ aniccamhi cale niyuñjasi.",
  "atk-s0508a215:96": "1125.",
  "atk-s0508a215:97": "“Arūpa dūraṅgama ekacāri, na te karissaṁ vacanaṁ idānihaṁ;",
  "atk-s0508a215:98": "Dukkhā hi kāmā kaṭukā mahabbhayā, nibbānamevābhimano carissaṁ.",
  "atk-s0508a215:99": "1126.",
  "atk-s0508a215:100": "“Nāhaṁ alakkhyā ahirikkatāya vā,",
  "atk-s0508a215:101": "Na cittahetū na ca dūrakantanā;",
  "atk-s0508a215:102": "Ājīvahetū ca ahaṁ na nikkhamiṁ,",
  "atk-s0508a215:103": "Kato ca te citta paṭissavo mayā.",
  "atk-s0508a215:104": "1127.",
  "atk-s0508a215:105": "“Appicchatā sappurisehi vaṇṇitā, makkhappahānaṁ vūpasamo dukhassa;",
  "atk-s0508a215:106": "Itissu maṁ citta tadā niyuñjasi, idāni tvaṁ gacchasi pubbaciṇṇaṁ.",
  "atk-s0508a215:107": "1128.",
  "atk-s0508a215:108": "“Taṇhā avijjā ca piyāpiyañca, subhāni rūpāni sukhā ca vedanā;",
  "atk-s0508a215:109": "Manāpiyā kāmaguṇā ca vantā, vante ahaṁ āvamituṁ na ussahe.",
  "atk-s0508a215:110": "1129.",
  "atk-s0508a215:111": "“Sabbattha te citta vaco kataṁ mayā, bahūsu jātīsu namesi kopito;",
  "atk-s0508a215:112": "Ajjhattasambhavo kataññutāya te, dukkhe ciraṁ saṁsaritaṁ tayā kate.",
  "atk-s0508a215:113": "1130.",
  "atk-s0508a215:114": "“Tvaññeva no citta karosi brāhmaṇo, tvaṁ khattiyo rājadasī karosi;",
  "atk-s0508a215:115": "Vessā ca suddā ca bhavāma ekadā, devattanaṁ vāpi taveva vāhasā.",
  "atk-s0508a215:116": "1131.",
  "atk-s0508a215:117": "“Taveva hetū asurā bhavāmase, tvaṁmūlakaṁ nerayikā bhavāmase;",
  "atk-s0508a215:118": "Atho tiracchānagatāpi ekadā, petattanaṁ vāpi taveva vāhasā.",
  "atk-s0508a215:119": "1132.",
  "atk-s0508a215:120": "“Nanu dubbhissasi maṁ punappunaṁ, muhuṁ muhuṁ cāraṇikaṁva dassayaṁ;",
  "atk-s0508a215:121": "Ummattakeneva mayā palobhasi, kiñcāpi te citta virādhitaṁ mayā.",
  "atk-s0508a215:122": "1133.",
  "atk-s0508a215:123": "“Idaṁ pure cittamacāri cārikaṁ, yenicchakaṁ yatthakāmaṁ yathāsukhaṁ;",
  "atk-s0508a215:124": "Tadajjahaṁ niggahessāmi yoniso, hatthippabhinnaṁ viya aṅgusaggaho.",
  "atk-s0508a215:125": "1134.",
  "atk-s0508a215:126": "“Satthā ca me lokamimaṁ adhiṭṭhahi, aniccato addhuvato asārato;",
  "atk-s0508a215:127": "Pakkhanda maṁ citta jinassa sāsane, tārehi oghā mahatā suduttarā.",
  "atk-s0508a215:128": "1135.",
  "atk-s0508a215:129": "“Na te idaṁ citta yathā purāṇakaṁ, nāhaṁ alaṁ tuyha vase nivattituṁ;",
  "atk-s0508a215:130": "Mahesino pabbajitomhi sāsane, na mādisā honti vināsadhārino.",
  "atk-s0508a215:131": "1136.",
  "atk-s0508a215:132": "“Nagā samuddā saritā vasundharā, disā catasso vidisā adho divā;",
  "atk-s0508a215:133": "Sabbe aniccā tibhavā upaddutā, kuhiṁ gato citta sukhaṁ ramissasi.",
  "atk-s0508a215:134": "1137.",
  "atk-s0508a215:135": "“Dhitipparaṁ kiṁ mama citta kāhisi, na te alaṁ citta vasānuvattako;",
  "atk-s0508a215:136": "Na jātu bhastaṁ ubhatomukhaṁ chupe, dhiratthu pūraṁ navasotasandaniṁ.",
  "atk-s0508a215:137": "1138.",
  "atk-s0508a215:138": "“Varāhaeṇeyyavigāḷhasevite, pabbhārakuṭṭe pakateva sundare;",
  "atk-s0508a215:139": "Navambunā pāvusasittakānane, tahiṁ guhāgehagato ramissasi.",
  "atk-s0508a215:140": "1139.",
  "atk-s0508a215:141": "“Sunīlagīvā susikhā supekhunā, sucittapattacchadanā vihaṅgamā;",
  "atk-s0508a215:142": "Sumañjughosatthanitābhigajjino, te taṁ ramessanti vanamhi jhāyinaṁ.",
  "atk-s0508a215:143": "1140.",
  "atk-s0508a215:144": "“Vuṭṭhamhi deve caturaṅgule tiṇe, saṁpupphite meghanibhamhi kānane;",
  "atk-s0508a215:145": "Nagantare viṭapisamo sayissaṁ, taṁ me mudū hehiti tūlasannibhaṁ.",
  "atk-s0508a215:146": "1141.",
  "atk-s0508a215:147": "“Tathā tu kassāmi yathāpi issaro, yaṁ labbhati tenapi hotu me alaṁ;",
  "atk-s0508a215:148": "Na tāhaṁ kassāmi yathā atandito, biḷārabhastaṁva yathā sumadditaṁ.",
  "atk-s0508a215:149": "1142.",
  "atk-s0508a215:150": "“Tathā tu kassāmi yathāpi issaro, yaṁ labbhati tenapi hotu me alaṁ;",
  "atk-s0508a215:151": "Viriyena taṁ mayha vasānayissaṁ, gajaṁva mattaṁ kusalaṅkusaggaho.",
  "atk-s0508a215:152": "1143.",
  "atk-s0508a215:153": "“Tayā sudantena avaṭṭhitena hi, hayena yoggācariyova ujjunā;",
  "atk-s0508a215:154": "Pahomi maggaṁ paṭipajjituṁ sivaṁ, cittānurakkhīhi sadā nisevitaṁ.",
  "atk-s0508a215:155": "1144.",
  "atk-s0508a215:156": "“Ārammaṇe taṁ balasā nibandhisaṁ, nāgaṁva thambhamhi daḷhāya rajjuyā;",
  "atk-s0508a215:157": "Taṁ me suguttaṁ satiyā subhāvitaṁ, anissitaṁ sabbabhavesu hehisi.",
  "atk-s0508a215:158": "1145.",
  "atk-s0508a215:159": "“Paññāya chetvā vipathānusārinaṁ, yogena niggayha pathe nivesiya;",
  "atk-s0508a215:160": "Disvā samudayaṁ vibhavañca sambhavaṁ, dāyādako hehisi aggavādino.",
  "atk-s0508a215:161": "1146.",
  "atk-s0508a215:162": "“Catubbipallāsavasaṁ adhiṭṭhitaṁ, gāmaṇḍalaṁva parinesi citta maṁ;",
  "atk-s0508a215:163": "Nanu saṁyojanabandhanacchidaṁ, saṁsevase kāruṇikaṁ mahāmuniṁ.",
  "atk-s0508a215:164": "1147.",
  "atk-s0508a215:165": "“Migo yathā seri sucittakānane, rammaṁ giriṁ pāvusaabbhamāliniṁ;",
  "atk-s0508a215:166": "Anākule tattha nage ramissaṁ, asaṁsayaṁ citta parā bhavissasi.",
  "atk-s0508a215:167": "1148.",
  "atk-s0508a215:168": "“Ye tuyha chandena vasena vattino,",
  "atk-s0508a215:169": "Narā ca nārī ca anubhonti yaṁ sukhaṁ;",
  "atk-s0508a215:170": "Aviddasū māravasānuvattino,",
  "atk-s0508a215:171": "Bhavābhinandī tava citta sāvakā”ti.",
  "atk-s0508a215:172_0": "Tattha kadā nuhanti kadā nu ahaṁ. Pabbatakandarāsūti pabbatesu ca kandaresu ca, pabbatassa",
  "atk-s0508a215:172_1": "vā kandarāsu. Ekākiyoti ekako. Addutiyoti nittaṇho. Taṇhā hi purisassa dutiyā nāma.",
  "atk-s0508a215:172_2": "Vihassanti viharissāmi. Aniccato sabbabhavaṁ vipassanti kāmabhavādibhedaṁ sabbampi",
  "atk-s0508a215:172_3": "bhavaṁ “hutvā abhāvaṭṭhena anicca”nti vipassanto kadā nu viharissanti yojanā. Nidassanamattañcetaṁ,",
  "atk-s0508a215:172_4": "“yadaniccaṁ taṁ dukkhaṁ, yaṁ dukkhaṁ tadanattā”ti vacanato itarampi lakkhaṇadvayaṁ",
  "atk-s0508a215:172_5": "vuttamevāti daṭṭhabbaṁ. Taṁ me idaṁ taṁ nu kadā bhavissatīti taṁ idaṁ me parivitakkitaṁ",
  "atk-s0508a215:172_6": "kadā nu bhavissati, kadā nu kho matthakaṁ pāpuṇissatīti attho. Taṁ nūti cettha tanti",
  "atk-s0508a215:172_7": "nipātamattaṁ. Ayañhettha saṅkhepattho – kadā nu kho ahaṁ mahāgajo viya saṅkhalikabandhanaṁ,",
  "atk-s0508a215:172_8": "gihibandhanaṁ chinditvā pabbajitvā kāyavivekaṁ paribrūhayanto ekākī pabbatakandarāsu",
  "atk-s0508a215:172_9": "adutiyo sabbattha nirapekkho sabbasaṅkhāragataṁ aniccādito vipassanto viharissāmīti.",
  "atk-s0508a215:173_0": "Bhinnapaṭandharoti bhinnavatthadharo, gāthāsukhatthaṁ nakārāgamaṁ katvā vuttaṁ. Satthakacchinnaagghaphassavaṇṇabhinnaṁ",
  "atk-s0508a215:173_1": "paṭacīvaraṁ dhārentoti attho. Munīti pabbajito. Amamoti kule vā gaṇe vā mamattābhāvena",
  "atk-s0508a215:173_2": "amamo. Katthacipi ārammaṇe āsīsanāya abhāvena nirāso. Hantvā sukhī pavanagato vihassanti",
  "atk-s0508a215:173_3": "rāgādike kilese ariyamaggena samucchinditvā maggasukhena phalasukhena sukhī mahāvanagato",
  "atk-s0508a215:173_4": "kadā nu kho ahaṁ viharissāmi.",
  "atk-s0508a215:174_0": "Vadharoganīḷanti maraṇassa ca rogassa ca kulāvakabhūtaṁ. Kāyaṁ imanti imaṁ khandhapañcakasaṅkhātaṁ",
  "atk-s0508a215:174_1": "kāyaṁ. Khandhapañcakopi hi “avijjāgatassa, bhikkhave, purisapuggalassa taṇhānugatassa",
  "atk-s0508a215:174_2": "ayameva kāyo bahiddhā nāmarūpa”ntiādīsu kāyo vuccati. Maccujarāyupaddutanti maraṇena",
  "atk-s0508a215:174_3": "ceva jarāya ca pīḷitaṁ, vipassamāno ahaṁ bhayahetupahānena vītabhayo, taṁ nu kadā bhavissatīti attho.",
  "atk-s0508a215:175_0": "Bhayajananinti pañcavīsatiyā mahābhayānaṁ uppādakāraṇabhūtaṁ kāyikassa ca cetasikassa",
  "atk-s0508a215:175_1": "ca sakalassapi vaṭṭadukkhassa āvahanato dukhāvahaṁ. Taṇhālataṁ bahuvidhānuvattaninti",
  "atk-s0508a215:175_2": "bahuvidhañca ārammaṇaṁ bhavameva vā anuvattati santanotīti bahuvidhānuvattaniṁ, taṇhāsaṅkhātalataṁ.",
  "atk-s0508a215:175_3": "Paññāmayanti maggapaññāmayaṁ sunisitaṁ asikhaggaṁ vīriyapaggahitena saddhāhatthena",
  "atk-s0508a215:175_4": "gahetvā samucchinditvā “kadā nuhaṁ vase”ti yaṁ parivitakkitaṁ, tampi kadā bhavissatīti yojanā.",
  "atk-s0508a215:176_0": "Uggatejanti samathavipassanāvasena nisitatāya tikkhatejaṁ. Satthaṁ isīnanti buddhapaccekabuddhaariyasāvakaisīnaṁ",
  "atk-s0508a215:176_1": "satthabhūtaṁ. Māraṁ sasenaṁ sahasā bhañjissanti kilesasenāya sasenaṁ abhisaṅkhārādimāraṁ",
  "atk-s0508a215:176_2": "sahasā sīghameva bhañjissāmi. Sīhāsaneti thirāsane, aparājitapallaṅketi attho.",
  "atk-s0508a215:177_0": "Sabbhi samāgamesu diṭṭho bhaveti dhammagāravayuttatāya dhammagarūhi tādilakkhaṇappattiyā",
  "atk-s0508a215:177_1": "tādīhi aviparītadassitāya yāthāvadassīhi ariyamaggeneva pāpajitindriyatāya jitindriyehi",
  "atk-s0508a215:177_2": "buddhādīhi sādhūhi samāgamesu “kadā nu ahaṁ padhāniyoti diṭṭho bhaveyya”nti yaṁ me",
  "atk-s0508a215:177_3": "parivitakkitaṁ, taṁ nu kadā bhavissatīti yojanā. Iminā nayena sabbattha padayojanā",
  "atk-s0508a215:177_4": "veditabbā, padatthamattameva vaṇṇayissāma.",
  "atk-s0508a215:178_0": "Tandīti ālasiyaṁ. Khudāti jighacchā. Kīṭasarīsapāti kīṭañceva sarīsapā ca. Na bādhayissantīti",
  "atk-s0508a215:178_1": "maṁ na byādhayissanti sukhadukkhasomanassadomanassānaṁ jhānehi paṭibāhitattāti adhippāyo.",
  "atk-s0508a215:178_2": "Giribbajeti pabbatakandarāya. Atthatthiyanti sadatthasaṅkhātena atthena atthikaṁ.",
  "atk-s0508a215:179_0": "Yaṁ viditaṁ mahesināti yaṁ catusaccaṁ mahesinā sammāsambuddhena sayambhūñāṇena ñātaṁ",
  "atk-s0508a215:179_1": "paṭividdhaṁ, tāni cattāri saccāni anupacitakusalasambhārehi suṭṭhu duddasāni maggasamādhinā",
  "atk-s0508a215:179_2": "samāhitatto, sammāsatiyā satimā, ariyamaggapaññāya ahaṁ agacchaṁ paṭivijjhissaṁ adhigamissanti attho.",
  "atk-s0508a215:180_0": "Rūpeti cakkhuviññeyyarūpe. Amiteti ñāṇena amite, aparicchinne apariññāteti attho.",
  "atk-s0508a215:180_1": "Phusitabbeti, phoṭṭhabbe. Dhammeti manoviññeyyadhamme. Amiteti vā aparimāṇe nīlādivasena",
  "atk-s0508a215:180_2": "anekabhedabhinne rūpe bherisaddādivasena, mūlarasādivasena, kakkhaḷamudutādivasena,",
  "atk-s0508a215:180_3": "sukhadukkhādivasena ca, anekabhedasaddādike cāti attho. Ādittatoti ekādasahi aggīhi",
  "atk-s0508a215:180_4": "ādittabhāvato. Samathehi yuttoti jhānavipassanāmaggasamādhīhi samannāgato. Paññāya",
  "atk-s0508a215:180_5": "dacchanti vipassanāpaññāsahitāya maggapaññāya dakkhissaṁ.",
  "atk-s0508a215:181": "Dubbacanena vuttoti duruttavacanena ghaṭṭito. Tato nimittanti pharusavācāhetu. Vimano na hessanti domanassito na bhaveyyaṁ. Athoti atha. Pasatthoti kenaci pasaṁsito.",
  "atk-s0508a215:182_0": "Kaṭṭheti dārukkhandhe. Tiṇeti tiṇānaṁ khandhe. Imeti ime mama santatipariyāpanne",
  "atk-s0508a215:182_1": "pañca khandhe. Amite ca dhammeti tato aññena indriyakkhandhena amite rūpadhamme.",
  "atk-s0508a215:182_2": "Tenāha – “ajjhattikāneva ca bāhirāni cā”ti. Samaṁ tuleyyanti aniccādivasena ceva",
  "atk-s0508a215:182_3": "asārādiupamāvasena ca sabbaṁ samameva katvā tīreyyaṁ.",
  "atk-s0508a215:183_0": "Isippayātamhipathe vajantanti buddhādīhi mahesīhi sammadeva payāte samathavipassanāmagge",
  "atk-s0508a215:183_1": "vajantaṁ paṭipajjantaṁ. Pāvusasamaye kālamegho navena toyena vassodakena sacīvaraṁ",
  "atk-s0508a215:183_2": "pavane kadā nu ovassati, temetīti attano abbhokāsikabhāvaparivitakkitaṁ dasseti.",
  "atk-s0508a215:184_0": "Mayūrassa sikhaṇḍino vane dijassāti mātukucchito aṇḍakosato cāti dvikkhattuṁ jāyanavasena",
  "atk-s0508a215:184_1": "dijassa, sikhāsambhavena sikhaṇḍino ca mayūrassa vane kadā pana girigabbhare rutaṁ",
  "atk-s0508a215:184_2": "kekāravaṁ sutvā velaṁ sallakkhitvā sayanato vuṭṭhahitvā amatassa pattiyā nibbānādhigamāya.",
  "atk-s0508a215:184_3": "Saṁcintayeti vuccamāne bhave aniccādito manasi kareyyaṁ vipasseyyanti attho.",
  "atk-s0508a215:185_0": "Gaṅgaṁ yamunaṁ sarassatinti etā mahānadiyo asajjamāno bhāvanāmayāya iddhiyā kadā",
  "atk-s0508a215:185_1": "nu patareyyanti yojanā. Pātālakhittaṁ baḷavāmukhañcāti pātāya alaṁ pariyattanti pātālaṁ,",
  "atk-s0508a215:185_2": "tadeva khittaṁ, pathaviyā saṇṭhahanakāle tathā ṭhitanti pātālakhittaṁ. Yojanasatikādibhedāni",
  "atk-s0508a215:185_3": "samuddassa antopathaviyā tīraṭṭhānāni, yesu kānici nāgādīnaṁ vasanaṭṭhānāni honti,",
  "atk-s0508a215:185_4": "kānici suññāniyeva hutvā tiṭṭhanti. Baḷavāmukhanti mahāsamudde mahantaṁ āvaṭṭamukhaṁ.",
  "atk-s0508a215:185_5": "Mahānirayadvārassa hi vivaṭakāle mahāaggikkhandho tato nikkhanto tadabhimukhaṁ anekayojanasatāyāmavitthāraṁ",
  "atk-s0508a215:185_6": "heṭṭhā samuddapadesaṁ ḍahati, tasmiṁ daḍḍhe upari udakaṁ āvaṭṭākārena paribbhamantaṁ",
  "atk-s0508a215:185_7": "mahatā saddena heṭṭhā nipatati. Tattha baḷavāmukhasamaññā, iti tañca pātālakhittaṁ",
  "atk-s0508a215:185_8": "baḷavāmukhañca vibhiṁsanaṁ bhayānakaṁ asajjamāno iddhiyā kadā nu patareyyanti yaṁ",
  "atk-s0508a215:185_9": "parivitakkitaṁ, taṁ kadā nu bhavissati, bhāvanāmayaṁ iddhiṁ nibbattetvā kadā nu evaṁ",
  "atk-s0508a215:185_10": "iddhiṁ vaḷañjissāmīti attho.",
  "atk-s0508a215:186_0": "Nāgova asaṅgacārī padālayeti yathā mattavāraṇo daḷhathambhaṁ bhinditvā ayasaṅkhalikaṁ",
  "atk-s0508a215:186_1": "viddhaṁsetvā asaṅgacārī vanaṁ pavisitvā eko adutiyo hutvā attano rucivasena carati,",
  "atk-s0508a215:186_2": "evamahaṁ kadā nu sabbasubhaṁ nimittaṁ nibbajjayaṁ niravasesato vajjayanto kāmacchandavaso",
  "atk-s0508a215:186_3": "ahutvā jhāne yuto payutto kāmaguṇesu chandaṁ sammadeva padāleyyaṁ chindeyyaṁ pajaheyyanti",
  "atk-s0508a215:186_4": "yaṁ parivitakkitaṁ, taṁ nu kadā bhavissati.",
  "atk-s0508a215:187_0": "Iṇaṭṭovadaliddako nidhiṁ ārādhayitvāti yathā koci daliddo jīvikapakato iṇaṁ gahetvā",
  "atk-s0508a215:187_1": "taṁ sodhetuṁ asakkonto iṇaṭṭo iṇena aṭṭito dhanikehi pīḷito nidhiṁ ārādhayitvā adhigantvā",
  "atk-s0508a215:187_2": "iṇañca sodhetvā sukhena ca jīvanto tuṭṭho bhaveyya, evaṁ ahampi kadā nu iṇasadisaṁ",
  "atk-s0508a215:187_3": "kāmacchandaṁ pahāya mahesino ariyadhanasampuṇṇatāya maṇikanakādiratanasampuṇṇanidhisadisaṁ",
  "atk-s0508a215:187_4": "buddhassa sāsanaṁ adhigantvā tuṭṭho bhaveyyanti yaṁ parivitakkitaṁ, taṁ kadā nu bhavissatīti.",
  "atk-s0508a215:188_0": "Evaṁ pabbajjato pubbe nekkhammavitakkavasena pavattaṁ attano vitakkapavattiṁ dassetvā",
  "atk-s0508a215:188_1": "idāni pabbajitvā yehākārehi attānaṁ ovaditvā adhigacchi, te dassento “bahūni vassānī”tiādikā",
  "atk-s0508a215:188_2": "gāthā abhāsi. Tattha bahūni vassāni tayāmhi yācito, agāravāsena alaṁ nu te idanti",
  "atk-s0508a215:188_3": "anekasaṁvaccharāni vividhadukkhānubandhena agāramajjhe vāsena alaṁ pariyattameva",
  "atk-s0508a215:188_4": "teti, ambho citta, idaṁ tayā anekāni saṁvaccharāni ahaṁ amhi nanu yācito. Taṁ dāni",
  "atk-s0508a215:188_5": "maṁ pabbajitaṁ samānanti taṁ maṁ tayā tathā ussāhanena pabbajitaṁ samānaṁ kena kāraṇena",
  "atk-s0508a215:188_6": "citta tuvaṁ na yuñjasi, samathavipassanaṁ chaḍḍetvā nihīne ālasiye niyojesīti attho.",
  "atk-s0508a215:189_0": "Nanu ahaṁ, citta, tayāmhi yācitoti, ambho citta, ahaṁ tayā nanu yācito amhi āyācito",
  "atk-s0508a215:189_1": "maññe. Yadi yācito, kasmā idāni tadanurūpaṁ na paṭipajjasīti adhippāyo. “Giribbaje”tiādinā",
  "atk-s0508a215:189_2": "yācitākāraṁ dasseti. Citrachadā vihaṅgamā vicitrapekhuṇapakkhino, mayūrāti attho.",
  "atk-s0508a215:189_3": "Mahindaghosatthanitābhigajjinoti jalaghosatthanitena hetunā suṭṭhu gajjanasīlā. Te",
  "atk-s0508a215:189_4": "taṁ ramessanti vanamhi jhāyinanti te mayūrā taṁ vane jhānapasutaṁ ramessantīti nanu",
  "atk-s0508a215:189_5": "tayā yācitoti dasseti.",
  "atk-s0508a215:190": "Kulamhīti kulaparivaṭṭe. Imamajjhupāgatoti imaṁ araññaṭṭhānaṁ pabbajjaṁ vā ajjhupāgato. Athopi tvaṁ, citta, na mayha tussasīti tvaṁ anuvattitvā ṭhitampi maṁ nārādhessasīti attho.",
  "atk-s0508a215:191_0": "Mameva etaṁ na hi tvaṁ paresanti etaṁ, citta, mameva tasmā tvaṁ paresaṁ na hosi.",
  "atk-s0508a215:191_1": "Tvaṁ pana aññesaṁ viya katvā sannāhakāle kilesamāre yujjhituṁ bhāvanāsannāhakāle",
  "atk-s0508a215:191_2": "nati vatvā paridevitena kiṁ payojanaṁ, idāni taṁ aññathā vattituṁ na dassāmīti adhippāyo.",
  "atk-s0508a215:191_3": "Sabbaṁ idaṁ calamiti pekkhamānoti yasmā “idaṁ cittaṁ aññañca sabbaṁ tebhūmakasaṅkhāraṁ",
  "atk-s0508a215:191_4": "calaṁ anavaṭṭhita”nti paññācakkhunā olokento gehato kāmehi ca abhinikkhamiṁ amatapadaṁ",
  "atk-s0508a215:191_5": "nibbānaṁ jigīsaṁ pariyesanto, tasmā, citta, ananuvattanto nibbānaṁ pariyesanameva karomīti adhippāyo.",
  "atk-s0508a215:192": "Avītarāgena sudunnivārayaṁ cittaṁ calaṁ makkaṭasannibhaṁ vanamakkaṭasadisaṁ iti suyuttavādī subhāsitavādī dvipadānamuttamo mahābhisakko naradammasārathīti yojanā.",
  "atk-s0508a215:193_0": "Aviddasū yattha sitā puthujjanāti yattha yesu vatthukāmesu kilesakāmesu ca sitā paṭibaddhā",
  "atk-s0508a215:193_1": "te andhaputhujjanā tena kāmarāgena punabbhavesino ekanteneva dukkhamicchanti. Icchantā",
  "atk-s0508a215:193_2": "ca cittena nītā niraye nirākatāti cittavasikā nirayasaṁvattanikaṁ kammaṁ karontā",
  "atk-s0508a215:193_3": "hitasukhato nirākatā hutvā attano citteneva niraye nītā na aññathāti cittasseva niggahetabbataṁ dasseti.",
  "atk-s0508a215:194_0": "Punapi cittaṁyeva niggahetuṁ mantento “mayūrakoñcābhirutamhī”tiādimāha. Tattha mayūrakoñcābhirutamhīti",
  "atk-s0508a215:194_1": "sikhīhi sārasehi ca abhikūjite. Dīpīhi byagghehi purakkhato vasanti mettāvihāritāya",
  "atk-s0508a215:194_2": "evarūpehi tiracchānagatehi purakkhato parivārito hutvā vane vasanto, etena suññabhāvaparibrūhanamāha.",
  "atk-s0508a215:194_3": "Kāye apekkhaṁ jahāti sabbaso kāye nirapekkho jaha, etena pahitattataṁ vadati. Mā",
  "atk-s0508a215:194_4": "virādhayāti imaṁ sudullabhaṁ navamaṁ khaṇaṁ mā virādhehi. Itissu maṁ, citta, pure",
  "atk-s0508a215:194_5": "niyuñjasīti evañhi tvaṁ, citta, maṁ pabbajjato pubbe sammāpaṭipattiyaṁ uyyojesīti attho.",
  "atk-s0508a215:195_0": "Bhāvehīti uppādehi vaḍḍhehi ca. Jhānānīti paṭhamādīni cattāri jhānāni. Indriyānīti",
  "atk-s0508a215:195_1": "saddhādīni pañcindriyāni. Balānīti tāniyeva pañca balāni. Bojjhaṅgasamādhibhāvanāti",
  "atk-s0508a215:195_2": "satta bojjhaṅge catasso samādhibhāvanā ca. Tisso ca vijjāti pubbenivāsañāṇādikā tisso",
  "atk-s0508a215:195_3": "vijjā ca. Phusa pāpuṇāhi buddhasāsane sammāsambuddhaovāde ṭhito.",
  "atk-s0508a215:196": "Niyyānikanti vaṭṭadukkhato niyhānavahaṁ. Sabbadukkhakkhayogadhanti amatogadhaṁ nibbānapatiṭṭhaṁ nibbānārammaṇaṁ. Sabbakilesasodhananti anavasesakilesamalavisodhanaṁ.",
  "atk-s0508a215:197_0": "Khandheti upādānakkhandhe. Paṭipassa yonisoti rogato gaṇḍato sallato aghato ābādhatoti",
  "atk-s0508a215:197_1": "evamādīhi vividhehi pakārehi vipassanāñāṇena sammā upāyena nayena passa. Taṁ jahāti",
  "atk-s0508a215:197_2": "taṁ dukkhassa samudayaṁ taṇhaṁ pajaha, samucchinda. Idhevāti imasmiṁyeva attabhāve.",
  "atk-s0508a215:198_0": "Aniccantiādi antavantato aniccantikato tāvakālikato niccapaṭikkhepato ca aniccanti",
  "atk-s0508a215:198_1": "vā passa. Dukkhanti te udayabbayapaṭipīḷanato sappaṭibhayato dukkhamato sukhapaṭikkhepato",
  "atk-s0508a215:198_2": "dukkhanti vā passa. Suññanti avasavattanato asāmikato asārato attapaṭikkhepato ca",
  "atk-s0508a215:198_3": "suññaṁ, tato eva anattāti. Vigarahitabbato avaḍḍhiābādhanato ca aghanti ca vadhanti",
  "atk-s0508a215:198_4": "ca vipassa yonisoti yojanā. Manovicāreuparundha cetasoti manovicārasaññino gehasitasomanassupavicārādike",
  "atk-s0508a215:198_5": "aṭṭhārasa cetaso uparundha vārehi nirodhehi.",
  "atk-s0508a215:199_0": "Muṇḍoti muṇḍabhāvaṁ upagato, ohāritakesamassuko. Virūpoti tena muṇḍabhāvena parūḷhalomatāya",
  "atk-s0508a215:199_1": "chinnabhinnakāsāya vatthatāya virūpo vevaṇṇiyaṁ upagato. Abhisāpamāgatoti “piṇḍolo",
  "atk-s0508a215:199_2": "vicarati pattapāṇī”ti ariyehi kātabbaṁ abhisāpaṁ upagato. Vuttañhetaṁ – “abhisāpoyaṁ,",
  "atk-s0508a215:199_3": "bhikkhave, lokasmiṁ piṇḍolo vicarasi pattapāṇī”ti. Tenāha “kapālahatthova kulesu",
  "atk-s0508a215:199_4": "bhikkhasū”ti. Yuñjassu satthuvacaneti sammāsambuddhassa ovāde yogaṁ karohi anuyuñjassu.",
  "atk-s0508a215:200_0": "Susaṁvutattoti suṭṭhu kāyavācācittehi sammadeva saṁvuto. Visikhantare caranti bhikkhācariyāya",
  "atk-s0508a215:200_1": "icchāvisesesu caranto. Cando yathā dosinapuṇṇamāsiyāti vigatadosāya puṇṇamāya kulesu",
  "atk-s0508a215:200_2": "niccanavasāya pāsādikatāya candimā viya carāti yojanā.",
  "atk-s0508a215:201_0": "Sadā dhute ratoti sabbakālañca dhutaguṇe abhirato. Tathūpamaṁ cittamidaṁ karosīti",
  "atk-s0508a215:201_1": "yathā koci puriso phalāni icchanto phalarukkhe ropetvā tato aladdhaphalova te mūlato",
  "atk-s0508a215:201_2": "chindituṁ icchati, citta, tvaṁ tathūpamaṁ tappaṭibhāgaṁ idaṁ karosi. Yaṁ maṁ aniccamhi",
  "atk-s0508a215:201_3": "cale niyuñjasīti yaṁ maṁ pabbajjāya niyojetvā pabbajitvā addhāgataṁ pabbajjāphalaṁ",
  "atk-s0508a215:201_4": "aniccamhi cale saṁsāramukhe niyuñjasi niyojanavasena pavattesi.",
  "atk-s0508a215:202_0": "Rūpābhāvato arūpā. Cittassa hi tādisaṁ saṇṭhānaṁ nīlādivaṇṇabhedo vā natthi, tasmā",
  "atk-s0508a215:202_1": "vuttaṁ arūpāti. Dūraṭṭhānappavattiyā dūraṅgama. Yadipi cittassa makkaṭasuttamattampi",
  "atk-s0508a215:202_2": "puratthimādidisābhāgena gamanaṁ nāma natthi, dūre santaṁ pana ārammaṇaṁ sampaṭicchatīti",
  "atk-s0508a215:202_3": "dūraṅgama. Ekoyeva hutvā caraṇavasena pavattanato ekacāri, antamaso dve tīṇipi cittāni",
  "atk-s0508a215:202_4": "ekato uppajjituṁ samatthāni nāma natthi, ekameva pana cittaṁ ekasmiṁ santāne uppajjati.",
  "atk-s0508a215:202_5": "Tasmiṁ niruddhe aparampi ekameva uppajjati, tasmā ekacāri. Na te karissaṁ vacanaṁ",
  "atk-s0508a215:202_6": "idānihanti yadipi pubbe tava vase anuvattiṁ, idāni pana satthu ovādaṁ laddhakālato",
  "atk-s0508a215:202_7": "paṭṭhāya cittavasiko na bhavissāmi. Kasmāti ce? Dukkhā hi kāmā kaṭukā mahabbhayā",
  "atk-s0508a215:202_8": "kāmā nāmete atītepi dukkhā, āyatimpi kaṭukaphalā, attānuvādādibhedena mahatā bhayena",
  "atk-s0508a215:202_9": "anubandhantā mahabbhayā. Nibbānamevābhimano carissaṁ tasmā nibbānameva uddissa abhimukhacitto viharissaṁ.",
  "atk-s0508a215:203": "Tameva nibbānābhimukhabhāvaṁ dassento “nāhaṁ alakkhyā”tiādimāha. Tattha nāhaṁ alakkhyāti alakkhikatāya nissirīkatāya nāhaṁ gehato nikkhaminti yojanā.",
  "atk-s0508a215:204_0": "Ahirikkatāyāti yathāvajjaṁ keḷiṁ karonto viya nillajjatāya. Cittahetūti ekadā nigaṇṭho,",
  "atk-s0508a215:204_1": "ekadā paribbājakādiko honto anavaṭṭhitacitto puriso viya cittavasiko hutvā. Dūrakantanāti",
  "atk-s0508a215:204_2": "rājādīhi mettaṁ katvā tesu dubbhitvā dubbhibhāvena. Ājīvahetūti ājīvakāraṇā jīvikāpakato",
  "atk-s0508a215:204_3": "hutvā ājīvikābhayena ahaṁ na nikkhamiṁ na pabbajiṁ. Kato ca te, citta, paṭissavo",
  "atk-s0508a215:204_4": "mayāti, “pabbajitakālato paṭṭhāya na tava vase vattāmi, mameva pana vase vattāmī”ti,",
  "atk-s0508a215:204_5": "citta, mayā nanu paṭiññā katāti dasseti.",
  "atk-s0508a215:205_0": "Appicchatā sappurisehi vaṇṇitāti “paccayesu sabbaso appicchā nāma sādhū”ti buddhādīhi",
  "atk-s0508a215:205_1": "pasaṭṭhā, tathā makkhappahānaṁ paresaṁ guṇe makkhanassa pahānaṁ vūpasamo sabbassa",
  "atk-s0508a215:205_2": "dukkhassa vūpasamo nibbāpanaṁ sappurisehi vaṇṇitaṁ. Itissu maṁ, citta, tadā niyuñjasi,",
  "atk-s0508a215:205_3": "“samma, tayā tesu guṇesu patiṭṭhātabba”nti, citta, tvaṁ evaṁ tadā niyuñjasi. Idāni",
  "atk-s0508a215:205_4": "tvaṁ gacchasi pubbaciṇṇaṁ idāni maṁ tvaṁ pahāya attano purimāciṇṇaṁ mahicchatādiṁ",
  "atk-s0508a215:205_5": "paṭipajjasi, kiṁ nāmetanti adhippāyo.",
  "atk-s0508a215:206_0": "Yamatthaṁ sandhāya “gacchasi pubbaciṇṇa”nti vuttaṁ. Taṁ dassetuṁ “taṇhā avijjā cā”tiādi",
  "atk-s0508a215:206_1": "vuttaṁ. Tattha taṇhāti paccayesu taṇhā, avijjāti tattheva ādīnavapaṭicchādikā avijjā.",
  "atk-s0508a215:206_2": "Piyāpiyanti puttadārādīsu pemasaṅkhāto piyabhāvo ceva pantasenāsanesu adhikusaladhammesu",
  "atk-s0508a215:206_3": "anabhiratisaṅkhāto appiyabhāvo ca ubhayattha anurodhapaṭivirodho. Subhāni rūpānīti",
  "atk-s0508a215:206_4": "ajjhattaṁ bahiddhā ca subharūpāni. Sukhā vedanāti iṭṭhārammaṇe paṭicca uppajjanasukhavedanā.",
  "atk-s0508a215:206_5": "Manāpiyā kāmaguṇāti vuttāvasesā manoramā kāmakoṭṭhāsā. Vantāti nirūpato taṁnissitassa",
  "atk-s0508a215:206_6": "chandarāgassa vikkhambhanapahānena chaḍḍitatāya pariccattatāya ca vantā. Vante ahaṁ",
  "atk-s0508a215:206_7": "āvamituṁ na ussaheti evaṁ te chaḍḍite puna paccāvamituṁ ahaṁ na sakkomi, pariccattā eva hontīti vadati.",
  "atk-s0508a215:207_0": "Sabbatthāti sabbesu bhavesu sabbāsu yonīsu sabbāsu gatīsu viññāṇaṭṭhitīsu ca. Vaco",
  "atk-s0508a215:207_1": "kataṁ mayāti, ambho citta, tava vacanaṁ mayā kataṁ. Karonto ca bahūsu jātīsu na mesi",
  "atk-s0508a215:207_2": "kopitoti anekāsu jātīsu pana mayā na kopito asi. Mayā neva paribhavito. Tathāpi ajjhattasambhavo",
  "atk-s0508a215:207_3": "attani sambhūto hutvāpi tava akataññutāya dukkhe cīraṁ saṁsaritaṁ tayā kateti tayā",
  "atk-s0508a215:207_4": "nibbattite anādimati saṁsāradukkhe sucirakālaṁ mayā saṁsaritaṁ paribbhamitaṁ.",
  "atk-s0508a215:208_0": "Idāni “dukkhe ciraṁ saṁsaritaṁ tayā kate”ti saṅkhepato vuttamatthaṁ uppattibhedena",
  "atk-s0508a215:208_1": "gatibhedena ca vitthārato dassento “tvaññevā”tiādimāha. Tattha rājadasīti rājā asi,",
  "atk-s0508a215:208_2": "dakāro padasandhikaro, vessā ca suddā ca bhavāma ekadā taveva vāhasāti yojanā. Devattanaṁ",
  "atk-s0508a215:208_3": "vāpīti devabhāvaṁ vāpi tvaṁyeva no amhākaṁ, citta, karosīti yojanā. Vāhasāti kāraṇabhāvena.",
  "atk-s0508a215:209": "Taveva hetūti taveva hetubhāvena. Tvaṁmūlakanti tvaṁnimittaṁ.",
  "atk-s0508a215:210_0": "Nanu dubbhissasi maṁ punappunanti punappunaṁ dubbhissasi nuna, yathā pubbe tvaṁ anantāsu",
  "atk-s0508a215:210_1": "jātīsu, citta, mittapaṭirūpako sapatto hutvā mayhaṁ punappunaṁ dubbhi, idāni tathā",
  "atk-s0508a215:210_2": "dubbhissasi maññe, pubbe viya cāretuṁ na dassāmīti adhippāyo. Muhuṁ muhuṁ cāraṇikaṁva",
  "atk-s0508a215:210_3": "dassayanti abhiṇhato caraṇārahaṁ viya mano dassento caraṇārahaṁ purisaṁ vañcetvā",
  "atk-s0508a215:210_4": "caragopakaṁ nipphādento viya punappunaṁ taṁ taṁ bhavaṁ dassento. Ummattakeneva mayā",
  "atk-s0508a215:210_5": "palobhasīti ummattakapurisena viya mayā saddhiṁ kīḷanto taṁ taṁ palobhanīyaṁ dassetvā",
  "atk-s0508a215:210_6": "palobhasi. Kiñcāpi te, citta, virādhitaṁ mayāti, ambho citta, kiṁ nāma te mayā viraddhaṁ,",
  "atk-s0508a215:210_7": "taṁ kathehīti adhippāyo.",
  "atk-s0508a215:211_0": "Idaṁ pure cittanti idaṁ cittaṁ nāma ito pubbe rūpādīsu ārammaṇesu rajjanādinā, yena",
  "atk-s0508a215:211_1": "ākārena icchati, yattheva cassa kāmo uppajjati, tassa vasena yatthakāmaṁ yathā vicarantassa",
  "atk-s0508a215:211_2": "sukhaṁ hoti, tatheva ca caranto yathāsukhaṁ dīgharattaṁ cārikaṁ acari. Ajjāhaṁ pabhinnamadaṁ",
  "atk-s0508a215:211_3": "mattahatthiṁ hatthācariyasaṅkhāto cheko aṅkusaggaho aṅkusena viya yonisomanasikārena",
  "atk-s0508a215:211_4": "naṁ niggahessāmi, nassa vītikkamituṁ dassāmīti.",
  "atk-s0508a215:212_0": "Satthā ca me lokamimaṁ adhiṭṭhahīti mama satthā sammāsambuddho imaṁ anavasesakhandhalokaṁ",
  "atk-s0508a215:212_1": "ñāṇena adhiṭṭhahi. Kinti? Hutvā abhāvaṭṭhena aniccato, kassacipi dhuvassa thāvarassa",
  "atk-s0508a215:212_2": "abhāvato addhuvato sukhasārādīnaṁ abhāvato asārato. Pakkhanda maṁ, citta, jinassa",
  "atk-s0508a215:212_3": "sāsaneti tasmā yāthāvato paṭipajjituṁ, citta, maṁ jinassa bhagavato sāsane pakkhandehi",
  "atk-s0508a215:212_4": "anuppavesehi. “Pakkhandima”ntipi pāḷi, jinassa sāsane imaṁ lokaṁ ñāṇena pakkhanda,",
  "atk-s0508a215:212_5": "yāthāvato tārehi, pakkhandanto ca vipassanāñāṇamaggena yāpento suduttarato mahantato",
  "atk-s0508a215:212_6": "saṁsāramahoghato maṁ tārehi.",
  "atk-s0508a215:213_0": "Na te idaṁ, citta, yathā purāṇakanti, ambho citta, idaṁ attabhāvagehaṁ porāṇakaṁ",
  "atk-s0508a215:213_1": "viya tava na hotīti attho. Kasmā? Nāhaṁ alaṁ tuyha vase nivattitunti idānāhaṁ tava",
  "atk-s0508a215:213_2": "vase nivattituṁ na yutto. Yasmā mahesino bhagavato pabbajitomhi sāsane. Pabbajitakālato",
  "atk-s0508a215:213_3": "ca paṭṭhāya samaṇā nāma mādisāva na honti vināsadhārino, ekaṁsato samaṇāyeva hontīti attho.",
  "atk-s0508a215:214_0": "Nagāti sineruhimavantādayo sabbe pabbatā. Samuddāti puratthimasamuddādayo sītasamuddādayo,",
  "atk-s0508a215:214_1": "na sabbe samuddā. Saritāti gaṅgādayo sabbā nadiyo ca. Vasundharāti pathavī. Disā",
  "atk-s0508a215:214_2": "catassoti puratthimādibhedā catasso disā. Vidisāti puratthimadakkhiṇādayo catasso",
  "atk-s0508a215:214_3": "anudisā. Adhoti heṭṭhā yāva udakasandhārakavāyukhandhā. Divāti devalokā. Divāggahaṇena",
  "atk-s0508a215:214_4": "cettha tattha gate sattasaṅkhāre vadati. Sabbe aniccā tibhavā upaddutāti sabbe kāmabhavādayo",
  "atk-s0508a215:214_5": "tayo bhavā aniccā ceva jātiādīhi rāgādīhi kilesehi upaddutā pīḷitā ca, na ettha kiñci",
  "atk-s0508a215:214_6": "khemaṭṭhānaṁ nāma atthi, tadabhāvato kuhiṁ gato, citta, sukhaṁ ramissasi, tasmā tato",
  "atk-s0508a215:214_7": "nissaraṇañcettha pariyesāhīti adhippāyo.",
  "atk-s0508a215:215_0": "Dhitipparanti dhitiparāyaṇaṁ paramaṁ thirabhāve ṭhitaṁ mamaṁ, citta, kiṁ kāhisi,",
  "atk-s0508a215:215_1": "tato īsakampi maṁ cāletuṁ nāsakkhissasīti attho. Tenāha “na te alaṁ, citta, vasānuvattako”ti.",
  "atk-s0508a215:215_2": "Idāni tamevatthaṁ pākaṭataraṁ katvā dassento “na jātu bhastaṁ ubhatomukhaṁ chupe,",
  "atk-s0508a215:215_3": "dhiratthu pūraṁ navasotasandani”nti āha. Tattha bhastanti ruttiṁ. Ubhatomukhanti",
  "atk-s0508a215:215_4": "putoḷiyā ubhatomukhaṁ. Na jātu chupeti ekaṁseneva pādenāpi na chupeyya, tathā dhiratthu",
  "atk-s0508a215:215_5": "pūraṁ navasotasandaninti nānappakārassa asucino pūraṁ navahi sotehi vaṇamukhehi asucisandaniṁ",
  "atk-s0508a215:215_6": "savatiṁ. Tāya vaccakuṭiyā dhī atthu, tassā garahā hotu.",
  "atk-s0508a215:216_0": "Evaṁ aṭṭhavīsatiyā gāthāhi niggaṇhanavasena cittaṁ ovaditvā idāni vivekaṭṭhānācikkhaṇādinā",
  "atk-s0508a215:216_1": "sampahaṁsento “varāhaeṇeyyavigāḷhasevite”tiādimāha. Tattha varāhaeṇeyyavigāḷhaseviteti",
  "atk-s0508a215:216_2": "varāhehi ceva eṇeyyehi ca ogāhetvā sevite. Pabbhārakuṭṭeti pabbhāraṭṭhāne ceva pabbatasikhare",
  "atk-s0508a215:216_3": "ca. Pakateva sundareti pakatiyā eva sundare atittimanohare. “Pakativasundhare”ti",
  "atk-s0508a215:216_4": "vā pāṭho, pākatike bhūmipadeseti attho. Navambunā pāvusasittakānaneti pāvusavasena",
  "atk-s0508a215:216_5": "vuṭṭhena meghodakena upasittavasse sutheve vane. Tahiṁ guhāgehagato ramissasīti tasmiṁ",
  "atk-s0508a215:216_6": "pabbatakānane guhāsaṅkhātaṁ gehaṁ upagato bhāvanāratiyā abhiramissasi.",
  "atk-s0508a215:217": "Te taṁ ramessantīti te mayūrādayo vanasaññaṁ uppādentā taṁ ramessantīti attho.",
  "atk-s0508a215:218_0": "Vuṭṭhamhi deveti meghe adhippavuṭṭhe. Caturaṅgule tiṇeti teneva gassodakapātena tattha",
  "atk-s0508a215:218_1": "tattha tiṇe surattavaṇṇakambalasadise caturaṅgule jāte. Saṁpupphite meghanibhamhi",
  "atk-s0508a215:218_2": "kānaneti pāvusameghasaṅkāse kānane sammadeva pupphite. Nagantareti pabbatantare.",
  "atk-s0508a215:218_3": "Viṭapisamo sayissanti tarusadiso apariggaho hutvā nipajjissaṁ. Taṁ me mudū hehiti",
  "atk-s0508a215:218_4": "tūlasannibhanti taṁ tiṇapaccattharaṇaṁ mudu sukhasamphassaṁ tūlasannibhaṁ tūlikasadisaṁ",
  "atk-s0508a215:218_5": "sayanaṁ me bhavissati.",
  "atk-s0508a215:219_0": "Tathātu kassāmi yathāpi issaroti yathā koci issarapuriso attano vacanakaradāsādiṁ",
  "atk-s0508a215:219_1": "vase vatteti, ahampi, citta, taṁ tathā karissāmi, mayhaṁ vase vattemiyeva. Kathaṁ?",
  "atk-s0508a215:219_2": "Yaṁ labbhati tenapi hotu me alanti catūsu paccayesu yaṁ yādisaṁ vā tādisaṁ vā labbhati,",
  "atk-s0508a215:219_3": "tena ca mayhaṁ alaṁ pariyattaṁ hotu. Etena idaṁ dasseti – yasmā idhekacce sattā taṇhuppādahetu",
  "atk-s0508a215:219_4": "cittassa vase anuvattanti, ahaṁ pana taṇhuppādaṁ dūrato vajjento cittaṁ dāsaṁ viya",
  "atk-s0508a215:219_5": "karonto attano vase vattemīti. Na tāhaṁ kassāmi yathā atandito, biḷārabhastaṁva yathā",
  "atk-s0508a215:219_6": "sumadditanti citta taṇhuppādaparivajjanahetu, puna tanti cittaṁ āmasati, yathā aññopi",
  "atk-s0508a215:219_7": "koci sammappadhānayogena bhāvanāya atandito attano cittaṁ kammakkhamaṁ, kammayoggaṁ",
  "atk-s0508a215:219_8": "karoti, tathā ahampi, citta, taṁ kammakkhamaṁ, kammayoggaṁ mayhaṁ vase vattaṁ karissāmi.",
  "atk-s0508a215:219_9": "Yathā kiṁ? Biḷārabhastaṁva yathā sumadditaṁ, naiti nipātamattaṁ. Yathā suṭṭhu madditaṁ",
  "atk-s0508a215:219_10": "biḷārabhastaṁ kammakkhamaṁ, kammayoggaṁ sukhena pariharaṇīyañca hoti, tathāhaṁ taṁ karissāmi.",
  "atk-s0508a215:220_0": "Vīriyena taṁ mayha vasānayissanti, ambho citta, taṁ attano vīriyena bhāvanābalaṁ",
  "atk-s0508a215:220_1": "uppādetvā tena mayhaṁ vasaṁ ānayissaṁ. Gajaṁva mattaṁ kusalaṅkusaggahoti yathā kusalo",
  "atk-s0508a215:220_2": "cheko aṅkusaggaho hatthācariyo attano sikkhābalena mattahatthiṁ attano vasaṁ āneti, tathevāti attho.",
  "atk-s0508a215:221_0": "Tayā sudantena avaṭṭhitena hīti hīti nipātamattaṁ, citta, samathavipassanābhāvanāhi",
  "atk-s0508a215:221_1": "suṭṭhu dantena tato eva sammadeva vipassanāvīthiṁ paṭipannattā avaṭṭhitena tayā.",
  "atk-s0508a215:221_2": "Hayena yoggācariyova ujjunāti yathā sudantena sudantattā eva ujunā avaṅkagatinā assājānīyena",
  "atk-s0508a215:221_3": "yoggācariyo assadammasārathi akhemaṭṭhānato khemantabhūmiṁ paṭipajjituṁ sakkoti,",
  "atk-s0508a215:221_4": "evaṁ pahomi maggaṁ paṭipajjituṁ sivanti asivabhāvakarānaṁ kilesānaṁ abhāvena sivaṁ.",
  "atk-s0508a215:221_5": "Cittānurakkhīhīti attano cittaṁ anurakkhaṇasīlehi buddhādīhi sabbakālaṁ sevitaṁ ariyamaggaṁ",
  "atk-s0508a215:221_6": "ahaṁ paṭipajjituṁ adhigantuṁ pahomi sakkomīti.",
  "atk-s0508a215:222_0": "Ārammaṇetaṁ balasā nibandhisaṁ, nāgaṁva thambhamhi daḷhāyarajjuyāti yathā hatthācariyo",
  "atk-s0508a215:222_1": "mahāhatthiṁ āḷānathambhe daḷhāya thirāya rajjuyā nibandhati, evamahaṁ, citta, kammaṭṭhānārammaṇe",
  "atk-s0508a215:222_2": "bhāvanābalena nibandhissaṁ. Taṁ me suguttaṁ satiyā subhāvitanti taṁ tvaṁ, citta,",
  "atk-s0508a215:222_3": "mama satiyā suguttaṁ subhāvitañca hutvā. Anissitaṁ sabbabhavesu hehisīti ariyamaggabhāvanādibalena",
  "atk-s0508a215:222_4": "kāmabhavādīsu sabbesupi bhavesu taṇhādinissayehi anissitaṁ bhavissasi.",
  "atk-s0508a215:223_0": "Paññāya chetvā vipathānusārinanti uppathagāminaṁ āyatanasamudayaṁ yāthāvato disvā",
  "atk-s0508a215:223_1": "yena samudayena uppathagāmī, tassa kilesavissandanaṁ kilesavipphanditaṁ indriyasaṁvarūpanissayāya",
  "atk-s0508a215:223_2": "paṭisaṅkhānapaññāya chinditvā sotavicchedanavasena āvaraṇaṁ katvā. Yogena niggayhāti",
  "atk-s0508a215:223_3": "vipassanābhāvanāsaṅkhātena yogena sāmatthiyavidhamanena niggahetvā. Pathe nivesiyāti",
  "atk-s0508a215:223_4": "vipassanāvīthiyaṁ nivesetvā, patiṭṭhapetvā. Yadā pana vipassanā ussukkāpitā maggena",
  "atk-s0508a215:223_5": "ghaṭṭeti, tadā maggapaññāya “yaṁkiñci samudayadhammaṁ, sabbaṁ taṁ nirodhadhamma”nti",
  "atk-s0508a215:223_6": "nidassanena sabbaso āyatanasamudayassa vibhavaṁ sambhavañca asammohato disvā sadevake",
  "atk-s0508a215:223_7": "loke aggavādino sammāsambuddhassa dāyādo orasaputto hehisi bhavissasīti attho.",
  "atk-s0508a215:224_0": "Catubbipallāsavasaṁadhiṭṭhitanti anicce niccanti, asubhe subhanti, dukkhe sukhanti,",
  "atk-s0508a215:224_1": "anattani attāti imesaṁ catunnaṁ vipallāsānaṁ vasaṁ adhiṭṭhitaṁ anuvattantaṁ. Gāmaṇḍalaṁva",
  "atk-s0508a215:224_2": "parinesi, citta, manti, ambho citta, maṁ gāmadārakaṁ viya parikaḍḍhasi, ito cito",
  "atk-s0508a215:224_3": "parikaḍḍhasi. Nanu saṁyojanabandhanacchidanti saṁyojanasaṅkhātānaṁ dasannaṁ bandhanānaṁ",
  "atk-s0508a215:224_4": "chedakaṁ kāruṇikaṁ mahāmuniṁ sammāsambuddhaṁ saṁsevasi nanu, “tathārūpe mahānubhāve",
  "atk-s0508a215:224_5": "dūratova vajjesi, mādise pana tapassine yathāruci parinesī”ti appasādalesena satthāraṁ pasaṁsati.",
  "atk-s0508a215:225_0": "Migo yathāti yathā migo rukkhagacchalatādīhi suṭṭhu cittavicitte anākule kānane seri",
  "atk-s0508a215:225_1": "sayaṁvasī ramati. Rammaṁ giriṁ pāvusaabbhamālininti evaṁ pāvusakāle samantato sumālinīhi",
  "atk-s0508a215:225_2": "thalajajalajamālāhi samannāgatattā abbhamāliniṁ janavivittatāya manoramatāya ca rammaṁ",
  "atk-s0508a215:225_3": "pabbataṁ labhitvā tattha nage ramissaṁ, asaṁsayaṁ ekaṁseneva tvaṁ, citta, parābhavissasi,",
  "atk-s0508a215:225_4": "saṁsārabyasanehi ṭhassasīti attho.",
  "atk-s0508a215:226_0": "Ye tuyha chandena vasena vattinoti sabbe puthujjane cittasāmaññena gahetvā vadati.",
  "atk-s0508a215:226_1": "Tassattho – ye naranāriyo, ambho citta, tuyhaṁ chandena vasena ruciyā ṭhitā yaṁ gehanissitaṁ",
  "atk-s0508a215:226_2": "sukhaṁ anubhonti anubhavissanti, te aviddasū andhabālā, māravasānuvattino kilesamārādīnaṁ",
  "atk-s0508a215:226_3": "vase anuvattanasīlā, bhavābhinandī kāmādibhavameva abhinandanato, tava sāvakā anusiṭṭhikarā.",
  "atk-s0508a215:226_4": "Mayaṁ pana sammāsambuddhassa sāvakā, na tuyhaṁ vase anuvattāmāti.",
  "atk-s0508a215:227_0": "Evaṁ thero pubbe attano uppannaṁ yonisomanasikāraṁ cittassa niggaṇhanavasena pavattaṁ",
  "atk-s0508a215:227_1": "nānappakārato vibhajitvā samīpe ṭhitānaṁ bhikkhūnaṁ ovādadānavasena dhammaṁ kathesi.",
  "atk-s0508a215:227_2": "Yaṁ panettha antarantarā atthato na vibhattaṁ, taṁ heṭṭhā vuttanayattā uttānatthamevāti.",
  "atk-s0508a215:228": "Tālapuṭattheragāthāvaṇṇanā niṭṭhitā.",
  "atk-s0508a215:229": "Paññāsanipātavaṇṇanā niṭṭhitā."
}