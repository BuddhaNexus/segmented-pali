{
  "atk-s0501a9:0": "9. Mettasuttavaṇṇanā",
  "atk-s0501a9:1": "Nikkhepappayojanaṁ",
  "atk-s0501a9:2": "Idāni nidhikaṇḍānantaraṁ nikkhittassa mettasuttassa vaṇṇanākkamo anuppatto. Tassa idha nikkhepappayojanaṁ vatvā tato paraṁ –",
  "atk-s0501a9:3": "“Yena vuttaṁ yadā yattha, yasmā cetesa dīpanā;",
  "atk-s0501a9:4": "Nidānaṁ sodhayitvāssa, karissāmatthavaṇṇanaṁ”.",
  "atk-s0501a9:5_0": "Tattha yasmā nidhikaṇḍena dānasīlādipuññasampadā vuttā, sā ca sattesu mettāya katāya",
  "atk-s0501a9:5_1": "mahapphalā hoti yāva buddhabhūmiṁ pāpetuṁ samatthā, tasmā tassā puññasampadāya upakāradassanatthaṁ,",
  "atk-s0501a9:5_2": "yasmā vā saraṇehi sāsane otaritvā sikkhāpadehi sīle patiṭṭhitānaṁ dvattiṁsākārena",
  "atk-s0501a9:5_3": "rāgappahānasamatthaṁ, kumārapañhena mohappahānasamatthañca kammaṭṭhānaṁ dassetvā,",
  "atk-s0501a9:5_4": "maṅgalasuttena tassa pavattiyā maṅgalabhāvo attarakkhā ca, ratanasuttena tassānurūpā",
  "atk-s0501a9:5_5": "pararakkhā, tirokuṭṭena rattanasutte vuttabhūtesu ekaccabhūtadassanaṁ vuttappakārāya",
  "atk-s0501a9:5_6": "puññasampattiyā pamajjantānaṁ vipatti ca, nidhikaṇḍena tirokuṭṭe vuttavipattipaṭipakkhabhūtā",
  "atk-s0501a9:5_7": "sampatti ca dassitā, dosappahānasamatthaṁ pana kammaṭṭhānaṁ adassitameva, tasmā taṁ",
  "atk-s0501a9:5_8": "dosappahānasamatthaṁ kammaṭṭhānaṁ dassetuṁ idaṁ mettasuttaṁ idha nikkhittaṁ. Evañhi",
  "atk-s0501a9:5_9": "suparipūro hoti khuddakapāṭhoti idamassa idha nikkhepappayojanaṁ.",
  "atk-s0501a9:6": "Nidānasodhanaṁ",
  "atk-s0501a9:7": "Idāni yāyaṁ –",
  "atk-s0501a9:8": "“Yena vuttaṁ yadā yattha, yasmā cetesa dīpanā;",
  "atk-s0501a9:9": "Nidānaṁ sodhayitvāssa, karissāmatthavaṇṇana”nti. –",
  "atk-s0501a9:10_0": "Mātikā nikkhittā, tattha idaṁ mettasuttaṁ bhagavatāva vuttaṁ, na sāvakādīhi, tañca",
  "atk-s0501a9:10_1": "pana yadā himavantapassato devatāhi ubbāḷhā bhikkhū bhagavato santikaṁ āgatā, tadā",
  "atk-s0501a9:10_2": "sāvatthiyaṁ tesaṁ bhikkhūnaṁ parittatthāya kammaṭṭhānatthāya ca vuttanti evaṁ tāva",
  "atk-s0501a9:10_3": "saṅkhepato etesaṁ padānaṁ dīpanā nidānasodhanā veditabbā.",
  "atk-s0501a9:11_0": "Vitthārato pana evaṁ veditabbā – ekaṁ samayaṁ bhagavā sāvatthiyaṁ viharati upakaṭṭhāya",
  "atk-s0501a9:11_1": "vassūpanāyikāya, tena kho pana samayena sambahulā nānāverajjakā bhikkhū bhagavato",
  "atk-s0501a9:11_2": "santike kammaṭṭhānaṁ gahetvā tattha tattha vassaṁ upagantukāmā bhagavantaṁ upasaṅkamanti.",
  "atk-s0501a9:11_3": "Tatra sudaṁ bhagavā rāgacaritānaṁ saviññāṇakaaviññāṇakavasena ekādasavidhaṁ asubhakammaṭṭhānaṁ,",
  "atk-s0501a9:11_4": "dosacaritānaṁ catubbidhaṁ mettādikammaṭṭhānaṁ, mohacaritānaṁ maraṇassatikammaṭṭhānādīni,",
  "atk-s0501a9:11_5": "vitakkacaritānaṁ ānāpānassatipathavīkasiṇādīni, saddhācaritānaṁ buddhānussatikammaṭṭhānādīni,",
  "atk-s0501a9:11_6": "buddhicaritānaṁ catudhātuvavatthānādīnīti iminā nayena caturāsītisahassappabhedacaritānukūlāni",
  "atk-s0501a9:11_7": "kammaṭṭhānāni katheti.",
  "atk-s0501a9:12_0": "Atha kho pañcamattāni bhikkhusatāni bhagavato santike kammaṭṭhānaṁ uggahetvā sappāyasenāsanañca",
  "atk-s0501a9:12_1": "gocaragāmañca pariyesamānāni anupubbena gantvā paccante himavantena saddhiṁ ekābaddhaṁ",
  "atk-s0501a9:12_2": "nīlakācamaṇisannibhasilātalaṁ sītalaghanacchāyanīlavanasaṇḍamaṇḍitaṁ muttājālarajatapaṭṭasadisavālukākiṇṇabhūmibhāgaṁ",
  "atk-s0501a9:12_3": "sucisātasītalajalāsayaparivāritaṁ pabbatamaddasaṁsu. Atha te bhikkhū tatthekarattiṁ",
  "atk-s0501a9:12_4": "vasitvā pabhātāya rattiyā sarīraparikammaṁ katvā tassa avidūre aññataraṁ gāmaṁ piṇḍāya",
  "atk-s0501a9:12_5": "pavisiṁsu. Gāmo ghananivesanasanniviṭṭhakulasahassayutto, manussā cettha saddhā pasannā",
  "atk-s0501a9:12_6": "te paccante pabbajitadassanassa dullabhatāya bhikkhū disvā eva pītisomanassajātā",
  "atk-s0501a9:12_7": "hutvā te bhikkhū bhojetvā “idheva, bhante, temāsaṁ vasathā”ti yācitvā pañca padhānakuṭisatāni",
  "atk-s0501a9:12_8": "kāretvā tattha mañcapīṭhapānīyaparibhojanīyaghaṭādīni sabbūpakaraṇāni paṭiyādesuṁ.",
  "atk-s0501a9:13_0": "Bhikkhū dutiyadivase aññaṁ gāmaṁ piṇḍāya pavisiṁsu. Tatthapi manussā tatheva upaṭṭhahitvā",
  "atk-s0501a9:13_1": "vassāvāsaṁ yāciṁsu. Bhikkhū “asati antarāye”ti adhivāsetvā taṁ vanasaṇḍaṁ pavisitvā",
  "atk-s0501a9:13_2": "sabbarattindivaṁ āraddhavīriyā yāmaghaṇḍikaṁ koṭṭetvā yonisomanasikārabahulā viharantā",
  "atk-s0501a9:13_3": "rukkhamūlāni upagantvā nisīdiṁsu. Sīlavantānaṁ bhikkhūnaṁ tejena vihatatejā rukkhadevatā",
  "atk-s0501a9:13_4": "attano attano vimānā oruyha dārake gahetvā ito cito vicaranti. Seyyathāpi nāma rājūhi",
  "atk-s0501a9:13_5": "vā rājamahāmattehi vā gāmakāvāsaṁ gatehi gāmavāsīnaṁ gharesu okāse gahite gharamanussakā",
  "atk-s0501a9:13_6": "gharā nikkhamitvā aññatra vasantā “kadā nu gamissantī”ti dūratova olokenti, evameva",
  "atk-s0501a9:13_7": "devatā attano attano vimānāni chaḍḍetvā ito cito ca vicarantiyo dūratova olokenti",
  "atk-s0501a9:13_8": "“kadā nu bhadantā gamissantī”ti. Tato evaṁ samacintesuṁ “paṭhamavassūpagatā bhikkhū",
  "atk-s0501a9:13_9": "avassaṁ temāsaṁ vasissanti, mayaṁ pana tāva ciraṁ dārake gahetvā okkamma vasituṁ",
  "atk-s0501a9:13_10": "na sakkoma, handa mayaṁ bhikkhūnaṁ bhayānakaṁ ārammaṇaṁ dassemā”ti. Tā rattiṁ bhikkhūnaṁ",
  "atk-s0501a9:13_11": "samaṇadhammakaraṇavelāya bhiṁsanakāni yakkharūpāni nimminitvā purato purato tiṭṭhanti,",
  "atk-s0501a9:13_12": "bheravasaddañca karonti. Bhikkhūnaṁ tāni rūpāni disvā tañca saddaṁ sutvā hadayaṁ",
  "atk-s0501a9:13_13": "phandi, dubbaṇṇā ca ahesuṁ uppaṇḍuppaṇḍukajātā. Tena te bhikkhū cittaṁ ekaggaṁ kātuṁ",
  "atk-s0501a9:13_14": "nāsakkhiṁsu, tesaṁ anekaggacittānaṁ bhayena ca punappunaṁ saṁviggānaṁ sati sammussi,",
  "atk-s0501a9:13_15": "tato tesaṁ muṭṭhasatīnaṁ duggandhāni ārammaṇāni payojesuṁ, tesaṁ tena duggandhena",
  "atk-s0501a9:13_16": "nimmathiyamānamiva matthaluṅgaṁ ahosi, gāḷhā sīsavedanā uppajjiṁsu, na ca taṁ pavattiṁ",
  "atk-s0501a9:13_17": "aññamaññassa ārocesuṁ.",
  "atk-s0501a9:14_0": "Athekadivasaṁ saṅghattherassa upaṭṭhānakāle sabbesu sannipatitesu saṅghatthero pucchi",
  "atk-s0501a9:14_1": "“tumhākaṁ, āvuso, imaṁ vanasaṇḍaṁ paviṭṭhānaṁ katipāhaṁ ativiya parisuddho chavivaṇṇo",
  "atk-s0501a9:14_2": "ahosi pariyodāto, vippasannāni ca indriyāni, etarahi panattha kisā dubbaṇṇā uppaṇḍuppaṇḍukajātā,",
  "atk-s0501a9:14_3": "kiṁ vo idha asappāya”nti. Tato eko bhikkhu āha – “ahaṁ, bhante, rattiṁ īdisañca īdisañca",
  "atk-s0501a9:14_4": "bheravārammaṇaṁ passāmi ca suṇāmi ca, īdisañca gandhaṁ ghāyāmi, tena me cittaṁ na",
  "atk-s0501a9:14_5": "samādhiyatī”ti, eteneva upāyena sabbeva te taṁ pavattiṁ ārocesuṁ. Saṅghatthero āha",
  "atk-s0501a9:14_6": "– “bhagavatā, āvuso, dve vassūpanāyikā paññattā, amhākañca idaṁ senāsanaṁ asappāyaṁ,",
  "atk-s0501a9:14_7": "āyāmāvuso, bhagavato santikaṁ gantvā aññaṁ sappāyasenāsanaṁ pucchāmā”ti. “Sādhu,",
  "atk-s0501a9:14_8": "bhante”ti te bhikkhū therassa paṭissuṇitvā sabbeva senāsanaṁ saṁsāmetvā pattacīvaramādāya",
  "atk-s0501a9:14_9": "anupalittattā kulesu kañci anāmantetvā eva yena sāvatthi tena cārikaṁ pakkamiṁsu.",
  "atk-s0501a9:14_10": "Anupubbena sāvatthiṁ gantvā bhagavato santikaṁ āgamiṁsu.",
  "atk-s0501a9:15_0": "Bhagavā te bhikkhū disvā etadavoca – “na, bhikkhave, antovassaṁ cārikā caritabbāti",
  "atk-s0501a9:15_1": "mayā sikkhāpadaṁ paññattaṁ, kissa tumhe cārikaṁ carathā”ti. Te bhagavato sabbamārocesuṁ.",
  "atk-s0501a9:15_2": "Bhagavā āvajjento sakalajambudīpe antamaso catupādapīṭhakaṭṭhānamattampi tesaṁ sappāyasenāsanaṁ",
  "atk-s0501a9:15_3": "nāddasa. Atha te bhikkhū āha – “na, bhikkhave, tumhākaṁ aññaṁ sappāyasenāsanaṁ atthi,",
  "atk-s0501a9:15_4": "tattheva tumhe viharantā āsavakkhayaṁ pāpuṇissatha, gacchatha, bhikkhave, tameva",
  "atk-s0501a9:15_5": "senāsanaṁ upanissāya viharatha, sace pana devatāhi abhayaṁ icchatha, imaṁ parittaṁ",
  "atk-s0501a9:15_6": "uggaṇhatha. Etañhi vo parittañca kammaṭṭhānañca bhavissatī”ti idaṁ suttamabhāsi.",
  "atk-s0501a9:16_0": "Apare panāhu – “gacchatha, bhikkhave, tameva senāsanaṁ upanissāya viharathā”ti idañca",
  "atk-s0501a9:16_1": "vatvā bhagavā āha – “apica kho āraññakena pariharaṇaṁ ñātabbaṁ. Seyyathidaṁ – sāyaṁ",
  "atk-s0501a9:16_2": "pātaṁ karaṇavasena dve mettā dve parittā dve asubhā dve maraṇassatī aṭṭhamahāsaṁvegavatthusamāvajjanañca,",
  "atk-s0501a9:16_3": "aṭṭha mahāsaṁvegavatthūni nāma jātijarābyādhimaraṇaṁ cattāri apāyadukkhānīti, atha",
  "atk-s0501a9:16_4": "vā jātijarābyādhimaraṇāni cattāri, apāyadukkhaṁ pañcamaṁ, atīte vaṭṭamūlakaṁ dukkhaṁ,",
  "atk-s0501a9:16_5": "anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ dukkha”nti. Evaṁ",
  "atk-s0501a9:16_6": "bhagavā pariharaṇaṁ ācikkhitvā tesaṁ bhikkhūnaṁ mettatthañca parittatthañca vipassanāpādakajjhānatthañca",
  "atk-s0501a9:16_7": "idaṁ suttamabhāsīti. Evaṁ vitthāratopi “yena vuttaṁ yadā yattha, yasmā ce”ti etesaṁ",
  "atk-s0501a9:16_8": "padānaṁ dīpanā nidānasodhanā veditabbā.",
  "atk-s0501a9:17": "Ettāvatā ca yā sā “yena vuttaṁ yadā yattha, yasmā cetesa dīpanā. Nidānaṁ sodhayitvā”ti mātikā ṭhapitā, sā sabbākārena vitthāritā hoti.",
  "atk-s0501a9:18": "Paṭhamagāthāvaṇṇanā",
  "atk-s0501a9:19_0": "1. Idāni “assa karissāmatthavaṇṇana”nti vuttattā evaṁ katanidānasodhanassa assa suttassa",
  "atk-s0501a9:19_1": "atthavaṇṇanā ārabbhate. Tattha karaṇīyamatthakusalenāti imissā paṭhamagāthāya tāva",
  "atk-s0501a9:19_2": "ayaṁ padavaṇṇanā – karaṇīyanti kātabbaṁ, karaṇārahanti attho. Atthoti paṭipadā, yaṁ",
  "atk-s0501a9:19_3": "vā kiñci attano hitaṁ, taṁ sabbaṁ araṇīyato atthoti vuccati, araṇīyato nāma upagantabbato.",
  "atk-s0501a9:19_4": "Atthe kusalena atthakusalena atthachekenāti vuttaṁ hoti. Yanti aniyamitapaccattaṁ.",
  "atk-s0501a9:19_5": "Nti niyamitaupayogaṁ, ubhayampi vā yaṁ tanti paccattavacanaṁ. Santaṁ padanti upayogavacanaṁ,",
  "atk-s0501a9:19_6": "tattha lakkhaṇato santaṁ, pattabbato padaṁ, nibbānassetaṁ adhivacanaṁ. Abhisameccāti",
  "atk-s0501a9:19_7": "abhisamāgantvā. Sakkotīti sakko, samattho paṭibaloti vuttaṁ hoti. Ujūti ajjavayutto.",
  "atk-s0501a9:19_8": "Suṭṭhu ujūti suhuju. Sukhaṁ vaco tasminti suvaco. Assāti bhaveyya. Mudūti maddavayutto.",
  "atk-s0501a9:19_9": "Na atimānīti anatimāni.",
  "atk-s0501a9:20_0": "Ayaṁ panettha atthavaṇṇanā – karaṇīyamatthakusalena, yantaṁ santaṁ padaṁ abhisameccāti",
  "atk-s0501a9:20_1": "ettha tāva atthi karaṇīyaṁ, atthi akaraṇīyaṁ. Tattha saṅkhepato sikkhattayaṁ karaṇīyaṁ.",
  "atk-s0501a9:20_2": "Sīlavipatti, diṭṭhivipatti, ācāravipatti, ājīvavipattīti evamādi akaraṇīyaṁ. Tathā",
  "atk-s0501a9:20_3": "atthi atthakusalo, atthi anatthakusalo. Tattha yo imasmiṁ sāsane pabbajitvā na attānaṁ",
  "atk-s0501a9:20_4": "sammā payojeti, khaṇḍasīlo hoti, ekavīsatividhaṁ anesanaṁ nissāya jīvikaṁ kappeti.",
  "atk-s0501a9:20_5": "Seyyathidaṁ – veḷudānaṁ pattadānaṁ pupphadānaṁ phaladānaṁ dantakaṭṭhadānaṁ mukhodakadānaṁ",
  "atk-s0501a9:20_6": "sinānadānaṁ cuṇṇadānaṁ mattikādānaṁ cāṭukamyataṁ muggasūpyataṁ pāribhaṭayataṁ jaṅghapesanikaṁ",
  "atk-s0501a9:20_7": "vejjakammaṁ dūtakammaṁ pahiṇagamanaṁ piṇḍapaṭipiṇḍaṁ dānānuppadānaṁ vatthuvijjaṁ",
  "atk-s0501a9:20_8": "nakkhattavijjaṁ aṅgavijjanti. Chabbidhe ca agocare carati. Seyyathidaṁ – vesiyāgocare",
  "atk-s0501a9:20_9": "vidhavathullakumārikapaṇḍakabhikkhunīpānāgāragocareti. Saṁsaṭṭho ca viharati rājūhi",
  "atk-s0501a9:20_10": "rājamahāmattehi titthiyehi titthiyasāvakehi ananulomikena gihisaṁsaggena, yāni vā",
  "atk-s0501a9:20_11": "pana tāni kulāni assaddhāni appasannāni anopānabhūtāni akkosakaparibhāsakāni anatthakāmāni",
  "atk-s0501a9:20_12": "ahitaaphāsukayogakkhemakāmāni bhikkhūnaṁ…pe… upāsikānaṁ, tathārūpāni kulāni sevati",
  "atk-s0501a9:20_13": "bhajati payirupāsati. Ayaṁ anatthakusalo.",
  "atk-s0501a9:21_0": "Yo pana imasmiṁ sāsane pabbajitvā attānaṁ sammā payojeti, anesanaṁ pahāya catupārisuddhisīle",
  "atk-s0501a9:21_1": "patiṭṭhātukāmo saddhāsīsena pātimokkhasaṁvaraṁ satisīsena indriyasaṁvaraṁ vīriyasīsena",
  "atk-s0501a9:21_2": "ājīvapārisuddhiṁ, paññāsīsena paccayapaṭisevanaṁ pūreti. Ayaṁ atthakusalo.",
  "atk-s0501a9:22_0": "Yo vā sattāpattikkhandhasodhanavasena pātimokkhasaṁvaraṁ, chadvāre ghaṭṭitārammaṇesu",
  "atk-s0501a9:22_1": "abhijjhādīnaṁ anuppattivasena indrisaṁvaraṁ, anesanaparivajjanavasena viññuppasatthabuddhabuddhasāvakavaṇṇitapaccayapaṭisevanena",
  "atk-s0501a9:22_2": "ca ājīvapārisuddhiṁ, yathāvuttapaccavekkhaṇavasena paccayapaṭisevanaṁ, catuiriyāpathaparivattane",
  "atk-s0501a9:22_3": "sātthakatādipaccavekkhaṇavasena sampajaññañca sodheti. Ayampi atthakusalo.",
  "atk-s0501a9:23_0": "Yo vā yathā ūsodakaṁ paṭicca saṁkiliṭṭhaṁ vatthaṁ pariyodāpayati, chārikaṁ paṭicca",
  "atk-s0501a9:23_1": "ādāso, ukkāmukhaṁ paṭicca jātarūpaṁ, tathā ñāṇaṁ paṭicca sīlaṁ vodāyatīti ñatvā ñāṇodakena",
  "atk-s0501a9:23_2": "dhovanto sīlaṁ pariyodāpeti. Yathā ca kikī sakuṇikā aṇḍaṁ, camarī migo vāladhiṁ,",
  "atk-s0501a9:23_3": "ekaputtikā nārī piyaṁ ekaputtakaṁ, ekanayano puriso taṁ ekanayanañca rakkhati, tathā",
  "atk-s0501a9:23_4": "ativiya appamatto attano sīlakkhandhaṁ rakkhati, sāyaṁ pātaṁ paccavekkhamāno aṇumattampi",
  "atk-s0501a9:23_5": "vajjaṁ na passati. Ayampi atthakusalo.",
  "atk-s0501a9:24_0": "Yo vā pana avippaṭisārakare sīle patiṭṭhāya kilesavikkhambhanapaṭipadaṁ paggaṇhāti,",
  "atk-s0501a9:24_1": "taṁ paggaṇhitvā kasiṇaparikammaṁ karoti, kasiṇaparikammaṁ katvā samāpattiyo nibbatteti. Ayampi atthakusalo.",
  "atk-s0501a9:25_0": "Yo vā pana samāpattito vuṭṭhāya saṅkhāre sammasitvā arahattaṁ pāpuṇāti, ayaṁ atthakusalānaṁ",
  "atk-s0501a9:25_1": "aggo. Tattha ye ime yāva avippaṭisārakare sīle patiṭṭhānena yāva vā kilesavikkhambhanapaṭipadāyapaggahaṇena",
  "atk-s0501a9:25_2": "vaṇṇitā atthakusalā, te imasmiṁ atthe atthakusalāti adhippetā. Tathā vidhā ca te",
  "atk-s0501a9:25_3": "bhikkhū. Tena bhagavā te bhikkhū sandhāya ekapuggalādhiṭṭhānāya desanāya “karaṇīyamatthakusalenā”ti āha.",
  "atk-s0501a9:26_0": "Tato “kiṁ karaṇīya”nti tesaṁ sañjātakaṅkhānaṁ āha “yantaṁ santaṁ padaṁ abhisameccā”ti.",
  "atk-s0501a9:26_1": "Ayamettha adhippāyo – taṁ buddhānubuddhehi vaṇṇitaṁ santaṁ nibbānapadaṁ paṭivedhavasena",
  "atk-s0501a9:26_2": "abhisamecca viharitukāmena yaṁ karaṇīyanti. Ettha ca yanti imassa gāthāpadassa ādito",
  "atk-s0501a9:26_3": "vuttameva karaṇīyanti adhikārato anuvattati, taṁ santaṁ padaṁ abhisameccāti. Ayaṁ",
  "atk-s0501a9:26_4": "pana yasmā sāvasesapāṭho attho, tasmā viharitukāmenāti vuttanti veditabbaṁ.",
  "atk-s0501a9:27_0": "Atha vā santaṁ padaṁ abhisameccāti anussavādivasena lokiyapaññāya nibbānapadaṁ “santa”nti",
  "atk-s0501a9:27_1": "ñatvā taṁ adhigantukāmena yantaṁ karaṇīyanti adhikārato anuvattati, taṁ karaṇīyamatthakusalenāti",
  "atk-s0501a9:27_2": "evampettha adhippāyo veditabbo. Atha vā “karaṇīyamatthakusalenā”ti vutte “ki”nti",
  "atk-s0501a9:27_3": "cintentānaṁ āha “yantaṁ santaṁ padaṁ abhisameccā”ti. Tassevaṁ adhippāyo veditabbo",
  "atk-s0501a9:27_4": "– lokiyapaññāya santaṁ padaṁ abhisamecca yaṁ karaṇīyaṁ kātabbaṁ, taṁ karaṇīyaṁ, karaṇārahameva tanti vuttaṁ hoti.",
  "atk-s0501a9:28_0": "Kiṁ pana tanti ? Kimaññaṁ siyā aññatra tadadhigamupāyato, kāmañcetaṁ karaṇārahaṭṭhena",
  "atk-s0501a9:28_1": "sikkhattayadīpakena ādipadeneva vuttaṁ. Tathā hi tassa atthavaṇṇanāyaṁ avocumhā “atthi",
  "atk-s0501a9:28_2": "karaṇīyaṁ, atthi akaraṇīyaṁ. Tattha saṅkhepato sikkhattayaṁ karaṇīya”nti. Atisaṅkhepena",
  "atk-s0501a9:28_3": "desitattā pana tesaṁ bhikkhūnaṁ kehici viññātaṁ, kehici na viññātaṁ. Tato yehi na",
  "atk-s0501a9:28_4": "viññātaṁ, tesaṁ viññāpanatthaṁ yaṁ visesato āraññakena bhikkhunā kātabbaṁ, taṁ vitthārento",
  "atk-s0501a9:28_5": "“sakko ujū ca suhujū ca, suvaco cassa mudu anatimānī”ti imaṁ tāva upaḍḍhagāthamāha.",
  "atk-s0501a9:29_0": "Kiṁ vuttaṁ hoti? Santaṁ padaṁ abhisamecca viharitukāmo, lokiyapaññāya vā taṁ abhisamecca",
  "atk-s0501a9:29_1": "tadadhigamāya paṭipajjamāno āraññako bhikkhu dutiyacatutthapadhāniyaṅgasamannāgamena",
  "atk-s0501a9:29_2": "kāye ca jīvite ca anapekkho hutvā saccappaṭivedhāya paṭipajjituṁ sakko assa, tathā",
  "atk-s0501a9:29_3": "kasiṇaparikammavattasamādānādīsu attano pattacīvarappaṭisaṅkharaṇādīsu ca yāni tāni",
  "atk-s0501a9:29_4": "sabrahmacārīnaṁ uccāvacāni kiṁ karaṇīyāni, tesu aññesu ca evarūpesu sakko assa dakkho",
  "atk-s0501a9:29_5": "analaso samattho. Sakko hontopi ca tatiyapadhāniyaṅgasamannāgamena uju assa. Uju",
  "atk-s0501a9:29_6": "hontopi ca sakiṁ ujubhāvena daharakāle vā ujubhāvena santosaṁ anāpajjitvā yāvajīvaṁ",
  "atk-s0501a9:29_7": "punappunaṁ asithilakaraṇena suṭṭhutaraṁ uju assa. Asaṭhatāya vā uju, amāyāvitāya",
  "atk-s0501a9:29_8": "suhuju. Kāyavacīvaṅkappahānena vā uju, manovaṅkappahānena suhuju. Asantaguṇassa vā",
  "atk-s0501a9:29_9": "anāvikaraṇena uju, asantaguṇena uppannassa lābhassa anadhivāsanena suhuju. Evaṁ ārammaṇalakkhaṇūpanijjhānehi",
  "atk-s0501a9:29_10": "purimadvayatatiyasikkhāhi payogāsayasuddhīhi ca uju ca suhuju ca assa.",
  "atk-s0501a9:30_0": "Na kevalañca uju ca suhuju ca, apica pana suvaco ca assa. Yo hi puggalo “idaṁ na",
  "atk-s0501a9:30_1": "kattabba”nti vutto “kiṁ te diṭṭhaṁ, kiṁ te sutaṁ, ko me sutvā vadasi, kiṁ upajjhāyo",
  "atk-s0501a9:30_2": "ācariyo sandiṭṭho sambhatto vā”ti vadeti, tuṇhībhāvena vā taṁ viheseti, sampaṭicchitvā",
  "atk-s0501a9:30_3": "vā na tathā karoti, so visesādhigamassa dūre hoti. Yo pana ovadiyamāno “sādhu, bhante",
  "atk-s0501a9:30_4": "suṭṭhu vuttaṁ, attano vajjaṁ nāma duddasaṁ hoti, punapi maṁ evarūpaṁ disvā vadeyyātha",
  "atk-s0501a9:30_5": "anukampaṁ upādāya, cirassaṁ me tumhākaṁ santikā ovādo laddho”ti vadati, yathānusiṭṭhañca",
  "atk-s0501a9:30_6": "paṭipajjati, so visesādhigamassa avidūre hoti. Tasmā evaṁ parassa vacanaṁ sampaṭicchitvā",
  "atk-s0501a9:30_7": "karonto suvaco ca assa.",
  "atk-s0501a9:31_0": "Yathā ca suvaco, evaṁ mudu assa. Mudūti gahaṭṭhehi dūtagamanapahiṇagamanādīsu niyujjamāno",
  "atk-s0501a9:31_1": "tattha mudubhāvaṁ akatvā thaddho hutvā vattapaṭipattiyaṁ sakalabrahmacariye ca mudu",
  "atk-s0501a9:31_2": "assa suparikammakatasuvaṇṇaṁ viya tattha tattha viniyogakkhamo. Atha vā mudūti abhākuṭiko",
  "atk-s0501a9:31_3": "uttānamukho sukhasambhāso paṭisanthāravutti sutitthaṁ viya sukhāvagāho assa. Na kevalañca",
  "atk-s0501a9:31_4": "mudu, apica pana anatimānī assa, jātigottādīhi atimānavatthūhi pare nātimaññeyya,",
  "atk-s0501a9:31_5": "sāriputtatthero viya caṇḍālakumārakasamena cetasā vihareyyāti.",
  "atk-s0501a9:32": "Dutiyagāthāvaṇṇanā",
  "atk-s0501a9:33_0": "2. Evaṁ bhagavā santaṁ padaṁ abhisamecca viharitukāmassa tadadhigamāya vā paṭipajjamānassa",
  "atk-s0501a9:33_1": "visesato āraññakassa bhikkhuno ekaccaṁ karaṇīyaṁ vatvā puna tatuttaripi vattukāmo",
  "atk-s0501a9:33_2": "“santussako cā”ti dutiyagāthamāha.",
  "atk-s0501a9:34_0": "Tattha “santuṭṭhī ca kataññutā”ti ettha vuttappabhedena dvādasavidhena santosena",
  "atk-s0501a9:34_1": "santussatīti santussako. Atha vā tussatīti tussako, sakena tussako, santena tussako,",
  "atk-s0501a9:34_2": "samena tussakoti santussako. Tattha sakaṁ nāma “piṇḍiyālopabhojanaṁ nissāyā”ti evaṁ",
  "atk-s0501a9:34_3": "upasampadamaṇḍale uddiṭṭhaṁ attanā ca sampaṭicchitaṁ catupaccayajātaṁ, tena sundarena",
  "atk-s0501a9:34_4": "vā asundarena vā sakkaccaṁ vā asakkaccaṁ vā dinnena paṭiggahaṇakāle paribhogakāle",
  "atk-s0501a9:34_5": "ca vikāraṁ adassetvā yāpento “sakena tussako”ti vuccati. Santaṁ nāma yaṁ laddhaṁ",
  "atk-s0501a9:34_6": "hoti attano ‘vijjamānaṁ, tena santeneva tussanto tato paraṁ na patthento atricchataṁ",
  "atk-s0501a9:34_7": "pajahanto “santena tussako”ti vuccati. Samaṁ nāma iṭṭhāniṭṭhesu anunayapaṭighappahānaṁ,",
  "atk-s0501a9:34_8": "tena samena sabbārammaṇesu tussanto “samena tussako”ti vuccati.",
  "atk-s0501a9:35_0": "Sukhena bharīyatīti subharo, suposoti vuttaṁ hoti. Yo hi bhikkhu manussehi sālimaṁsodanādīnaṁ",
  "atk-s0501a9:35_1": "patte pūretvā dinnepi dummukhabhāvaṁ anattamanabhāvameva ca dasseti, tesaṁ vā sammukhāva",
  "atk-s0501a9:35_2": "taṁ piṇḍapātaṁ “kiṁ tumhehi dinna”nti apasādento sāmaṇeragahaṭṭhādīnaṁ deti, esa",
  "atk-s0501a9:35_3": "dubbharo. Etaṁ disvā manussā dūratova parivajjenti “dubbharo bhikkhu na sakkā posetu”nti.",
  "atk-s0501a9:35_4": "Yo pana yaṁ kiñci lūkhaṁ vā paṇītaṁ vā appaṁ vā bahuṁ vā labhitvā attamano vippasannamukho",
  "atk-s0501a9:35_5": "hutvā yāpeti, esa subharo. Etaṁ disvā manussā ativiya vissatthā honti, “amhākaṁ bhadanto",
  "atk-s0501a9:35_6": "subharo, thokathokenāpi tussati, mayameva naṁ posessāmā”ti paṭiññaṁ katvā posenti.",
  "atk-s0501a9:35_7": "Evarūpo idha subharoti adhippeto.",
  "atk-s0501a9:36_0": "Appaṁ kiccamassāti appakicco, na kammārāmatābhassārāmatāsaṅgaṇikārāmatādianekakiccabyāvaṭo,",
  "atk-s0501a9:36_1": "atha vā sakalavihāre navakammasaṅghaparibhogasāmaṇeraārāmikavosāsanādikiccavirahito,",
  "atk-s0501a9:36_2": "attano kesanakhacchedanapattacīvarakammādiṁ katvā samaṇadhammakiccaparo hotīti vuttaṁ hoti.",
  "atk-s0501a9:37_0": "Sallahukā vutti assāti sallahukavutti. Yathā ekacco bahubhaṇḍo bhikkhu disāpakkamanakāle",
  "atk-s0501a9:37_1": "bahuṁ pattacīvarapaccattharaṇatelaguḷādiṁ mahājanena sīsabhārakaṭibhārādīhi ubbahāpetvā",
  "atk-s0501a9:37_2": "pakkamati, evaṁ ahutvā yo appaparikkhāro hoti, pattacīvarādiaṭṭhasamaṇaparikkhāramattameva",
  "atk-s0501a9:37_3": "pariharati, disāpakkamanakāle pakkhī sakuṇo viya samādāyeva pakkamati, evarūpo idha",
  "atk-s0501a9:37_4": "sallahukavuttīti adhippeto. Santāni indriyāni assāti santindriyo, iṭṭhārammaṇādīsu",
  "atk-s0501a9:37_5": "rāgādivasena anuddhatindriyoti vuttaṁ hoti. Nipakoti viññū vibhāvī paññavā, sīlānurakkhaṇapaññāya",
  "atk-s0501a9:37_6": "cīvarādivicāraṇapaññāya āvāsādisattasappāyaparijānanapaññāya ca samannāgatoti adhippāyo.",
  "atk-s0501a9:38": "Na pagabbhoti appagabbho, aṭṭhaṭṭhānena kāyapāgabbhiyena catuṭṭhānena vacīpāgabbhiyena anekena ṭhānena manopāgabbhiyena ca virahitoti attho.",
  "atk-s0501a9:39_0": "Aṭṭhaṭṭhānaṁ kāyapāgabbhiyaṁ nāma saṅghagaṇapuggalabhojanasālājantāgharanhānatitthabhikkhācāramaggaantaragharappavesanesu",
  "atk-s0501a9:39_1": "kāyena appatirūpakaraṇaṁ. Seyyathidaṁ – idhekacco saṅghamajjhe pallatthikāya vā nisīdati",
  "atk-s0501a9:39_2": "pāde pādamodahitvā vāti evamādi. Tathā gaṇamajjhe catuparisasannipāte, tathā vuḍḍhatare",
  "atk-s0501a9:39_3": "puggale. Bhojanasālāyaṁ pana vuḍḍhānaṁ āsanaṁ na deti, navānaṁ āsanaṁ paṭibāhati.",
  "atk-s0501a9:39_4": "Tathā jantāghare, vuḍḍhe cettha anāpucchā aggijālanādīni karoti. Nhānatitthe ca yadidaṁ",
  "atk-s0501a9:39_5": "“daharo vuḍḍhoti pamāṇaṁ akatvā āgatapaṭipāṭiyā nhāyitabba”nti vuttaṁ, tampi anādiyanto",
  "atk-s0501a9:39_6": "pacchā āgantvā udakaṁ otaritvā vuḍḍhe ca nave ca bādheti. Bhikkhācāramagge pana aggāsanaaggodakaaggapiṇḍatthaṁ",
  "atk-s0501a9:39_7": "vuḍḍhānaṁ purato purato yāti, bāhāya bāhaṁ paharanto. Antaragharappavesane vuḍḍhānaṁ",
  "atk-s0501a9:39_8": "paṭhamataraṁ pavisati, daharehi kāyakīḷanaṁ karotīti evamādi.",
  "atk-s0501a9:40_0": "Catuṭṭhānaṁ vacīpāgabbhiyaṁ nāma saṅghagaṇapuggalaantaragharesu appatirūpavācānicchāraṇaṁ.",
  "atk-s0501a9:40_1": "Seyyathidaṁ – idhekacco saṅghamajjhe anāpucchā dhammaṁ bhāsati, tathā pubbe vuttappakāre",
  "atk-s0501a9:40_2": "gaṇe vuḍḍhatare puggale ca, tattha manussehi pañhaṁ puṭṭho vuḍḍhataraṁ anāpucchā",
  "atk-s0501a9:40_3": "vissajjeti, antaraghare pana “itthannāme kiṁ atthi, kiṁ yāgu udāhu khādanīyaṁ vā",
  "atk-s0501a9:40_4": "bhojanīyaṁ vā, kiṁ me dassasi, kiṁ ajja khādissāmi, kiṁ bhuñjissāmi, kiṁ pivissāmī”ti evamādiṁ bhāsati.",
  "atk-s0501a9:41": "Anekaṭṭhānaṁ manopāgabbhiyaṁ nāma tesu tesu ṭhānesu kāyavācāhi ajjhācāraṁ anāpajjitvāpi manasā eva kāmavitakkādinānappakāraṁ appatirūpavitakkanaṁ.",
  "atk-s0501a9:42_0": "Kulesvananugiddhoti yāni tāni kulāni upasaṅkamati, tesu paccayataṇhāya vā ananulomikagihisaṁsaggavasena",
  "atk-s0501a9:42_1": "vā ananugiddho, na sahasokī, na sahanandī, na sukhitesu sukhito, na dukkhitesu dukkhito,",
  "atk-s0501a9:42_2": "na uppannesu kiccakaraṇīyesu attanā vā uyyogamāpajjitāti vuttaṁ hoti. Imissāya ca",
  "atk-s0501a9:42_3": "gāthāya yaṁ “suvaco cassā”ti ettha vuttaṁ assāti vacanaṁ, taṁ sabbapadehi saddhiṁ",
  "atk-s0501a9:42_4": "santussako ca assa, subharo ca assāti evaṁ yojetabbaṁ.",
  "atk-s0501a9:43": "Tatiyagāthāvaṇṇanā",
  "atk-s0501a9:44_0": "3. Evaṁ bhagavā santaṁ padaṁ abhisamecca viharitukāmassa tadadhigamāya vā paṭipajjitukāmassa",
  "atk-s0501a9:44_1": "visesato āraññakassa bhikkhuno taduttaripi karaṇīyaṁ ācikkhitvā idāni akaraṇīyampi",
  "atk-s0501a9:44_2": "ācikkhitukāmo “na ca khuddamācare kiñci, yena viññū pare upavadeyyu”nti imaṁ upaḍḍhagāthamāha.",
  "atk-s0501a9:45_0": "Tassattho – evamimaṁ karaṇīyaṁ karonto yaṁ taṁ kāyavacīmanoduccaritaṁ khuddaṁ lāmakanti",
  "atk-s0501a9:45_1": "vuccati, taṁ na ca khuddaṁ samācare, asamācaranto ca na kevalaṁ oḷārikaṁ, kintu kiñci",
  "atk-s0501a9:45_2": "na samācare, appamattakampi aṇumattakampi na samācareti vuttaṁ hoti.",
  "atk-s0501a9:46_0": "Tato tassa samācāre sandiṭṭhikamevādīnavaṁ dasseti “yena viññū pare upavadeyyu”nti.",
  "atk-s0501a9:46_1": "Ettha ca yasmā aviññū pare appamāṇaṁ. Te hi anavajjaṁ vā sāvajjaṁ karonti, appasāvajjaṁ",
  "atk-s0501a9:46_2": "vā mahāsāvajjaṁ. Viññū eva pana pamāṇaṁ. Te hi anuvicca pariyogāhetvā avaṇṇārahassa",
  "atk-s0501a9:46_3": "avaṇṇaṁ bhāsanti, vaṇṇārahassa vaṇṇaṁ bhāsanti. Tasmā “viññū pare”ti vuttaṁ.",
  "atk-s0501a9:47_0": "Evaṁ bhagavā imāhi aḍḍhateyyāhi gāthāhi santaṁ padaṁ abhisamecca viharitukāmassa",
  "atk-s0501a9:47_1": "tadadhigamāya vā paṭipajjitukāmassa visesato āraññakassa, āraññakasīsena ca sabbesampi",
  "atk-s0501a9:47_2": "kammaṭṭhānaṁ gahetvā viharitukāmānaṁ karaṇīyākaraṇīyabhedaṁ kammaṭṭhānūpacāraṁ vatvā",
  "atk-s0501a9:47_3": "idāni tesaṁ bhikkhūnaṁ tassa devatābhayassa paṭighātāya parittatthaṁ vipassanāpādakajjhānavasena",
  "atk-s0501a9:47_4": "kammaṭṭhānatthañca “sukhinova khemino hontū”tiādinā nayena mettakathaṁ kathetumāraddho.",
  "atk-s0501a9:48_0": "Tattha sukhinoti sukhasampannā. Kheminoti khemavanto, abhayā nirupaddavāti vuttaṁ",
  "atk-s0501a9:48_1": "hoti. Sabbeti anavasesā. Sattāti pāṇino. Sukhitattāti sukhitacittā. Ettha ca kāyikena",
  "atk-s0501a9:48_2": "sukhena sukhino, mānasena sukhitattā, tadubhayenāpi sabbabhayupaddavavigamena vā",
  "atk-s0501a9:48_3": "kheminoti veditabbo. Kasmā pana evaṁ vuttaṁ? Mettābhāvanākāradassanatthaṁ. Evañhi",
  "atk-s0501a9:48_4": "mettā bhāvetabbā “sabbe sattā sukhino hontū”ti vā, “khemino hontū”ti vā, “sukhitattā hontū”ti vā.",
  "atk-s0501a9:49": "Catutthagāthāvaṇṇanā",
  "atk-s0501a9:50_0": "4. Evaṁ yāva upacārato appanākoṭi, tāva saṅkhepena mettābhāvanaṁ dassetvā idāni vitthāratopi",
  "atk-s0501a9:50_1": "taṁ dassetuṁ “ye kecī”ti gāthādvayamāha. Atha vā yasmā puthuttārammaṇe paricitaṁ",
  "atk-s0501a9:50_2": "cittaṁ na ādikeneva ekatte saṇṭhāti ārammaṇappabhedaṁ pana anugantvā anugantvā kamena",
  "atk-s0501a9:50_3": "saṇṭhāti, tasmā tassa tasathāvarādidukatikappabhede ārammaṇe anugantvā anugantvā",
  "atk-s0501a9:50_4": "saṇṭhānatthampi “ye kecī”ti gāthādvayamāha. Atha vā yasmā yassa yaṁ ārammaṇaṁ vibhūtaṁ",
  "atk-s0501a9:50_5": "hoti, tassa tattha cittaṁ sukhaṁ tiṭṭhati, tasmā tesaṁ bhikkhūnaṁ yassa yaṁ vibhūtaṁ",
  "atk-s0501a9:50_6": "ārammaṇaṁ, tassa tattha cittaṁ saṇṭhāpetukāmo tasathāvarādidukatikārammaṇabhedadīpakaṁ",
  "atk-s0501a9:50_7": "“ye kecī”ti imaṁ gāthādvayamāha.",
  "atk-s0501a9:51_0": "Ettha hi tasathāvaradukaṁ diṭṭhādiṭṭhadukaṁ dūrasantikadukaṁ bhūtasambhavesidukanti",
  "atk-s0501a9:51_1": "cattāro duke, dīghādīhi ca chahi padehi majjhimapadassa tīsu aṇukapadassa ca dvīsu",
  "atk-s0501a9:51_2": "tikesu atthasambhavato dīgharassamajjhimatikaṁ mahantāṇukamajjhimatikaṁ thūlāṇukamajjhimatikanti",
  "atk-s0501a9:51_3": "tayo tike ca dīpeti. Tattha ye kecīti anavasesavacanaṁ. Pāṇā eva bhūtā pāṇabhūtā.",
  "atk-s0501a9:51_4": "Atha vā pāṇantīti pāṇā, etena assāsapassāsappaṭibaddhe pañcavokārasatte gaṇhāti.",
  "atk-s0501a9:51_5": "Bhavantīti bhūtā, etena ekavokāracatuvokārasatte gaṇhāti. Atthīti santi saṁvijjanti.",
  "atk-s0501a9:52": "Evaṁ “ye keci pāṇabhūtatthī”ti iminā vacanena dukatikehi saṅgahetabbe sabbasatte ekato dassetvā idāni sabbepi te tasā vā thāvarā va navasesāti iminā dukena saṅgahetvā dasseti.",
  "atk-s0501a9:53_0": "Tattha tasantīti tasā, sataṇhānaṁ sabhayānañcetaṁ adhivacanaṁ. Tiṭṭhantīti thāvarā,",
  "atk-s0501a9:53_1": "pahīnataṇhābhayānaṁ arahataṁ etaṁ adhivacanaṁ. Natthi tesaṁ avasesanti anavasesā,",
  "atk-s0501a9:53_2": "sabbepīti vuttaṁ hoti. Yañca dutiyagāthāya ante vuttaṁ, taṁ sabbadukatikehi sambandhitabbaṁ",
  "atk-s0501a9:53_3": "“ye keci pāṇabhūtatthi tasā vā thāvarā vā anavasesā, imepi sabbe sattā bhavantu sukhitattā.",
  "atk-s0501a9:53_4": "Evaṁ yāva bhūtā vā sambhavesī vā, imepi sabbe sattā bhavantu sukhitattā”ti.",
  "atk-s0501a9:54_0": "Idāni dīgharassamajjhimāditikattayadīpakesu dīghā vātiādīsu chasu padesu dīghāti",
  "atk-s0501a9:54_1": "dīghattabhāvā nāgamacchagodhādayo. Anekabyāmasatappamāṇāpi hi mahāsamudde nāgānaṁ",
  "atk-s0501a9:54_2": "attabhāvā anekayojanappamāṇā ca macchagodhādīnaṁ attabhāvā honti. Mahantāti mahantattabhāvā",
  "atk-s0501a9:54_3": "jale macchakacchapādayo, thale hatthināgādayo, amanussesu dānavādayo. Āha ca “rāhuggaṁ",
  "atk-s0501a9:54_4": "attabhāvīna”nti. Tassa hi attabhāvo ubbedhena cattāri yojanasahassāni aṭṭha ca yojanasatāni,",
  "atk-s0501a9:54_5": "bāhū dvādasayojanasataparimāṇā, paññāsayojanaṁ bhamukantaraṁ, tathā aṅgulantarikā,",
  "atk-s0501a9:54_6": "hatthatalāni dve yojanasatānīti. Majjhimāti assagoṇamahiṁsasūkarādīnaṁ attabhāvā.",
  "atk-s0501a9:54_7": "Rassakāti tāsu tāsu jātīsu vāmanādayo dīghamajjhimehi omakappamāṇā sattā. Aṇukāti",
  "atk-s0501a9:54_8": "maṁsacakkhussa agocarā dibbacakkhuvisayā udakādīsu nibbattā sukhumattabhāvā sattā",
  "atk-s0501a9:54_9": "ūkādayo vā. Apica ye tāsu tāsu jātīsu mahantamajjhimehi thūlamajjhimehi ca omakappamāṇā",
  "atk-s0501a9:54_10": "sattā, te aṇukāti veditabbā. Thūlāti parimaṇḍalattabhāvā sippikasambukādayo sattā.",
  "atk-s0501a9:55": "Pañcamagāthāvaṇṇanā",
  "atk-s0501a9:56": "5. Evaṁ tīhi tikehi anavasesato satte dassetvā idāni “diṭṭhā vā ye va adiṭṭhā”tiādīhi tīhi dukehipi te saṅgahetvā dasseti.",
  "atk-s0501a9:57_0": "Tattha diṭṭhāti ye attano cakkhussa āpāthamāgatavasena diṭṭhapubbā. Adiṭṭhāti ye",
  "atk-s0501a9:57_1": "parasamuddaparaselaparacakkavāḷādīsu ṭhitā. “Ye vā dūre vasanti avidūre”ti iminā",
  "atk-s0501a9:57_2": "pana dukena attano attabhāvassa dūre ca avidūre ca vasante satte dasseti, te apadadvipadavasena",
  "atk-s0501a9:57_3": "veditabbā. Attano hi kāye vasantā sattā avidūre, bahikāye vasantā sattā dūre. Tathā",
  "atk-s0501a9:57_4": "antoupacāre vasantā avidūre, bahiupacāre vasantā dūre. Attano vihāre gāme janapade",
  "atk-s0501a9:57_5": "dīpe cakkavāḷe vasantā avidūre, paracakkavāḷe vasantā dūre vasantīti vuccanti.",
  "atk-s0501a9:58_0": "Bhūtāti jātā abhinibbattā. Ye bhūtā eva, na puna bhavissantīti saṅkhyaṁ gacchanti,",
  "atk-s0501a9:58_1": "tesaṁ khīṇāsavānaṁ etaṁ adhivacanaṁ. Sambhavamesantīti sambhavesī. Appahīnabhavasaṁyojanattā",
  "atk-s0501a9:58_2": "āyatimpi sambhavaṁ esantānaṁ sekhaputhujjanānametaṁ adhivacanaṁ. Atha vā catūsu yonīsu",
  "atk-s0501a9:58_3": "aṇḍajajalābujā sattā yāva aṇḍakosaṁ vatthikosañca na bhindanti, tāva sambhavesī nāma,",
  "atk-s0501a9:58_4": "aṇḍakosaṁ vatthikosañca bhinditvā bahi nikkhantā bhūtā nāma. Saṁsedajā opapātikā",
  "atk-s0501a9:58_5": "ca paṭhamacittakkhaṇe sambhavesī nāma, dutiyacittakkhaṇato pabhuti bhūtā nāma. Yena",
  "atk-s0501a9:58_6": "vā iriyāpathena jāyanti, yāva tato aññaṁ na pāpuṇanti, tāva sambhavesī nāma, tato paraṁ bhūtāti.",
  "atk-s0501a9:59": "Chaṭṭhagāthāvaṇṇanā",
  "atk-s0501a9:60_0": "6. Evaṁ bhagavā “sukhino vā”tiādīhi aḍḍhateyyāhi gāthāhi nānappakārato tesaṁ bhikkhūnaṁ",
  "atk-s0501a9:60_1": "hitasukhāgamapatthanāvasena sattesu mettābhāvanaṁ dassetvā idāni ahitadukkhānāgamapatthanāvasenāpi",
  "atk-s0501a9:60_2": "taṁ dassento āha “na paro paraṁ nikubbethā”ti. Esa porāṇo pāṭho, idāni pana “paraṁ",
  "atk-s0501a9:60_3": "hī”tipi paṭhanti, ayaṁ na sobhano.",
  "atk-s0501a9:61_0": "Tattha paroti parajano. Paranti parajanaṁ. Na nikubbethāti na vañceyya. Nātimaññethāti",
  "atk-s0501a9:61_1": "na atikkamitvā maññeyya. Katthacīti katthaci okāse, gāme vā gāmakhette vā ñātimajjhe",
  "atk-s0501a9:61_2": "vā pūgamajjhe vātiādi. Nanti etaṁ. Kañcīti yaṁ kañci khattiyaṁ vā brāhmaṇaṁ vā gahaṭṭhaṁ",
  "atk-s0501a9:61_3": "vā pabbajitaṁ vā sukhitaṁ vā dukkhitaṁ vātiādi. Byārosanā paṭighasaññāti kāyavacīvikārehi",
  "atk-s0501a9:61_4": "byārosanāya ca manovikārena paṭighasaññāya ca. “Byārosanāya paṭighasaññāyā”ti hi",
  "atk-s0501a9:61_5": "vattabbe “byārosanā paṭighasaññā”ti vuccati, yathā “sammadaññāya vimuttā”ti vattabbe",
  "atk-s0501a9:61_6": "“sammadaññā vimuttā”ti, yathā ca “anupubbasikkhāya anupubbakiriyāya anupubbapaṭipadāyā”ti",
  "atk-s0501a9:61_7": "vattabbe “anupubbasikkhā anupubbakiriyā anupubbapaṭipadā”ti. Nāññamaññassa dukkhamiccheyyāti",
  "atk-s0501a9:61_8": "aññamaññassa dukkhaṁ na iccheyya. Kiṁ vuttaṁ hoti? Na kevalaṁ “sukhino vā khemino",
  "atk-s0501a9:61_9": "vā hontū”tiādimanasikāravaseneva mettaṁ bhāveyya, kintu “ahovata yo koci parapuggalo",
  "atk-s0501a9:61_10": "yaṁ kañci parapuggalaṁ vañcanādīhi nikatīhi na nikubbetha, jātiādīhi ca navahi mānavatthūhi",
  "atk-s0501a9:61_11": "katthaci padese kañci parapuggalaṁ nātimaññeyya, aññamaññassa ca byārosanāya vā paṭighasaññāya",
  "atk-s0501a9:61_12": "vā dukkhaṁ na iccheyyā”ti evampi manasikaronto bhāveyyāti.",
  "atk-s0501a9:62": "Sattamagāthāvaṇṇanā",
  "atk-s0501a9:63": "7. Evaṁ ahitadukkhānāgamapatthanāvasena atthato mettābhāvanaṁ dassetvā idāni tameva upamāya dassento āha “mātā yathā niyaṁputta”nti.",
  "atk-s0501a9:64_0": "Tassattho – yathā mātā niyaṁ puttaṁ attani jātaṁ orasaṁ puttaṁ, tañca ekaputtameva",
  "atk-s0501a9:64_1": "āyusā anurakkhe, tassa dukkhāgamappaṭibāhanatthaṁ attano āyumpi cajitvā taṁ anurakkhe,",
  "atk-s0501a9:64_2": "evampi sabbabhūtesu idaṁ mettākhyaṁ mānasaṁ bhāvaye, punappunaṁ janaye vaḍḍhaye,",
  "atk-s0501a9:64_3": "tañca aparimāṇasattārammaṇavasena ekasmiṁ vā satte anavasesapharaṇavasena aparimāṇaṁ bhāvayeti.",
  "atk-s0501a9:65": "Aṭṭhamagāthāvaṇṇanā",
  "atk-s0501a9:66": "8. Evaṁ sabbākārena mettābhāvanaṁ dassetvā idāni tasseva vaḍḍhanaṁ dassento āha “mettañca sabbalokasmī”ti.",
  "atk-s0501a9:67_0": "Tattha mijjati tāyati cāti mitto, hitajjhāsayatāya siniyhati, ahitāgamato rakkhati",
  "atk-s0501a9:67_1": "cāti attho. Mittassa bhāvo mettaṁ. Sabbalokasmīti anavasese sattaloke. Manasi bhavanti",
  "atk-s0501a9:67_2": "mānasaṁ. Tañhi cittasampayuttattā evaṁ vuttaṁ. Bhāvayeti vaḍḍhaye. Na assa parimāṇanti",
  "atk-s0501a9:67_3": "aparimāṇaṁ, appamāṇasattārammaṇatāya evaṁ vuttaṁ. Uddhanti upari, tena arūpabhavaṁ",
  "atk-s0501a9:67_4": "gaṇhāti. Adhoti heṭṭhā, tena kāmabhavaṁ gaṇhāti. Tiriyanti vemajjhaṁ, tena rūpabhavaṁ",
  "atk-s0501a9:67_5": "gaṇhāti. Asambādhanti sambādhavirahitaṁ, bhinnasīmanti vuttaṁ hoti. Sīmā nāma paccatthiko",
  "atk-s0501a9:67_6": "vuccati, tasmimpi pavattanti attho. Averanti veravirahitaṁ, antarantarāpi veracetanāpātubhāvavirahitanti",
  "atk-s0501a9:67_7": "attho. Asapattanti vigatapaccatthikaṁ. Mettāvihārī hi puggalo manussānaṁ piyo hoti,",
  "atk-s0501a9:67_8": "amanussānaṁ piyo hoti, nāssa koci paccatthiko hoti, tenassa taṁ mānasaṁ vigatapaccatthikattā",
  "atk-s0501a9:67_9": "asapattanti vuccati. Pariyāyavacanañhi etaṁ, yadidaṁ paccatthiko sapattoti. Ayaṁ",
  "atk-s0501a9:67_10": "anupadato atthavaṇṇanā.",
  "atk-s0501a9:68_0": "Ayaṁ panettha adhippetatthadīpanā – yadidaṁ “evampi sabbabhūtesu mānasaṁ bhāvaye",
  "atk-s0501a9:68_1": "aparimāṇa”nti vuttaṁ, tañcetaṁ aparimāṇaṁ mettaṁ mānasaṁ sabbalokasmiṁ bhāvaye vaḍḍhaye,",
  "atk-s0501a9:68_2": "vuḍḍhiṁ virūḷhiṁ vepullaṁ gamaye pāpaye. Kathaṁ? Uddhaṁ adho ca tiriyañca, uddhaṁ",
  "atk-s0501a9:68_3": "yāva bhavaggā, adho yāva avīcito, tiriyaṁ yāva avasesadisā. Uddhaṁ vā āruppaṁ, adho",
  "atk-s0501a9:68_4": "kāmadhātuṁ, tiriyaṁ rūpadhātuṁ anavasesaṁ pharanto. Evaṁ bhāventopi ca taṁ yathā",
  "atk-s0501a9:68_5": "asambādhaṁ averaṁ asapattañca hoti, tathā sambādhaverasapattānaṁ abhāvaṁ karonto",
  "atk-s0501a9:68_6": "bhāvaye. Yaṁ vā taṁ bhāvanāsampadaṁ pattaṁ sabbattha okāsalokavasena asambādhaṁ,",
  "atk-s0501a9:68_7": "attano paresu āghātappaṭivinayanena averaṁ, attani ca paresaṁ āghātavinayanena asapattaṁ",
  "atk-s0501a9:68_8": "hoti. Taṁ asambādhamaveramasapattaṁ aparimāṇaṁ mettaṁ mānasaṁ uddhaṁ adho tiriyañcāti",
  "atk-s0501a9:68_9": "tividhaparicchede sabbalokasmiṁ bhāvaye vaḍḍhayeti.",
  "atk-s0501a9:69": "Navamagāthāvaṇṇanā",
  "atk-s0501a9:70": "9. Evaṁ mettābhāvanāya vaḍḍhanaṁ dassetvā idāni taṁ bhāvanamanuyuttassa viharato iriyāpathaniyamābhāvaṁ dassento āha “tiṭṭhaṁ caraṁ…pe… adhiṭṭheyyā”ti.",
  "atk-s0501a9:71_0": "Tassattho – evametaṁ mettaṁ mānasaṁ bhāvento so “nisīdati pallaṅkaṁ ābhujitvā ujuṁ",
  "atk-s0501a9:71_1": "kāyaṁ paṇidhāyā”tiādīsu viya iriyāpathaniyamaṁ akatvā yathāsukhaṁ aññataraññatarairiyāpathabādhanavinodanaṁ",
  "atk-s0501a9:71_2": "karonto tiṭṭhaṁ vā caraṁ vā nisinno vā sayāno vā yāvatā vigatamiddho assa, atha etaṁ",
  "atk-s0501a9:71_3": "mettājhānasatiṁ adhiṭṭheyya.",
  "atk-s0501a9:72_0": "Atha vā evaṁ mettābhāvanāya vaḍḍhanaṁ dassetvā idāni vasībhāvaṁ dassento āha “tiṭṭhaṁ",
  "atk-s0501a9:72_1": "cara”nti. Vasippatto hi tiṭṭhaṁ vā caraṁ vā nisinno vā sayāno vā yāvatā iriyāpathena",
  "atk-s0501a9:72_2": "etaṁ mettājhānasatiṁ adhiṭṭhātukāmo hoti, atha vā tiṭṭhaṁ vā caraṁ vā…pe… sayāno",
  "atk-s0501a9:72_3": "vāti na tassa ṭhānādīni antarāyakarāni honti, apica kho yāvatā etaṁ mettājhānasatiṁ",
  "atk-s0501a9:72_4": "adhiṭṭhātukāmo hoti, tāvatā vigatamiddho hutvā adhiṭṭhāti, natthi tassa tattha dandhāyitattaṁ.",
  "atk-s0501a9:72_5": "Tenāha “tiṭṭhaṁ caraṁ nisinno va, sayāno yāvatāssa vitamiddho. Etaṁ satiṁ adhiṭṭheyyā”ti.",
  "atk-s0501a9:73_0": "Tassāyamadhippāyo – yaṁ taṁ “mettañca sabbalokasmi, mānasaṁ bhāvaye”ti vuttaṁ, taṁ",
  "atk-s0501a9:73_1": "yathā bhāveyya, yathā ṭhānādīsu yāvatā iriyāpathena ṭhānādīni vā anādiyitvā yāvatā",
  "atk-s0501a9:73_2": "etaṁ mettājhānasatiṁ adhiṭṭhātukāmo assa, tāvatā vigatamiddhova hutvā etaṁ satiṁ adhiṭṭheyyāti.",
  "atk-s0501a9:74": "Evaṁ mettābhāvanāya vasībhāvaṁ dassento “etaṁ satiṁ adhiṭṭheyyā”ti tasmiṁ mettāvihāre niyojetvā idāni taṁ vihāraṁ thunanto āha “brahmametaṁ vihāramidhamāhū”ti.",
  "atk-s0501a9:75_0": "Tassattho – yvāyaṁ “sukhino vā khemino vā hontū”tiādi katvā yāva “etaṁ satiṁ adhiṭṭheyyā”ti",
  "atk-s0501a9:75_1": "vaṇṇito mettāvihāro. Etaṁ catūsu dibbabrahmaariyairiyāpathavihāresu niddosattā attanopi",
  "atk-s0501a9:75_2": "paresampi atthakarattā ca idha ariyassa dhammavinaye brahmavihāramāhu seṭṭhavihāramāhūti,",
  "atk-s0501a9:75_3": "yato satataṁ samitaṁ abbokiṇṇaṁ tiṭṭhaṁ caraṁ nisinno vā sayāno vā yāvatāssa vigatamiddho,",
  "atk-s0501a9:75_4": "etaṁ satiṁ adhiṭṭheyyāti.",
  "atk-s0501a9:76": "Dasamagāthāvaṇṇanā",
  "atk-s0501a9:77_0": "10. Evaṁ bhagavā tesaṁ bhikkhūnaṁ nānappakārato mettābhāvanaṁ dassetvā idāni yasmā",
  "atk-s0501a9:77_1": "mettā sattārammaṇattā attadiṭṭhiyā āsannā hoti, tasmā diṭṭhigahananisedhanamukhena",
  "atk-s0501a9:77_2": "tesaṁ bhikkhūnaṁ tadeva mettājhānaṁ pādakaṁ katvā ariyabhūmippattiṁ dassento “diṭṭhiñca",
  "atk-s0501a9:77_3": "anupaggammā”ti imāya gāthāya desanaṁ samāpesi.",
  "atk-s0501a9:78_0": "Tassattho – yvāyaṁ “brahmametaṁ vihāramidhamāhū”ti saṁvaṇṇito mettājhānavihāro, tato",
  "atk-s0501a9:78_1": "vuṭṭhāya ye tattha vitakkavicārādayo dhammā, te tesañca vatthādianusārena rūpadhamme",
  "atk-s0501a9:78_2": "pariggahetvā iminā nāmarūpaparicchedena “suddhasaṅkhārapuñjoyaṁ, nayidha sattūpalabbhatī”ti",
  "atk-s0501a9:78_3": "evaṁ diṭṭhiñca anupaggamma anupubbena lokuttarasīlena sīlavā hutvā lokuttarasīlasampayutteneva",
  "atk-s0501a9:78_4": "sotāpattimaggasammādiṭṭhisaññitena dassanena sampanno, tato paraṁ yopāyaṁ vatthukāmesu",
  "atk-s0501a9:78_5": "gedho kilesakāmo appahīno hoti, tampi sakadāgāmianāgāmimaggehi tanubhāvena anavasesappahānena",
  "atk-s0501a9:78_6": "ca kāmesu gedhaṁ vineyya vinayitvā vūpasametvā na hi jātu gabbhaseyyaṁ puna reti",
  "atk-s0501a9:78_7": "ekaṁseneva puna gabbhaseyyaṁ na eti. Suddhāvāsesu nibbattitvā tattheva arahattaṁ",
  "atk-s0501a9:78_8": "pāpuṇitvā parinibbātīti.",
  "atk-s0501a9:79_0": "Evaṁ bhagavā desanaṁ samāpetvā te bhikkhū āha – “gacchatha, bhikkhave, tasmiṁyeva",
  "atk-s0501a9:79_1": "vanasaṇḍe viharatha, imañca suttaṁ māsassa aṭṭhasu dhammassavanadivasesu ghaṇḍiṁ",
  "atk-s0501a9:79_2": "ākoṭetvā ussāretha, dhammakathaṁ karotha sākacchatha anumodatha, idameva kammaṭṭhānaṁ",
  "atk-s0501a9:79_3": "āsevatha bhāvetha bahulīkarotha, tepi vo amanussā taṁ bheravārammaṇaṁ na dassessanti,",
  "atk-s0501a9:79_4": "aññadatthu atthakāmā hitakāmā bhavissantī”ti. Te “sādhū”ti bhagavato paṭissuṇitvā",
  "atk-s0501a9:79_5": "uṭṭhāyāsanā bhagavantaṁ abhivādetvā padakkhiṇaṁ katvā tattha gantvā tathā akaṁsu.",
  "atk-s0501a9:79_6": "Devatāyo ca “bhadantā amhākaṁ atthakāmā hitakāmā”ti pītisomanassajātā hutvā sayameva",
  "atk-s0501a9:79_7": "senāsanaṁ sammajjanti, uṇhodakaṁ paṭiyādenti, piṭṭhiparikammaṁ pādaparikammaṁ karonti,",
  "atk-s0501a9:79_8": "ārakkhaṁ saṁvidahanti. Tepi bhikkhū tameva mettaṁ bhāvetvā tameva ca pādakaṁ katvā",
  "atk-s0501a9:79_9": "vipassanaṁ ārabhitvā sabbe tasmiṁyeva antotemāse aggaphalaṁ arahattaṁ pāpuṇitvā mahāpavāraṇāya",
  "atk-s0501a9:79_10": "visuddhipavāraṇaṁ pavāresunti.",
  "atk-s0501a9:80": "Evampi atthakusalena tathāgatena,",
  "atk-s0501a9:81": "Dhammissarena kathitaṁ karaṇīyamatthaṁ;",
  "atk-s0501a9:82": "Katvānubhuyya paramaṁ hadayassa santiṁ,",
  "atk-s0501a9:83": "Santaṁ padaṁ abhisamenti samattapaññā.",
  "atk-s0501a9:84": "Tasmā hi taṁ amatamabbhutamariyakantaṁ,",
  "atk-s0501a9:85": "Santaṁ padaṁ abhisamecca viharitukāmo;",
  "atk-s0501a9:86": "Viññū jano vimalasīlasamādhipaññā-",
  "atk-s0501a9:87": "Bhedaṁ kareyya satataṁ karaṇīyamatthanti.",
  "atk-s0501a9:88": "Paramatthajotikāya khuddakapāṭha-aṭṭhakathāya",
  "atk-s0501a9:89": "Mettasuttavaṇṇanā niṭṭhitā.",
  "atk-s0501a9:90": "Nigamanakathā",
  "atk-s0501a9:91": "Ettāvatā ca yaṁ vuttaṁ –",
  "atk-s0501a9:92": "“Uttamaṁ vandaneyyānaṁ, vanditvā ratanattayaṁ;",
  "atk-s0501a9:93": "Khuddakānaṁ karissāmi, kesañci atthavaṇṇana”nti.",
  "atk-s0501a9:94_0": "Tattha saraṇasikkhāpadadvattiṁsākārakumārapañhamaṅgalasuttaratanasuttatirokuṭṭanidhikaṇḍamettasuttavasena",
  "atk-s0501a9:94_1": "navappabhedassa khuddakapāṭhassa tāva atthavaṇṇanā katā hoti. Tenetaṁ vuccati –",
  "atk-s0501a9:95": "“Imaṁ khuddakapāṭhassa, karontenatthavaṇṇanaṁ;",
  "atk-s0501a9:96": "Saddhammaṭṭhitikāmena, yaṁ pattaṁ kusalaṁ mayā.",
  "atk-s0501a9:97": "Tassānubhāvato khippaṁ, dhamme ariyappavedite;",
  "atk-s0501a9:98": "Vuddhiṁ virūḷhiṁ vepullaṁ, pāpuṇātu ayaṁ jano”ti.",
  "atk-s0501a9:99_0": "Paramavisuddhasaddhābuddhivīriyaguṇappaṭimaṇḍitena sīlācārajjavamaddavādiguṇasamudayasamuditena",
  "atk-s0501a9:99_1": "sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattidhammappabhede",
  "atk-s0501a9:99_2": "sāṭṭhakathe satthusāsane appaṭihatañāṇappabhāvena chamahāveyyākaraṇenachamahāveyyākaraṇena",
  "atk-s0501a9:99_3": "karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-s0501a9:99_4": "vādīvarena mahākavinā chaḷabhiññāpaṭisambhidādippabhedaguṇappaṭimaṇḍite uttarimanussadhamme",
  "atk-s0501a9:99_5": "suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena",
  "atk-s0501a9:99_6": "vipulavisuddhabuddhinā buddhaghosoti garūhi gahitanāmadheyyena therena katā ayaṁ",
  "atk-s0501a9:99_7": "paramatthajotikā nāma khuddakapāṭhavaṇṇanā –",
  "atk-s0501a9:100": "Tāva tiṭṭhatu lokasmiṁ, lokanittharaṇesinaṁ;",
  "atk-s0501a9:101": "Dassentī kulaputtānaṁ, nayaṁ sīlādisuddhiyā.",
  "atk-s0501a9:102": "Yāva buddhoti nāmampi, suddhacittassa tādino;",
  "atk-s0501a9:103": "Lokamhi lokajeṭṭhassa, pavattati mahesinoti.",
  "atk-s0501a9:104": "Paramatthajotikāya khuddaka-aṭṭhakathāya",
  "atk-s0501a9:105": "Khuddakapāṭhavaṇṇanā niṭṭhitā."
}