{
  "iti99:0.1": "Itivuttaka 99",
  "iti99:0.2": "Tikanipāta",
  "iti99:0.3": "Pañcamavagga",
  "iti99:0.4": "Tevijjasutta",
  "iti99:1.1": "Vuttañhetaṁ bhagavatā vuttamarahatāti me sutaṁ:",
  "iti99:2.1": "“Dhammenāhaṁ, bhikkhave, tevijjaṁ brāhmaṇaṁ paññāpemi, nāññaṁ lapitalāpanamattena.",
  "iti99:3.1": "Kathañcāhaṁ, bhikkhave, dhammena tevijjaṁ brāhmaṇaṁ paññāpemi, nāññaṁ lapitalāpanamattena?",
  "iti99:3.2_0": "Idha, bhikkhave, bhikkhu anekavihitaṁ pubbenivāsaṁ anussarati, seyyathidaṁ—ekampi",
  "iti99:3.2_1": "jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi",
  "iti99:3.2_2": "jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi",
  "iti99:3.2_3": "jātisatasahassampi anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe:",
  "iti99:3.2_4": "‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto.",
  "iti99:3.2_5": "So tato cuto amutra udapādiṁ. Tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī",
  "iti99:3.2_6": "evamāyupariyanto. So tato cuto idhūpapanno’ti. Iti sākāraṁ sauddesaṁ anekavihitaṁ",
  "iti99:3.2_7": "pubbenivāsaṁ anussarati.",
  "iti99:3.3": "Ayamassa paṭhamā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṁ appamattassa ātāpino pahitattassa viharato.",
  "iti99:4.1_0": "Puna caparaṁ, bhikkhave, bhikkhu dibbena cakkhunā visuddhena atikkantamānusakena",
  "iti99:4.1_1": "satte passati cavamāne upapajjamāne hīne paṇīte suvaṇṇe dubbaṇṇe, sugate duggate",
  "iti99:4.1_2": "yathākammūpage satte pajānāti: ‘ime vata bhonto sattā kāyaduccaritena samannāgatā",
  "iti99:4.1_3": "vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā",
  "iti99:4.1_4": "micchādiṭṭhikammasamādānā. Te kāyassa bhedā paraṁ maraṇā apāyaṁ duggatiṁ vinipātaṁ",
  "iti99:4.1_5": "nirayaṁ upapannā. Ime vā pana bhonto sattā kāyasucaritena samannāgatā vacīsucaritena",
  "iti99:4.1_6": "samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā.",
  "iti99:4.1_7": "Te kāyassa bhedā paraṁ maraṇā sugatiṁ saggaṁ lokaṁ upapannā’ti. Iti dibbena cakkhunā",
  "iti99:4.1_8": "visuddhena atikkantamānusakena satte passati cavamāne upapajjamāne hīne paṇīte suvaṇṇe",
  "iti99:4.1_9": "dubbaṇṇe, sugate duggate yathākammūpage satte pajānāti.",
  "iti99:4.2": "Ayamassa dutiyā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṁ appamattassa ātāpino pahitattassa viharato.",
  "iti99:5.1": "Puna caparaṁ, bhikkhave, bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "iti99:5.2": "Ayamassa tatiyā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṁ appamattassa ātāpino pahitattassa viharato.",
  "iti99:5.3": "Evaṁ kho ahaṁ, bhikkhave, dhammena tevijjaṁ brāhmaṇaṁ paññāpemi, nāññaṁ lapitalāpanamattenā”ti.",
  "iti99:5.4": "Etamatthaṁ bhagavā avoca.",
  "iti99:5.5": "Tatthetaṁ iti vuccati:",
  "iti99:6.1": "“Pubbenivāsaṁ yoveti,",
  "iti99:6.2": "saggāpāyañca passati;",
  "iti99:6.3": "Atho jātikkhayaṁ patto,",
  "iti99:6.4": "abhiññāvosito muni.",
  "iti99:7.1": "Etāhi tīhi vijjāhi,",
  "iti99:7.2": "tevijjo hoti brāhmaṇo;",
  "iti99:7.3": "Tamahaṁ vadāmi tevijjaṁ,",
  "iti99:7.4": "nāññaṁ lapitalāpanan”ti.",
  "iti99:8.1": "Ayampi attho vutto bhagavatā, iti me sutanti.",
  "iti99:8.2": "Dasamaṁ.",
  "iti99:8.3": "Pañcamo vaggo.",
  "iti99:9.0": "Tassuddānaṁ",
  "iti99:9.1": "Pasāda jīvita saṅghāṭi,",
  "iti99:9.2": "aggi upaparikkhayā;",
  "iti99:9.3": "Upapatti kāma kalyāṇaṁ,",
  "iti99:9.4": "dānaṁ dhammena te dasāti.",
  "iti99:9.5": "Tikanipāto niṭṭhito."
}