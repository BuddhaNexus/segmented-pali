{
  "tika-vin05t21:0": "21. Pavāraṇāvinicchayakathā",
  "tika-vin05t21:1_0": "116.Paṭikkhepapavāraṇāti pañcannaṁ bhojanānaṁ aññataraṁ bhuñjamānena yassa kassaci",
  "tika-vin05t21:1_1": "abhihaṭabhojanassa paṭikkhepasaṅkhātā pavāraṇā. Sā ca na kevalaṁ paṭikkhepamattena",
  "tika-vin05t21:1_2": "hoti, atha kho pañcaṅgavasena. Tatrimāni pañcaṅgāni – asanaṁ, bhojanaṁ, dāyakassa",
  "tika-vin05t21:1_3": "hatthapāse ṭhānaṁ, abhihāro, abhihaṭassa paṭikkhepoti. Tattha asananti vippakatabhojanaṁ,",
  "tika-vin05t21:1_4": "bhuñjamāno cesa puggalo hotīti attho. Bhojananti pavāraṇappahonakaṁ bhojanaṁ, odanādīnañca",
  "tika-vin05t21:1_5": "aññataraṁ paṭikkhipitabbaṁ bhojanaṁ hotīti attho. Dāyakassa hatthapāse ṭhānanti pavāraṇappahonakaṁ",
  "tika-vin05t21:1_6": "bhojanaṁ gaṇhitvā dāyakassa aḍḍhateyyahatthappamāṇe okāse avaṭṭhānaṁ. Abhihāroti",
  "tika-vin05t21:1_7": "hatthapāse ṭhitassa dāyakassa kāyena abhihāro. Abhihaṭassa paṭikkhepoti evaṁ abhihaṭassa",
  "tika-vin05t21:1_8": "kāyena vā vācāya vā paṭikkhepo. Iti imesaṁ pañcannaṁ aṅgānaṁ vasena pavāraṇā hoti. Vuttampi cetaṁ –",
  "tika-vin05t21:2": "“Pañcahi, upāli, ākārehi pavāraṇā paññāyati, asanaṁ paññāyati, bhojanaṁ paññāyati, hatthapāse ṭhito, abhiharati, paṭikkhepo paññāyatī”ti.",
  "tika-vin05t21:3_0": "117. Tatrāyaṁ vinicchayo – “asana”ntiādīsu tāva yaṁ asnāti, yañca bhojanaṁ hatthapāse",
  "tika-vin05t21:3_1": "ṭhitena abhihaṭaṁ paṭikkhipati, taṁ odano kummāso sattu maccho maṁsanti imesaṁ aññatarameva",
  "tika-vin05t21:3_2": "veditabbaṁ. Tattha odano nāma sāli vīhi yavo godhumo kaṅgu varako kudrūsakoti sattannaṁ",
  "tika-vin05t21:3_3": "dhaññānaṁ taṇḍulehi nibbatto. Tatra sālīti antamaso nīvāraṁ upādāya sabbāpi sālijāti.",
  "tika-vin05t21:3_4": "Vīhīti sabbāpi vīhijāti. Yavagodhumesu bhedo natthi. Kaṅgūti setarattakāḷabhedā sabbāpi",
  "tika-vin05t21:3_5": "kaṅgujāti. Varakoti antamaso varakacorakaṁ upādāya sabbāpi setavaṇṇā varakajāti.",
  "tika-vin05t21:3_6": "Kudrūsakoti kāḷakudrūsako ceva sāmākādibhedā ca sabbāpi tiṇadhaññajāti. Nīvāravarakacorakā",
  "tika-vin05t21:3_7": "cettha dhaññānulomāti vadanti, dhaññāni hontu dhaññānulomāni vā, etesaṁ vuttappabhedānaṁ",
  "tika-vin05t21:3_8": "sattannaṁ dhaññānaṁ taṇḍule gahetvā “bhattaṁ pacissāmā”ti vā “yāguṁ pacissāmā”ti",
  "tika-vin05t21:3_9": "vā “ambilapāyāsādīsu aññataraṁ pacissāmā”ti vā yaṁ kiñci sandhāya pacantu, sace uṇhaṁ",
  "tika-vin05t21:3_10": "sītalaṁ vā bhuñjantānaṁ bhojanakāle gahitagahitaṭṭhāne odhi paññāyati, odanasaṅgahameva",
  "tika-vin05t21:3_11": "gacchati, pavāraṇaṁ janeti. Sace odhi na paññāyati, yāgusaṅgahaṁ gacchati, pavāraṇaṁ na janeti.",
  "tika-vin05t21:4_0": "Yopi pāyāso vā paṇṇaphalakaḷīramissakā ambilayāgu vā uddhanato otāritamattā abbhuṇhā",
  "tika-vin05t21:4_1": "hoti āvajjitvā pivituṁ sakkā, hatthena gahitokāsepi odhiṁ na dasseti, pavāraṇaṁ na",
  "tika-vin05t21:4_2": "janeti. Sace pana usumāya vigatāya sītalabhūtā ghanabhāvaṁ gacchati, odhiṁ dasseti,",
  "tika-vin05t21:4_3": "puna pavāraṇaṁ janeti, pubbe tanubhāvo na rakkhati. Sacepi dadhitakkādīni āropetvā",
  "tika-vin05t21:4_4": "bahū paṇṇaphalakaḷīre pakkhipitvā muṭṭhimattāpi taṇḍulā pakkhittā honti, bhojanakāle",
  "tika-vin05t21:4_5": "ce odhi paññāyati, pavāraṇaṁ janeti. Ayāguke nimantane “yāguṁ dassāmā”ti bhatte udakakañjikakhīrādīni",
  "tika-vin05t21:4_6": "ākiritvā “yāguṁ gaṇhathā”ti denti. Kiñcāpi tanuko hoti, pavāraṇaṁ janetiyeva. Sace",
  "tika-vin05t21:4_7": "pana pakkuthitesu udakādīsu pakkhipitvā pacitvā denti, yāgusaṅgahameva gacchati.",
  "tika-vin05t21:4_8": "Yāgusaṅgahaṁ gatepi tasmiṁ vā aññasmiṁ vā yattha macchamaṁsaṁ pakkhipanti, sace sāsapamattampi",
  "tika-vin05t21:4_9": "macchamaṁsakhaṇḍaṁ vā nhāru vā paññāyati, pavāraṇaṁ janeti, suddharasako pana rasakayāgu",
  "tika-vin05t21:4_10": "vā na janeti. Ṭhapetvā vuttadhaññataṇḍule aññehi veṇutaṇḍulādīhi vā kaṇḍamūlaphalehi",
  "tika-vin05t21:4_11": "vā yehi kehici kataṁ bhattampi pavāraṇaṁ na janeti, pageva ghanayāgu. Sace panettha",
  "tika-vin05t21:4_12": "macchamaṁsaṁ pakkhipanti, janeti. Mahāpaccariyaṁ “pupphiatthāya bhattampi pavāraṇaṁ",
  "tika-vin05t21:4_13": "janetī”ti vuttaṁ. Pupphiatthāya bhattaṁ nāma pupphikhajjakatthāya kuthitudake pakkhipitvā",
  "tika-vin05t21:4_14": "seditataṇḍulā vuccanti. Sace pana te taṇḍule sukkhāpetvā khādanti, vaṭṭati, neva",
  "tika-vin05t21:4_15": "sattusaṅkhyaṁ, na bhattasaṅkhyaṁ gacchanti. Puna tehi katabhattaṁ pavāretiyeva. Te",
  "tika-vin05t21:4_16": "taṇḍule sappitelādīsu vā pacanti, pūvaṁ vā karonti, na pavārenti. Puthukā vā tāhi",
  "tika-vin05t21:4_17": "katasattubhattādīni vā na pavārenti.",
  "tika-vin05t21:5": "Kummāso nāma yavehi katakummāso. Aññehi pana muggādīhi katakummāso pavāraṇaṁ na janeti.",
  "tika-vin05t21:6_0": "Sattu nāma sālivīhiyavehi katasattu. Kaṅguvarakakudrūsakasīsānipi bhajjitvā īsakaṁ",
  "tika-vin05t21:6_1": "koṭṭetvā thuse palāpetvā puna daḷhaṁ koṭṭetvā cuṇṇaṁ karonti. Sacepi taṁ allattā",
  "tika-vin05t21:6_2": "ekabaddhaṁ hoti, sattusaṅgahameva gacchati. Kharapākabhajjitānaṁ vīhīnaṁ taṇḍule",
  "tika-vin05t21:6_3": "koṭṭetvā denti, tampi cuṇṇaṁ sattusaṅgahameva gacchati. Samapākabhajjitānaṁ pana",
  "tika-vin05t21:6_4": "vīhīnaṁ vā vīhipalāsānaṁ vā taṇḍulā bhajjitataṇḍulā eva vā na pavārenti. Tesaṁ pana",
  "tika-vin05t21:6_5": "taṇḍulānaṁ cuṇṇaṁ pavāreti, kharapākabhajjitānaṁ vīhīnaṁ kuṇḍakampi pavāreti. Samapākabhajjitānaṁ",
  "tika-vin05t21:6_6": "pana ātapasukkhānaṁ vā kuṇḍakaṁ na pavāreti. Lājā vā tehi katabhattasattuādīni vā",
  "tika-vin05t21:6_7": "na pavārenti, bhajjitapiṭṭhaṁ vā yaṁ kiñci suddhakhajjakaṁ vā na pavāreti. Macchamaṁsapūritakhajjakaṁ",
  "tika-vin05t21:6_8": "pana sattumodako vā pavāreti. Maccho maṁsañca pākaṭameva.",
  "tika-vin05t21:7_0": "Ayaṁ pana viseso – sace yāguṁ pivantassa yāgusitthamattāneva dve macchakhaṇḍāni vā",
  "tika-vin05t21:7_1": "maṁsakhaṇḍāni vā ekabhājane vā nānābhājane vā denti, tāni ce akhādanto aññaṁ yaṁ",
  "tika-vin05t21:7_2": "kiñci pavāraṇappahonakaṁ paṭikkhipati, na pavāreti. Tato ekaṁ khāditaṁ, ekaṁ hatthe",
  "tika-vin05t21:7_3": "vā patte vā hoti, so ce aññaṁ paṭikkhipati, pavāreti. Dvepi khāditāni honti, mukhe",
  "tika-vin05t21:7_4": "sāsapamattampi avasiṭṭhaṁ natthi, sacepi aññaṁ paṭikkhipati, na pavāreti. Kappiyamaṁsaṁ",
  "tika-vin05t21:7_5": "khādanto kappiyamaṁsaṁ paṭikkhipati, pavāreti. Kappiyamaṁsaṁ khādanto akappiyamaṁsaṁ",
  "tika-vin05t21:7_6": "paṭikkhipati, na pavāreti. Kasmā? Avatthutāya. Yañhi bhikkhuno khādituṁ vaṭṭati,",
  "tika-vin05t21:7_7": "taṁyeva paṭikkhipato pavāraṇā hoti. Idaṁ pana jānanto akappiyattā paṭikkhipati, ajānantopi",
  "tika-vin05t21:7_8": "paṭikkhipitabbaṭṭhāne ṭhitameva paṭikkhipati nāma, tasmā na pavāreti. Sace pana akappiyamaṁsaṁ",
  "tika-vin05t21:7_9": "khādanto kappiyamaṁsaṁ paṭikkhipati, pavāreti. Kasmā? Vatthutāya. Yañhi tena paṭikkhittaṁ,",
  "tika-vin05t21:7_10": "taṁ pavāraṇāya vatthu, yaṁ pana khādati, taṁ kiñcāpi paṭikkhipitabbaṭṭhāne ṭhitaṁ,",
  "tika-vin05t21:7_11": "khādiyamānaṁ pana maṁsabhāvaṁ na jahati, tasmā pavāreti. Akappiyamaṁsaṁ vā khādanto",
  "tika-vin05t21:7_12": "akappiyamaṁsaṁ paṭikkhipati, purimanayeneva na pavāreti. Kappiyamaṁsaṁ vā akappiyamaṁsaṁ",
  "tika-vin05t21:7_13": "vā khādanto pañcannaṁ bhojanānaṁ yaṁ kiñci kappiyabhojanaṁ paṭikkhipati, pavāreti.",
  "tika-vin05t21:7_14": "Kuladūsakavejjakammauttarimanussadhammārocanasāditarūpiyādīhi nibbattaṁ buddhapaṭikuṭṭhaṁ",
  "tika-vin05t21:7_15": "anesanāya uppannaṁ akappiyabhojanaṁ paṭikkhipati, na pavāreti. Kappiyabhojanaṁ vā",
  "tika-vin05t21:7_16": "akappiyabhojanaṁ paṭikkhipati, na pavāreti. Kappiyabhojanaṁ vā akappiyabhojanaṁ vā",
  "tika-vin05t21:7_17": "bhuñjantopi kappiyabhojanaṁ paṭikkhipati, pavāreti. Akappiyabhojanaṁ paṭikkhipati,",
  "tika-vin05t21:7_18": "na pavāretīti sabbattha vuttanayeneva kāraṇaṁ veditabbaṁ.",
  "tika-vin05t21:8_0": "118. Evaṁ “asana”ntiādīsu yañca asnāti, yañca bhojanaṁ hatthapāse ṭhitena abhihaṭaṁ",
  "tika-vin05t21:8_1": "paṭikkhipanto pavāraṇaṁ āpajjati, taṁ utvā idāni yathā āpajjati, tassa jānanatthaṁ",
  "tika-vin05t21:8_2": "ayaṁ vinicchayo – asanaṁ bhojananti ettha tāva yena ekasitthampi ajjhohaṭaṁ hoti",
  "tika-vin05t21:8_3": "so sace pattamukhahatthānaṁ yattha katthaci pañcasu bhojanesu ekasmimpi sati aññaṁ",
  "tika-vin05t21:8_4": "pañcasu bhojanesu ekampi paṭikkhipati, pavāreti. Katthaci bhojanaṁ natthi, āmisagandhamattaṁ",
  "tika-vin05t21:8_5": "paññāyati, na pavāreti. Mukhe ca hatthe ca bhojanaṁ natthi, patte atthi, tasmiṁ pana",
  "tika-vin05t21:8_6": "āsane abhuñjitukāmo, vihāraṁ vā pavisitvā bhuñjitukāmo, aññassa vā dātukāmo tasmiṁ",
  "tika-vin05t21:8_7": "ce antare bhojanaṁ paṭikkhipati, na pavāreti. Kasmā? Vippakatabhojanabhāvassa upacchinnattā.",
  "tika-vin05t21:8_8": "“Yopi aññatra gantvā bhuñjitukāmo mukhe bhattaṁ gilitvā sesaṁ ādāya gacchanto antarāmagge",
  "tika-vin05t21:8_9": "aññaṁ bhojanaṁ paṭikkhipati, tassapi pavāraṇā na hotī”ti mahāpaccariyaṁ vuttaṁ. Yathā",
  "tika-vin05t21:8_10": "ca patte, evaṁ hatthepi. Mukhepi vā vijjamānaṁ bhojanaṁ sace anajjhoharitukāmo hoti,",
  "tika-vin05t21:8_11": "tasmiñca khaṇe aññaṁ paṭikkhipati, na pavāreti. Ekasmiñhi pade vuttaṁ lakkhaṇaṁ sabbattha",
  "tika-vin05t21:8_12": "veditabbaṁ hoti. Apica kurundiyaṁ esa nayo dassitoyeva. Vuttañhi tattha “mukhe bhattaṁ",
  "tika-vin05t21:8_13": "gilitaṁ, hatthe bhattaṁ vighāsādassa dātukāmo, patte bhattaṁ bhikkhussa dātukāmo,",
  "tika-vin05t21:8_14": "sace tasmiṁ khaṇe paṭikkhipati, na pavāretī”ti.",
  "tika-vin05t21:9_0": "Hatthapāse ṭhitoti ettha pana sace bhikkhu nisinno hoti, āsanassa pacchimantato paṭṭhāya,",
  "tika-vin05t21:9_1": "sace ṭhito, paṇhiantato paṭṭhāya, sace nipanno, yena passena nipanno, tassa pārimantato",
  "tika-vin05t21:9_2": "paṭṭhāya, dāyakassa nisinnassa vā ṭhitassa vā nipannassa vā ṭhapetvā pasāritahatthaṁ",
  "tika-vin05t21:9_3": "yaṁ āsannataraṁ aṅgaṁ, tassa orimantena paricchinditvā aḍḍhateyyahattho “hatthapāso”ti",
  "tika-vin05t21:9_4": "veditabbo. Tasmiṁ ṭhatvā abhihaṭaṁ paṭikkhipantasseva pavāraṇā hoti, na tato paraṁ.",
  "tika-vin05t21:10_0": "Abhiharatīti hatthapāsabbhantare ṭhito gahaṇatthaṁ upanāmeti. Sace pana anantaranisinnopi",
  "tika-vin05t21:10_1": "bhikkhu hatthe vā ūrūsu vā ādhārake vā ṭhitaṁ pattaṁ anabhiharitvā “bhattaṁ gaṇhāhī”ti",
  "tika-vin05t21:10_2": "vadati, taṁ paṭikkhipato pavāraṇā natthi. Bhattapacchiṁ ānetvā purato bhūmiyaṁ ṭhapetvā",
  "tika-vin05t21:10_3": "“gaṇhāhī”ti vuttepi eseva nayo. Īsakaṁ pana uddharitvā vā apanāmetvā vā “gaṇhathā”ti",
  "tika-vin05t21:10_4": "vutte paṭikkhipato pavāraṇā hoti. Therāsane nisinno thero dūre nisinnassa daharabhikkhussa",
  "tika-vin05t21:10_5": "pattaṁ pesetvā “ito odanaṁ gaṇhāhī”ti vadati, gaṇhitvā pana gato tuṇhī tiṭṭhati,",
  "tika-vin05t21:10_6": "daharo “alaṁ mayha”nti paṭikkhipati, na pavāreti. Kasmā? Therassa dūrabhāvato dūtassa",
  "tika-vin05t21:10_7": "ca anabhiharaṇato. Sace pana gahetvā āgato bhikkhu “idaṁ bhattaṁ gaṇhā”ti vadati,",
  "tika-vin05t21:10_8": "taṁ paṭikkhipato pavāraṇā hoti. Parivesanāyaeko ekena hatthena odanapacchiṁ, ekena",
  "tika-vin05t21:10_9": "kaṭacchuṁ gahetvā bhikkhuṁ parivisati, tatra ce añño āgantvā “ahaṁ pacchiṁ dhāressāmi,",
  "tika-vin05t21:10_10": "tvaṁ odanaṁ dehī”ti vatvā gahitamattameva karoti, parivesako eva pana taṁ dhāreti,",
  "tika-vin05t21:10_11": "tasmā sā abhihaṭāva hoti, tato dātukāmatāya gaṇhantaṁ paṭikkhipantassa pavāraṇā hoti.",
  "tika-vin05t21:10_12": "Sace pana parivesakena phuṭṭhamattāva hoti, itarova naṁ dhāreti, tato dātukāmatāya",
  "tika-vin05t21:10_13": "gaṇhantaṁ paṭikkhipantassa pavāraṇā na hoti, kaṭacchunā uddhaṭabhatte pana hoti.",
  "tika-vin05t21:10_14": "Kaṭacchunā abhihāroyeva hi tassa abhihāro. “Dvinnaṁ samabhārepi paṭikkhipanto pavāretiyevā”ti",
  "tika-vin05t21:10_15": "mahāpaccariyaṁ vuttaṁ. Anantarassa bhikkhuno bhatte dīyamāne itaro pattaṁ hatthena",
  "tika-vin05t21:10_16": "pidahati, pavāraṇā natthi. Kasmā? Aññassa abhihaṭe paṭikkhittattā.",
  "tika-vin05t21:11_0": "Paṭikkhepo paññāyatīti ettha vācāya abhihaṭaṁ paṭikkhipato pavāraṇā natthi, kāyena",
  "tika-vin05t21:11_1": "abhihaṭaṁ pana yena kenaci ākārena kāyena vā vācāya vā paṭikkhipantassa pavāraṇā",
  "tika-vin05t21:11_2": "hotīti veditabbo. Tatra kāyena paṭikkhepo nāma aṅguliṁ vā hatthaṁ vā makkhikābījaniṁ",
  "tika-vin05t21:11_3": "vā cīvarakaṇṇaṁ vā cāleti, bhamukāya vā ākāraṁ karoti, kuddho vā oloketi. Vācāya",
  "tika-vin05t21:11_4": "paṭikkhepo nāma “ala”nti vā “na gaṇhāmī”ti vā “mā ākirā”ti vā “apagacchā”ti vā vadati.",
  "tika-vin05t21:11_5": "Evaṁ yena kenaci ākārena kāyena vā vācāya vā paṭikkhitte pavāraṇā hoti.",
  "tika-vin05t21:12_0": "119. Eko abhihaṭe bhatte pavāraṇāya bhīto hatthe apanetvā punappunaṁ patte odanaṁ",
  "tika-vin05t21:12_1": "ākirantaṁ “ākira ākira, koṭṭetvā koṭṭetvā pūrehī”ti vadati, ettha kathanti? Mahāsumatthero",
  "tika-vin05t21:12_2": "tāva “anākiraṇatthāya vuttattā pavāraṇā hotī”ti āha. Mahāpadumatthero pana “ākira",
  "tika-vin05t21:12_3": "pūrehīti vadantassa nāma kassaci pavāraṇā atthī”ti vatvā “na pavāretī”ti āha.",
  "tika-vin05t21:13_0": "Aparo bhattaṁ abhiharantaṁ bhikkhuṁ sallakkhetvā “kiṁ, āvuso, itopi kiñci gaṇhissasi,",
  "tika-vin05t21:13_1": "dammi te kiñcī”ti āha, tatrāpi “evaṁ nāgamissatīti vuttattā pavāraṇā hotī”ti mahāsumatthero",
  "tika-vin05t21:13_2": "āha. Mahāpadumatthero pana “gaṇhissasīti vadantassa nāma kassaci pavāraṇā atthī”ti",
  "tika-vin05t21:13_3": "vatvā “na pavāretī”ti āha.",
  "tika-vin05t21:14_0": "Eko samaṁsakaṁ rasaṁ abhiharitvā “rasaṁ gaṇhathā”ti vadati, taṁ sutvā paṭikkhipato",
  "tika-vin05t21:14_1": "pavāraṇā natthi. “Macchamaṁsarasa”nti vutte paṭikkhipato pavāraṇā hoti, “idaṁ gaṇhathā”ti",
  "tika-vin05t21:14_2": "vuttepi hotiyeva. Maṁsaṁ visuṁ katvā “maṁsarasaṁ gaṇhathā”ti vadati, “tattha ce sāsapamattampi",
  "tika-vin05t21:14_3": "maṁsakhaṇḍaṁ atthi, taṁ paṭikkhipato pavāraṇā hoti. Sace pana parissāvito hoti, vaṭṭatī”ti abhayatthero āha.",
  "tika-vin05t21:15_0": "Maṁsarasena āpucchantaṁ mahāthero “muhuttaṁ āgamehī”ti vatvā “thālakaṁ, āvuso, āharā”ti",
  "tika-vin05t21:15_1": "āha, ettha kathanti? Mahāsumatthero tāva “abhihārakassa gamanaṁ upacchinnaṁ, tasmā",
  "tika-vin05t21:15_2": "pavāretī”ti āha. Mahāpadumatthero pana “ayaṁ kuhiṁ gacchati, kīdisaṁ etassa gamanaṁ,",
  "tika-vin05t21:15_3": "gaṇhantassapi nāma kassaci pavāraṇā atthī”ti vatvā “na pavāretī”ti āha.",
  "tika-vin05t21:16_0": "Kaḷīrapanasādīhi missetvā maṁsaṁ pacanti, taṁ gahetvā “kaḷīrasūpaṁ gaṇhatha, panasabyañjanaṁ",
  "tika-vin05t21:16_1": "gaṇhathā”ti vadanti, evampi na pavāreti. Kasmā? Apavāraṇārahassa nāmena vuttattā.",
  "tika-vin05t21:16_2": "Sace pana “macchasūpaṁ maṁsasūpa”nti vā “idaṁ gaṇhathā”ti vā vadanti, pavāreti, maṁsakarambako",
  "tika-vin05t21:16_3": "nāma hoti. Taṁ dātukāmopi “karambakaṁ gaṇhathā”ti vadati, vaṭṭati, na pavāreti, “maṁsakarambaka”nti",
  "tika-vin05t21:16_4": "vā “ida”nti vā vutte pana pavāreti. Esa nayo sabbesu macchamaṁsamissakesu.",
  "tika-vin05t21:17_0": "120. “Yo pana nimantane bhuñjamāno maṁsaṁ abhihaṭaṁ ‘uddissakata’nti maññamāno paṭikkhipati,",
  "tika-vin05t21:17_1": "pavāritova hotī”ti mahāpaccariyaṁ vuttaṁ. Missakakathā pana kurundiyaṁ suṭṭhu vuttā.",
  "tika-vin05t21:17_2": "Evañhi tattha vuttaṁ – piṇḍacāriko bhikkhu bhattamissakaṁ yāguṁ āharitvā “yāguṁ gaṇhathā”ti",
  "tika-vin05t21:17_3": "vadati, na pavāreti, “bhattaṁ gaṇhathā”ti vutte pavāreti. Kasmā? Yenāpucchito, tassa",
  "tika-vin05t21:17_4": "atthitāya. Ayamettha adhippāyo – “yāgumissakaṁ gaṇhathā”ti vadati, tatra ce yāgu",
  "tika-vin05t21:17_5": "bahutarā vā hoti samasamā vā, na pavāreti. Yāgu mandā, bhattaṁ bahutaraṁ, pavāreti.",
  "tika-vin05t21:17_6": "Idañca sabbaaṭṭhakathāsu vuttattā na sakkā paṭikkhipituṁ, kāraṇaṁ panettha duddasaṁ.",
  "tika-vin05t21:17_7": "“Bhattamissakaṁ gaṇhathā”ti vadati, bhattaṁ bahutaraṁ vā samaṁ vā appataraṁ vā hoti,",
  "tika-vin05t21:17_8": "pavāretiyeva. Bhattaṁ vā yāguṁ vā anāmasitvā “missakaṁ gaṇhathā”ti vadati, tatra",
  "tika-vin05t21:17_9": "ce bhattaṁ bahutaraṁ vā samakaṁ vā hoti, pavāreti, appataraṁ na pavāreti, idañca",
  "tika-vin05t21:17_10": "karambakena na samānetabbaṁ. Karambako hi maṁsamissakopi hoti amaṁsamissakopi, tasmā",
  "tika-vin05t21:17_11": "karambakanti vutte pavāraṇā natthi, idaṁ pana bhattamissakameva. Ettha vuttanayeneva",
  "tika-vin05t21:17_12": "pavāraṇā hoti. Bahurase bhatte rasaṁ, bahukhīre khīraṁ, bahusappimhi ca pāyāse sappiṁ",
  "tika-vin05t21:17_13": "gaṇhathāti visuṁ katvā deti, taṁ paṭikkhipato pavāraṇā natthi.",
  "tika-vin05t21:18_0": "Yo pana gacchanto pavāreti, so gacchantova bhuñjituṁ labhati. Kaddamaṁ vā udakaṁ",
  "tika-vin05t21:18_1": "vā patvā ṭhitena atirittaṁ kāretabbaṁ. Sace antarā nadī pūrā hoti, nadītīre gumbaṁ",
  "tika-vin05t21:18_2": "anupariyāyantena bhuñjitabbaṁ. Atha nāvā vā setu vā atthi, taṁ abhiruhitvāpi caṅkamanteneva",
  "tika-vin05t21:18_3": "bhuñjitabbaṁ, gamanaṁ na upacchinditabbaṁ. Yāne vā hatthiassapiṭṭhe vā candamaṇḍale",
  "tika-vin05t21:18_4": "vā sūriyamaṇḍale vā nisīditvā pavāritena yāva majjhanhikaṁ, tāva tesu gacchantesupi",
  "tika-vin05t21:18_5": "nisinneneva bhuñjitabbaṁ. Yo ṭhito pavāreti, ṭhiteneva, yo nisinno pavāreti, nisinneneva",
  "tika-vin05t21:18_6": "paribhuñjitabbaṁ, taṁ taṁ iriyāpathaṁ vikopentena atirittaṁ kāretabbaṁ. Yo ukkuṭiko",
  "tika-vin05t21:18_7": "nisīditvā pavāreti, tena ukkuṭikeneva bhuñjitabbaṁ. Tassa pana heṭṭhā palālapīṭhaṁ",
  "tika-vin05t21:18_8": "vā kiñci vā nisīdanakaṁ dātabbaṁ. Pīṭhake nisīditvā pavāritena āsanaṁ acāletvāva",
  "tika-vin05t21:18_9": "catasso disā parivattantena bhuñjituṁ labbhati. Mañce nisīditvā pavāritena ito vā",
  "tika-vin05t21:18_10": "etto vā sañcarituṁ na labbhati. Sace pana naṁ saha mañcena ukkhipitvā aññatra nenti,",
  "tika-vin05t21:18_11": "vaṭṭati. Nipajjitvā pavāritena nipanneneva paribhuñjitabbaṁ. Parivattantena yena",
  "tika-vin05t21:18_12": "passena nipanno, tassa ṭhānaṁ nātikkametabbaṁ.",
  "tika-vin05t21:19_0": "121. Pavāritena pana kiṁkātabbanti? Yena iriyāpathena pavārito hoti, taṁ vikopetvā",
  "tika-vin05t21:19_1": "aññena iriyāpathena ce bhuñjati, atirittaṁ kārāpetvā bhuñjitabbaṁ. Anatirittaṁ pana",
  "tika-vin05t21:19_2": "yaṁ kiñci yāvakālikasaṅgahitaṁ khādanīyaṁ vā bhojanīyaṁ vā khādati vā bhuñjati vā,",
  "tika-vin05t21:19_3": "ajjhohāre ajjhohāre pācittiyaṁ.",
  "tika-vin05t21:20": "Tattha anatirittaṁ nāma nātirittaṁ, na adhikanti attho. Taṁ pana yasmā kappiyakatādīhi sattahi vinayakammākārehi akataṁ vā gilānassa anadhikaṁ vā hoti, tasmā padabhājane vuttaṁ –",
  "tika-vin05t21:21_0": "“Anatirittaṁ nāma akappiyakataṁ hoti, appaṭiggahitakataṁ hoti, anuccāritakataṁ hoti,",
  "tika-vin05t21:21_1": "ahatthapāse kataṁ hoti, abhuttāvinā kataṁ hoti, bhuttāvinā ca pavāritena āsanā vuṭṭhitena",
  "tika-vin05t21:21_2": "kataṁ hoti, ‘alametaṁ sabba’nti avuttaṁ hoti, na gilānātirittaṁ hoti, etaṁ anatirittaṁ nāmā”ti.",
  "tika-vin05t21:22_0": "Tattha akappiyakatanti yaṁ tattha phalaṁ vā kandamūlādiṁ vā pañcahi samaṇakappehi",
  "tika-vin05t21:22_1": "kappiyaṁ akataṁ, yañca akappiyamaṁsaṁ vā akappiyabhojanaṁ vā, etaṁ akappiyaṁ nāma.",
  "tika-vin05t21:22_2": "Taṁ akappiyaṁ “alametaṁ sabba”nti evaṁ atirittaṁ katampi “akappiyakata”nti veditabbaṁ.",
  "tika-vin05t21:22_3": "Appaṭiggahitakatanti bhikkhunā appaṭiggahitaṁyeva purimanayena atirittaṁ kataṁ. Anuccāritakatanti",
  "tika-vin05t21:22_4": "kappiyaṁ kāretuṁ āgatena bhikkhunā īsakampi anukkhittaṁ vā anapanāmitaṁ vā kataṁ.",
  "tika-vin05t21:22_5": "Ahatthapāse katanti kappiyaṁ kāretuṁ āgatassa hatthapāsato bahi ṭhitena kataṁ. Abhuttāvinā",
  "tika-vin05t21:22_6": "katanti yo “alametaṁ sabba”nti atirittaṁ karoti, tena pavāraṇappahonakabhojanaṁ abhuttena",
  "tika-vin05t21:22_7": "kataṁ. Bhuttāvinā pavāritena āsanā vuṭṭhitena katanti idaṁ uttānameva. “Alametaṁ",
  "tika-vin05t21:22_8": "sabba”nti avuttanti vacībhedaṁ katvā evaṁ avuttaṁ hoti. Iti imehi sattahi vinayakammākārehi",
  "tika-vin05t21:22_9": "yaṁ atirittaṁ kappiyaṁ akataṁ, yañca na gilānātirittaṁ, tadubhayampi “anatiritta”nti veditabbaṁ.",
  "tika-vin05t21:23": "122. Atirittaṁ pana tasseva paṭipakkhanayena veditabbaṁ. Teneva vuttaṁ padabhājane –",
  "tika-vin05t21:24_0": "“Atirittaṁ nāma kappiyakataṁ hoti, paṭiggahitakataṁ hoti, uccāritakataṁ hoti, hatthapāse",
  "tika-vin05t21:24_1": "kataṁ hoti, bhuttāvinā kataṁ hoti, bhuttāvinā pavāritena āsanā avuṭṭhitena kataṁ",
  "tika-vin05t21:24_2": "hoti, ‘alametaṁ sabba’nti vuttaṁ hoti, gilānātirittaṁ hoti, etaṁ atirittaṁ nāmā”ti.",
  "tika-vin05t21:25_0": "Apicettha bhuttāvinā kataṁ hotīti anantaranisinnassa sabhāgassa bhikkhuno pattato",
  "tika-vin05t21:25_1": "ekampi sitthaṁ vā maṁsahīraṁ vā khāditvā katampi “bhuttāvināva kataṁ hotī”ti veditabbaṁ.",
  "tika-vin05t21:25_2": "Āsanā avuṭṭhitenāti ettha pana asammohatthaṁ ayaṁ vinicchayo – dve bhikkhū pātoyeva",
  "tika-vin05t21:25_3": "bhuñjamānā pavāritā honti, ekena tattheva nisīditabbaṁ, itarena niccabhattaṁ vā salākabhattaṁ",
  "tika-vin05t21:25_4": "vā ānetvā upaḍḍhaṁ tassa bhikkhuno patte ākiritvā hatthaṁ dhovitvā sesaṁ tena bhikkhunā",
  "tika-vin05t21:25_5": "kappiyaṁ kārāpetvā bhuñjitabbaṁ. Kasmā? Yañhi tassa hatthe laggaṁ, taṁ akappiyaṁ",
  "tika-vin05t21:25_6": "hoti. Sace pana paṭhamaṁ nisinno bhikkhu sayameva tassa pattato hatthena gaṇhāti,",
  "tika-vin05t21:25_7": "hatthadhovanakiccaṁ natthi. Sace pana evaṁ ‘kappiyaṁ kāretvā bhuñjantassa puna kiñci",
  "tika-vin05t21:25_8": "byañjanaṁ vā khādanīyaṁ vā patte ākira’nti yena paṭhamaṁ kappiyaṁ kataṁ hoti, so",
  "tika-vin05t21:25_9": "puna kātuṁ na labhati. Yena akataṁ, tena kātabbaṁ, yañca akataṁ, taṁ kātabbaṁ. Yena",
  "tika-vin05t21:25_10": "akatanti aññena bhikkhunā yena paṭhamaṁ na kataṁ, tena kātabbaṁ. Yañca akatanti yena",
  "tika-vin05t21:25_11": "paṭhamaṁ kappiyaṁ kataṁ, tenapi yaṁ akataṁ, taṁ kātabbaṁ. Paṭhamabhājane pana kātuṁ",
  "tika-vin05t21:25_12": "na labbhati. Tattha hi kariyamāne paṭhamaṁ katena saddhiṁ kataṁ hoti, tasmā aññasmiṁ",
  "tika-vin05t21:25_13": "bhājane kātuṁ vaṭṭatīti adhippāyo. Evaṁ kataṁ pana tena bhikkhunā paṭhamaṁ katena",
  "tika-vin05t21:25_14": "saddhiṁ bhuñjituṁ vaṭṭati.",
  "tika-vin05t21:26_0": "Kappiyaṁ karontena ca na kevalaṁ patteyeva, kuṇḍepi pacchiyampi yattha katthaci purato",
  "tika-vin05t21:26_1": "ṭhapetvā onāmitabhājane kātabbaṁ. Taṁ sace bhikkhusataṁ pavāritaṁ hoti, sabbesaṁ",
  "tika-vin05t21:26_2": "bhuñjituṁ vaṭṭati, appavāritānampi vaṭṭati. Yena pana kappiyaṁ kataṁ, tassa na vaṭṭati.",
  "tika-vin05t21:26_3": "Sacepi pavāretvā piṇḍāya paviṭṭhaṁ bhikkhuṁ pattaṁ gahetvā avassaṁ bhuñjanake maṅgalanimantane",
  "tika-vin05t21:26_4": "nisīdāpenti, atirittaṁ kārāpetvāva bhuñjitabbaṁ. Sace tattha añño bhikkhu natthi,",
  "tika-vin05t21:26_5": "āsanasālaṁ vā vihāraṁ vā pattaṁ pesetvā kāretabbaṁ, kappiyaṁ karontena pana anupasampannassa",
  "tika-vin05t21:26_6": "hatthe ṭhitaṁ na kātabbaṁ. Sace āsanasālāyaṁ abyatto bhikkhu hoti, sayaṁ gantvā kappiyaṁ",
  "tika-vin05t21:26_7": "kārāpetvā ānetvā bhuñjitabbaṁ.",
  "tika-vin05t21:27_0": "Gilānātirittanti ettha na kevalaṁ yaṁ gilānassa bhuttāvasesaṁ hoti, taṁ gilānātirittaṁ,",
  "tika-vin05t21:27_1": "atha kho yaṁ kiñci gilānaṁ uddissa “ajja vā yadā vā icchati, tadā khādissatī”ti āhaṭaṁ,",
  "tika-vin05t21:27_2": "taṁ sabbaṁ gilānātirittanti veditabbaṁ. Yāmakālikaṁ pana sattāhakālikaṁ yāvajīvikaṁ",
  "tika-vin05t21:27_3": "vā yaṁ kiñci anatirittaṁ āhāratthāya paribhuñjantassa ajjhohāre ajjhohāre dukkaṭaṁ.",
  "tika-vin05t21:27_4": "Sace pana yāmakālikādīni āmisasaṁsaṭṭhāni honti, āhāratthāyapi anāhāratthāyapi paṭiggahetvā",
  "tika-vin05t21:27_5": "ajjhoharantassa pācittiyameva, asaṁsaṭṭhāni pana sati paccaye bhuñjantassa anāpatti.",
  "tika-vin05t21:28": "Iti pāḷimuttakavinayavinicchayasaṅgahe",
  "tika-vin05t21:29": "Pavāraṇāvinicchayakathā samattā."
}