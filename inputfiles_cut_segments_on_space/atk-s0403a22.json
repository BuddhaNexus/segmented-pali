{
  "atk-s0403a22:0": "(23) 3. Dīghacārikavaggo",
  "atk-s0403a22:1": "1. Paṭhamadīghacārikasuttavaṇṇanā",
  "atk-s0403a22:2_0": "221. Tatiyassa paṭhame anavatthacārikanti avavatthitacārikaṁ. Sutaṁ na pariyodapetīti",
  "atk-s0403a22:2_1": "yampissa sutaṁ atthi, taṁ pariyodapetuṁ na sakkoti. Sutenekaccena avisārado hotīti",
  "atk-s0403a22:2_2": "thokathokena sutena vijjamānenāpi ñāṇena somanassappatto na hoti. Samavatthacāreti",
  "atk-s0403a22:2_3": "samavatthitacāre. Dutiyaṁ uttānatthameva.",
  "atk-s0403a22:3": "3-4. Atinivāsasuttādivaṇṇanā",
  "atk-s0403a22:4_0": "223-224. Tatiye bahubhaṇḍoti bahuparikkhāro. Bahubhesajjoti sappinavanītādīnaṁ bahutāya",
  "atk-s0403a22:4_1": "bahubhesajjo. Byattoti byāsatto. Saṁsaṭṭhoti pañcavidhena saṁsaggena saṁsaṭṭho hutvā.",
  "atk-s0403a22:4_2": "Ananulomikenāti sāsanassa ananucchavikena. Catutthe vaṇṇamaccharīti guṇamaccharī.",
  "atk-s0403a22:4_3": "Dhammamaccharīti pariyattimaccharī.",
  "atk-s0403a22:5": "5-6. Kulūpakasuttādivaṇṇanā",
  "atk-s0403a22:6_0": "225-226. Pañcame anāmantacāre āpajjatīti “nimantito sabhatto samāno santaṁ bhikkhuṁ",
  "atk-s0403a22:6_1": "anāpucchā purebhattaṁ vā pacchābhattaṁ vā kulesu cārittaṁ āpajjeyyā”ti sikkhāpade",
  "atk-s0403a22:6_2": "vuttaṁ āpattiṁ āpajjati. Raho nisajjāyātiādīnipi tesaṁ tesaṁ sikkhāpadānaṁ vasena",
  "atk-s0403a22:6_3": "veditabbāni. Chaṭṭhe ativelanti atikkantapamāṇakālaṁ. Sattamaṁ uttānameva.",
  "atk-s0403a22:7": "8. Ussūrabhattasuttavaṇṇanā",
  "atk-s0403a22:8_0": "228. Aṭṭhame ussūrabhatteti atidivāpacanabhatte. Na kālena paṭipūjentīti yāgukāle",
  "atk-s0403a22:8_1": "yāguṁ, khajjakakāle khajjakaṁ, bhojanakāle bhojanaṁ apacantā yuttappayuttakālassa",
  "atk-s0403a22:8_2": "atināmitattā na kālena paṭipūjenti, attano citteneva denti nāma. Tato tepi tesu attano",
  "atk-s0403a22:8_3": "gehaṁ āgatesu tatheva karonti. Kulapaveṇiyā āgatā balipaṭiggāhikā devatāpi yuttappayuttakālena",
  "atk-s0403a22:8_4": "lābhaṁ labhamānāyeva rakkhanti gopayanti pīḷaṁ akatvā. Akāle labhamānā pana “ime",
  "atk-s0403a22:8_5": "amhesu anādarā”ti ārakkhaṁ na karonti.",
  "atk-s0403a22:9_0": "Samaṇabrāhmaṇāpi “etesaṁ gehe bhojanavelāya bhojanaṁ na hoti, ṭhitamajjhanhike dentī”ti",
  "atk-s0403a22:9_1": "maṅgalāmaṅgalesu kātabbaṁ na karonti. Vimukhā kammaṁ karontīti “pāto kiñci na labhāma,",
  "atk-s0403a22:9_2": "khudāya paṭipīḷitā kammaṁ kātuṁ na sakkomā”ti kammaṁ vissajjetvā nisīdanti. Anojavantaṁ",
  "atk-s0403a22:9_3": "hotīti akāle bhuttaṁ ojaṁ harituṁ na sakkoti. Sukkapakkho vuttavipallāsena veditabbo.",
  "atk-s0403a22:10": "9. Paṭhamakaṇhasappasuttavaṇṇanā",
  "atk-s0403a22:11_0": "229. Navame sabhīrūti saniddo mahāniddaṁ niddāyati. Sappaṭibhayoti taṁ nissāya bhayaṁ",
  "atk-s0403a22:11_1": "uppajjati, tasmā sappaṭibhayo. Mittadubbhīti pānabhojanadāyakampi mittaṁ dubbhati",
  "atk-s0403a22:11_2": "hiṁsati. Mātugāmepi eseva nayo.",
  "atk-s0403a22:12": "10. Dutiyakaṇhasappasuttavaṇṇanā",
  "atk-s0403a22:13": "230. Dasame ghoravisoti kakkhaḷaviso. Dujjivhoti dvidhā bhinnajivho. Ghoravisatāti ghoravisatāya. Sesadvayepi eseva nayo.",
  "atk-s0403a22:14": "Dīghacārikavaggo tatiyo."
}