{
  "tika-vin07t27:0.1": "Cūḷavaggavaṇṇanā",
  "tika-vin07t27:0.2": "1. Kammakkhandhako",
  "tika-vin07t27:1": "Tajjanīyakammakathāvaṇṇanā",
  "tika-vin07t27:2_0": "1. Cūḷavaggassa paṭhame kammakkhandhake tāva “balavābalava”nti idaṁ ekapadaṁ. “Balavabalava”nti",
  "tika-vin07t27:2_1": "vattabbe ākāraṁ katvā “balavābalava”nti vuttaṁ. Tañca “dukkhadukkha”ntiādīsu viya",
  "tika-vin07t27:2_2": "atisayatthe vattatīti āha “suṭṭhu balavaṁ paṭivadathā”ti, ati viya balavaṁ katvā",
  "tika-vin07t27:2_3": "paṭivacanaṁ dethāti attho.",
  "tika-vin07t27:3_0": "2. Pāḷiyaṁ āpatti āropetabbāti ettha kiñcāpi “mā kho tumhe āyasmanto eso ajesī”tiādike",
  "tika-vin07t27:3_1": "bhaṇḍanādijanake vacane paññattā kāci āpatti nāma natthi musāpesuññādīsu etassa appaviṭṭhattā,",
  "tika-vin07t27:3_2": "tathāpi bhikkhūhi visuṁ, saṅghamajjhe ca “mā, āvuso, bhikkhū aññamaññaṁ payojetvā",
  "tika-vin07t27:3_3": "bhaṇḍanādiṁ akāsi, nedaṁ appicchatādīnaṁ atthāya vattatī”ti evaṁ apaññattena vuccamānassa",
  "tika-vin07t27:3_4": "bhikkhuno anādariyena anoramanapaccayā vā aññavādavihesādikaraṇapaccayā vā yā āpatti",
  "tika-vin07t27:3_5": "hoti, sā āpatti āropetabbā diṭṭhivipannassa viyāti evamattho daṭṭhabbo.",
  "tika-vin07t27:4_0": "Yassa pana idaṁ vacanaṁ vināva kāyavācāhi āpannā lahukāpatti atthi, tassapi āropetabbāva.",
  "tika-vin07t27:4_1": "Yaṁ pana kammavācāya “attanā bhaṇḍanakārakā”ti attanā-saddaggahaṇaṁ, “yepi caññe",
  "tika-vin07t27:4_2": "bhikkhū bhaṇḍanakārakā…pe… te upasaṅkamitvā”tiādivacanañca, taṁ vatthuvasena gahitaṁ.",
  "tika-vin07t27:4_3": "Yo pana sayameva bhaṇḍanakārako hoti, aññe pana bhaṇḍanakārake upasaṅkamitvā “mā",
  "tika-vin07t27:4_4": "kho tumhe”tiādivacanaṁ na vadati, tassāpetaṁ kammaṁ kātabbameva. Karontehi ca “suṇātu",
  "tika-vin07t27:4_5": "me, bhante, saṅgho, ayaṁ itthannāmo bhikkhu bhaṇḍanakārako…pe… saṅghe adhikaraṇakārako.",
  "tika-vin07t27:4_6": "Yadi saṅghassa pattakalla”ntiādināva kammavācā kātabbā. Yo ca aññepi bhikkhū kalahāya",
  "tika-vin07t27:4_7": "samādapeti, tassāpi evameva kammavācaṁ kātuṁ vaṭṭati aññesaṁ samādāpanassapi bhaṇḍanakārakatte",
  "tika-vin07t27:4_8": "eva pavisanato. Aññesaṁ samādāpanākārampi vatvāva, kammavācaṁ kātukāmenapi ca tehi",
  "tika-vin07t27:4_9": "vuttavacanatthameva gahetvā tadanuguṇaṁ yojetvāva kātabbaṁ, na idhāgatavaseneva sabbesampi",
  "tika-vin07t27:4_10": "idhāgatavaseneva vacanāsambhavā. Bhūtena vatthunā katameva hi avipannaṁ hoti, nāññanti",
  "tika-vin07t27:4_11": "gahetabbaṁ. Esa nayo niyassakammādīsupi.",
  "tika-vin07t27:5": "Tajjanīyakammakathāvaṇṇanā niṭṭhitā.",
  "tika-vin07t27:6": "Adhammakammadvādasakakathādivaṇṇanā",
  "tika-vin07t27:7_0": "4.Appaṭiññāya katanti vatthuṁ vā āpattiṁ vā asampaṭicchāpetvā kataṁ. Yo pana sabbesaṁ",
  "tika-vin07t27:7_1": "passantānaṁ eva vatthuvītikkamaṁ katvā pacchā kammakaraṇabhayena “na karomī”ti musā",
  "tika-vin07t27:7_2": "vadati, tassa bhikkhūnaṁ sammukhe vītikkamakaraṇameva paṭiññā. Tathato jānanatthameva",
  "tika-vin07t27:7_3": "paṭiññāya karaṇaṁ anuññātaṁ. Yattha pana sandeho hoti, tattha sampaṭicchāpetvāva",
  "tika-vin07t27:7_4": "kattabbanti gahetabbaṁ.",
  "tika-vin07t27:8_0": "“Pārājikāpattiyā vā”ti idaṁ liṅganāsananimittatāya pārājikassa kammena atikicchanīyato",
  "tika-vin07t27:8_1": "vuttaṁ. “Saṅghādisesāpattiyā vā”ti idaṁ pana parivāsādinissāraṇakammassa āveṇikassa",
  "tika-vin07t27:8_2": "vijjamānattā vuttaṁ. Yaṁ pana parato “adhisīle sīlavipanno hoti…pe… tajjanīyakammaṁ",
  "tika-vin07t27:8_3": "kareyyā”ti vuttaṁ, taṁ “āyatiṁ saṁvare ṭhatvā vuṭṭhānaṁ karohī”ti ovadiyamānassa",
  "tika-vin07t27:8_4": "anādariyādipaccayalahukāpattiṁ sandhāya vuttaṁ. Sīlavipattimūlakañhi lahukāpattiṁ",
  "tika-vin07t27:8_5": "āpanno idha abhedūpacārena “adhisīle sīlavipanno”ti vutto “atidiṭṭhiyā diṭṭhivipanno”ti ettha viya.",
  "tika-vin07t27:9_0": "Yathā ca diṭṭhiṁ gahetvā voharantassa “ito diṭṭhito oramāhī”ti avatvā katakammaṁ",
  "tika-vin07t27:9_1": "kevalāya diṭṭhivipattiyā katattā anāpattiyā kataṁ nāma adhammakammaṁ hoti, evaṁ sīlavipattiṁ",
  "tika-vin07t27:9_2": "āpajjitvā lajjidhamme okkante yathādhammaṁ vuṭṭhāya saṁvare ṭhātukāmassa kataṁ tajjanīyādikammaṁ",
  "tika-vin07t27:9_3": "kevalāya sīlavipattiyā katattā adesanāgāminiyā kataṁ nāma adhammakammaṁ hoti. Teneva",
  "tika-vin07t27:9_4": "niyassakammepi “apissu bhikkhū pakatā parivāsaṁ dentā”tiādinā saṁvare aṭṭhānameva",
  "tika-vin07t27:9_5": "kammanimittabhāvena vuttaṁ. Adantaṁ damanatthameva hi tajjanīyādikammāni anuññātānīti.",
  "tika-vin07t27:9_6": "Keci pana “adesanāgāminiyāti idaṁ pārājikāpattiṁyeva sandhāya vuttaṁ, na saṅghādisesa”nti",
  "tika-vin07t27:9_7": "vadanti, taṁ sukkapakkhe “desanāgāminiyā āpattiyā kataṁ hotī”ti iminā vacanena virujjhati.",
  "tika-vin07t27:9_8": "Saṅghādisesassāpi ca pariyāyato desanāgāminivohāre gayhamāne “āpattiyā kataṁ hotī”ti",
  "tika-vin07t27:9_9": "vuttavārato imassa vārassa viseso na siyā, aṭṭhakathāyampettha visesabhāvo na dassito.",
  "tika-vin07t27:9_10": "Tasmā vuttanayenevettha adhippāyo gahetabbo.",
  "tika-vin07t27:10_0": "6.Sabbānipīti tajjanīyaniyassapabbājanīyakammāni tīṇipi. Aññakammassa vatthunāti",
  "tika-vin07t27:10_1": "tajjanīyato aññassa kammassa vatthunā aññakammakaraṇaṁ nāma koci dosopi na hotīti",
  "tika-vin07t27:10_2": "adhippāyo. Kāraṇamāha “kasmā”tiādinā.",
  "tika-vin07t27:11": "8.Pannalomāti patitamānalomā.",
  "tika-vin07t27:12": "Adhammakammadvādasakakathādivaṇṇanā niṭṭhitā.",
  "tika-vin07t27:13": "Niyassakammakathādivaṇṇanā",
  "tika-vin07t27:14_0": "11. Niyassakamme pāḷiyaṁ apissūti apicāti imasmiṁ atthe nipātasamudāyo. Nissāyate",
  "tika-vin07t27:14_1": "vatthabbanti ettha keci kalyāṇamittāyattavuttitaṁ sandhāya vuttanti vadanti, aññe",
  "tika-vin07t27:14_2": "pana nissayaggahaṇamevāti, ubhayenapissa serivihāro na vaṭṭatīti dīpitanti daṭṭhabbaṁ.",
  "tika-vin07t27:15": "21. Pabbājanīyakamme “pabbājanīyakammaṁ paṭippassambhetū”ti idaṁ pakkamanādiṁ akatvā sammāvattantānaṁ vasena vuttaṁ.",
  "tika-vin07t27:16_0": "33. Paṭisāraṇīyakamme neva bhikkhuvacanaṁ, na gihivacananti ettha pariyāyatopi bhikkhū",
  "tika-vin07t27:16_1": "parakhuṁsanaṁ na vadanti, gahaṭṭhā pana sarūpeneva akkosituṁ samatthāpi upakārīsu",
  "tika-vin07t27:16_2": "akāraṇaṁ evarūpaṁ na vadanti, tvaṁ gihiguṇatopi parihīnoti adhippāyo.",
  "tika-vin07t27:17_0": "39.“Aṅgasamannāgamo purimehi asadiso”ti iminā tajjanīyādīnaṁ vuttakāraṇamattena idaṁ",
  "tika-vin07t27:17_1": "kātuṁ na vaṭṭatīti dīpeti. Idha vuttena pana gihīnaṁ alābhāya parisakkanādinā aṅgena",
  "tika-vin07t27:17_2": "tānipi kātuṁ vaṭṭatīti gahetabbaṁ. Ettha ca “saddhaṁ pasannaṁ dāyakaṁ kārakaṁ saṅghupaṭṭhākaṁ",
  "tika-vin07t27:17_3": "hīnena khuṁsetī”ti vuttattā tādisesu gihīsu khuṁsanādīhi gihipaṭisaṁyuttehi eva aṅgehi",
  "tika-vin07t27:17_4": "kammārahatā, na ārāmikaceṭakādīsu khuṁsanādīhi. Tatthāpi dāyakādīsu khamāpitesu kammārahatā",
  "tika-vin07t27:17_5": "natthi, āpatti ca yattha katthaci desetuṁ vaṭṭati. Yo ce tikkhattuṁ khamāpiyamānopi",
  "tika-vin07t27:17_6": "na khamati, akatakammenapi dassanūpacāre āpatti desetabbā. So ce kālakato hoti, desantaraṁ",
  "tika-vin07t27:17_7": "vā gato, gatadisā na ñāyati, antarāmagge vā jīvitantarāyo hoti, katakammenapi akatakammenapi",
  "tika-vin07t27:17_8": "saṅghamajjhe yathābhūtaṁ viññāpetvā khamāpetvā āpatti desetabbāti vadanti. Dhammikapaṭissavassa",
  "tika-vin07t27:17_9": "asaccāpane pana tesaṁ santikaṁ gantvā “mayā asamavekkhitvā paṭissavaṁ katvā so na",
  "tika-vin07t27:17_10": "saccāpito, taṁ me khamathā”tiādinā khamāpane vacanakkamo ñāpetabbo.",
  "tika-vin07t27:18_0": "41. Pāḷiyaṁ maṅkubhūto nāsakkhi cittaṁ gahapatiṁ khamāpetunti tiṁsayojanamaggaṁ puna",
  "tika-vin07t27:18_1": "gantvāpi mānathaddhatāya yathābhūtaṁ dosaṁ āvikatvā akhamāpanena “nāhaṁ khamāmī”ti",
  "tika-vin07t27:18_2": "tena paṭikkhitto maṅkubhūto khamāpetuṁ na sakkhi, so punadeva sāvatthiṁ paccāgantvāpi",
  "tika-vin07t27:18_3": "mānaniggahatthāyeva punapi satthārā pesito purimanayeneva khamāpetuṁ asakkonto punāgacchi.",
  "tika-vin07t27:18_4": "Athassa bhagavā “asantaṁ bhāvanamiccheyyā”tiādināva dhammaṁ desetvā mānanimmathanaṁ",
  "tika-vin07t27:18_5": "katvā anudūtadānaṁ anuññāsīti daṭṭhabbaṁ.",
  "tika-vin07t27:19": "42.“Noce khamati…pe… āpattiṁ desāpetabbo”ti vuttattā pageva gahaṭṭho khamati ce, dassanūpacāre āpattidesanākiccaṁ natthīti gahetabbaṁ.",
  "tika-vin07t27:20_0": "46. Ukkhepanīyakammesu tīsu ariṭṭhavatthusmiṁ āpattiṁ āropetvāti visuṁ saṅghamajjheva",
  "tika-vin07t27:20_1": "pāpikāya diṭṭhiyā appaṭinissajjanapaccayā dukkaṭaṁ, samanubhāsanapariyosāne pācittiyaṁ",
  "tika-vin07t27:20_2": "vā āpattiṁ āropetvā. Etthāpi kammavācāya “tathāhaṁ bhagavatā”tiādi vatthuvasena vuttaṁ.",
  "tika-vin07t27:20_3": "Yena yena pakārena diṭṭhigatikā vohariṁsu, tena tena pakārena yojetvā kammavācā kātabbā.",
  "tika-vin07t27:20_4": "Gahaṇākāraṁ pana vināpi “suṇātu me, bhante, saṅgho, itthannāmassa bhikkhuno pāpikaṁ",
  "tika-vin07t27:20_5": "diṭṭhigataṁ uppannaṁ, so taṁ diṭṭhiṁ appaṭinissajjati, yadi saṅghassa pattakalla”nti",
  "tika-vin07t27:20_6": "evaṁ sāmaññatopi kammavācaṁ kātuṁ vaṭṭati.",
  "tika-vin07t27:21_0": "65.“Yaṁ diṭṭhiṁ nissāya bhaṇḍanādīni karotī”ti iminā diṭṭhiṁ nissāya uppannāni eva",
  "tika-vin07t27:21_1": "bhaṇḍanādīni idha adhippetāni, na kevalānīti dasseti. Yo pana “bhaṇḍanādīnaṁ karaṇe",
  "tika-vin07t27:21_2": "doso natthī”ti diṭṭhiko hutvā bhaṇḍanādiṁ karoti, sāpissa diṭṭhi eva hoti, tassapi",
  "tika-vin07t27:21_3": "appaṭinissagge kammaṁ kātuṁ vaṭṭati.",
  "tika-vin07t27:22": "Niyassakammakathādivaṇṇanā niṭṭhitā.",
  "tika-vin07t27:23": "Kammakkhandhakavaṇṇanānayo niṭṭhito."
}