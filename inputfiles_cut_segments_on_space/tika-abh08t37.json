{
  "tika-abh08t37:0": "13. Terasamo paricchedo",
  "tika-abh08t37:1": "Kārakapaṭivedhavaṇṇanā",
  "tika-abh08t37:2_0": "Niddiṭṭhāti uddesaniddesādivasena dassitā. Kusalādayoti kusalākusalā. Etesaṁ pana",
  "tika-abh08t37:2_1": "na niddiṭṭhoti sambandho. Pubbe “kārako”ti vacanaṁ viya “vedako”ti avuttepi “attā",
  "tika-abh08t37:2_2": "kārako vedako”ti attano laddhitāya “tassa hi kārakassa vedakassā”ti vuttaṁ. Kusalākusalānamabhāvopi",
  "tika-abh08t37:2_3": "siyā, itarathā ahetukadosāpattitoti adhippāyo. Tesaṁ kusalākusalānaṁ āyattā vutti",
  "tika-abh08t37:2_4": "etesanti tadāyattavuttino. Tesanti kusalākusalādīnaṁ. Tasmāti kārakābhāve kusalākusalānaṁ,",
  "tika-abh08t37:2_5": "tabbipākānañca abhāvato. Niratthikāti desetvāpi bodhetabbābhāvato niratthikā. “Nāyaṁ",
  "tika-abh08t37:2_6": "niratthikā”ti vatvāpi “sātthikā”ti vacanaṁ pana parassa daḷhaggāhatthaṁ. Lokepi hi",
  "tika-abh08t37:2_7": "evaṁ vohāraṁ voharanti, evameva bhavati, nāññathātiādi. Tatthāti kārakābhāvepi attā",
  "tika-abh08t37:2_8": "atthīti gahaṇe. Anurodhoti anukūlapakkhapātoti attho. Idhāti kārakābhāvepi kusalādayo",
  "tika-abh08t37:2_9": "atthīti gahaṇe. Virodhoti paṭigho.",
  "tika-abh08t37:3_0": "Evaṁ kārakābhāvepi kusalādīnaṁ sabbhāvaṁ yuttito sādhetvā idāni lokasiddhena nidassanena",
  "tika-abh08t37:3_1": "sādhetuṁ “athāpī”tiādi vuttaṁ. Athāpīti kārakābhāvepi. Pathavi-ggahaṇena pathavojaṁ",
  "tika-abh08t37:3_2": "dasseti. Tathā āpa-ggahaṇena āpojaṁ. Tejoti sītuṇhavasena duvidhā tejodhātu. Utūti",
  "tika-abh08t37:3_3": "hemantādiutu. Ādi-ggahaṇena bījādike saṅgaṇhāti. Janakapaccayo hetu, anupālanakapaccayo",
  "tika-abh08t37:3_4": "paccayo nāmāti āha “hetupaccayasāmaggiyā”ti. “Phalanibbattako hetu, paccayo anupālanako”ti hi vuttaṁ.",
  "tika-abh08t37:4_0": "Evaṁ kārakābhāvepi kusalākusalappavattiṁ sādhetvā idāni paraparikappitaṁ attānameva",
  "tika-abh08t37:4_1": "tāva paṭikkhipituṁ “athāpi cetthā”tiādi āraddhaṁ. Kāmaṁ paññāparibāhiradiṭṭhiyā eva",
  "tika-abh08t37:4_2": "attā parikappīyati, paro pana “paññāya parikappemī”ti maññatīti tassa laddhivasena",
  "tika-abh08t37:4_3": "“paññāya parikappito”ti vuttaṁ. Taṁ upaparikkhissāma tāvāti tiṭṭhatu tāva cesā kārakābhāvepi",
  "tika-abh08t37:4_4": "kusalādīnaṁ bhāvābhāvavicāraṇā paṭhamaṁ tameva attānaṁ upaparikkhissāmāti attho.",
  "tika-abh08t37:4_5": "Dosamettha vattukāmo pucchatīti adhippāyena paṭiññaṁ adatvāva pucchanto āha “kiñcetthā”ti.",
  "tika-abh08t37:4_6": "Sacetano vā udāhu acetano vāti ettha ko dosoti attho. Itaro ubhayathāpi dosoyeva.",
  "tika-abh08t37:4_7": "Yañhi acetanaṁ attānaṁ, na taṁ kārakaṁ, vedakañca, yathā taṁ pākārataruādayo. “Acetanovāyaṁ",
  "tika-abh08t37:4_8": "attā”ti anumānena kārakavedakattābhāvasiddhitoti dassetuṁ “yadi acetano”tiādi vuttaṁ.",
  "tika-abh08t37:4_9": "Anaññoti avinibbhogavasena anañño. Itarathā “sacetano”ti vacanameva na upapajjeyya.",
  "tika-abh08t37:4_10": "Sahabhāvī nāma añño na hotīti. Attanopi nāso siyāti avinibbhogavuttirūpesu ekassa",
  "tika-abh08t37:4_11": "nāse itarassāpi vināso viya. Cetanāyapi nāso na bhavati avinibbhogarūpesu ekassa",
  "tika-abh08t37:4_12": "avināse itarassāpi avināso viyāti adhippāyo.",
  "tika-abh08t37:5_0": "“Cetanāya anaññattā”ti kāraṇaṁ vatvā tameva samatthetuṁ “cetanattāna”ntiādi vuttaṁ.",
  "tika-abh08t37:5_1": "“Attano anāse sati cetanāyapi vināso na bhavatī”ti sutvāpi parassa niruttarabhāvo,",
  "tika-abh08t37:5_2": "cetanāya nāse visesakāraṇābhāvatoti adhippāyenāha “atha cetanāyayevā”tiādi. Attāva",
  "tika-abh08t37:5_3": "nassatu, tiṭṭhatu cetanā. Ko hi visesakāraṇābhāve attani anurodho, cetanāya virodhoti",
  "tika-abh08t37:5_4": "adhippāyo. Paṭiññā hīnāti pubbe dinnapaṭiññā parihīnā. Atha na bhavati, “paṭiññā",
  "tika-abh08t37:5_5": "hīnā”ti yadi attano vināse cetanāya avināso na bhavati. Cetanattānaṁ anaññabhāvena",
  "tika-abh08t37:5_6": "cetanāya nāse attanopi vināsappasaṅgato attā na nassatīti tava paṭiññā hīnā. Vuttappakārato",
  "tika-abh08t37:5_7": "viparītaṁ vāti yathāvuttappakārato viparītaṁ. Cetanāya vināsepi attā na nassati,",
  "tika-abh08t37:5_8": "attano pana avināsepi cetanā nassatīti evaṁ vā tava adhippāyo siyāti attho. Attā",
  "tika-abh08t37:5_9": "nassatu, cetanā tiṭṭhatu aññabhāve ubhinnaṁ samānayogakkhamatāya bhavitabbatoti adhippāyo.",
  "tika-abh08t37:5_10": "Paṭiññāhīno bhavasīti cetanāyeva nassati, attā na nassati paṭiññāya hīno bhavasi.",
  "tika-abh08t37:6_0": "Idhāti aññattha pakkhe. Lakkhaṇakatanti aññamaññavisadisehi bhinnalakkhaṇehi kataṁ.",
  "tika-abh08t37:6_1": "Desantarakatanti bhinnadesakataṁ. Jāto vedīyati ñāyatīti jātavedo, aggissetaṁ adhivacanaṁ.",
  "tika-abh08t37:6_2": "Ḍayhamāneti uddhane pakkhipitvā paccamāne. Eko pavattipadeso imesanti ekadesā, tesaṁ",
  "tika-abh08t37:6_3": "bhāvoti ekadesattaṁ.",
  "tika-abh08t37:7_0": "Avinibbhogatoti lakkhaṇato bhedepi ṭhānavasena avinibbhujjanato avisaṁsaṭṭhattā “ekadesatte”tiimasseva",
  "tika-abh08t37:7_1": "vevacanavasena “avinibbhogabhāvepī”ti vuttaṁ. Taṁ ayuttanti taṁ “ubhinnaṁ ekadesatā",
  "tika-abh08t37:7_2": "natthī”ti iminā saha na yujjati. Paṭiññā hīnāti yadi pubbapaṭiññā pamāṇaṁ, ayaṁ paṭiññā",
  "tika-abh08t37:7_3": "hīnā. Yadi vā pana ayaṁ pamāṇaṁ, itarā hīnāti attho. Atha vā cetanāya attano padesavasena",
  "tika-abh08t37:7_4": "nānatte attano acetanattabhāvappattito “sacetano attā”ti heṭṭhā tayā dinnapaṭiññā",
  "tika-abh08t37:7_5": "parihīnāti evamettha attho daṭṭhabbo.",
  "tika-abh08t37:8": "Acetano attāti attā acetanoti katvā. Pubbe vuttadosatoti “yadi acetano siyā”tiādinā ādito vuttadosato. Tasmāti yasmā evaṁ upaparikkhiyamāne vimaddanasaho hoti, tasmā.",
  "tika-abh08t37:9": "779.Yadievanti yadi paramatthato kusalākusalānaṁ kārako, tabbipākānañca vedako natthi, evaṁ sante atha kasmā bhagavatā vuttanti sambandho.",
  "tika-abh08t37:10": "Sandhāvatīti saṁsarati. Attanā katakusalākusalakammapaccayattā vipākabhūtaṁ sukhadukkhampi attanā katameva nāma hotīti vuttaṁ “sukhadukkhaṁ sayaṁkata”nti.",
  "tika-abh08t37:11": "780.Saṁsāramāpannoti –",
  "tika-abh08t37:12": "“Khandhānañca paṭipāṭi, dhātuāyatanāna ca;",
  "tika-abh08t37:13": "Abbocchinnaṁ vattamānā, ‘saṁsāro’ti pavuccatī”ti. –",
  "tika-abh08t37:14_0": "Evaṁ vuttakhandhapaṭipāṭiādivasappavattaṁ saṁsāraṁ punappunaṁ pavattivasena paṭipanno.",
  "tika-abh08t37:14_1": "Dukkhamassa mahabbhayanti assa saṁsārāpannassa sattassa jātiādidukkhaṁ mahabbhayaṁ",
  "tika-abh08t37:14_2": "mahābhayasaṁvattanakanti attho. Opapātikoti uppajjamāno.",
  "tika-abh08t37:15_0": "781.Bhārā have pañcakkhandhāti rūpādayo pañcakkhandhā bhārabhūtā, sīse nikkhittabhārasadisāti",
  "tika-abh08t37:15_1": "vuttaṁ hoti. Bhārahāro ca puggalo tassa pañcakkhandhabhārassa hārako. Bhārādānanti",
  "tika-abh08t37:15_2": "paṭisandhivasena pañcakkhandhabhāraggahaṇaṁ. Bhāranikkhepananti puna aggahetabbatāpādanena",
  "tika-abh08t37:15_3": "anupādāparinibbānavasena bhārassa nikkhipanaṁ.",
  "tika-abh08t37:16": "782.Yanti kusalākusalakammaṁ. Sakanti āyattaṁ.",
  "tika-abh08t37:17": "783. Ekassa puggalassāti sambandho. Ekena kappenāti ekasmiṁ kappe.",
  "tika-abh08t37:18": "784.Assaddhotiādi heṭṭhā vuttatthaṁ.",
  "tika-abh08t37:19_0": "“Tañca kho sammutivasena, na paramatthato”ti vatvā tadeva patiṭṭhāpetuṁ “nanu bhagavatā”tiādi",
  "tika-abh08t37:19_1": "vuttaṁ. “Kiṁ nu satto”ti gāthā vajirāya theriyā vuttāpi bhagavato adhippāyavaseneva",
  "tika-abh08t37:19_2": "vuttattā bhagavatā vuttā nāma hotīti katvā vuttaṁ “bhagavatā idampi vutta”nti.",
  "tika-abh08t37:20": "785.Kiṁ nu sattoti paccesīti rūpavedanādīsu kiṁ nāma satto puggaloti gaṇhāsi.",
  "tika-abh08t37:21": "786.Aṅgasambhārāti cakkādiavayavasambhāresu, cakkādiavayavānaṁ samodhānevāti attho. Saddoti vohāro.",
  "tika-abh08t37:22_0": "Tasmāti yasmā evaṁ paramatthato sattassa abhāvo bhagavatā vutto, tasmā. Na vacanamattameva",
  "tika-abh08t37:22_1": "ālambitabbaṁ adhippāyaṁ pahāyāti attho. Daḷhamūḷhova hutvā gaṇhātīti daḷhamūḷhaggāhī,",
  "tika-abh08t37:22_2": "kāraṇe dassitepi apariccajanavasena gahaṇaṁ daḷhaggahaṇaṁ. Kāraṇasseva daṭṭhumasamatthatāvasena",
  "tika-abh08t37:22_3": "gahaṇaṁ mūḷhaggahaṇaṁ. Tādisena na bhavitabbanti āha “na ca…pe… bhavitabba”nti. Suttapadānanti",
  "tika-abh08t37:22_4": "neyyatthanītatthavasena ubhayathā ṭhitānaṁ suttantānaṁ.",
  "tika-abh08t37:23_0": "Dve saccāni vuttāni tathā tathā vinetabbānaṁ puggalānaṁ vasenāti adhippāyo. Yesañhi",
  "tika-abh08t37:23_1": "sammutidesanāya visesādhigamo hoti, tesaṁ sammutisaccavasena deseti. Yesañca paramatthadesanāya,",
  "tika-abh08t37:23_2": "tesaṁ paramatthavasena deseti. Desabhāsākusalo viya ācariyo taṁtaṁdesavāsimāṇavānaṁ",
  "tika-abh08t37:23_3": "tāya tāya bhāsāya. Sammutisaccaṁ paramatthasaccañcāti ettha “puggalo satto itthī",
  "tika-abh08t37:23_4": "puriso khattiyo brāhmaṇo devo”tievamādi paramatthato avijjamānampi loke katasaṅketavasena",
  "tika-abh08t37:23_5": "tathattā sammutisaccaṁ. Khandhadhātuāyatanāni satipaṭṭhānātievamādi paramatthavaseneva",
  "tika-abh08t37:23_6": "tathatthā paramatthasaccaṁ. Tenāhu aṭṭhakathācariyā –",
  "tika-abh08t37:24": "“Saṅketavacanaṁ saccaṁ, lokasammutikāraṇaṁ;",
  "tika-abh08t37:25": "Paramatthavacanaṁ saccaṁ, dhammānaṁ bhūtakāraṇaṁ. ;",
  "tika-abh08t37:26": "“Tasmā vohārakusalassa, lokanāthassa satthuno;",
  "tika-abh08t37:27": "Sammutiṁ voharantassa, musāvādo na jāyatī”ti.",
  "tika-abh08t37:28_0": "787-8. Yo so imaṁ ganthaṁ accantaṁ satatampi cinteti, tassa tato siddhā paramā paññā",
  "tika-abh08t37:28_1": "vepullabhāvaṁ gacchati. Adhiṁ cittasantāpaṁ nīharati apanetīti adhinīharaṁ. Vimatiyā",
  "tika-abh08t37:28_2": "vicikicchāya, mohassa vā vināsaṁ karoti upanissayabhāvatoti vimativināsakaraṁ. Atthabyañjanasampadāya",
  "tika-abh08t37:28_3": "manavaḍḍhanato piyakaraṁ. Vikasatīti dibbati. Idhāti imasmiṁ sāsane, abhidhamme vā.",
  "tika-abh08t37:29": "Iti abhidhammatthavikāsiniyā nāma",
  "tika-abh08t37:30": "Abhidhammāvatārasaṁvaṇṇanāya",
  "tika-abh08t37:31": "Kārakapaṭivedhavaṇṇanā niṭṭhitā."
}