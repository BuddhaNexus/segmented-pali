{
  "atk-s0102a3:0": "4. Mahāsudassanasuttavaṇṇanā",
  "atk-s0102a3:1": "Kusāvatīrājadhānīvaṇṇanā",
  "atk-s0102a3:2_0": "241.Evaṁme sutanti mahāsudassanasuttaṁ. Tatrāyaṁ apubbapadavaṇṇanā – sabbaratanamayoti",
  "atk-s0102a3:2_1": "ettha ekā iṭṭhakā sovaṇṇamayā, ekā rūpiyamayā, ekā veḷuriyamayā, ekā phalikamayā,",
  "atk-s0102a3:2_2": "ekā lohitaṅkamayā, ekā masāragallamayā, ekā sabbaratanamayā, ayaṁ pākāro sabbapākārānaṁ",
  "atk-s0102a3:2_3": "anto ubbedhena saṭṭhihattho ahosi. Eke pana therā – “nagaraṁ nāma anto ṭhatvā olokentānaṁ",
  "atk-s0102a3:2_4": "dassanīyaṁ vaṭṭati, tasmā sabbabāhiro saṭṭhihattho, sesā anupubbanīcā”ti vadanti.",
  "atk-s0102a3:2_5": "Eke – “bahi ṭhatvā olokentānaṁ dassanīyaṁ vaṭṭati, tasmā sabbaabbhantarimo saṭṭhihattho,",
  "atk-s0102a3:2_6": "sesā anupubbanīcā”ti. Eke – “anto ca bahi ca ṭhatvā olokentānaṁ dassanīyaṁ vaṭṭati,",
  "atk-s0102a3:2_7": "tasmā majjhe pākāro saṭṭhihattho, anto ca bahi ca tayo tayo anupubbanīcā”ti.",
  "atk-s0102a3:3_0": "Esikāti esikatthambho. Tiporisaṅgāti ekaṁ porisaṁ majjhimapurisassa attano hatthena",
  "atk-s0102a3:3_1": "pañcahatthaṁ, tena tiporisaparikkhepā pannarasahatthaparimāṇāti attho. Te pana kathaṁ",
  "atk-s0102a3:3_2": "ṭhitāti? Nagarassa bāhirapasse ekekaṁ mahādvārabāhaṁ nissāya ekeko, ekekaṁ khuddakadvārabāhaṁ",
  "atk-s0102a3:3_3": "nissāya ekeko, mahādvārakhuddakadvārānaṁ antarā tayo tayoti. Tālapantīsu sabbaratanamayānaṁ",
  "atk-s0102a3:3_4": "tālānaṁ ekaṁ sovaṇṇamayanti pākāre vuttalakkhaṇameva veditabbaṁ, paṇṇaphalesupi eseva",
  "atk-s0102a3:3_5": "nayo. Tā pana tālapantiyo asītihatthā ubbedhena, vippakiṇṇavāluke samatale bhūmibhāge",
  "atk-s0102a3:3_6": "pākārantare ekekā hutvā ṭhitā.",
  "atk-s0102a3:4_0": "Vaggūti cheko sundaro. Rajanīyoti rañjetuṁ samattho. Khamanīyoti divasampi suyyamāno",
  "atk-s0102a3:4_1": "khamateva, na bībhaccheti. Madanīyoti mānamadapurisamadajanano. Pañcaṅgikassāti ātataṁ",
  "atk-s0102a3:4_2": "vitataṁ ātatavitataṁ susiraṁ ghananti imehi pañcahaṅgehi samannāgatassa. Tattha ātataṁ",
  "atk-s0102a3:4_3": "nāma cammapariyonaddhesu bherīādīsu ekatalaṁ tūriyaṁ. Vitataṁ nāma ubhayatalaṁ. Ātatavitataṁ",
  "atk-s0102a3:4_4": "nāma sabbato pariyonaddhaṁ. Susiraṁ nāma vaṁsādi. Ghanaṁ nāma sammādi. Suvinītassāti",
  "atk-s0102a3:4_5": "ākaḍḍhanasithilakaraṇādīhi sumucchitassa. Suppaṭitāḷitassāti pamāṇe ṭhitabhāvajānanatthaṁ",
  "atk-s0102a3:4_6": "suṭṭhu paṭitāḷitassa. Sukusalehi samannāhatassāti ye vādituṁ chekā kusalā, tehi vāditassa.",
  "atk-s0102a3:4_7": "Dhuttāti akkhadhuttā,. Soṇḍāti surāsoṇḍā. Teyeva punappunaṁ pātukāmatāvasena pipāsā.",
  "atk-s0102a3:4_8": "Paricāresunti hatthaṁ vā pādaṁ vā cāletvā naccantā kīḷiṁsu.",
  "atk-s0102a3:5": "Cakkaratanavaṇṇanā",
  "atk-s0102a3:6_0": "243.Sīsaṁ nhātassāti sīsena saddhiṁ gandhodakena nahātassa. Uposathikassāti samādinnauposathaṅgassa.",
  "atk-s0102a3:6_1": "Uparipāsādavaragatassāti pāsādavarassa upari gatassa, subhojanaṁ bhuñjitvā pāsādavarassa",
  "atk-s0102a3:6_2": "uparimahātale sirigabbhaṁ pavisitvā sīlāni āvajjantassa. Tadā kira rājā pātova satasahassaṁ",
  "atk-s0102a3:6_3": "vissajjetvā mahādānaṁ datvā soḷasahi gandhodakaghaṭehi sīsaṁ nahāyitvā katapātarāso",
  "atk-s0102a3:6_4": "suddhaṁ uttarāsaṅgaṁ ekaṁsaṁ karitvā uparipāsādassa sirisayane pallaṅkaṁ ābhujitvā",
  "atk-s0102a3:6_5": "nisinno attano dānādimayaṁ puññasamudāyaṁ āvajjanto nisīdi. Ayaṁ sabbacakkavattīnaṁ dhammatā.",
  "atk-s0102a3:7_0": "Tesaṁ taṁ āvajjantānaṁyeva vuttappakārapuññakammapaccayautusamuṭṭhānaṁ nīlamaṇisaṅghātasadisaṁ",
  "atk-s0102a3:7_1": "pācīnasamuddajalatalaṁ bhindamānaṁ viya, ākāsaṁ alaṅkurumānaṁ viya dibbaṁ cakkaratanaṁ",
  "atk-s0102a3:7_2": "pātubhavati. Taṁ mahāsudassanassāpi tatheva pāturahosi. Tayidaṁ dibbānubhāvayuttattā",
  "atk-s0102a3:7_3": "dibbanti vuttaṁ. Sahassaṁ assa arānanti sahassāraṁ. Saha nemiyā, saha nābhiyā cāti",
  "atk-s0102a3:7_4": "sanemikaṁ sanābhikaṁ. Sabbehi ākārehi paripuṇṇanti sabbākāraparipūraṁ.",
  "atk-s0102a3:8_0": "Tattha cakkañca taṁ ratijananaṭṭhena ratanañcāti cakkaratanaṁ. Yāya pana taṁ nābhiyā",
  "atk-s0102a3:8_1": "“sanābhika”nti vuttaṁ, sā indanīlamayā hoti, majjhe panassā sārarajatamayā panāḷi,",
  "atk-s0102a3:8_2": "yāya suddhasiniddhadantapantiyā hasamānā viya virocati, majjhe chiddena viya candamaṇḍalena,",
  "atk-s0102a3:8_3": "ubhosupi bāhirantesu rajatapaṭṭena kataparikkhepā hoti. Tesu panassa nābhipanāḷiparikkhepapaṭṭesu",
  "atk-s0102a3:8_4": "yuttayuttaṭṭhānesu paricchedalekhā suvibhattāva hutvā paññāyanti. Ayaṁ tāva assa",
  "atk-s0102a3:8_5": "nābhiyā sabbākāraparipūratā.",
  "atk-s0102a3:9_0": "Yehi pana taṁ – “arehi sahassāra”nti vuttaṁ, te sattaratanamayā sūriyarasmiyo viya",
  "atk-s0102a3:9_1": "pabhāsampannā honti, tesampi ghaṭakamaṇikaparicchedalekhādīni suvibhattāneva hutvā",
  "atk-s0102a3:9_2": "paññāyanti. Ayamassa arānaṁ sabbākāraparipūratā.",
  "atk-s0102a3:10_0": "Yāya pana taṁ nemiyā – “sanemika”nti vuttaṁ, sā bālasūriyarasmikalāpasiriṁ avahasamānā",
  "atk-s0102a3:10_1": "viya surattasuddhasiniddhapavāḷamayā hoti. Sandhīsu panassā sañjhārāgasassirikā rattajambunadapaṭṭā",
  "atk-s0102a3:10_2": "vaṭṭaparicchedalekhā suvibhattā hutvā paññāyanti. Ayamassa nemiyā sabbākāraparipūratā.",
  "atk-s0102a3:11_0": "Nemimaṇḍalapiṭṭhiyaṁ panassa dasannaṁ dasannaṁ arānaṁ antare dhamanavaṁso viya anto",
  "atk-s0102a3:11_1": "susiro chiddamaṇḍalakhacito vātagāhī pavāḷadaṇḍo hoti, yassa vāteritassa sukusalasamannāhatassa",
  "atk-s0102a3:11_2": "pañcaṅgikatūriyassa viya saddo vaggu ca rajanīyo ca kamanīyo ca madanīyo ca hoti.",
  "atk-s0102a3:11_3": "Tassa kho pana pavāḷadaṇḍassa upari setacchattaṁ ubhosu passesu samosaritakusumadāmānaṁ",
  "atk-s0102a3:11_4": "dve pantiyoti evaṁ samosaritakusumadāmapantisatadvayaparivārasetacchattasatadhārinā",
  "atk-s0102a3:11_5": "pavāḷadaṇḍasatena samupasobhitanemiparikkhepassa dvinnampi nābhipanāḷīnaṁ anto dve",
  "atk-s0102a3:11_6": "sīhamukhāni honti, yehi tālakkhandhappamāṇā puṇṇacandakiraṇakalāpasassirīkā taruṇaravisamānarattakambalageṇḍukapariyantā",
  "atk-s0102a3:11_7": "ākāsagaṅgāgatisobhaṁ avahasamānā viya dve muttakalāpā olambanti. Yehi cakkaratanena",
  "atk-s0102a3:11_8": "saddhiṁ ākāse samparivattamānehi tīṇi cakkāni ekato parivattantāni viya khāyanti.",
  "atk-s0102a3:11_9": "Ayamassa sabbaso sabbākāraparipūratā.",
  "atk-s0102a3:12_0": "Taṁ panetaṁ evaṁ sabbākāraparipūraṁ pakatiyā sāyamāsabhattaṁ bhuñjitvā attano attano",
  "atk-s0102a3:12_1": "gharadvāre paññattāsanesu nisīditvā pavattakathāsallāpesu manussesu vīthicatukkādīsu",
  "atk-s0102a3:12_2": "kīḷamāne dārakajane nātiuccena nātinīcena vanasaṇḍamatthakāsannena ākāsappadesena",
  "atk-s0102a3:12_3": "upasobhayamānaṁ viya, rukkhasākhaggāni dvādasayojanato paṭṭhāya suyyamānena madhurassarena",
  "atk-s0102a3:12_4": "sattānaṁ sotāni odhāpayamānaṁ yojanato paṭṭhāya nānappabhāsamudayasamujjalena vaṇṇena",
  "atk-s0102a3:12_5": "nayanāni samākaḍḍhantaṁ viya, rañño cakkavattissa puññānubhāvaṁ ugghosayantaṁ viya,",
  "atk-s0102a3:12_6": "rājadhāniyā abhimukhaṁ āgacchati.",
  "atk-s0102a3:13_0": "Athassa cakkaratanassa saddasavaneneva – “kuto nu kho, kassa nu kho ayaṁ saddo”ti",
  "atk-s0102a3:13_1": "āvajjitahadayānaṁ puratthimadisaṁ ālokayamānānaṁ tesaṁ manussānaṁ aññataro aññataraṁ",
  "atk-s0102a3:13_2": "evamāha – “passatha, bho, acchariyaṁ, ayaṁ puṇṇacando pubbe eko uggacchati, ajjeva",
  "atk-s0102a3:13_3": "pana attadutiyo uggato, etañhi rājahaṁsamithunamiva puṇṇacandamithunaṁ pubbāpariyena",
  "atk-s0102a3:13_4": "gaganatalaṁ abhilaṅghatī”ti. Tamañño āha – “kiṁ kathesi, samma, kuhiṁ nāma tayā dve",
  "atk-s0102a3:13_5": "puṇṇacandā ekato uggacchantā diṭṭhapubbā, nanu esa tapanīyaraṁsidhāro piñcharakiraṇo",
  "atk-s0102a3:13_6": "divākaro uggato”ti, tamañño hasitaṁ katvā evamāha – “kiṁ ummattosi, nanu idāneva",
  "atk-s0102a3:13_7": "divākaro atthaṅgato, so kathaṁ imaṁ puṇṇacandaṁ anubandhamāno uggacchissati? Addhā",
  "atk-s0102a3:13_8": "panetaṁ anekaratanappabhāsamudayujjalaṁ ekassāpi puññavato vimānaṁ bhavissatī”ti.",
  "atk-s0102a3:13_9": "Te sabbepi apasārayantā aññe evamāhaṁsu – “bho, kiṁ bahuṁ vilapatha, nevāyaṁ puṇṇacando,",
  "atk-s0102a3:13_10": "na sūriyo na devavimānaṁ. Na hetesaṁ evarūpā sirisampatti atthi, cakkaratanena pana",
  "atk-s0102a3:13_11": "etena bhavitabba”nti.",
  "atk-s0102a3:14_0": "Evaṁ pavattasallāpasseva tassa janassa candamaṇḍalaṁ ohāya taṁ cakkaratanaṁ abhimukhaṁ",
  "atk-s0102a3:14_1": "hoti. Tato tehi – “kassa nu kho idaṁ nibbatta”nti vutte bhavanti vattāro – “na kassaci",
  "atk-s0102a3:14_2": "aññassa, nanu amhākaṁ mahārājā pūritacakkavattivatto, tassetaṁ nibbatta”nti. Atha",
  "atk-s0102a3:14_3": "so ca mahājano, yo ca añño passati, sabbo cakkaratanameva anugacchati. Taṁ cāpi cakkaratanaṁ",
  "atk-s0102a3:14_4": "raññoyeva atthāya attano āgatabhāvaṁ ñāpetukāmaṁ viya sattakkhattuṁ pākāramatthakeneva",
  "atk-s0102a3:14_5": "nagaraṁ anusaṁyāyitvā, atha rañño antepuraṁ padakkhiṇaṁ katvā, antepurassa ca uttarasīhapañjarasadise",
  "atk-s0102a3:14_6": "ṭhāne yathā gandhapupphādīhi sukhena sakkā hoti pūjetuṁ, evaṁ akkhāhataṁ viya tiṭṭhati.",
  "atk-s0102a3:15_0": "Evaṁ ṭhitassa panassa vātapānachiddādīhi pavisitvā nānāvirāgaratanappabhāsamujjalaṁ",
  "atk-s0102a3:15_1": "antopāsādaṁ alaṅkurumānaṁ pabhāsamūhaṁ disvā dassanatthāya sañjātābhilāso rājā hoti.",
  "atk-s0102a3:15_2": "Parijanopissa piyavacanapābhatena āgantvā tamatthaṁ nivedeti. Atha rājā balavapītipāmojjaphuṭasarīro",
  "atk-s0102a3:15_3": "pallaṅkaṁ mocetvā uṭṭhāyāsanā sīhapañjarasamīpaṁ gantvā taṁ cakkaratanaṁ disvā “sutaṁ",
  "atk-s0102a3:15_4": "kho pana meta”ntiādikaṁ cintanaṁ cintayati. Mahāsudassanassāpi sabbaṁ taṁ tatheva",
  "atk-s0102a3:15_5": "ahosi. Tena vuttaṁ – “disvā rañño mahāsudassanassa…pe… assaṁ nu kho ahaṁ rājā cakkavattī”ti.",
  "atk-s0102a3:15_6": "Tattha so hoti rājā cakkavattīti kittāvatā cakkavattī hotīti? Ekaṅguladvaṅgulamattampi",
  "atk-s0102a3:15_7": "cakkaratane ākāsaṁ abbhuggantvā pavatte idāni tassa pavattāpanatthaṁ yaṁ kātabbaṁ,",
  "atk-s0102a3:15_8": "taṁ dassento atha kho ānandātiādimāha.",
  "atk-s0102a3:16_0": "244. Tattha uṭṭhāyāsanāti nisinnāsanato uṭṭhahitvā cakkaratanasamīpaṁ āgantvā. Suvaṇṇabhiṅkāraṁ",
  "atk-s0102a3:16_1": "gahetvāti hatthisoṇḍasadisapanāḷiṁ suvaṇṇabhiṅkāraṁ ukkhipitvā. Anvadeva rājā mahāsudassano",
  "atk-s0102a3:16_2": "saddhiṁ caturaṅginiyā senāyāti sabbacakkavattīnañhi udakena abbhukkiritvā – “abhivijinātu",
  "atk-s0102a3:16_3": "bhavaṁ cakkaratana”nti vacanasamanantarameva vehāsaṁ abbhuggantvā cakkaratanaṁ pavattati.",
  "atk-s0102a3:16_4": "Yassa pavatti samakālameva so rājā cakkavattī nāma hoti. Pavatte pana cakkaratane",
  "atk-s0102a3:16_5": "taṁ anubandhamānova rājā cakkavattiyānavaraṁ āruyha vehāsaṁ abbhuggacchati. Athassa",
  "atk-s0102a3:16_6": "chattacāmarādihattho parijano ceva antepurajano ca tato nānākārakañcukakavacādisannāhavibhūsitena",
  "atk-s0102a3:16_7": "vividhābharaṇappabhāsamujjalena samussitaddhajapaṭākapaṭimaṇḍitena attano attano",
  "atk-s0102a3:16_8": "balakāyena saddhiṁ uparājasenāpatipabhutayopi vehāsaṁ abbhuggantvā rājānameva parivārenti.",
  "atk-s0102a3:17_0": "Rājayuttā pana janasaṅgahatthaṁ nagaravīthīsu bheriyo carāpenti – “tātā, amhākaṁ",
  "atk-s0102a3:17_1": "rañño cakkaratanaṁ nibbattaṁ, attano vibhavānurūpena maṇḍitapasādhikā sannipatathā”ti.",
  "atk-s0102a3:17_2": "Mahājano pana pakatiyā cakkaratanasaddeneva sabbakiccāni pahāya gandhapupphādīni",
  "atk-s0102a3:17_3": "ādāya sannipatitova sopi sabbo vehāsaṁ abbhuggantvā rājānameva parivāreti. Yassa",
  "atk-s0102a3:17_4": "yassa hi raññā saddhiṁ gantukāmatācittaṁ uppajjati, so so ākāsagatova hoti. Evaṁ",
  "atk-s0102a3:17_5": "dvādasayojanāyāmavitthārā parisā hoti. Tattha ekapurisopi chinnabhinnasarīro vā kiliṭṭhavattho",
  "atk-s0102a3:17_6": "vā natthi. Suciparivāro hi rājā cakkavattī. Cakkavattiparisā nāma vijjādharapurisā",
  "atk-s0102a3:17_7": "viya ākāse gacchamānā indanīlamaṇitale vippakiṇṇaratanasadisā hoti. Mahāsudassanassāpi",
  "atk-s0102a3:17_8": "tatheva ahosi. Tena vuttaṁ – “anvadeva rājā mahāsudassano saddhiṁ caturaṅginiyā senāyā”ti.",
  "atk-s0102a3:18_0": "Taṁ pana cakkaratanaṁ rukkhaggānaṁ uparūpari nātiuccena nātinīcena gaganappadesena",
  "atk-s0102a3:18_1": "pavattati. Yathā rukkhānaṁ pupphaphalapallavehi atthikā, tāni sukhena gahetuṁ sakkonti.",
  "atk-s0102a3:18_2": "Yathā ca bhūmiyaṁ ṭhitā “esa rājā, esa uparājā, esa senāpatī”ti sallakkhetuṁ sakkonti.",
  "atk-s0102a3:18_3": "Ṭhānādīsu ca iriyāpathesu yo yena icchati, so teneva gacchati. Cittakammādisippapasutā",
  "atk-s0102a3:18_4": "cettha attano attano kiccaṁ karontāyeva gacchanti. Yatheva hi bhūmiyaṁ, tathā tesaṁ",
  "atk-s0102a3:18_5": "sabbakiccāni ākāseva ijjhanti. Evaṁ cakkavattiparisaṁ gahetvā taṁ cakkaratanaṁ vāmapassena",
  "atk-s0102a3:18_6": "sineruṁ pahāya mahāsamuddassa uparibhāgena sattasahassayojanappamāṇaṁ pubbavidehaṁ gacchati.",
  "atk-s0102a3:19_0": "Tattha yo vinibbedhena dvādasayojanāya, parikkhepato chattiṁsayojanāya parisāya sannivesakkhamo",
  "atk-s0102a3:19_1": "sulabhāhārūpakaraṇo chāyudakasampanno sucisamatalo ramaṇīyo bhūmibhāgo, tassa uparibhāge",
  "atk-s0102a3:19_2": "taṁ cakkaratanaṁ akkhāhataṁ viya tiṭṭhati. Atha tena saññāṇena so mahājano otaritvā",
  "atk-s0102a3:19_3": "yathāruci nahānabhojanādīni sabbakiccāni karonto vāsaṁ kappeti. Mahāsudassanassāpi",
  "atk-s0102a3:19_4": "sabbaṁ tatheva ahosi. Tena vuttaṁ – “yasmiṁ kho panānanda, padese cakkaratanaṁ patiṭṭhāti,",
  "atk-s0102a3:19_5": "tattha so rājā mahāsudassano vāsaṁ upagacchi saddhiṁ caturaṅginiyā senāyā”ti.",
  "atk-s0102a3:20_0": "Evaṁ vāsaṁ upagate cakkavattimhi ye tattha rājāno, te “paracakkaṁ āgata”nti sutvāpi",
  "atk-s0102a3:20_1": "na balakāyaṁ sannipātetvā yuddhasajjā honti. Cakkaratanassa hi uppattisamanantarameva",
  "atk-s0102a3:20_2": "natthi so satto nāma, yo paccatthikasaññāya taṁ rājānaṁ ārabbha āvudhaṁ ukkhipituṁ",
  "atk-s0102a3:20_3": "visaheyya. Ayamānubhāvo cakkaratanassa.",
  "atk-s0102a3:21": "Cakkānubhāvena hi tassa rañño,",
  "atk-s0102a3:22": "Arī asesā damathaṁ upenti;",
  "atk-s0102a3:23": "Arindamaṁ nāma narādhipassa,",
  "atk-s0102a3:24": "Teneva taṁ vuccati tassa cakkanti.",
  "atk-s0102a3:25_0": "Tasmā sabbepi te rājāno attano attano rajjasirivibhavānurūpaṁ pābhataṁ gahetvā taṁ",
  "atk-s0102a3:25_1": "rājānaṁ upagamma onatasirā attano moḷimaṇippabhābhisekena tassa pādapūjaṁ karontā",
  "atk-s0102a3:25_2": "– “ehi kho, mahārājā”tiādīhi vacanehi tassa kiṁkārapaṭisāvitaṁ āpajjanti. Mahāsudassanassāpi",
  "atk-s0102a3:25_3": "tatheva akaṁsu. Tena vuttaṁ – “ye kho, panānanda, puratthimāya disāya…pe… anusāsa, mahārājā”ti.",
  "atk-s0102a3:26_0": "Tattha svāgatanti su āgataṁ. Ekasmiñhi āgate socanti, gate nandanti. Ekasmiṁ āgate",
  "atk-s0102a3:26_1": "nandanti, gate socanti, tādiso tvaṁ āgamananandano, gamanasocano. Tasmā tava āgamanaṁ",
  "atk-s0102a3:26_2": "suāgamananti vuttaṁ hoti. Evaṁ vutte pana rājā cakkavattī nāpi – “ettakaṁ nāma me",
  "atk-s0102a3:26_3": "anuvassaṁ baliṁ upakappethā”ti vadati, nāpi aññassa bhogaṁ acchinditvā aññassa deti.",
  "atk-s0102a3:26_4": "Attano pana dhammarājabhāvassa anurūpāya paññāya pāṇātipātādīni upaparikkhitvā pemanīyena",
  "atk-s0102a3:26_5": "mañjunā sarena – “passatha tātā, pāṇātipāto nāmesa āsevito bhāvito bahulīkato nirayasaṁvattaniko",
  "atk-s0102a3:26_6": "hotī”tiādinā nayena dhammaṁ desetvā “pāṇo na hantabbo”tiādikaṁ ovādaṁ deti. Mahāsudassanopi",
  "atk-s0102a3:26_7": "tatheva akāsi, tena vuttaṁ – “rājā mahāsudassano evamāha – ‘pāṇo na hantabbo…pe…",
  "atk-s0102a3:26_8": "yathābhuttañca bhuñjathā’ti”. Kiṁ pana sabbepi rañño imaṁ ovādaṁ gaṇhantīti? Buddhassāpi",
  "atk-s0102a3:26_9": "tāva sabbe na gaṇhanti, rañño kiṁ gaṇhissantīti. Tasmā ye paṇḍitā vibhāvino, te gaṇhanti.",
  "atk-s0102a3:26_10": "Sabbe pana anuyantā bhavanti. Tasmā ye kho panānandātiādimāha.",
  "atk-s0102a3:27_0": "Atha taṁ cakkaratanaṁ evaṁ pubbavidehavāsīnaṁ ovāde dinne katapātarāse cakkavattibalena",
  "atk-s0102a3:27_1": "vehāsaṁ abbhuggantvā puratthimasamuddaṁ ajjhogāhati. Yathā yathā ca taṁ ajjhogāhati,",
  "atk-s0102a3:27_2": "tathā tathā agadagandhaṁ ghāyitvā saṅkhittaphaṇo nāgarājā viya, saṅkhittaūmivipphāraṁ",
  "atk-s0102a3:27_3": "hutvā ogacchamānaṁ mahāsamuddasalilaṁ yojanamattaṁ ogantvā antosamudde veḷuriyabhitti",
  "atk-s0102a3:27_4": "viya tiṭṭhati. Taṅkhaṇaññeva ca tassa rañño puññasiriṁ daṭṭhukāmāni viya mahāsamuddatale",
  "atk-s0102a3:27_5": "vippakiṇṇāni nānāratanāni tato tato āgantvā taṁ padesaṁ pūrayanti. Atha sā rājaparisā",
  "atk-s0102a3:27_6": "taṁ nānāratanaparipūraṁ mahāsamuddatalaṁ disvā yathāruci ucchaṅgādīhi ādiyati, yathāruci",
  "atk-s0102a3:27_7": "ādinnaratanāya pana parisāya taṁ cakkaratanaṁ paṭinivattati. Paṭinivattamāne ca tasmiṁ",
  "atk-s0102a3:27_8": "parisā aggato hoti, majjhe rājā, ante cakkaratanaṁ. Tampi jalanidhijalaṁ palobhiyamānamiva",
  "atk-s0102a3:27_9": "cakkaratanasiriyā, asahamānamiva ca tena viyogaṁ nemimaṇḍalapariyantaṁ abhihanantaṁ",
  "atk-s0102a3:27_10": "nirantarameva upagacchati. Evaṁ rājā cakkavattī puratthimamahāsamuddapariyantaṁ pubbavidehaṁ",
  "atk-s0102a3:27_11": "abhivijinitvā dakkhiṇasamuddapariyantaṁ jambudīpaṁ vijetukāmo cakkaratanadesitena",
  "atk-s0102a3:27_12": "maggena dakkhiṇasamuddābhimukho gacchati. Mahāsudassanopi tatheva agamāsi. Tena vuttaṁ",
  "atk-s0102a3:27_13": "– “atha kho, ānanda, cakkaratanaṁ puratthimaṁ samuddaṁ ajjhogāhetvā paccuttaritvā",
  "atk-s0102a3:27_14": "dakkhiṇaṁ disaṁ pavattī”ti.",
  "atk-s0102a3:28_0": "Evaṁ pavattamānassa pana tassa pavattanavidhānaṁ, senāsanniveso, paṭirājāgamanaṁ,",
  "atk-s0102a3:28_1": "tesaṁ anusāsanippadānaṁ dakkhiṇasamuddaajjhogāhanaṁ samuddasalilassa ogacchamānaṁ",
  "atk-s0102a3:28_2": "ratanānaṁ ādānanti sabbaṁ purimanayeneva veditabbaṁ.",
  "atk-s0102a3:29_0": "Vijinitvā pana taṁ dasasahassayojanappamāṇaṁ jambudīpaṁ dakkhiṇasamuddatopi paccuttaritvā",
  "atk-s0102a3:29_1": "sattayojanasahassappamāṇaṁ aparagoyānaṁ vijetuṁ pubbe vuttanayeneva gantvā tampi",
  "atk-s0102a3:29_2": "samuddapariyantaṁ tatheva abhivijinitvā pacchimasamuddatopi uttaritvā aṭṭhayojanasahassappamāṇaṁ",
  "atk-s0102a3:29_3": "uttarakuruṁ vijetuṁ tatheva gantvā tampi samuddapariyantaṁ tatheva abhivijiya uttarasamuddato paccuttarati.",
  "atk-s0102a3:30_0": "Ettāvatā raññā cakkavattinā cāturantāya pathaviyā ādhipaccaṁ adhigataṁ hoti. So evaṁ",
  "atk-s0102a3:30_1": "vijitavijayo attano rajjasirisampattidassanatthaṁ sapariso uddhaṁ gaganatalaṁ abhilaṅghitvā",
  "atk-s0102a3:30_2": "suvikasitapadumakumudapuṇḍarīkavanavicitte cattāro jātassare viya pañcasatapañcasataparittadīpaparivāre",
  "atk-s0102a3:30_3": "cattāro mahādīpe oloketvā cakkaratanadesiteneva maggena yathānukkamaṁ attano rājadhāniṁ",
  "atk-s0102a3:30_4": "paccāgacchati. Atha taṁ cakkaratanaṁ antepuradvāraṁ sobhayamānaṁ viya hutvā tiṭṭhati.",
  "atk-s0102a3:31_0": "Evaṁ patiṭṭhite pana tasmiṁ cakkaratane rājantepure ukkāhi vā dīpikāhi vā kiñci karaṇīyaṁ",
  "atk-s0102a3:31_1": "na hoti, cakkaratanobhāsoyeva rattiṁ andhakāraṁ vidhamatiyeva. Ye pana andhakāratthikā",
  "atk-s0102a3:31_2": "honti, tesaṁ andhakārameva hoti. Mahāsudassanassāpi sabbametaṁ tatheva ahosi. Tena",
  "atk-s0102a3:31_3": "vuttaṁ – “dakkhiṇaṁ samuddaṁ ajjhogāhetvā…pe… evarūpaṁ cakkaratanaṁ pāturahosī”ti.",
  "atk-s0102a3:32": "Hatthiratanavaṇṇanā",
  "atk-s0102a3:33_0": "246. Evaṁ pātubhūtacakkaratanasseva cakkavattino amaccā pakatimaṅgalahatthiṭṭhānaṁ",
  "atk-s0102a3:33_1": "samaṁ sucibhūmibhāgaṁ kāretvā haricandanādīhi surabhigandhehi upalimpāpetvā heṭṭhā",
  "atk-s0102a3:33_2": "vicittavaṇṇasurabhikusumasamokiṇṇaṁ upari suvaṇṇatārakānaṁ antarantarā samosaritamanuññakusumadāmapaṭimaṇḍitavitānaṁ",
  "atk-s0102a3:33_3": "devavimānaṁ viya abhisaṅkharitvā – “evarūpassa nāma deva hatthiratanassa āgamanaṁ",
  "atk-s0102a3:33_4": "cintethā”ti vadanti. So pubbe vuttanayeneva mahādānaṁ datvā sīlāni ca samādāya taṁ",
  "atk-s0102a3:33_5": "puññasampattiṁ āvajjanto nisīdi. Athassa puññānubhāvacodito chaddantakulā vā uposathakulā",
  "atk-s0102a3:33_6": "vā taṁ sakkāravisesaṁ anubhavitukāmo taruṇaravimaṇḍalābhirattacaraṇagīvāmukhapaṭimaṇḍitavisuddhasetasarīro",
  "atk-s0102a3:33_7": "sattapatiṭṭho susaṇṭhitaaṅgapaccaṅgasanniveso vikasitarattapadumacārupokkharo iddhimā",
  "atk-s0102a3:33_8": "yogī viya vehāsagamanasamattho manosilācuṇṇarañjitapariyanto viya rajatapabbato hatthiseṭṭho",
  "atk-s0102a3:33_9": "āgantvā tasmiṁ padese tiṭṭhati. So chaddantakulā āgacchanto sabbakaniṭṭho āgacchati.",
  "atk-s0102a3:33_10": "Uposathakulā āgacchanto sabbajeṭṭho. Pāḷiyaṁ pana uposatho nāgarājā icceva āgataṁ.",
  "atk-s0102a3:33_11": "Nāgarājā nāma kassaci aparibhogo, sabbakaniṭṭho āgacchatīti aṭṭhakathāsu vuttaṁ.",
  "atk-s0102a3:33_12": "Svāyaṁ pūritacakkavattivattānaṁ cakkavattīnaṁ vuttanayeneva cintayantānaṁ āgacchati.",
  "atk-s0102a3:33_13": "Mahāsudassanassa pana sayameva pakatimaṅgalahatthiṭṭhānaṁ āgantvā taṁ hatthiṁ apanetvā",
  "atk-s0102a3:33_14": "tattha aṭṭhāsi. Tena vuttaṁ – “puna caparaṁ ānanda…pe… nāgarājā”ti.",
  "atk-s0102a3:34_0": "Evaṁ pātubhūtaṁ pana taṁ hatthiratanaṁ disvā hatthigopakādayo haṭṭhatuṭṭhā vegena",
  "atk-s0102a3:34_1": "gantvā rañño ārocenti. Rājā turitaturito āgantvā taṁ disvā pasannacitto – “bhaddakaṁ",
  "atk-s0102a3:34_2": "vata bho hatthiyānaṁ, sace damathaṁ upeyyā”ti cintayanto hatthaṁ pasāreti. Atha so",
  "atk-s0102a3:34_3": "gharadhenuvacchako viya kaṇṇe olambitvā sūratabhāvaṁ dassento rājānaṁ upasaṅkamati.",
  "atk-s0102a3:34_4": "Rājā taṁ ārohitukāmo hoti. Athassa parijanā adhippāyaṁ ñatvā taṁ hatthiratanaṁ suvaṇṇaddhajaṁ",
  "atk-s0102a3:34_5": "suvaṇṇālaṅkāraṁ hemajālapaṭicchannaṁ katvā upanenti. Rājā taṁ anisīdāpetvāva sattaratanamayāya",
  "atk-s0102a3:34_6": "nisseṇiyā āruyha ākāsagamananinnacitto hoti. Tassa saha cittuppādeneva so nāgarājā",
  "atk-s0102a3:34_7": "rājahaṁso viya indanīlamaṇippabhājālaṁ nīlagaganatalaṁ abhilaṅghati. Tato cakkacārikāya",
  "atk-s0102a3:34_8": "vuttanayeneva sakalarājaparisā. Iti sapariso rājā antopātarāseyeva sakalapathaviṁ",
  "atk-s0102a3:34_9": "anusaṁyāyitvā rājadhāniṁ paccāgacchati. Evaṁ mahiddhikaṁ cakkavattino hatthiratanaṁ",
  "atk-s0102a3:34_10": "hoti. Mahāsudassanassāpi tādisameva ahosi. Tena vuttaṁ – “disvā rañño…pe… pāturahosī”ti.",
  "atk-s0102a3:35": "Assaratanavaṇṇanā",
  "atk-s0102a3:36_0": "247. Evaṁ pātubhūtahatthiratanassa pana cakkavattino amaccā pakatimaṅgalaassaṭṭhānaṁ",
  "atk-s0102a3:36_1": "sucisamatalaṁ kāretvā alaṅkaritvā ca purimanayeneva rañño tassa āgamanacintanatthaṁ",
  "atk-s0102a3:36_2": "ussāhaṁ janenti. So purimanayeneva katadānamānanasakkāro samādinnasīlabbato pāsādatale",
  "atk-s0102a3:36_3": "sukhanisinno puññasampattiṁ samanussarati. Athassa puññānubhāvacodito sindhavakulato",
  "atk-s0102a3:36_4": "vijjulatāvinaddhasaradakālasetavalāhakarāsisassirīko rattapādo rattatuṇḍo candappabhāpuñjasadisasuddhasiniddhaghanasaṁhatasarīro",
  "atk-s0102a3:36_5": "kākagīvā viya indanīlamaṇi viya ca kāḷavaṇṇena sīsena samannāgatattā kāḷasīsoti suṭṭhu",
  "atk-s0102a3:36_6": "kappetvā ṭhapitehi viya muñjasadisehi saṇhavaṭṭaujugatehi kesehi samannāgatattā muñjakeso",
  "atk-s0102a3:36_7": "vehāsaṅgamo valāhako nāma assarājā āgantvā tasmiṁ ṭhāne patiṭṭhāti. Mahāsudassanassa",
  "atk-s0102a3:36_8": "panesa hatthiratanaṁ viya āgato. Sesaṁ sabbaṁ hatthiratane vuttanayeneva veditabbaṁ.",
  "atk-s0102a3:36_9": "Evarūpaṁ assaratanaṁ sandhāya bhagavā – “puna ca para”ntiādimāha.",
  "atk-s0102a3:37": "Maṇiratanavaṇṇanā",
  "atk-s0102a3:38_0": "248. Evaṁ pātubhūtaassaratanassa pana rañño cakkavattino catuhatthāyāmaṁ sakaṭanābhisamapariṇāhaṁ",
  "atk-s0102a3:38_1": "ubhosu antesu kaṇṇikapariyantato viniggatehi suparisuddhamuttākalāpehi dvīhi kañcanapadumehi",
  "atk-s0102a3:38_2": "alaṅkataṁ caturāsītimaṇisahassaparivāraṁ tārāgaṇaparivutassa puṇṇacandasassiriṁ pharamānaṁ",
  "atk-s0102a3:38_3": "viya vepullapabbatato maṇiratanaṁ āgacchati. Tassevaṁ āgatassa muttājālake ṭhapetvā",
  "atk-s0102a3:38_4": "veḷuparamparāya saṭṭhihatthappamāṇaṁ ākāsaṁ āropitassa rattibhāge samantā yojanappamāṇaṁ",
  "atk-s0102a3:38_5": "okāsaṁ ābhā pharati, yāya sabbo so okāso aruṇuggamanavelā viya sañjātāloko hoti.",
  "atk-s0102a3:38_6": "Tato kassakā kasikammaṁ vāṇijā āpaṇugghāṭanaṁ te te sippino taṁ taṁ kammantaṁ payojenti",
  "atk-s0102a3:38_7": "“divā”ti maññamānā. Mahāsudassanassāpi sabbaṁ taṁ tatheva ahosi. Tena vuttaṁ – “puna",
  "atk-s0102a3:38_8": "ca paraṁ ānanda,…pe… maṇiratanaṁ pāturahosī”ti.",
  "atk-s0102a3:39": "Itthiratanavaṇṇanā",
  "atk-s0102a3:40_0": "249. Evaṁ pātubhūtamaṇiratanassa pana cakkavattino visayasukhavisesassa visesakāraṇaṁ",
  "atk-s0102a3:40_1": "itthiratanaṁ pātubhavati. Maddarājakulato vā hissa aggamahesiṁ ānenti, uttarakuruto",
  "atk-s0102a3:40_2": "vā puññānubhāvena sayaṁ āgacchati. Avasesā panassā sampatti – “puna ca paraṁ, ānanda,",
  "atk-s0102a3:40_3": "rañño mahāsudassanassa itthiratanaṁ pāturahosi, abhirūpā dassanīyā”tiādinā nayena pāḷiyaṁyeva āgatā.",
  "atk-s0102a3:41_0": "Tattha saṇṭhānapāripūriyā adhikaṁ rūpaṁ assāti abhirūpā. Dissamānāva cakkhūni piṇayati,",
  "atk-s0102a3:41_1": "tasmā aññaṁ kiccavikkhepaṁ hitvāpi daṭṭhabbāti dassanīyā. Dissamānāva somanassavasena",
  "atk-s0102a3:41_2": "cittaṁ pasādetīti pāsādikā. Paramāyāti evaṁ pasādāvahattā uttamāya. Vaṇṇapokkharatāyāti",
  "atk-s0102a3:41_3": "vaṇṇasundaratāya. Samannāgatāti upetā. Abhirūpā vā yasmā nātidīghā nātirassā. Dassanīyā",
  "atk-s0102a3:41_4": "yasmā nātikisā nātithūlā. Pāsādikā yasmā nātikāḷikā nāccodātā. Paramāya vaṇṇapokkharatāya",
  "atk-s0102a3:41_5": "samannāgatā yasmā abhikkantā mānusivaṇṇaṁ appattā dibbavaṇṇaṁ. Manussānañhi vaṇṇābhā",
  "atk-s0102a3:41_6": "bahi na niccharati. Devānaṁ pana atidūrampi niccharati.",
  "atk-s0102a3:42_0": "Tassā pana dvādasahatthappamāṇaṁ padesaṁ sarīrābhā obhāseti. Nātidīghādīsu cassā",
  "atk-s0102a3:42_1": "paṭhamayugaḷena ārohasampatti, dutiyayugaḷena pariṇāhasampatti, tatiyayugaḷena vaṇṇasampatti",
  "atk-s0102a3:42_2": "vuttā. Chahi vāpi etehi kāyavipattiyā abhāvo, atikkantā mānusivaṇṇanti iminā kāyasampatti",
  "atk-s0102a3:42_3": "vuttā. Tūlapicuno vā kappāsapicuno vāti sappimaṇḍe pakkhipitvā ṭhapitassa satavāravihatassa",
  "atk-s0102a3:42_4": "tūlapicuno vā kappāsapicuno vā. Sīteti rañño sītakāle. Uṇheti rañño uṇhakāle. Candanagandhoti",
  "atk-s0102a3:42_5": "niccakālameva supisitassa abhinavassa catujjātisamāyojitassa haricandanassa gandho",
  "atk-s0102a3:42_6": "kāyato vāyati. Uppalagandho vāyatīti hasitakathitakālesu mukhato taṅkhaṇaṁ vikasitasseva",
  "atk-s0102a3:42_7": "nīluppalassa atisurabhigandho vāyati.",
  "atk-s0102a3:43_0": "Evaṁ rūpasamphassagandhasampattiyuttāya panassā sarīrasampattiyā anurūpaṁ ācāraṁ",
  "atk-s0102a3:43_1": "dassetuṁ taṁ kho panātiādi vuttaṁ. Tattha rājānaṁ disvā nisinnāsanato aggidaḍḍhā",
  "atk-s0102a3:43_2": "viya paṭhamameva uṭṭhātīti pubbuṭṭhāyinī. Tasmiṁ nisinne tassa tālavaṇṭena bījanādikiccaṁ",
  "atk-s0102a3:43_3": "katvā pacchā nipatati nisīdatīti pacchānipātinī. Kiṁ karomi, te devāti vācāya kiṁ-kāraṁ",
  "atk-s0102a3:43_4": "paṭisāvetīti kiṁ kārapaṭissāvinī. Rañño manāpameva carati karotīti manāpacārinī.",
  "atk-s0102a3:43_5": "Yaṁ rañño piyaṁ tadeva vadatīti piyavādinī.",
  "atk-s0102a3:44_0": "Idāni – “svāssā ācāro bhāvavisuddhiyāva, na sāṭheyyanā”ti dassetuṁ taṁ kho panātiādimāha.",
  "atk-s0102a3:44_1": "Tattha no aticarīti na atikkamitvā cari, ṭhapetvā rājānaṁ aññaṁ purisaṁ cittenapi",
  "atk-s0102a3:44_2": "na patthesīti vuttaṁ hoti.",
  "atk-s0102a3:45_0": "Tattha ye tassā ādimhi “abhirūpā”tiādayo, ante “pubbuṭṭhāyinī”tiādayo guṇā vuttā,",
  "atk-s0102a3:45_1": "te pakatiguṇā eva. “Atikkantā mānusivaṇṇa”ntiādayo pana cakkavattino puññaṁ upanissāya",
  "atk-s0102a3:45_2": "cakkaratanapātubhāvato paṭṭhāya purimakammānubhāvena nibbattāti veditabbā.",
  "atk-s0102a3:46": "Abhirūpatādikāpi vā cakkaratanapātubhāvato paṭṭhāya sabbākāraparipūrā jātā. Tenāha – “evarūpaṁ itthiratanaṁ pāturahosī”ti.",
  "atk-s0102a3:47": "Gahapatiratanavaṇṇanā",
  "atk-s0102a3:48_0": "250. Evaṁ pātubhūtaitthiratanassa pana rañño cakkavattino dhanakaraṇīyānaṁ kiccānaṁ",
  "atk-s0102a3:48_1": "yathāsukhaṁ pavattanatthaṁ gahapatiratanaṁ pātubhavati. So pakatiyāva mahābhogo,",
  "atk-s0102a3:48_2": "mahābhogakule jāto. Rañño dhanarāsivaḍḍhako seṭṭhigahapati hoti. Cakkaratanānubhāvasahitaṁ",
  "atk-s0102a3:48_3": "panassa kammavipākajaṁ dibbacakkhu pātubhavati, yena antopathaviyampi yojanabbhantare",
  "atk-s0102a3:48_4": "nidhiṁ passati, so taṁ sampattiṁ disvā tuṭṭhamānaso gantvā rājānaṁ dhanena pavāretvā",
  "atk-s0102a3:48_5": "sabbāni dhanakaraṇīyāni sampādeti. Mahāsudassanassāpi tatheva sampādesi. Tena vuttaṁ",
  "atk-s0102a3:48_6": "– “puna caparaṁ ānanda…pe… evarūpaṁ gahapatiratanaṁ pāturahosī”ti.",
  "atk-s0102a3:49": "Pariṇāyakaratanavaṇṇanā",
  "atk-s0102a3:50_0": "251. Evaṁ pātubhūtagahapatiratanassa pana rañño cakkavattissa sabbakiccasaṁvidhānasamatthaṁ",
  "atk-s0102a3:50_1": "pariṇāyakaratanaṁ pātubhavati. So rañño jeṭṭhaputtova hoti. Pakatiyā eva so paṇḍito",
  "atk-s0102a3:50_2": "byatto medhāvī vibhāvī. Rañño puññānubhāvaṁ nissāya panassa attano kammānubhāvena",
  "atk-s0102a3:50_3": "paracittañāṇaṁ uppajjati. Yena dvādasayojanāya rājaparisāya cittācāraṁ ñatvā rañño",
  "atk-s0102a3:50_4": "hite ca ahite ca vavatthapetuṁ samattho hoti, sopi taṁ attano ānubhāvaṁ disvā tuṭṭhahadayo",
  "atk-s0102a3:50_5": "rājānaṁ sabbakiccānusāsanena pavāreti. Mahāsudassanampi tatheva pavāresi. Tena vuttaṁ",
  "atk-s0102a3:50_6": "– “puna caparaṁ…pe… pariṇāyakaratanaṁ pāturahosī”ti.",
  "atk-s0102a3:51": "Tattha ṭhapetabbaṁ ṭhapetunti tasmiṁ tasmiṁ ṭhānantare ṭhapetabbaṁ ṭhapetuṁ.",
  "atk-s0102a3:52": "Catuiddhisamannāgatavaṇṇanā",
  "atk-s0102a3:53_0": "252.Samavepākiniyāti samavipācaniyā. Gahaṇiyāti kammajatejodhātuyā. Tattha yassa",
  "atk-s0102a3:53_1": "bhuttamattova āhāro jīrati, yassa vā pana puṭabhattaṁ viya tattheva tiṭṭhati, ubhopete",
  "atk-s0102a3:53_2": "na samavepākiniyā samannāgatā. Yassa pana puna bhattakāle bhattachando uppajjateva,",
  "atk-s0102a3:53_3": "ayaṁ samavepākiniyā samannāgatoti.",
  "atk-s0102a3:54": "Dhammapāsādapokkharaṇivaṇṇanā",
  "atk-s0102a3:55_0": "253.Māpesi khoti nagare bheriṁ carāpetvā janarāsiṁ kāretvā na māpesi, rañño pana",
  "atk-s0102a3:55_1": "saha cittuppādeneva bhūmiṁ bhinditvā caturāsīti pokkharaṇīsahassāni nibbattiṁsu.",
  "atk-s0102a3:55_2": "Tāni sandhāyetaṁ vuttaṁ. Dvīhi vedikāhīti ekāya iṭṭhakānaṁ pariyanteyeva parikkhittā",
  "atk-s0102a3:55_3": "ekāya pariveṇaparicchedapariyante. Etadahosīti kasmā ahosi? Ekadivasaṁ kira nahatvā",
  "atk-s0102a3:55_4": "ca pivitvā ca gacchantaṁ mahājanaṁ mahāpuriso oloketvā ime ummattakaveseneva gacchanti.",
  "atk-s0102a3:55_5": "Sace etesaṁ ettha piḷandhanapupphāni bhaveyyuṁ, bhaddakaṁ siyāti. Athassa etadahosi.",
  "atk-s0102a3:55_6": "Tattha sabbotukanti pupphaṁ nāma ekasmiṁyeva utumhi pupphati. Ahaṁ pana tathā karissāmi",
  "atk-s0102a3:55_7": "– “yathā sabbesu utūsu pupphissatī”ti cintesiṁ. Ropāpesīti nānāvaṇṇauppalabījādīni",
  "atk-s0102a3:55_8": "tato tato āharāpetvā na ropāpesi, saha cittuppādeneva panassa sabbaṁ ijjhati. Taṁ",
  "atk-s0102a3:55_9": "loko raññā ropitanti maññi. Tena vuttaṁ – “ropāpesī”ti. Tato paṭṭhāya mahājano nānappakāraṁ",
  "atk-s0102a3:55_10": "jalajathalajamālaṁ piḷandhitvā nakkhattaṁ kīḷamāno viya gacchati.",
  "atk-s0102a3:56_0": "254. Atha rājā tato uttaripi janaṁ sukhasamappitaṁ kātukāmo – “yaṁnūnāhaṁ imāsaṁ",
  "atk-s0102a3:56_1": "pokkharaṇīnaṁ tīre”tiādinā janassa sukhavidhānaṁ cintetvā sabbaṁ akāsi. Tattha nhāpesunti",
  "atk-s0102a3:56_2": "añño sarīraṁ ubbaṭṭesi, añño cuṇṇāni yojesi, añño tīre nahāyantassa udakaṁ āhari,",
  "atk-s0102a3:56_3": "añño vatthāni paṭiggahesi ceva adāsi ca.",
  "atk-s0102a3:57_0": "Paṭṭhapesi khoti kathaṁ paṭṭhapesi? Itthīnañca purisānañca anucchavike alaṅkāre kāretvā",
  "atk-s0102a3:57_1": "itthimattameva tattha paricāravasena sesaṁ sabbaṁ pariccāgavasena ṭhapetvā rājā mahāsudassano",
  "atk-s0102a3:57_2": "dānaṁ deti, taṁ paribhuñjathāti bheriṁ carāpesi. Mahājano pokkharaṇītīraṁ āgantvā",
  "atk-s0102a3:57_3": "nahatvā vatthāni parivattetvā nānāgandhehi vilitto piḷandhanavicittamālo dānaggaṁ",
  "atk-s0102a3:57_4": "gantvā anekappakāresu yāgubhattakhajjakesu aṭṭhavidhapānesu ca yo yaṁ icchati, so",
  "atk-s0102a3:57_5": "taṁ khāditvā ca pivitvā ca nānāvaṇṇāni khomasukhumāni vatthāni nivāsetvā sampattiṁ",
  "atk-s0102a3:57_6": "anubhavitvā yesaṁ tādisāni atthi, te ohāya gacchanti. Yesaṁ pana natthi, te gahetvā",
  "atk-s0102a3:57_7": "gacchanti. Hatthiassayānādīsupi nisīditvā thokaṁ vicaritvā anatthikā ohāya, atthikā",
  "atk-s0102a3:57_8": "gahetvā gacchanti. Varasayanesu nipajjitvā sampattiṁ anubhavitvā anatthikā ohāya,",
  "atk-s0102a3:57_9": "atthikā gahetvā gacchanti. Itthīhipi saddhiṁ sampattiṁ anubhavitvā anatthikā ohāya,",
  "atk-s0102a3:57_10": "atthikā gahetvā gacchanti. Sattavidharatanapasādhanāni ca pasādhetvāpi sampattiṁ",
  "atk-s0102a3:57_11": "anubhavitvā anatthikā ohāya, atthikā gahetvā gacchanti. Tampi dānaṁ uṭṭhāya samuṭṭhāya",
  "atk-s0102a3:57_12": "dīyateva. Jambudīpavāsikānaṁ aññaṁ kammaṁ natthi, rañño dānaṁ paribhuñjantāva vicaranti.",
  "atk-s0102a3:58_0": "255. Atha brāhmaṇagahapatikā cintesuṁ – “ayaṁ rājā evarūpaṁ dānaṁ dadantopi ‘mayhaṁ",
  "atk-s0102a3:58_1": "taṇḍulādīni vā khīrādīni vā dethā’ti na kiñci āharāpeti, na kho pana amhākaṁ – ‘rājā",
  "atk-s0102a3:58_2": "āharāpetī’ti tuṇhīmāsituṁ patirūpa”nti te bahuṁ sāpateyyaṁ saṁharitvā rañño upanāmesuṁ.",
  "atk-s0102a3:58_3": "Tasmā – “atha kho, ānanda, brāhmaṇagahapatikā”tiādimāha. Evaṁ samacintesunti kasmā",
  "atk-s0102a3:58_4": "evaṁ cintesuṁ? Kassaci gharato appaṁ ābhataṁ, kassaci bahu. Tasmiṁ paṭisaṁhariyamāne",
  "atk-s0102a3:58_5": "– “kiṁ taveva gharato sundaraṁ ābhataṁ, na mayhaṁ gharato, kiṁ taveva gharato bahu,",
  "atk-s0102a3:58_6": "na mayha”nti evaṁ kalahasaddopi uppajjeyya, so mā uppajjitthāti evaṁ samacintesuṁ.",
  "atk-s0102a3:59_0": "256.Ehi tvaṁ sammāti ehi tvaṁ vayassa. Dhammaṁ nāma pāsādanti pāsādassa nāmaṁ āropetvāva",
  "atk-s0102a3:59_1": "āṇāpesi. Vissakammo pana kīva mahanto deva pāsādo hotūti paṭipucchitvā dīghato yojanaṁ",
  "atk-s0102a3:59_2": "vitthārato aḍḍhayojanaṁ sabbaratanamayova hotūti vuttepi ‘evaṁ hotu, bhaddaṁ tava",
  "atk-s0102a3:59_3": "vacana’nti tassa paṭissuṇitvā dhammarājānaṁ sampaṭicchāpetvā māpesi. Tattha evaṁ",
  "atk-s0102a3:59_4": "bhaddaṁ tavāti kho ānandāti evaṁ bhaddaṁ tava iti kho ānanda. Paṭissutvāti sampaṭicchitvā,",
  "atk-s0102a3:59_5": "vatvāti attho. Tuṇhībhāvenāti samaṇadhammapaṭipattikaraṇokāso me bhavissatīti icchanto",
  "atk-s0102a3:59_6": "tuṇhībhāvena adhivāsesi. Sāramayoti candanasāramayo.",
  "atk-s0102a3:60": "257.Dvīhi vedikāhīti ettha ekā vedikā panassa uṇhīsamatthake ahosi, ekā heṭṭhā paricchedamatthake.",
  "atk-s0102a3:61_0": "258.Duddikkho ahosīti duuddikkho, pabhāsampattiyā duddasoti attho. Musatīti harati",
  "atk-s0102a3:61_1": "phandāpeti niccalabhāvena patiṭṭhātuṁ na deti. Viddheti ubbiddhe, meghavigamena dūrībhūteti",
  "atk-s0102a3:61_2": "attho. Deveti ākāse.",
  "atk-s0102a3:62_0": "259.Māpesi khoti ahaṁ imasmiṁ ṭhāne pokkharaṇiṁ māpemi, tumhākaṁ gharāni bhindathāti",
  "atk-s0102a3:62_1": "na evaṁ kāretvā māpesi. Cittuppādavaseneva panassa bhūmiṁ bhinditvā tathārūpā pokkharaṇī",
  "atk-s0102a3:62_2": "ahosi. Te sabbakāmehīti sabbehi icchiticchitavatthūhi, samaṇe samaṇaparikkhārehi,",
  "atk-s0102a3:62_3": "brāhmaṇe brāhmaṇaparikkhārehi santappesīti.",
  "atk-s0102a3:63": "Paṭhamabhāṇavāravaṇṇanā niṭṭhitā.",
  "atk-s0102a3:64": "Jhānasampattivaṇṇanā",
  "atk-s0102a3:65_0": "260.Mahiddhikoti cittuppādavaseneva caturāsītipokkharaṇīsahassānaṁ nibbattisaṅkhātāya",
  "atk-s0102a3:65_1": "mahatiyā iddhiyā samannāgato. Mahānubhāvoti tesaṁyeva anubhavitabbānaṁ mahantatāya",
  "atk-s0102a3:65_2": "mahānubhāvena samannāgato. Seyyathidanti nipāto, tassa – “katamesaṁ tiṇṇa”nti attho.",
  "atk-s0102a3:65_3": "Dānassāti sampattipariccāgassa. Damassāti āḷavakasutte paññā damoti āgato. Idha attānaṁ",
  "atk-s0102a3:65_4": "damentena kataṁ uposathakammaṁ. Saṁyamassāti sīlassa.",
  "atk-s0102a3:66": "Bodhisattapubbayogavaṇṇanā",
  "atk-s0102a3:67_0": "Idha ṭhatvā panassa pubbayogo veditabbo – rājā kira pubbe gahapatikule nibbatti.",
  "atk-s0102a3:67_1": "Tena ca samayena dharamānakasseva kassapabuddhassa sāsane eko thero araññe vāsaṁ",
  "atk-s0102a3:67_2": "vasati, bodhisatto attano kammena araññaṁ paviṭṭho theraṁ disvā upasaṅkamitvā vanditvā",
  "atk-s0102a3:67_3": "therassa nisajjanaṭṭhānacaṅkamanaṭṭhānāni oloketvā pucchi – “idheva, bhante, ayyo",
  "atk-s0102a3:67_4": "vasatī”ti? Āma, upāsakāti sutvā – “idheva ayyassa paṇṇasālaṁ kātuṁ vaṭṭatī”ti cintetvā",
  "atk-s0102a3:67_5": "attano kammaṁ pahāya dabbasambhāraṁ koṭṭetvā paṇṇasālaṁ katvā chādetvā bhittiyo mattikāya",
  "atk-s0102a3:67_6": "limpitvā dvāraṁ yojetvā kaṭṭhattharaṇaṁ katvā – “karissati nu kho paribhogaṁ, na",
  "atk-s0102a3:67_7": "karissatī”ti ekamantaṁ nisīdi. Thero antogāmato āgantvā paṇṇasālaṁ pavisitvā kaṭṭhattharaṇe",
  "atk-s0102a3:67_8": "nisīdi. Upāsakopi āgantvā vanditvā samīpe nisinno “phāsukā, bhante, paṇṇasālā”ti",
  "atk-s0102a3:67_9": "pucchi. Phāsukā, bhaddamukha, pabbajitasāruppāti. Vasissatha, bhante, idhāti? Āma,",
  "atk-s0102a3:67_10": "upāsakāti, so adhivāsanākārena vasissatīti ñatvā nibaddhaṁ mayhaṁ gharadvāraṁ āgantabbanti",
  "atk-s0102a3:67_11": "paṭijānāpetvā – “ekaṁ me, bhante, varaṁ dethā”ti āha. Atikkantavarā, upāsaka, pabbajitāti.",
  "atk-s0102a3:67_12": "Bhante, yañca kappati, yañca anavajjanti. Vadehi upāsakāti. Bhante, nibaddhavasanaṭṭhāne",
  "atk-s0102a3:67_13": "nāma manussā maṅgale vā amaṅgale vā āgamanaṁ icchanti, anāgacchantassa kujjhanti.",
  "atk-s0102a3:67_14": "Tasmā aññaṁ nimantitaṭṭhānaṁ gantvāpi mayhaṁ gharaṁ pavisitvāva bhattakiccaṁ niṭṭhāpetabbanti. Thero adhivāsesi.",
  "atk-s0102a3:68_0": "So paṇṇasālāya kaṭasāṭakaṁ pattharitvā mañcapīṭhaṁ paññapesi, apassenaṁ nikkhipi,",
  "atk-s0102a3:68_1": "pādakathalikaṁ ṭhapesi, pokkharaṇiṁ khaṇi, caṅkamaṁ katvā vālikaṁ okiri, mige āgantvā",
  "atk-s0102a3:68_2": "bhittiṁ ghaṁsitvā mattikaṁ pātente disvā kaṇṭakavatiṁ parikkhipi. Pokkharaṇiṁ otaritvā",
  "atk-s0102a3:68_3": "udakaṁ āḷulikaṁ karonte disvā anto pāsāṇehi cinitvā bahi kaṇṭakavatiṁ parikkhipitvā",
  "atk-s0102a3:68_4": "antovatipariyante tālapantiyo ropeti, mahācaṅkame sammaṭṭhaṭṭhānaṁ āḷulente disvā",
  "atk-s0102a3:68_5": "caṅkamampi vatiyā parikkhipitvā antovatipariyante tālapantiṁ ropesi. Evaṁ āvāsaṁ",
  "atk-s0102a3:68_6": "niṭṭhapetvā therassa ticīvaraṁ, piṇḍapātaṁ, osadhaṁ, paribhogabhājanaṁ, ārakaṇṭakaṁ,",
  "atk-s0102a3:68_7": "pipphalikaṁ, nakhacchedanaṁ, sūciṁ, kattarayaṭṭhiṁ, upāhanaṁ, udakatumbaṁ, chattaṁ,",
  "atk-s0102a3:68_8": "dīpakapallakaṁ, malaharaṇiṁ. Parissāvanaṁ, dhamakaraṇaṁ, pattaṁ, thālakaṁ, yaṁ vā",
  "atk-s0102a3:68_9": "panaññampi pabbajitānaṁ paribhogajātaṁ, sabbaṁ adāsi. Therassa bodhisattena adinnaparikkhāro",
  "atk-s0102a3:68_10": "nāma nāhosi. So sīlāni rakkhanto uposathaṁ karonto yāvajīvaṁ theraṁ upaṭṭhahi. Thero",
  "atk-s0102a3:68_11": "tattheva vasanto arahattaṁ patvā parinibbāyi.",
  "atk-s0102a3:69": "Bodhisattopi yāvatāyukaṁ puññaṁ katvā devaloke nibbattitvā tato cuto manussalokaṁ āgacchanto kusāvatiyā rājadhāniyā nibbattitvā mahāsudassano rājā ahosi.",
  "atk-s0102a3:70": "“Evaṁ nātimahantampi, puññaṁ āyatane kataṁ;",
  "atk-s0102a3:71": "Mahāvipākaṁ hotīti, kattabbaṁ taṁ vibhāvinā”.",
  "atk-s0102a3:72_0": "Mahāviyūhanti rajatamayaṁ mahākūṭāgāraṁ. Tattha vasitukāmo hutvā agamāsi, ettāvatā",
  "atk-s0102a3:72_1": "kāmavitakkāti kāmavitakka tayā ettāvatā nivattitabbaṁ, ito paraṁ tuyhaṁ abhūmi, idaṁ",
  "atk-s0102a3:72_2": "jhānāgāraṁ nāma, nayidaṁ tayā saddhiṁ vasanaṭṭhānanti evaṁ tayo vitakke kūṭāgāradvāreyeva nivattesi.",
  "atk-s0102a3:73_0": "261.Paṭhamajjhānantiādīsu visuṁ kasiṇaparikammakiccaṁ nāma natthi. Nīlakasiṇena atthe",
  "atk-s0102a3:73_1": "sati nīlamaṇiṁ, pītakasiṇena atthe sati suvaṇṇaṁ, lohitakasiṇena atthe sati rattamaṇiṁ,",
  "atk-s0102a3:73_2": "odātakasiṇena atthe sati rajatanti olokitaolokitaṭṭhāne kasiṇameva paññāyati.",
  "atk-s0102a3:74_0": "262.Mettāsahagatenātiādīsu yaṁ vattabbaṁ, taṁ sabbampi visuddhimagge vuttameva. Iti",
  "atk-s0102a3:74_1": "pāḷiyaṁ cattāri jhānāni, cattāri appamaññāneva vuttāni. Mahāpuriso pana sabbāpi aṭṭha",
  "atk-s0102a3:74_2": "samāpattiyo, pañca abhiññāyo ca nibbattetvā anulomapaṭilomādivasena cuddasahākārehi",
  "atk-s0102a3:74_3": "samāpattiyo pavisanto madhupaṭalaṁ paviṭṭhabhamaro madhurasena viya samāpattisukheneva yāpeti.",
  "atk-s0102a3:75": "Caturāsītinagarasahassādivaṇṇanā",
  "atk-s0102a3:76": "263.Kusāvatīrājadhānippamukhānīti kusāvatī rājadhānī tesaṁ nagarānaṁ pamukhā sabbaseṭṭhāti attho. Bhattābhihāroti abhiharitabbabhattaṁ.",
  "atk-s0102a3:77_0": "264.Vassasatassavassasatassāti kasmā evaṁ cintesi? Tesaṁ saddena ukkaṇṭhitvā, “samāpannassa",
  "atk-s0102a3:77_1": "saddo kaṇṭako”ti hi vuttaṁ. Tasmā saddena ukkaṇṭhito mahāpuriso. Atha kasmā mā āgacchantūti",
  "atk-s0102a3:77_2": "na vadati? Idāni rājā na passatīti nibaddhavattaṁ na labhissanti, taṁ tesaṁ mā uppajjitthāti na vadati.",
  "atk-s0102a3:78": "Subhaddādeviupasaṅkamanavaṇṇanā",
  "atk-s0102a3:79_0": "265.Etadahosīti kadā etaṁ ahosi. Rañño kālaṅkiriyadivase. Tadā kira devatā cintesuṁ",
  "atk-s0102a3:79_1": "– “rājā anāthakālaṅkiriyaṁ mā karotu, orodhehi bahūhi dhītūhi puttehi parivāritova",
  "atk-s0102a3:79_2": "karotū”ti. Atha deviṁ āvaṭṭetvā tassā evaṁ cittaṁ uppādesuṁ. Pītāni vatthānīti tāni",
  "atk-s0102a3:79_3": "kira pakatiyā rañño manāpāni, tasmā tāni pārupathāti āha. Ettheva devi tiṭṭhāti devi",
  "atk-s0102a3:79_4": "imaṁ jhānāgāraṁ nāma tumhehi saddhiṁ vasanaṭṭhānaṁ na hoti, jhānarativindanaṭṭhānaṁ",
  "atk-s0102a3:79_5": "mama, mā idha pāvisīti.",
  "atk-s0102a3:80_0": "266.Etadahosīti loke sattā nāma maraṇāsannakāle ativiya virocanti, tenassa rañño",
  "atk-s0102a3:80_1": "vippasannaindriyabhāvaṁ disvā evaṁ ahosi, tato mā rañño kālaṅkiriyā ahosīti tassa",
  "atk-s0102a3:80_2": "kālaṅkiriyaṁ anicchamānā sampati guṇamassa kathayitvā tiṭṭhamānākāraṁ karissāmīti",
  "atk-s0102a3:80_3": "cintetvā imāni te devātiādimāha. Tattha chandaṁ janehīti pemaṁ uppādehi, ratiṁ karohi.",
  "atk-s0102a3:80_4": "Jīvite apekkhanti jīvite sāpekkhaṁ, ālayaṁ, taṇhaṁ karohīti attho.",
  "atk-s0102a3:81_0": "Evaṁ kho maṁ tvaṁ devīti “mayaṁ kho, deva, itthiyo nāma pabbajitānaṁ upacārakathaṁ",
  "atk-s0102a3:81_1": "na jānāma, kathaṁ vadāma mahārājā”ti rājānaṁ “pabbajito aya”nti maññamānāya deviyā",
  "atk-s0102a3:81_2": "vutte – “evaṁ kho maṁ, tvaṁ devi, samudācarāhī”tiādimāha. Garahitāti buddhehi paccekabuddhehi",
  "atk-s0102a3:81_3": "sāvakehi aññehi ca paṇḍitehi bahussutehi garahitā. Kiṁ kāraṇā? Sāpekkhakālakiriyā",
  "atk-s0102a3:81_4": "hi attanoyeva gehe yakkhakukkuraajagoṇamahiṁsamūsikakukkuṭaūkāmaṅgulādibhāvena nibbattanakāraṇaṁ hoti.",
  "atk-s0102a3:82": "268.Athakho, ānanda, subhaddā devī assūni puñchitvāti devī ekamantaṁ gantvā roditvā kanditvā assūni puñchitvā etadavoca.",
  "atk-s0102a3:83": "Brahmalokūpagamavaṇṇanā",
  "atk-s0102a3:84_0": "269.Gahapatissa vāti kasmā āha? Tesaṁ kira soṇaseṭṭhiputtādīnaṁ viya mahatī sampatti",
  "atk-s0102a3:84_1": "hoti, soṇassa kira seṭṭhiputtassa ekā bhattapāti dve satasahassāni agghati. Iti tesaṁ",
  "atk-s0102a3:84_2": "tādisaṁ bhattaṁ bhuttānaṁ muhuttaṁ bhattasammado bhattamucchā bhattakilamatho hoti.",
  "atk-s0102a3:85_0": "271.Yaṁ tena samayena ajjhāvasāmīti yattha vasāmi, taṁ ekaṁyeva nagaraṁ hoti, avasesesu",
  "atk-s0102a3:85_1": "puttadhītādayo ceva dāsamanussā ca vasiṁsu. Pāsādakūṭāgāresupi eseva nayo. Pallaṅkādīsupi",
  "atk-s0102a3:85_2": "ekaṁyeva pallaṅkaṁ paribhuñjati, sesā puttādīnaṁ paribhogā honti. Itthīsupi ekāva",
  "atk-s0102a3:85_3": "paccupaṭṭhāti, sesā parivāramattā honti, paridahāmīti ekameva dussayugaṁ nivāsemi,",
  "atk-s0102a3:85_4": "sesāni parivāretvā vicarantānaṁ asītisahassādhikānaṁ soḷasannaṁ purisasatasahassānaṁ",
  "atk-s0102a3:85_5": "honti. Bhuñjāmīti paramappamāṇena nāḷikodanamattaṁ bhuñjāmi, sesaṁ parivāretvā vicarantānaṁ",
  "atk-s0102a3:85_6": "cattālīsasahassādhikānaṁ aṭṭhannaṁ purisasatasahassānaṁ hotīti dasseti. Ekathālipāko",
  "atk-s0102a3:85_7": "hi dasannaṁ janānaṁ pahoti.",
  "atk-s0102a3:86_0": "Etāni pana caturāsīti nagarasahassāni ceva pāsādasahassāni ca kūṭāgārasahassāni ca",
  "atk-s0102a3:86_1": "ekissāyeva paṇṇasālāya nissandena nibbattāni. Caturāsīti pallaṅkasahassāni nipajjanatthāya",
  "atk-s0102a3:86_2": "dinnamañcakassa nissandena nibbattāni. Caturāsīti hatthisahassāni assasahassāni rathasahassāni",
  "atk-s0102a3:86_3": "nisīdanatthāya dinnapīṭhassa nissandena nibbattāni. Caturāsīti maṇisahassāni ekadīpassa",
  "atk-s0102a3:86_4": "nissandena nibbattāni. Caturāsīti pokkharaṇīsahassāni ekapokkharaṇiyā nissandena",
  "atk-s0102a3:86_5": "nibbattāni. Caturāsīti itthisahassāni puttasahassāni gahapatisahassāni paribhogabhājanapattathālaka",
  "atk-s0102a3:86_6": "dhamakaraṇa parissāvana ārakaṇṭaka pipphalaka nakhacchedana kuñcikakaṇṇamalaharaṇī",
  "atk-s0102a3:86_7": "pādakathalika upāhana chatta kattarayaṭṭhidānassa nissandena nibbattāni. Caturāsīti",
  "atk-s0102a3:86_8": "dhenusahassāni gorasadānassa nissandena nibbattāni. Caturāsīti vatthakoṭisahassāni",
  "atk-s0102a3:86_9": "nivāsanapārupanadānassa nissandena nibbattāni. Caturāsīti thālipākasahassāni bhojanadānassa",
  "atk-s0102a3:86_10": "nissandena nibbattānīti veditabbāni.",
  "atk-s0102a3:87_0": "272. Evaṁ bhagavā mahāsudassanassa sampattiṁ ādito paṭṭhāya vitthārena kathetvā sabbaṁ",
  "atk-s0102a3:87_1": "taṁ dārakānaṁ paṁsvāgārakīḷanaṁ viya dassento parinibbānamañcake nipannova passānandātiādimāha.",
  "atk-s0102a3:87_2": "Tattha vipariṇatāti pakativijahanena nibbutapadīpo viya apaññattikabhāvaṁ gatā. Evaṁ",
  "atk-s0102a3:87_3": "aniccā kho, ānanda, saṅkhārāti evaṁ hutvā abhāvaṭṭhena aniccā.",
  "atk-s0102a3:88_0": "Ettāvatā bhagavā yathā nāma puriso satahatthubbedhe campakarukkhe nisseṇiṁ bandhitvā",
  "atk-s0102a3:88_1": "abhiruhitvā campakapupphaṁ ādāya nisseṇiṁ muñcanto otareyya, evameva nisseṇiṁ bandhanto",
  "atk-s0102a3:88_2": "viya anekavassakoṭisatasahassubbedhaṁ mahāsudassanasampattiṁ āruyha sampattimatthake",
  "atk-s0102a3:88_3": "ṭhitaṁ aniccalakkhaṇaṁ ādāya nisseṇiṁ muñcanto viya otiṇṇo. Teneva pubbe vasabharājā",
  "atk-s0102a3:88_4": "dīghabhāṇakattherānaṁ lohapāsādassa pācīnapasse ambalaṭṭhikāyaṁ imaṁ suttaṁ sajjhāyantānaṁ",
  "atk-s0102a3:88_5": "sutvā – “kiṁ, bho, mayhaṁ ayyakena ettha vuttaṁ, attano khāditapītaṭṭhāne sampattimeva",
  "atk-s0102a3:88_6": "kathetī”ti cintento – “evaṁ aniccā kho, ānanda, saṅkhārā”ti vuttakāle “imaṁ, bho,",
  "atk-s0102a3:88_7": "disvā pañcahi cakkhūhi cakkhumatā evaṁ vutta”nti vāmahatthaṁ samiñjitvā dakkhiṇahatthena",
  "atk-s0102a3:88_8": "apphoṭetvā – “sādhu sādhū”ti tuṭṭhahadayo sādhukāraṁ adāsi.",
  "atk-s0102a3:89": "Evaṁ addhuvāti evaṁ udakapupphuḷādayo viya dhuvabhāvavirahitā. Evaṁ anassāsikāti evaṁ supinake pītapānīyaṁ viya anulittacandanaṁ viya ca assāsavirahitā.",
  "atk-s0102a3:90_0": "Sarīraṁ nikkhipeyyāti sarīraṁ chaḍḍeyya. Idāni aññassa sarīrassa nikkhepo vā paṭijagganaṁ",
  "atk-s0102a3:90_1": "vā natthi kilesapahīnattā, ānanda, tathāgatassāti vadati. Idaṁ pana vatvā puna theraṁ",
  "atk-s0102a3:90_2": "āmantesi, cakkavattino ānubhāvo nāma rañño pabbajitassa sattame divase antaradhāyati.",
  "atk-s0102a3:90_3": "Mahāsudassanassa pana kālaṅkiriyato sattameva divase sattaratanapākārā sattaratanatālā",
  "atk-s0102a3:90_4": "caturāsīti pokkharaṇīsahassāni dhammapāsādo dhammapokkharaṇī cakkaratananti sabbametaṁ",
  "atk-s0102a3:90_5": "antaradhāyīti. Hatthiādīsu pana ayaṁ dhammatā khīṇāyukā saheva kālaṅkaronti. Āyusese",
  "atk-s0102a3:90_6": "sati hatthiratanaṁ uposathakulaṁ gacchati, assaratanaṁ valāhakakulaṁ, maṇiratanaṁ",
  "atk-s0102a3:90_7": "vepullapabbatameva gacchati. Itthiratanassa ānubhāvo antaradhāyati. Gahapatiratanassa",
  "atk-s0102a3:90_8": "cakkhu pākatikameva hoti. Pariṇāyakaratanassa veyyattiyaṁ nassati.",
  "atk-s0102a3:91": "Idamavoca bhagavāti idaṁ pāḷiyaṁ āruḷhañca anāruḷhañca sabbaṁ bhagavā avoca. Sesaṁ uttānatthamevāti.",
  "atk-s0102a3:92": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a3:93": "Mahāsudassanasuttavaṇṇanā niṭṭhitā."
}