{
  "tha-ap483:0.1": "Therāpadāna ",
  "tha-ap483:0.2": "Paṁsukūlavagga ",
  "tha-ap483:0.3": "1. Paṁsukūlasaññakattheraapadāna ",
  "tha-ap483:1.1": "“Tisso nāmāsi bhagavā, ",
  "tha-ap483:1.2": "sayambhū aggapuggalo; ",
  "tha-ap483:1.3": "Paṁsukūlaṁ ṭhapetvāna, ",
  "tha-ap483:1.4": "vihāraṁ pāvisī jino. ",
  "tha-ap483:2.1": "Vinataṁ dhanumādāya, ",
  "tha-ap483:2.2": "bhakkhatthāya cariṁ ahaṁ; ",
  "tha-ap483:2.3": "Maṇḍalaggaṁ gahetvāna, ",
  "tha-ap483:2.4": "kānanaṁ pāvisiṁ ahaṁ. ",
  "tha-ap483:3.1": "Tatthaddasaṁ paṁsukūlaṁ, ",
  "tha-ap483:3.2": "dumagge laggitaṁ tadā; ",
  "tha-ap483:3.3": "Cāpaṁ tattheva nikkhippa, ",
  "tha-ap483:3.4": "sire katvāna añjaliṁ. ",
  "tha-ap483:4.1": "Pasannacitto sumano, ",
  "tha-ap483:4.2": "vipulāya ca pītiyā; ",
  "tha-ap483:4.3": "Buddhaseṭṭhaṁ saritvāna, ",
  "tha-ap483:4.4": "paṁsukūlaṁ avandahaṁ. ",
  "tha-ap483:5.1": "Dvenavute ito kappe, ",
  "tha-ap483:5.2": "paṁsukūlamavandahaṁ; ",
  "tha-ap483:5.3": "Duggatiṁ nābhijānāmi, ",
  "tha-ap483:5.4": "vandanāya idaṁ phalaṁ. ",
  "tha-ap483:6.1": "Kilesā jhāpitā mayhaṁ, ",
  "tha-ap483:6.2": "bhavā sabbe samūhatā; ",
  "tha-ap483:6.3": "Nāgova bandhanaṁ chetvā, ",
  "tha-ap483:6.4": "viharāmi anāsavo. ",
  "tha-ap483:7.1": "Svāgataṁ vata me āsi, ",
  "tha-ap483:7.2": "mama buddhassa santike; ",
  "tha-ap483:7.3": "Tisso vijjā anuppattā, ",
  "tha-ap483:7.4": "kataṁ buddhassa sāsanaṁ. ",
  "tha-ap483:8.1": "Paṭisambhidā catasso, ",
  "tha-ap483:8.2": "vimokkhāpi ca aṭṭhime; ",
  "tha-ap483:8.3": "Chaḷabhiññā sacchikatā, ",
  "tha-ap483:8.4": "kataṁ buddhassa sāsanaṁ”. ",
  "tha-ap483:9.1": "Itthaṁ sudaṁ āyasmā paṁsukūlasaññako thero imā gāthāyo abhāsitthāti. ",
  "tha-ap483:10.1": "Paṁsukūlasaññakattherassāpadānaṁ paṭhamaṁ. "
}