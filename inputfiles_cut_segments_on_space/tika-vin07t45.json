{
  "tika-vin07t45:0": "Ekuttarikanayaṁ",
  "tika-vin07t45:1": "Ekakavāravaṇṇanā",
  "tika-vin07t45:2_0": "321. Ekuttarikanaye pana ajānantena vītikkantāti paṇṇattiṁ vā vatthuṁ vā ajānantena",
  "tika-vin07t45:2_1": "vītikkantā pathavīkhaṇanasahaseyyādikā, sāpi pacchā āpannabhāvaṁ ñatvā paṭikammaṁ",
  "tika-vin07t45:2_2": "akarontassa antarāyikāva hoti.",
  "tika-vin07t45:3_0": "Pārivāsikādīhi pacchā āpannāti vattabhedesu dukkaṭāni sandhāya vuttaṁ. Tasmiṁ khaṇe",
  "tika-vin07t45:3_1": "āpajjitabbaantarāpattiyo sandhāyāti keci vadanti, tassa pubbāpattīnaṁantarāpatti-padeneva",
  "tika-vin07t45:3_2": "vakkhamānattā purimameva yuttataraṁ. Mūlavisuddhiyā antarāpattīti mūlāyapaṭikassanādīni",
  "tika-vin07t45:3_3": "akatvā sabbapaṭhamaṁ dinnaparivāsamānattavisuddhiyā caraṇakāle āpannaantarāpattisaṅkhātasaṅghādiseso.",
  "tika-vin07t45:3_4": "Agghavisuddhiyāti antarāpattiṁ āpannassa mūlāya paṭikassitvā odhānasamodhānavasena",
  "tika-vin07t45:3_5": "odhunitvā purimāpattiyā samodhāya tadagghavasena puna dinnaparivāsādisuddhiyā caraṇakāle",
  "tika-vin07t45:3_6": "puna āpannā antarāpatti.",
  "tika-vin07t45:4_0": "Saussāhenevāti punapi taṁ āpattiṁ āpajjitukāmatācittena, evaṁ desitāpi āpatti na",
  "tika-vin07t45:4_1": "vuṭṭhātīti adhippāyo. Dhuranikkhepaṁ akatvā āpajjane sikhāppattadosaṁ dassento āha",
  "tika-vin07t45:4_2": "“aṭṭhame vatthusmiṁ bhikkhuniyā pārājikamevā”ti. Na kevalañca bhikkhuniyā eva, bhikkhūnampi",
  "tika-vin07t45:4_3": "dhuranikkhepaṁ akatvā thokaṁ thokaṁ sappiādikaṁ theyyāya gaṇhantānaṁ pādagghanake",
  "tika-vin07t45:4_4": "puṇṇe pārājikameva. Keci pana “aṭṭhame vatthusmiṁ bhikkhuniyā pārājikameva hotīti",
  "tika-vin07t45:4_5": "vuttattā aṭṭhavatthukamevetaṁ sandhāya vutta”nti vadanti.",
  "tika-vin07t45:5_0": "Dhammikassa paṭissavassāti “idha vassaṁ vasissāmī”tiādinā gihīnaṁ sammukhā katassa",
  "tika-vin07t45:5_1": "dhammikassa paṭissavassa, adhammikassa pana “asukaṁ paharissāmī”tiādikassa paṭissavassa",
  "tika-vin07t45:5_2": "asaccāpanena āpatti natthi.",
  "tika-vin07t45:6_0": "Tathā coditoti adhammena codito, sayaṁ sacce, akuppe ca aṭṭhatvā paṭicchādentopi",
  "tika-vin07t45:6_1": "adhammacuditako eva. Pañcānantariyaniyatamicchādiṭṭhiyeva micchattaniyatā nāma. Cattāro",
  "tika-vin07t45:6_2": "maggā sammattaniyatā nāma.",
  "tika-vin07t45:7": "Ekakavāravaṇṇanā niṭṭhitā.",
  "tika-vin07t45:8": "Dukavāravaṇṇanā",
  "tika-vin07t45:9": "322. Dukesu sayameva sapuggaloti āha “mudupiṭṭhikassā”tiādi. Ādi-saddena aṅgajātacchedaattaghātādiāpattiyo saṅgahitā.",
  "tika-vin07t45:10_0": "Bhaṇḍāgārikacittakammāni vāti gahaṭṭhānaṁ bhaṇḍapaṭisāmanaṁ, itthipurisādipaṭibhānacittakammāni",
  "tika-vin07t45:10_1": "vā. “Cīvarādīni adento āpajjatī”ti idaṁ “upajjhāyena, bhikkhave, saddhivihāriko saṅgahetabbo",
  "tika-vin07t45:10_2": "anuggahetabbo…pe… patto dātabbo”tiādi vacanato anādariyena āmisasaṅgahaṁ akarontassa",
  "tika-vin07t45:10_3": "dukkaṭaṁ, bhikkhuniyā pācittiyañca sandhāya vuttaṁ. Nissaṭṭhacīvarādīnaṁ adānaāpattipi ettheva saṅgahitā.",
  "tika-vin07t45:11_0": "Pāḷiyaṁ desentoti sabhāgāpattiṁ, adesanāgāminiādiñca desento. Nidānuddese āpattiṁ",
  "tika-vin07t45:11_1": "anāvikaronto, na desento ca āpajjati nāma. Ovādaṁ agaṇhantoti bhikkhūhi bhikkhuniovādatthāya",
  "tika-vin07t45:11_2": "vuttaṁ vacanaṁ agaṇhanto bālagilānagamiyavivajjito. Attano paribhogatthaṁ dinnaṁ",
  "tika-vin07t45:11_3": "aññassa dāne, saṅghāṭiṁ apārupitvā santaruttarena gāmappavesanādīsu ca āpattiyopi",
  "tika-vin07t45:11_4": "aparibhogena āpajjitabbāpattiyova. Pamāṇanti saṅghabhedānantariyanipphattiyā lakkhaṇaṁ.",
  "tika-vin07t45:11_5": "Bālassāti nissayaggahaṇavidhiṁ ajānantassa lajjibālasseva. Lajjissāti byattassa nissayadāyakasabhāgataṁ",
  "tika-vin07t45:11_6": "parivīmaṁsantassa. Vinaye āgatā atthā venayikāti āha “dve atthā vinayasiddhā”ti.",
  "tika-vin07t45:12_0": "Pāḷiyaṁ appatto nissāraṇanti ettha pabbājanīyakammaṁ vihārato nissāraṇattā nissāraṇanti",
  "tika-vin07t45:12_1": "adhippetaṁ, tañca yasmā kuladūsakaṁ akaronto puggalo āpattibahulopi āveṇikalakkhaṇena",
  "tika-vin07t45:12_2": "appatto nāma hoti, tasmā appatto nissāraṇaṁ. Yasmā pana āpattādibahulassāpi “ākaṅkhamāno",
  "tika-vin07t45:12_3": "saṅgho pabbājanīyakammaṁ kareyyā”ti vuttaṁ, tasmā sunissārito, sabbathā pana suddho",
  "tika-vin07t45:12_4": "nirāpattiko dunnissāritoti daṭṭhabbo.",
  "tika-vin07t45:13": "Appatto osāraṇantiādīsu upasampadākammaṁ ettha osāraṇaṁ adhippetaṁ, tañca hatthacchinnādiko ekacco paṭikkhittattā appattopi sosārito, paṇḍakādiko dosāritoti attho.",
  "tika-vin07t45:14": "Dukavāravaṇṇanā niṭṭhitā.",
  "tika-vin07t45:15": "Tikavāravaṇṇanā",
  "tika-vin07t45:16_0": "323. Tikesu lohituppādāpattinti pārājikāpattiṁ. Āvusovādenāti “āvuso”ti ālapanena.",
  "tika-vin07t45:16_1": "Āpattinti dukkaṭāpattiṁ. Sesā rattiñceva divā cāti ettha aruṇuggamane āpajjitabbā",
  "tika-vin07t45:16_2": "paṭhamakathinādī sabbā āpattiyopi rattindivānaṁ vemajjheyeva āpajjitabbattā tatiyakoṭṭhāsaññeva",
  "tika-vin07t45:16_3": "paviṭṭhāti daṭṭhabbā. Atha vā uddhaste aruṇe āpajjitabbattā divā āpajjitabbesu eva",
  "tika-vin07t45:16_4": "paviṭṭhāti daṭṭhabbā, atthaṅgate sūriye bhikkhuniyo ovādanāpattiyo, pana rattandhakāre",
  "tika-vin07t45:16_5": "purisena saddhiṁ santiṭṭhanāpatti ca rattiyaññeva āpajjitabbā.",
  "tika-vin07t45:17_0": "Purebhattaṁ kulāni upasaṅkamanaanatirittabhojanādīni divā eva āpajjitabbāni. Keci",
  "tika-vin07t45:17_1": "pana “bhojanapaṭisaṁyuttāni sekhiyāni, gaṇabhojanādīni ca divā eva āpajjitabbānī”ti",
  "tika-vin07t45:17_2": "vadanti. Tasmā īdisā āpattiyo muñcitvā sesāva tatiyakoṭṭhāsaṁ bhajantīti veditabbaṁ.",
  "tika-vin07t45:18_0": "Na ūnadasavassoti dasavassassa bālasseva paññattasikkhāpadattā vuttaṁ. Saddhivihārikaantevāsikesu",
  "tika-vin07t45:18_1": "asammāvattanāpattiṁ, alajjīnaṁ nissayadānādimpi dasavassova āpajjati, vuṭṭhāpiniṁ",
  "tika-vin07t45:18_2": "dve vassāni ananubandhādimpi ūnadasavassā āpajjanti. Abyākatacittoti supantassa bhavaṅgacittaṁ sandhāya vuttaṁ.",
  "tika-vin07t45:19_0": "Appavārentoti anādariyena appavārento kenaci paccayena appavāretvā kāḷapakkhacātuddase",
  "tika-vin07t45:19_1": "saṅghe pavārente tattha anādariyena appavārento tameva āpattiṁ kāḷepi āpajjatīti",
  "tika-vin07t45:19_2": "juṇhe evāti niyamo na dissati, pacchimavassaṁvuttho pana pacchimakattikapuṇṇamiyameva",
  "tika-vin07t45:19_3": "pavāretuṁ labbhatīti tattha appavāraṇāpaccayā āpattiṁ āpajjamāno eva juṇhe āpajjatīti",
  "tika-vin07t45:19_4": "niyametabboti daṭṭhabbaṁ. Juṇhe kappatīti etthāpi eseva nayo.",
  "tika-vin07t45:20_0": "“Apaccuddharitvā hemante āpajjatī”ti iminā “vassānaṁ cātumāsaṁ adhiṭṭhātu”nti niyamavacaneneva",
  "tika-vin07t45:20_1": "apaccuddharantassa dukkaṭanti dasseti. Vassānupagamanaakaraṇīyena pakkamādayopi vasse",
  "tika-vin07t45:20_2": "eva āpajjati. Vatthikammādimpi gilāno eva. Adhotapādehi akkamanādīnipi anto eva āpajjati.",
  "tika-vin07t45:20_3": "Bhikkhuniyā anāpucchā ārāmappavesanādi ca antosīmāyameva. Nissayapaṭipannassa anāpucchādisāpakkamanādi",
  "tika-vin07t45:20_4": "ca bahisīmāyameva. Pātimokkhuddese santiyā āpattiyā anāvikaraṇāpattisamanubhāsanaūnavīsativassūpasampādanādisabbaadhammakammāpattiyopi",
  "tika-vin07t45:20_5": "saṅghe eva. Adhammena gaṇuposathādīsupi gaṇādimajjhe eva. Alajjissa santike nissayaggahaṇādipi",
  "tika-vin07t45:20_6": "puggalassa santike eva āpajjati.",
  "tika-vin07t45:21_0": "Tīṇi adhammikāni amūḷhavinayassa dānānīti yo ummattakopi vītikkamakāle, anummatto",
  "tika-vin07t45:21_1": "sañcicceva āpattiṁ āpajjitvā bhikkhūhi pacchā codito saramāno eva “na sarāmī”ti vadati,",
  "tika-vin07t45:21_2": "yo ca “supinaṁ viya sarāmī”ti vā musā vadati, yo ca ummattakakāle kataṁ sabbampi",
  "tika-vin07t45:21_3": "sabbesaṁ vaṭṭatīti vadati, imesaṁ tiṇṇaṁ dinnāni tīṇi amūḷhavinayassa dānāni adhammikāni.",
  "tika-vin07t45:22_0": "Apakatattoti vinaye apakataññū. Tenāha “āpattānāpattiṁ na jānātī”ti. “Diṭṭhiñca anissajjantānaṁyeva",
  "tika-vin07t45:22_1": "kammaṁ kātabba”nti idaṁ bhikkhūhi ovadiyamānassa diṭṭhiyā anissajjanapaccayā dukkaṭaṁ,",
  "tika-vin07t45:22_2": "pācittiyampi vā avassameva sambhavatīti vuttaṁ.",
  "tika-vin07t45:23": "Mukhālambarakaraṇādibhedoti mukhabherīvādanādippabhedo. Upaghātetīti vināseti. Bījaniggāhādiketi cittaṁ bījaniṁ gāhetvā anumodanādikaraṇeti attho.",
  "tika-vin07t45:24": "Tikavāravaṇṇanā niṭṭhitā.",
  "tika-vin07t45:25": "Catukkavāravaṇṇanā",
  "tika-vin07t45:26_0": "324. Catukkesu soti gihiparikkhāro. Avāpuraṇaṁ dātunti gabbhaṁ vivaritvā anto parikkhāraṭṭhapanatthāya",
  "tika-vin07t45:26_1": "vivaraṇakuñcikaṁ dātuṁ. Saṅghatthāya upanītaṁ sayameva anto paṭisāmitumpi vaṭṭati.",
  "tika-vin07t45:26_2": "Tenāha “anto ṭhapāpetuñca vaṭṭatī”ti.",
  "tika-vin07t45:27_0": "Ādikammikesu paṭhamaṁ purisaliṅgaṁ uppajjatīti āha “paṭhamaṁ uppannavasenā”ti. Pāḷiyaṁ",
  "tika-vin07t45:27_1": "anāpatti vassacchedassāti vassacchedasambandhiniyā anāpattiyā evamattho. Mantabhāsāti",
  "tika-vin07t45:27_2": "mantāya paññāya kathanaṁ. “Navamabhikkhunito paṭṭhāyā”ti idaṁ “anujānāmi, bhikkhave,",
  "tika-vin07t45:27_3": "aṭṭhannaṁ bhikkhunīnaṁ yathāvuḍḍhaṁ avasesānaṁ yathākatika”nti vacanato ādito aṭṭhannaṁ",
  "tika-vin07t45:27_4": "bhikkhunīnaṁ paccuṭṭhātabbattā vuttaṁ.",
  "tika-vin07t45:28": "“Idha na kappantīti vadantopi paccantimesu āpajjatī”tiādinā sañcicca kappiyaṁ akappiyanti vā akappiyaṁ kappiyanti vā kathentassa sabbattha dukkaṭanti dasseti.",
  "tika-vin07t45:29": "Pubbakaraṇanti vuccatīti aṭṭhakathāsu vuttaṁ, tāni idha parivāre uddhaṭānīti adhippāyo. Idhādhippetāni pana dassento “chandapārisuddhī”tiādimāha.",
  "tika-vin07t45:30": "Catukkavāravaṇṇanā niṭṭhitā.",
  "tika-vin07t45:31": "Pañcakavāravaṇṇanā",
  "tika-vin07t45:32_0": "325. Pañcakesu āpucchitvā cārassa abhāvoti piṇḍapātikassa “nimantito sabhatto”ti",
  "tika-vin07t45:32_1": "imassa aṅgassa abhāvā tena sikkhāpadena tassa sabbathā anāpattīti adhippāyo. Susānaṁ",
  "tika-vin07t45:32_2": "netvā puna ānītakanti susāne petakiccaṁ katvā nikkhantehi nhatvā chaḍḍitāni nivatthapārutavatthāni evaṁ vuccanti.",
  "tika-vin07t45:33_0": "Pāḷiyaṁ pañcahākārehīti pañcahi avahāraṅgehi. Vatthuto pana garukalahukabhedena pārājikathullaccayadukkaṭāni",
  "tika-vin07t45:33_1": "vuttāni. Itthipurisasaṁyogādikaṁ kilesasamudācārahetukaṁ paṭibhānacittakammaṁ nāma.",
  "tika-vin07t45:33_2": "Pañhāsahassaṁ pucchīti samathavipassanākammaṭṭhānesu pañhāsahassaṁ sammajjitvā ṭhitaṁ",
  "tika-vin07t45:33_3": "daharaṁ pucchi. Itaropi daharo attano gatamaggattā sabbaṁ vissajjesi, tena thero",
  "tika-vin07t45:33_4": "pasīdi. Vattaṁ paricchindīti vattaṁ niṭṭhāpesi. Kiṁ tvaṁ āvusotiādikaṁ thero khīṇāsavo",
  "tika-vin07t45:33_5": "sammajjanānisaṁsaṁ sabbesaṁ pākaṭaṁ kātuṁ avocāti daṭṭhabbaṁ.",
  "tika-vin07t45:34": "“Jaṇṇukehi patiṭṭhāya padacetiya”nti pāṭhaseso. Codanaṁ kāressāmīti bhagavatā attānaṁ codāpessāmi, attānaṁ niggaṇhāpessāmīti attho.",
  "tika-vin07t45:35_0": "Ettakaṁ gayhūpaganti ettakaṁ adhikaraṇavūpasamatthāya gahetabbavacananti yathā sutvā",
  "tika-vin07t45:35_1": "viññātuṁ sakkoti, evaṁ anuggaṇhantoti yojanā. Ettha ca “attano bhāsapariyantaṁ anuggahetvā",
  "tika-vin07t45:35_2": "parassa bhāsapariyantaṁ anuggahetvā”ti ekaṁ, “adhammena karotī”ti ekaṁ, “appaṭiññāyā”ti",
  "tika-vin07t45:35_3": "ekañca katvā purimehi dvīhi pañcaṅgāni veditabbāni. Vatthunti methunādivītikkamaṁ.",
  "tika-vin07t45:35_4": "Kathānusandhivinicchayānulomasandhivasena vatthuṁ na jānātīti codakena vā cuditakena",
  "tika-vin07t45:35_5": "vā vuttakathānusandhinā tesaṁ vacanapaṭivacanānurūpena vadanto kathānusandhinā vatthuṁ",
  "tika-vin07t45:35_6": "na jānāti nāma, tañca suttavibhaṅge vinītavatthusaṅkhātena vinicchayānulomeneva vadanto",
  "tika-vin07t45:35_7": "vinicchayānulomasandhivasena vatthuṁ na jānāti nāma. Ñattikammaṁ nāma hotīti ñattikammaṁ",
  "tika-vin07t45:35_8": "niṭṭhitaṁ nāma hotīti na jānātīti sambandho. Ñattiyā kammappattoti ñattiyā niṭṭhitāyapi",
  "tika-vin07t45:35_9": "kammappatto eva hoti. Anussāvanaṭṭhāne eva kammaṁ niṭṭhitaṁ hotīti ñattikammaṁ niṭṭhitaṁ",
  "tika-vin07t45:35_10": "nāma hoti, taṁ ñattiyā kāraṇaṁ na jānātīti attho.",
  "tika-vin07t45:36": "Pāḷiyaṁ pañca visuddhiyoti āpattito visuddhihetuttā, visuddhehi kattabbato ca pātimokkhuddesā vuttā.",
  "tika-vin07t45:37": "Pañcakavāravaṇṇanā niṭṭhitā.",
  "tika-vin07t45:38": "Chakkavārādivaṇṇanā",
  "tika-vin07t45:39_0": "326. Chakkādīsu pāḷiyaṁ cha agāravāti buddhadhammasaṅghasikkhāsu, appamāde, paṭisanthāre",
  "tika-vin07t45:39_1": "ca cha agāravā, tesu eva ca cha gāravā veditabbā. “Chabbassaparamatā dhāretabba”nti",
  "tika-vin07t45:39_2": "idaṁ vibhaṅge āgatassa paramassa dassanaṁ.",
  "tika-vin07t45:40": "328. Pāḷiyaṁ āgatehi sattahīti “pubbevassa hoti musā bhaṇissa”ntiādinā musāvādasikkhāpade āgatehi sattahi.",
  "tika-vin07t45:41": "329.Taṁkutettha labbhāti taṁ anatthassa acaraṇaṁ ettha etasmiṁ puggale, lokasannivāse vā kuto kena kāraṇena sakkā laddhunti āghātaṁ paṭivineti.",
  "tika-vin07t45:42_0": "330.Sassato lokotiādinā vasenāti “sassato loko, asassato loko. Antavā loko, anantavā",
  "tika-vin07t45:42_1": "loko. Taṁ jīvaṁ taṁ sarīranti vā, aññaṁ jīvaṁ aññaṁ sarīranti vā. Hoti tathāgato",
  "tika-vin07t45:42_2": "parammaraṇā, na hoti tathāgato parammaraṇā. Hoti ca na hoti ca tathāgato parammaraṇā,",
  "tika-vin07t45:42_3": "neva hoti na na hoti tathāgato parammaraṇā”ti evaṁ āgatā dasa antaggāhikā diṭṭhiyo",
  "tika-vin07t45:42_4": "sandhāya vuttaṁ. Micchādiṭṭhiādayoti micchādiṭṭhimicchāsaṅkappādayo aṭṭhamicchāñāṇamicchāvimuttīhi",
  "tika-vin07t45:42_5": "saddhiṁ dasa micchattā. Tattha micchāñāṇanti micchādiṭṭhisampayutto moho. Avimuttasseva",
  "tika-vin07t45:42_6": "vimuttasaññitā micchāvimutti nāma.",
  "tika-vin07t45:43": "Viparītāti sammādiṭṭhiādayo sammāñāṇasammāvimuttipariyosānā dasa. Tattha sammāvimutti arahattaphalaṁ, taṁsampayuttaṁ pana ñāṇaṁ vā paccavekkhaṇañāṇaṁ vā sammāñāṇanti veditabbaṁ.",
  "tika-vin07t45:44": "Ekuttarikanayo niṭṭhito."
}