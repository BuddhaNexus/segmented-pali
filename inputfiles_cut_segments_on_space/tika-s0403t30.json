{
  "tika-s0403t30:0": "8. Arahattavaggo",
  "tika-s0403t30:1": "1-3. Dukkhasuttādivaṇṇanā",
  "tika-s0403t30:2_0": "75-77. Aṭṭhamassa paṭhamādīsu natthi vattabbaṁ. Tatiye tividhaṁ kuhanavatthunti paccayappaṭisevanasāmantajappanairiyāpathappavattanasaṅkhātaṁ",
  "tika-s0403t30:2_1": "tividhaṁ kuhanavatthuṁ. Ukkhipitvāti “mahākuṭumbiko mahānāviko mahādānapatī”tiādinā",
  "tika-s0403t30:2_2": "paggaṇhitvā lapanaṁ. Avakkhipitvāti “kiṁ imassa jīvitaṁ, bījabhojano nāmāya”nti hīḷetvā lapanaṁ.",
  "tika-s0403t30:3": "Dukkhasuttādivaṇṇanā niṭṭhitā.",
  "tika-s0403t30:4": "4. Sukhasomanassasuttavaṇṇanā",
  "tika-s0403t30:5_0": "78. Catutthe yathāvuttadhammādīsu tassa kilesanimittaṁ dukkhaṁ anavassananti “sukhasomanassabahulo",
  "tika-s0403t30:5_1": "viharatī”ti vuttaṁ. Kāyikasukhañceva cetasikasomanassañca bahulaṁ assāti sukhasomanassabahulo.",
  "tika-s0403t30:5_2": "Yavati tena phalaṁ missitaṁ viya hotīti yoni, ekantikaṁ kāraṇaṁ. Assāti yathāvuttassa",
  "tika-s0403t30:5_3": "bhikkhuno. Paripuṇṇanti avikalaṁ anavasesaṁ.",
  "tika-s0403t30:6": "Sukhasomanassasuttavaṇṇanā niṭṭhitā.",
  "tika-s0403t30:7": "5. Adhigamasuttavaṇṇanā",
  "tika-s0403t30:8_0": "79. Pañcame āgacchanti etena kusalā vā akusalā vāti āgamanaṁ, kusalākusalānaṁ uppattikāraṇaṁ.",
  "tika-s0403t30:8_1": "Tattha kusaloti āgamanakusalo. Evaṁ dhamme manasikaroto kusalā vā akusalā vā dhammā",
  "tika-s0403t30:8_2": "abhivaḍḍhantīti evaṁ jānanto. Apagacchanti kusalā vā akusalā vā etenāti apagamanaṁ.",
  "tika-s0403t30:8_3": "Tesaṁ eva anuppattikāraṇaṁ, tattha kusaloti apagamanakusalo. Evaṁ dhamme manasikaroto",
  "tika-s0403t30:8_4": "kusalā vā akusalā vā dhammā nābhivaḍḍhantīti evaṁ jānanto. Upāyakusaloti ṭhānuppattikapaññāsamannāgato.",
  "tika-s0403t30:8_5": "Idañca accāyikakicce vā bhaye vā uppanne tassa tikicchanatthaṁ ṭhānuppattiyā kāraṇajānanavasena veditabbaṁ.",
  "tika-s0403t30:9": "Adhigamasuttavaṇṇanā niṭṭhitā.",
  "tika-s0403t30:10": "6-7. Mahantattasuttādivaṇṇanā",
  "tika-s0403t30:11": "80-81. Chaṭṭhe sampatteti kilese sampatte. Sattamaṁ uttānameva.",
  "tika-s0403t30:12": "Mahantattasuttādivaṇṇanā niṭṭhitā.",
  "tika-s0403t30:13": "8-10. Dutiyanirayasuttādivaṇṇanā",
  "tika-s0403t30:14": "82-84. Aṭṭhame kāyapāgabbhiyādīhīti ādi-saddena vacīpāgabbhiyaṁ manopāgabbhiyañca saṅgaṇhāti. Navamādīni uttānatthāneva.",
  "tika-s0403t30:15": "Dutiyanirayasuttādivaṇṇanā niṭṭhitā.",
  "tika-s0403t30:16": "Arahattavaggavaṇṇanā niṭṭhitā."
}