{
  "atk-s0515a11:0": "11. Kalahavivādasuttaniddesavaṇṇanā",
  "atk-s0515a11:1_0": "97. Ekādasame kalahavivādasuttaniddese kutopahūtā kalahā vivādāti kalaho ca tassa",
  "atk-s0515a11:1_1": "pubbabhāgo vivādo cāti ime kuto jātā. Paridevasokā sahamaccharā cāti paridevasokā",
  "atk-s0515a11:1_2": "ca sahamaccharā ca kuto pahūtā. Mānātimānā sahapesuṇā cāti mānā ca atimānā ca pesuṇā",
  "atk-s0515a11:1_3": "ca kuto pahūtā. Teti te sabbepi aṭṭha kilesadhammā. Tadiṅgha byūhīti taṁ mayā pucchitamatthaṁ",
  "atk-s0515a11:1_4": "brūhi, yācāmi taṁ ahanti. Yācanattho hi iṅghāti nipāto.",
  "atk-s0515a11:2_0": "Ekena ākārenāti ekena kāraṇena. Aparena ākārenāti aparena kāraṇena. Āgārikā daṇḍapasutāti",
  "atk-s0515a11:2_1": "gahapatino vihesamānā. Pabbajitā āpattiṁ āpajjantāti anagārikā sattasu āpattikkhandhesu",
  "atk-s0515a11:2_2": "aññataraṁ āpajjamānā.",
  "atk-s0515a11:3_0": "Kutopahūtāti kutobhūtā. Kutojātāti kuto paṭiladdhabhāvā. Kutosañjātāti upasaggena",
  "atk-s0515a11:3_1": "padaṁ vaḍḍhitaṁ. Kutonibbattāti kuto nibbattalakkhaṇaṁ pattā. Upasaggena padaṁ vaḍḍhetvā",
  "atk-s0515a11:3_2": "‘‘kutoabhinibbattā’’ti vuttaṁ. Kutopātubhūtāti kutopākaṭībhūtā. Kiṁ nidānātiādīsu",
  "atk-s0515a11:3_3": "attano phalaṁ nidetīti nidānaṁ. Etasmā phalaṁ samudetīti samudayo. Etasmā phalaṁ",
  "atk-s0515a11:3_4": "jāyatīti jāti. Etasmā phalaṁ pabhavatīti pabhavo. Mūlaṁ pucchatīti kalahassa kāraṇaṁ",
  "atk-s0515a11:3_5": "pucchati. Kāraṇañhi patiṭṭhaṭṭhena mūlaṁ. Attano phalanipphādanatthaṁ hinoti pavattatīti",
  "atk-s0515a11:3_6": "hetu. ‘‘Handa naṁ gaṇhathā’’ti dassentaṁ viya attano phalaṁ nidetīti nidānaṁ. Etasmā",
  "atk-s0515a11:3_7": "phalaṁ sambhavatīti sambhavo. Pabhavati phalaṁ etasmāti pabhavo. Samuṭṭhāti ettha",
  "atk-s0515a11:3_8": "phalaṁ, etena vā samuṭṭhātīti samuṭṭhānaṁ. Attano phalaṁ āharatīti āhāro. Apaṭikkhipitabbaṭṭhena",
  "atk-s0515a11:3_9": "attano phalaṁ ārametīti ārammaṇaṁ. Etaṁ paṭicca apaṭikkhipitvā phalaṁ eti pavattatīti",
  "atk-s0515a11:3_10": "paccayo. Etasmā phalaṁ samudetīti samudayoti evametesaṁ padānaṁ vacanattho veditabbo.",
  "atk-s0515a11:3_11": "Taṁ sandhāya ‘‘kalahassa ca vivādassa ca mūlaṁ pucchatī’’tiādinā nayena desanā vuttā.",
  "atk-s0515a11:4_0": "98.Piyappahūtāti piyavatthuto jātā. Maccherayuttā kalahā vivādāti iminā kalahavivādādīnaṁ",
  "atk-s0515a11:4_1": "na kevalaṁ piyavatthumeva, macchariyampi paccayaṁ dasseti. Kalahavivādasīsena cettha",
  "atk-s0515a11:4_2": "sabbepi te dhammā vuttāti veditabbā. Yathā ca etesaṁ macchariyaṁ, tathā pesuṇānañca",
  "atk-s0515a11:4_3": "vivādaṁ. Tenāha ‘‘vivādajātesu ca pesuṇānī’’ti. Imissā gāthāya niddeso uttānatthoyeva.",
  "atk-s0515a11:5_0": "99.Piyā su lokasmiṁ kutonidānā, ye cāpi lobhā vicaranti loketi ‘‘piyappahūtā kalahā’’ti",
  "atk-s0515a11:5_1": "ye ettha vuttā, te piyā lokasmiṁ kutonidānā, na kevalañca piyā, ye cāpi khattiyādayo",
  "atk-s0515a11:5_2": "loke vicaranti lobhahetu lobhenābhibhūtā vicaranti, tesaṁ so lobho ca kutonidānoti",
  "atk-s0515a11:5_3": "dve atthe ekāya pucchāya pucchati. Kutonidānāti cettha kiṁnidānā kiṁhetukāti paccattavacanassa",
  "atk-s0515a11:5_4": "toādeso veditabbo, samāse cassa lopābhāvo. Atha vā nidānāti jātā, uppannāti attho.",
  "atk-s0515a11:5_5": "Tasmā kuto jātā kuto uppannāti vuttaṁ hoti. Āsā ca niṭṭhā cāti āsā ca tassā āsāya",
  "atk-s0515a11:5_6": "samiddhi ca. Ye samparāyāya narassa hontīti ye narassa samparāyāya honti, parāyanā",
  "atk-s0515a11:5_7": "hontīti vuttaṁ hoti. Ekā evāyampi pucchā.",
  "atk-s0515a11:6": "Dīpā hontīti patiṭṭhā bhavanti. Saraṇā hontīti dukkhanāsanā honti. Niṭṭhāparāyanā hontīti samiddhiparāyanā honti.",
  "atk-s0515a11:7_0": "100.Chandānidānānīti kāmacchandādichandanidānāni. Ye cāpi lobhā vicarantīti ye cāpi",
  "atk-s0515a11:7_1": "khattiyādayo lobhā vicaranti, tesaṁ lobhopi chandanidānoti dvepi atthe ekato vissajjeti.",
  "atk-s0515a11:7_2": "Itonidānāti chandanidānā evāti vuttaṁ hoti. ‘‘Itonidānā’’ti hi chandaṁ sandhāyāha.",
  "atk-s0515a11:7_3": "Chandanidānā hi lobhādayo. ‘‘Itonidānā’’ti saddasiddhi cettha ‘‘kutonidānā’’ti ettha",
  "atk-s0515a11:7_4": "vuttanayena veditabbā. Āsāya samiddhi vuccati niṭṭhāti ajjhāsayanibbattipaṭilābho kathīyati.",
  "atk-s0515a11:8": "101.Vinicchayāti taṇhādiṭṭhivinicchayā. Ye cāpi dhammā samaṇena vuttāti ye ca aññepi kodhādīhi sampayuttā, tathārūpā vā akusalā dhammā buddhasamaṇena vuttā, te kutopahūtāti.",
  "atk-s0515a11:9_0": "Aññajātikāti aññasabhāvā. Aññavihitakāti aññenākārena ṭhitā. Samitapāpenāti nibbāpitapāpena.",
  "atk-s0515a11:9_1": "Bāhitapāpadhammenāti pahīnalāmakadhammena. Bhinnakilesamūlenāti kilesamūlāni bhinditvā",
  "atk-s0515a11:9_2": "ṭhitena. Sabbākusalamūlabandhanā pamuttenāti dvādasaakusalabandhanaṁ mocetvā ṭhitena.",
  "atk-s0515a11:9_3": "Vuttāti kathitā. Pavuttāti pakārena kathitā.",
  "atk-s0515a11:10_0": "102.Tamūpanissāya pahoti chandoti taṁ sukhadukkhavedanaṁ tadubhayavatthusaṅkhātaṁ",
  "atk-s0515a11:10_1": "sātāsātaṁ upanissāya saṁyogaviyogapatthanāvasena chando pahoti. Ettāvatā ‘‘chando",
  "atk-s0515a11:10_2": "nu lokasmiṁ kutonidāno’’ti ayaṁ pañho vissajjito hoti. Rūpesu disvā vibhavaṁ bhavañcāti",
  "atk-s0515a11:10_3": "rūpesu vayañca uppādañca disvā. Vinicchayaṁ kubbati jantu loketi apāyādike loke ayaṁ",
  "atk-s0515a11:10_4": "jantu bhogādhigamatthaṁ taṇhāvinicchayaṁ ‘‘attā me uppanno’’tiādinā nayena diṭṭhivinicchayañca",
  "atk-s0515a11:10_5": "kurute. Ettāvatā ‘‘vinicchayā cāpi kutopabhūtā’’ti ayaṁ pañho vissajjito hoti.",
  "atk-s0515a11:11": "Sātāsātaṁ nissāyāti madhurañca amadhurañca upanissayaṁ katvā. Iṭṭhāniṭṭhanti iṭṭhārammaṇañca aniṭṭhārammaṇañca.",
  "atk-s0515a11:12_0": "Surāmerayamajjappamādaṭṭhānānuyoganti ettha surāti piṭṭhasurā pūvasurā odanasurā",
  "atk-s0515a11:12_1": "kiṇṇapakkhittā sambhārasaṁyuttāti pañca surā. Merayanti pupphāsavo phalāsavo madhvāsavo",
  "atk-s0515a11:12_2": "guḷāsavo sambhārasaṁyuttoti pañca āsavā. Taṁ sabbampi madakaraṇavasena majjaṁ. Pamādaṭṭhānanti",
  "atk-s0515a11:12_3": "pamādakāraṇaṁ, yāya cetanāya taṁ majjaṁ pivati, tassetaṁ adhivacanaṁ. Anuyoganti",
  "atk-s0515a11:12_4": "taṁ surāmerayamajjappamādaṭṭhānānuyogaṁ anuāyogaṁ punappunaṁ karaṇaṁ. Yasmā ca pana",
  "atk-s0515a11:12_5": "taṁ anuyuttassa me uppannā ceva bhogā parihāyanti, anuppannā ca nuppajjanti, tasmā",
  "atk-s0515a11:12_6": "‘‘me bhogā parikkhayaṁ khīṇabhāvaṁ gacchantī’’ti jānāti. Evaṁ sabbattha. Vikālavisikhācariyānuyoganti",
  "atk-s0515a11:12_7": "avelāya visikhāsu cariyānuyuttaṁ. Samajjābhicaraṇanti naccādidassanavasena samajjābhigamanaṁ.",
  "atk-s0515a11:12_8": "Ālasyānuyoganti kāyālasiyatāya yuttappayuttataṁ. Apāyamukhāni na sevatīti bhogānaṁ",
  "atk-s0515a11:12_9": "vināsadvārāni na sevati.",
  "atk-s0515a11:13_0": "Kasiyā vāti kasikammena vā. Vaṇijjāya vāti dhammikavaṇijjakammena vā. Gorakkhena",
  "atk-s0515a11:13_1": "vāti gopālakammena vā. Issatthena vāti dhanusippena vā. Rājaporisena vāti rājasevakakammena",
  "atk-s0515a11:13_2": "vā. Sippaññatarena vāti kumbhakārādisippānaṁ aññatarena vā. Paṭipajjatīti payogaṁ",
  "atk-s0515a11:13_3": "karoti. Cakkhusmiṁ uppanne jānātīti sasambhāracakkhusmiṁ uppanne jānāti. ‘‘Attā me",
  "atk-s0515a11:13_4": "uppanno’’ti diṭṭhiṁ gaṇhāti. Cakkhusmiṁ antarahiteti tasmiṁ vinaṭṭhe. Attāme antarahitoti",
  "atk-s0515a11:13_5": "‘‘mama attā vinaṭṭho’’ti diṭṭhiṁ gaṇhāti. Vigato me attāti vītikkanto mama attā.",
  "atk-s0515a11:13_6": "Sotasmintiādīsupi eseva nayo.",
  "atk-s0515a11:14_0": "103.Etepi dhammā dvayameva santeti ete kodhādayo dhammā sātāsātadvaye sante eva honti",
  "atk-s0515a11:14_1": "uppajjanti. Ettāvatā tatiyapañhopi vissajjito hoti. Idāni yo evaṁ vissajjitesu etesu",
  "atk-s0515a11:14_2": "pañhesu kathaṁkathī bhaveyya, tassa kathaṁkathāpahānūpāyaṁ dassento āha ‘‘kathaṁkathī",
  "atk-s0515a11:14_3": "ñāṇapathāya sikkhe’’ti, ñāṇadassanañāṇādhigamanatthaṁ tisso sikkhā sikkheyyāti vuttaṁ",
  "atk-s0515a11:14_4": "hoti. Kiṁkāraṇā? Ñatvā pavuttā samaṇena dhammā. Buddhasamaṇena hi ñatvā dhammā vuttā,",
  "atk-s0515a11:14_5": "natthi tassa dhammesu aññāṇaṁ, attano pana ñāṇānubhāvena te ajānanto na jāneyya,",
  "atk-s0515a11:14_6": "na desanādosena. Tasmā kathaṁkathī ñāṇapathāya sikkhe, ñatvā pavuttā samaṇena dhammāti.",
  "atk-s0515a11:15_0": "Pakkhepabandhanena vā baddhoti nāgarikabandhena baddho. Parikkhepabandhanena vāti",
  "atk-s0515a11:15_1": "vatiparikkhepabandhanena vā. Gāmabandhanenātiādīsu tasmā tasmā ṭhānato nikkhamituṁ",
  "atk-s0515a11:15_2": "alabhanto gāmabandhanādīhi baddho nāma hoti. Tassa bandhanassa mokkhatthāyāti etassa",
  "atk-s0515a11:15_3": "vuttappakārassa bandhanassa mocanatthaṁ.",
  "atk-s0515a11:16_0": "Ñāṇampi ñāṇapathoti pure uppannaṁ ñāṇaṁ aparāparuppannassa ñāṇampi ñāṇassa sañcaraṇamaggoti",
  "atk-s0515a11:16_1": "ñāṇampi ñāṇapatho. Ñāṇassa ārammaṇampi ñāṇapathoti ñāṇassa paccayopi taṁ ālambitvā",
  "atk-s0515a11:16_2": "uppajjanato ñāṇapatho. Ñāṇasahabhunopi dhammā ñāṇapathoti ñāṇena sahuppannā avasesā",
  "atk-s0515a11:16_3": "cittacetasikā dhammāpi ñāṇapatho. Idāni upamāya sādhento ‘‘yathā ariyamaggo ariyapatho’’tiādimāha.",
  "atk-s0515a11:17_0": "Kathaṁkathīpuggaloti vicikicchāvanto puggalo. Sakaṅkhoti sadveḷhako. Savilekhoti",
  "atk-s0515a11:17_1": "cittarājivanto. Sadveḷhakoti kaṅkhāvanto. Savicikicchoti sandehavanto. Ñāṇādhigamāyāti",
  "atk-s0515a11:17_2": "ñāṇapaṭilābhatthāya. Ñāṇaphusanāyāti ñāṇapaṭivijjhanatthāya. Atha vā ñāṇavindanatthāya.",
  "atk-s0515a11:17_3": "Ñāṇasacchikiriyāyāti ñāṇassa paccakkhakaraṇatthāya. Sanidānāhanti ahaṁ sanidānaṁ",
  "atk-s0515a11:17_4": "sapaccayaṁ katvā dhammadesanaṁ karomi. Sappāṭihāriyanti niyyānikaṁ katvā. No appāṭihāriyanti",
  "atk-s0515a11:17_5": "aniyyānikaṁ akatvā dhammadesanaṁ karomi.",
  "atk-s0515a11:18_0": "104.Sātaṁ asātañca kutonidānāti ettha sātāsātanti sukhadukkhavedanā eva adhippetā",
  "atk-s0515a11:18_1": ". Na bhavanti heteti na bhavanti ete. Vibhavaṁ bhavañcāpi yametamatthaṁ, etaṁ me",
  "atk-s0515a11:18_2": "pabrūhi yatonidānanti sātāsātānaṁ vibhavaṁ bhavañca etampi yaṁ atthaṁ. Liṅgabyattayo",
  "atk-s0515a11:18_3": "ettha kato. Idaṁ pana vuttaṁ hoti – sātāsātānaṁ vibhavo bhavo cāti yo esa attho,",
  "atk-s0515a11:18_4": "etaṁ me pabrūhi yatonidānanti. Ettha ca sātāsātānaṁ vibhavabhavavatthukā vibhavabhavadiṭṭhiyo",
  "atk-s0515a11:18_5": "eva vibhavabhavāti atthato veditabbā. Tathā hi imassa pañhassa vissajjanapakkhe ‘‘bhavadiṭṭhipi",
  "atk-s0515a11:18_6": "phassanidānā, vibhavadiṭṭhipi phassanidānā’’ti upari niddese (mahāni. 105) vakkhati.",
  "atk-s0515a11:18_7": "Imāya gāthāya niddese vattabbaṁ natthi.",
  "atk-s0515a11:19": "105.Itonidānanti phassanidānaṁ. Imāyapi vattabbaṁ natthi.",
  "atk-s0515a11:20": "106.Kismiṁvibhūte na phusanti phassāti kismiṁ vītivatte cakkhusamphassādayo pañca phassā na phusanti. Imāyapi vattabbaṁ natthi.",
  "atk-s0515a11:21": "107.Nāmañca rūpañca paṭiccāti sampayuttakanāmañca vatthārammaṇarūpañca paṭicca. Rūpe vibhūte na phusanti phassāti rūpe vītivatte pañca phassā na phusanti.",
  "atk-s0515a11:22_0": "Tiṇṇaṁ saṅgati phassoti cakkhurūpaviññāṇānaṁ tiṇṇannaṁ saṅgatiyā phasso jāyati. Cakkhu",
  "atk-s0515a11:22_1": "ca rūpā ca rūpasminti pasādacakkhuñca rūpārammaṇāni ca rūpabhāge rūpakoṭṭhāse katvā.",
  "atk-s0515a11:22_2": "Cakkhusamphassaṁ ṭhapetvāti tiṇṇaṁ saṅgatiyā uppannaphassaṁ muñcitvā. Sampayuttakā",
  "atk-s0515a11:22_3": "dhammā nāmasminti avasesā vedanādayo phassena sahajātā dhammā nāmabhāge. Sotañca",
  "atk-s0515a11:22_4": "paṭiccātiādīsupi eseva nayo.",
  "atk-s0515a11:23_0": "Catūhākārehi rūpaṁ vibhūtaṁ hotīti catūhi kāraṇehi rūpaṁ vītivattaṁ hoti. Ñātavibhūtenāti",
  "atk-s0515a11:23_1": "pākaṭaṁ katvā vītivattena. Tīraṇavibhūtenāti aniccādito tīrayitvā vītivattena. Pahānavibhūtenāti",
  "atk-s0515a11:23_2": "chandarāgapahānato vītivattena. Samatikkamavibhūtenāti catunnaṁ arūpasamāpattīnaṁ",
  "atk-s0515a11:23_3": "paṭilābhavasena vītivattena.",
  "atk-s0515a11:24": "108.Kathaṁ sametassāti kathaṁ paṭipannassa. Vibhoti rūpanti rūpaṁ vibhavati, na bhaveyya vā. Sukhaṁ dukhañcāti iṭṭhāniṭṭharūpameva pucchati.",
  "atk-s0515a11:25": "Jāneyyāmāti jānissāma. Ājāneyyāmāti visesena jānissāma. Vijāneyyāmāti anekavidhena jānissāma. Paṭivijāneyyāmāti sammā jānissāma. Paṭivijjheyyāmāti cittena bujjhissāma.",
  "atk-s0515a11:26_0": "109.Na saññasaññīti yathā sametassa vibhoti rūpaṁ, so pakatisaññāya saññīpi na hoti.",
  "atk-s0515a11:26_1": "Na visaññasaññīti visaññāyapi virūpāya saññāya visaññī na hoti ummattako vā khittacitto",
  "atk-s0515a11:26_2": "vā. Nopi asaññīti saññāvirahitopi na hoti nirodhasamāpanno vā asaññasatto vā. Na",
  "atk-s0515a11:26_3": "vibhūtasaññīti ‘‘sabbaso rūpasaññāna’’ntiādinā (vibha. 508) nayena samatikkantasaññīpi",
  "atk-s0515a11:26_4": "na hoti arūpajjhānalābhī. Evaṁ sametassa vibhoti rūpanti etasmiṁ saññasaññitādibhāve",
  "atk-s0515a11:26_5": "aṭṭhatvā yadetaṁ vuttaṁ ‘‘so evaṁ samāhite citte…pe… ākāsānañcāyatanasamāpattipaṭilābhatthāya",
  "atk-s0515a11:26_6": "cittaṁ abhinīharatī’’ti, evaṁ sametassa arūpamaggasamaṅgino vibhoti rūpaṁ. Saññānidānā",
  "atk-s0515a11:26_7": "hi papañcasaṅkhāti evaṁ paṭipannassāpi ca yā saññā, taṁnidānā taṇhādiṭṭhipapañcāssa",
  "atk-s0515a11:26_8": "appahīnāva hontīti dasseti.",
  "atk-s0515a11:27": "Asaññino vuccanti nirodhasamāpannāti saññāvedanā nirodhetvā nirodhasamāpannā saññābhāvena asaññinoti kathīyanti. Asaññasattāti sabbena sabbaṁ saññābhāvena asaññabhave nibbattā.",
  "atk-s0515a11:28_0": "So evaṁ samāhite citteti tattha soti so bhikkhu. Evanti catutthajjhānakkamanidassanametaṁ,",
  "atk-s0515a11:28_1": "iminā kamena catutthajjhānaṁ paṭilabhitvāti vuttaṁ hoti. Samāhiteti iminā catutthajjhānasamādhinā",
  "atk-s0515a11:28_2": "samāhite. Parisuddhetiādīsu pana upekkhāsatipārisuddhibhāvena parisuddhe. Parisuddhattāyeva",
  "atk-s0515a11:28_3": "pariyodāte, pabhassareti vuttaṁ hoti. Sukhādīnaṁ paccayānaṁ ghātena vihatarāgādiaṅgaṇattā",
  "atk-s0515a11:28_4": "anaṅgaṇe. Anaṅgaṇattā eva ca vigatūpakkilese. Aṅgaṇena hi cittaṁ upakkilissati. Subhāvitattā",
  "atk-s0515a11:28_5": "mudubhūte, vasībhāvappatteti vuttaṁ hoti. Vase vattamānañhi cittaṁ mudūti vuccati.",
  "atk-s0515a11:28_6": "Muduttāyeva ca kammaniye, kammakkhame kammayoggeti vuttaṁ hoti. Mudu hi cittaṁ kammaniyaṁ",
  "atk-s0515a11:28_7": "hoti suddhantamiva suvaṇṇaṁ. Tadubhayampi ca subhāvitattāyeva. Yathāha ‘‘nāhaṁ, bhikkhave,",
  "atk-s0515a11:28_8": "aññaṁ ekadhammampi samanupassāmi, yaṁ evaṁ bhāvitaṁ kammaniyaṁ hoti yathayidaṁ, bhikkhave,",
  "atk-s0515a11:28_9": "citta’’nti (a. ni. 1.22).",
  "atk-s0515a11:29_0": "Etesu hi parisuddhabhāvādīsu ṭhitattā ṭhite. Ṭhitattāyeva āneñjappatte acale niriñjaneti",
  "atk-s0515a11:29_1": "vuttaṁ hoti. Mudukammaññabhāvena vā attano vase ṭhitattā ṭhite. Saddhādīhi pariggahitattā",
  "atk-s0515a11:29_2": "āneñjappatte. Saddhāpariggahitañhi cittaṁ assaddhiyena na iñjati, vīriyapariggahitaṁ",
  "atk-s0515a11:29_3": "kosajjena na iñjati, satipariggahitaṁ pamādena na iñjati, samādhipariggahitaṁ uddhaccena",
  "atk-s0515a11:29_4": "na iñjati, paññāpariggahitaṁ avijjāya na iñjati, obhāsagataṁ kilesandhakārena na",
  "atk-s0515a11:29_5": "iñjati. Imehi chahi dhammehi pariggahituṁ āneñjappattaṁ hoti. Evaṁ aṭṭhaṅgasamannāgataṁ",
  "atk-s0515a11:29_6": "cittaṁ abhinīhārakkhamaṁ hoti ākāsānañcāyatanasamāpattipaṭilābhatthāya.",
  "atk-s0515a11:30_0": "Aparo nayo – catutthajjhānasamādhinā samāhite. Nīvaraṇadūrībhāvena parisuddhe. Vitakkādisamatikkamena",
  "atk-s0515a11:30_1": "pariyodāte. Jhānapaṭilābhapaccanikānaṁ pāpakānaṁ icchāvacarānañca abhāvena anaṅgaṇe.",
  "atk-s0515a11:30_2": "Icchāvacarānanti icchāya avacarānaṁ, icchāvasena otiṇṇānaṁ pavattānaṁ nānappakārānaṁ",
  "atk-s0515a11:30_3": "kopaappaccayānanti attho. Abhijjhādīnaṁ cittūpakkilesānaṁ vigamena vigatūpakkilese.",
  "atk-s0515a11:30_4": "Ubhayampi cetaṁ aṅgaṇasuttavatthasuttānusāreneva (ma. ni. 1.57 ādayo, 70 ādayo) veditabbaṁ.",
  "atk-s0515a11:30_5": "Vasippattiyā mudubhūte. Iddhipādabhāvūpagamanena kammaniye. Bhāvanāpāripūriyā paṇītabhāvūpagamena",
  "atk-s0515a11:30_6": "ṭhite āneñjappatte, yathā āneñjabhāvaṁ āneñjappattaṁ hoti, evaṁ ṭhiteti attho. Evampi",
  "atk-s0515a11:30_7": "aṭṭhaṅgasamannāgamena cittaṁ abhinīhārakkhamaṁ hoti ākāsānañcāyatanasamāpattipaṭilābhatthāya",
  "atk-s0515a11:30_8": "pādakaṁ padaṭṭhānabhūtaṁ.",
  "atk-s0515a11:31": "Āruppamaggasamaṅgīti arūpasamāpattiyā gamanamaggena aparihīno. Papañcāyeva papañcasaṅkhāti taṇhādipapañcāyeva papañcasaṅkhā.",
  "atk-s0515a11:32_0": "110.Ettāvataggaṁ nu vadanti heke, yakkhassa suddhiṁ idha paṇḍitāse. Udāhu aññampi",
  "atk-s0515a11:32_1": "vadanti ettoti ettāvatā nu idha paṇḍitā samaṇabrāhmaṇā aggaṁ suddhiṁ sattassa vadanti,",
  "atk-s0515a11:32_2": "udāhu aññampi etto arūpasamāpattito adhikañca vadantīti pucchati.",
  "atk-s0515a11:33": "Etto arūpasamāpattitoti etasmā arūpasamāpattito.",
  "atk-s0515a11:34_0": "111.Ettāvataggampi vadanti heketi eke sassatavādā samaṇabrāhmaṇā paṇḍitamānino ettāvatāpi",
  "atk-s0515a11:34_1": "aggaṁ suddhiṁ vadanti. Tesaṁ paneke samayaṁ vadantīti tesaññeva eke ucchedavādā samayaṁ",
  "atk-s0515a11:34_2": "ucchedaṁ vadanti. Anupādisese kusalāvadānāti anupādisese kusalavādā samānā.",
  "atk-s0515a11:35_0": "Bhavatajjitāti bhavato bhītā. Vibhavaṁ abhinandantīti ucchedaṁ paṭicca tussanti.",
  "atk-s0515a11:35_1": "Te sattassa samanti te ucchedavādino puggalassa samaṁ anuppattiṁ vadanti. Upasamanti",
  "atk-s0515a11:35_2": "atīva samaṁ. Vūpasamanti santaṁ. Nirodhanti anuppādaṁ. Paṭipassaddhinti apunuppattiṁ.",
  "atk-s0515a11:36_0": "112.Ete ca ñatvā upanissitāti ete ca diṭṭhigatike sassatucchedadiṭṭhiyo nissitāti",
  "atk-s0515a11:36_1": "ñatvā. Ñatvā munī nissaye so vīmaṁsīti nissaye ca ñatvā so vīmaṁsī paṇḍito buddhamuni.",
  "atk-s0515a11:36_2": "Ñatvā vimuttoti dukkhāniccādito dhamme ñatvā vimutto. Bhavābhavāya na sametīti punappunaṁ",
  "atk-s0515a11:36_3": "upapattiyā na samāgacchati. Aparāmasanti aparāmasanto. Parāmāsaṁ nāpajjantoti attho.",
  "atk-s0515a11:37": "Saddhammappajjotikāya mahāniddesaṭṭhakathāya",
  "atk-s0515a11:38": "Kalahavivādasuttaniddesavaṇṇanā niṭṭhitā."
}