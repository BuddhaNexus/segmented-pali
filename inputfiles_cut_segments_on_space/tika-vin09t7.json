{
  "tika-vin09t7:0": "Sekhiyakaṇḍaṁ",
  "tika-vin09t7:1_0": "Sekhiyesu satipi vītikkame anādariyāpekkhasseva āpattīti dassanatthaṁ kārako na vutto.",
  "tika-vin09t7:1_1": "Ayañhi vinayadhammatā, yadidaṁ sāpekkhe kārakaniddeso, so vuttaniyame vidhi, bhummakaraṇañca.",
  "tika-vin09t7:1_2": "Aṭṭhaṅgulādhikampi otāretvā nivāsetuṁ vaṭṭati. Tato paraṁ otārentassa dukkaṭanti",
  "tika-vin09t7:1_3": "mahāaṭṭhakathāyaṁ vuttaṁ. Ārāme vāti buddhupaṭṭhānādikāle. Pārupitabbanti uttarāsaṅgakiccavasena vuttaṁ.",
  "tika-vin09t7:2_0": "Ṭhatvāti ettha gacchantopi parissayābhāvaṁ oloketuṁ labhatiyevāti likhitaṁ. Yathā",
  "tika-vin09t7:2_1": "vāsūpagatassa antaraghare kāyaṁ vivaritvā nisīdituṁ vaṭṭati, tathā tassa santike",
  "tika-vin09t7:2_2": "gantukāmassapi kāyabandhanaṁ abandhitvā saṅghāṭiṁ apārupitvā gāmappavesanamanārocetvā",
  "tika-vin09t7:2_3": "yathākāmaṁ gantuṁ vaṭṭati. Tasmā addhānamaggagamanakāle eko bhikkhu gāmappavesanavattaṁ",
  "tika-vin09t7:2_4": "pūretvā gāmaṁ pavisitvā ekaṁ āvasathaṁ puratova ṭhitaṁ patvā parikkhāraṁ ṭhapetvā",
  "tika-vin09t7:2_5": "vāsūpagato ce hoti, itarehi tassa santikaṁ yathāsukhaṁ gantuṁ vaṭṭati. Ko pana vādo",
  "tika-vin09t7:2_6": "catūhapañcāhaṁ vāsamadhiṭṭhāya vasitabhikkhūnaṁ santikaṁ gantuñca vāsūpagatānaṁ santikaṁ",
  "tika-vin09t7:2_7": "gantuñca vaṭṭatīti. Buddhapūjampi yathāsukhaṁ gantuṁ vaṭṭati. Vuttampi cetaṁ aṭṭhakathāyaṁ",
  "tika-vin09t7:2_8": "“anāpatti kāraṇaṁ paṭicca tahaṁ tahaṁ oloketī”ti. Tattha kāraṇaṁ nāma āmisapūjāti",
  "tika-vin09t7:2_9": "veditabbāti likhitaṁ.",
  "tika-vin09t7:3": "Chabbīsatisāruppavaṇṇanā niṭṭhitā.",
  "tika-vin09t7:4_0": "Yasmā “samatittiko piṇḍapāto paṭiggahetabbo”ti vacanaṁ piṇḍapāto samapuṇṇo paṭiggahetabboti",
  "tika-vin09t7:4_1": "dīpeti, tasmā attano hatthagate patte piṇḍapāto diyyamāno thūpīkatopi ce hoti, vaṭṭatīti",
  "tika-vin09t7:4_2": "dīpito hoti. Sūpodanaviññattiyaṁ mukhe pakkhipitvā vippaṭisāre uppanne puna uggiritukāmassāpi",
  "tika-vin09t7:4_3": "sahasā ce pavisati, ettha asañciccabhuñjati nāma. Viññattikatañca akatañca ekasmiṁ",
  "tika-vin09t7:4_4": "ṭhāne ṭhitaṁ sahasā anupadhāretvā gahetvā bhuñjati, assatiyā bhuñjati nāma.",
  "tika-vin09t7:5": "Sayaṁ yānagato hutvā, yathā yānagatassa ce;",
  "tika-vin09t7:6": "Alaṁ vatthuṁ tathā nālaṁ, sachatto chattapāṇino.",
  "tika-vin09t7:7": "“Sūpodanaviññattisikkhāpadaṁ theyyasatthasamuṭṭhānaṁ, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedana”nti pāṭho.",
  "tika-vin09t7:8": "Sekhiyavaṇṇanā niṭṭhitā.",
  "tika-vin09t7:9": "Bhikkhupātimokkhavaṇṇanā niṭṭhitā.",
  "tika-vin09t7:10": "Namo tassa bhagavato arahato sammāsambuddhassa"
}