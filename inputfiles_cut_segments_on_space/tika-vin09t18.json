{
  "tika-vin09t18:0": "Pāṭidesanīyakaṇḍaṁ",
  "tika-vin09t18:1": "1. Paṭhamapāṭidesanīyasikkhāpadavaṇṇanā",
  "tika-vin09t18:2_0": "Antaragharaṁpaviṭṭhāyāti rathikaṁ byūhaṁ siṅghāṭakaṁ gharaṁ paviṭṭhāya. Asappāyanti",
  "tika-vin09t18:2_1": "saggamokkhānaṁ ahitaṁ ananukūlaṁ. Bhikkhuniyā antaraghare ṭhatvā dadamānāya vasenettha",
  "tika-vin09t18:2_2": "āpatti veditabbā, bhikkhussa ṭhitaṭṭhānaṁ pana appamāṇaṁ. Tenāha “antaragharaṁ paviṭṭhāyāti",
  "tika-vin09t18:2_3": "vacanato”tiādi. Antarārāmādīsūti antarārāmabhikkhunupassayatitthiyaseyyāpaṭikkamanesu.",
  "tika-vin09t18:2_4": "Rathiyābyūhasiṅghāṭakagharānanti ettha rathiyāti racchā. Byūhanti anibbijjhitvā ṭhitā",
  "tika-vin09t18:2_5": "gatapaccāgataracchā. Siṅghāṭakanti catukkoṇaṁ vā tikoṇaṁ vā maggasamodhānaṭṭhānaṁ.",
  "tika-vin09t18:2_6": "Gharanti kulagharaṁ. Yathā ca rathiyādīsu ṭhatvā dadamānāya gaṇhato āpatti, evaṁ",
  "tika-vin09t18:2_7": "hatthisālādīsupi daṭṭhabbaṁ.",
  "tika-vin09t18:3_0": "“Yāmakālikādīsu paṭiggahaṇepi ajjhoharaṇepi dukkaṭa”nti idaṁ āmisena asambhinnaṁ",
  "tika-vin09t18:3_1": "sandhāya vuttaṁ, sambhinne pana ekarase pāṭidesanīyameva. Ekato upasampannāyāti bhikkhunīnaṁ",
  "tika-vin09t18:3_2": "santike upasampannāya, bhikkhūnaṁ santike upasampannāya pana yathāvatthukameva.",
  "tika-vin09t18:4_0": "Ñātikāya vā dāpentiyāti sayaṁ adatvā yāya kāyaci ñātikāya dāpentiyā, aññātikāyāti",
  "tika-vin09t18:4_1": "attho. Upanikkhipitvā vā dadamānāyāti bhūmiyaṁ ṭhapetvā “idaṁ, ayya, tumhākaṁ dammī”ti",
  "tika-vin09t18:4_2": "dadamānāya. Evaṁ dinnaṁ “sādhu, bhaginī”ti sampaṭicchitvā tāya eva vā bhikkhuniyā,",
  "tika-vin09t18:4_3": "aññena vā kenaci paṭiggahāpetvā idaṁ bhuñjituṁ vaṭṭati.",
  "tika-vin09t18:5": "Paṭhamapāṭidesanīyasikkhāpadavaṇṇanā niṭṭhitā.",
  "tika-vin09t18:6": "2. Dutiyapāṭidesanīyasikkhāpadavaṇṇanā",
  "tika-vin09t18:7_0": "Yo ca paṭiggahetvā bhuñjatīti sambandho. Attano vā bhattaṁ dāpentiyāti ettha sacepi",
  "tika-vin09t18:7_1": "attano bhattaṁ deti, iminā sikkhāpadena anāpattiyeva, purimasikkhāpadena āpatti.",
  "tika-vin09t18:7_2": "Aññesaṁ vā bhattaṁ dentiyāti ettha pana sace dāpeyya, iminā sikkhāpadena āpatti bhaveyya,",
  "tika-vin09t18:7_3": "dentiyā pana neva iminā, na purimena āpatti.",
  "tika-vin09t18:8": "Dutiyapāṭidesanīyasikkhāpadavaṇṇanā niṭṭhitā.",
  "tika-vin09t18:9": "3. Tatiyapāṭidesanīyasikkhāpadavaṇṇanā",
  "tika-vin09t18:10_0": "Laddhasekkhasammutikānīti ñattidutiyena kammena laddhasekkhasammutikāni. Yañhi kulaṁ",
  "tika-vin09t18:10_1": "saddhāya vaḍḍhati, bhogena hāyati, evarūpassa kulassa ñattidutiyena kammena sekkhasammutiṁ",
  "tika-vin09t18:10_2": "denti, taṁ sandhāyetaṁ vuttaṁ.",
  "tika-vin09t18:11_0": "Gharato nīharitvāti gharato āsanasālaṁ vā vihāraṁ vā ānetvā. Tenāha “āsanasālādīsu",
  "tika-vin09t18:11_1": "vā”ti. Imassa “dentī”ti iminā sambandho. Dvāramūle vā ṭhapitaṁ dentīti dvāramūle",
  "tika-vin09t18:11_2": "ṭhapitaṁ pacchā sampattassa denti. Bhikkhuṁ pana disvā antogehato nīharitvā diyyamānaṁ",
  "tika-vin09t18:11_3": "na vaṭṭati. Niccabhattaketi niccaṁ dātabbabhattake. Salākabhatteti rukkhasāramayāya",
  "tika-vin09t18:11_4": "salākāya vā veḷuvilīvatālapaṇṇādimayāya paṭṭikāya vā “asukassa nāma salākabhatta”nti",
  "tika-vin09t18:11_5": "evaṁ akkharāni upanibandhitvā gāhāpetvā dātabbabhatte. Pakkhiketi ekasmiṁ pakkhe",
  "tika-vin09t18:11_6": "ekadivase dātabbabhatte. Uposathiketi uposathe dātabbabhatte. Pāṭipadiketi pāṭipadadivase dātabbabhatte.",
  "tika-vin09t18:12": "Tatiyapāṭidesanīyasikkhāpadavaṇṇanā niṭṭhitā.",
  "tika-vin09t18:13": "4. Catutthapāṭidesanīyasikkhāpadavaṇṇanā",
  "tika-vin09t18:14_0": "Tassa parivāraṁ katvā, aññaṁ vā tena saddhiṁ bahukampīti yāguyā paṭisaṁviditaṁ katvā",
  "tika-vin09t18:14_1": "“kiṁ suddhāya yāguyā dinnāya, pūvabhattādīnipi etissā yāguyā parivāraṁ katvā, dassāmā”tiādinā",
  "tika-vin09t18:14_2": "tassa khādanīyassa vā bhojanīyassa vā parivāraṁ katvā, aññaṁ vā yaṁ kiñci tena saddhiṁ",
  "tika-vin09t18:14_3": "bahukampi āharīyatu. Khādanīyanti nidassanamattaṁ “bhojanīyaṁ vā”tipi icchitabbattā.",
  "tika-vin09t18:14_4": "Tena saddhiṁ āharantūti tena saddhiṁ attano deyyadhammaṁ āharantu. “Yāguyā paṭisaṁviditaṁ",
  "tika-vin09t18:14_5": "katvā pūvaṁ vā bhattaṁ vā āharanti, etampi vaṭṭatī”ti kurundiyaṁ vuttaṁ.",
  "tika-vin09t18:15_0": "Paṭisaṁviditagilānāvasesakaṁ vāti paṭisaṁviditañca gilāno ca paṭisaṁviditagilānā,",
  "tika-vin09t18:15_1": "tesaṁ avasesakaṁ, paṭisaṁviditassa ca gilānassa ca sesakanti attho. Ekassatthāya",
  "tika-vin09t18:15_2": "paṭisaṁviditaṁ katvā āhaṭaṁ, tassa sesakaṁ aññassāpi paribhuñjituṁ vaṭṭati. Catunnaṁ",
  "tika-vin09t18:15_3": "vā pañcannaṁ vā paṭisaṁviditaṁ katvā bahūnaṁ āhaṭaṁ hoti, aññesampi dātuṁ icchanti,",
  "tika-vin09t18:15_4": "etampi paṭisaṁviditasesakameva, sabbesampi vaṭṭati. Atha adhikameva hoti, sannidhiṁ",
  "tika-vin09t18:15_5": "mocetvā ṭhapitaṁ dutiyadivasepi vaṭṭati. Gilānassāhaṭāvasesepi eseva nayo. Yaṁ pana",
  "tika-vin09t18:15_6": "appaṭisaṁviditameva katvā ābhataṁ, taṁ bahiārāmaṁ pesetvā paṭisaṁviditaṁ kāretvā",
  "tika-vin09t18:15_7": "āharāpetabbaṁ, bhikkhūhi vā gantvā antarāmagge gahetabbaṁ. Yampi vihāramajjhena gacchanto",
  "tika-vin09t18:15_8": "vā vanacarakādayo vā vanato āharitvā denti, purimanayeneva paṭisaṁviditaṁ kāretabbaṁ.",
  "tika-vin09t18:15_9": "Katthaci pana potthakesu “paṭisaṁviditaṁ katvā āhaṭaṁ vā gilānāvasesakaṁ vā”ti pāṭho",
  "tika-vin09t18:15_10": "dissati, so na gahetabbo. Tatthajātakameva vāti ārāme jātakameva. Mūlaphalādinti",
  "tika-vin09t18:15_11": "mūlaphalatacapattādiṁ aññena kappiyaṁ katvā dinnaṁ paribhuñjato anāpatti. Sace pana",
  "tika-vin09t18:15_12": "taṁ gāmaṁ haritvā pacitvā āharanti, na vaṭṭati. Paṭisaṁviditaṁ kāretabbaṁ.",
  "tika-vin09t18:16": "Catutthapāṭidesanīyasikkhāpadavaṇṇanā niṭṭhitā.",
  "tika-vin09t18:17": "Iti kaṅkhāvitaraṇiyā pātimokkhavaṇṇanāya",
  "tika-vin09t18:18": "Vinayatthamañjūsāyaṁ līnatthappakāsaniyaṁ",
  "tika-vin09t18:19": "Pāṭidesanīyavaṇṇanā niṭṭhitā."
}