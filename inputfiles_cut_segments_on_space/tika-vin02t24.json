{
  "tika-vin02t24:0": "5. Khuddakavatthukkhandhakaṁ",
  "tika-vin02t24:1": "Khuddakavatthukathāvaṇṇanā",
  "tika-vin02t24:2": "243. Khuddakavatthukkhandhake aṭṭhapadākārenāti aṭṭhapadaphalakākārena, jūtaphalakasadisanti vuttaṁ hoti. Mallakamūlasaṇṭhānenāti kheḷamallakamūlasaṇṭhānena.",
  "tika-vin02t24:3": "245.Muttolambakādīnanti ādi-saddena kuṇḍalādiṁ saṅgaṇhāti. Palambakasuttanti yaññopacitākārena olambakasuttaṁ.",
  "tika-vin02t24:4": "246.Cikkalenāti silesena.",
  "tika-vin02t24:5": "248.Sādhugītanti aniccatādipaṭisaṁyuttagītaṁ.",
  "tika-vin02t24:6_0": "249.Caturassena vattenāti paripuṇṇena uccāraṇavattena. Taraṅgavattādīnaṁ uccāraṇavidhānāni",
  "tika-vin02t24:6_1": "naṭṭhappayogāni. Bāhiralominti bhāvanapuṁsakaniddeso, yathā tassa uṇṇapāvārassa bahiddhā",
  "tika-vin02t24:6_2": "lomāni dissanti, tathā dhārentassa dukkaṭanti vuttaṁ hoti.",
  "tika-vin02t24:7_0": "251.Imāni cattāri ahirājakulānīti (a. ni. aṭṭha. 2.4.67) idaṁ daṭṭhavise sandhāya",
  "tika-vin02t24:7_1": "vuttaṁ. Ye hi keci daṭṭhavisā, sabbe te imesaṁ catunnaṁ ahirājakulānaṁ abbhantaragatāva",
  "tika-vin02t24:7_2": "honti. Attaguttiyāti attano guttatthāya. Attarakkhāyāti attano rakkhaṇatthāya. Attaparittaṁkātunti",
  "tika-vin02t24:7_3": "attano parittāṇatthāya attaparittaṁ nāma kātuṁ anujānāmīti attho.",
  "tika-vin02t24:8_0": "Idāni yathā taṁ parittaṁ kātabbaṁ, taṁ dassetuṁ ‘‘evañca pana bhikkhave’’tiādimāha.",
  "tika-vin02t24:8_1": "Tattha (jā. aṭṭha. 2.2.105) virūpakkhehīti virūpakkhanāgakulehi. Sesesupi eseva nayo.",
  "tika-vin02t24:8_2": "Sahayoge cetaṁ karaṇavacanaṁ, etehi saha mayhaṁ mittabhāvoti vuttaṁ hoti apādakehīti",
  "tika-vin02t24:8_3": "apādakasattehi. Sesesupi eseva nayo. Sabbe sattāti ito pubbe ettakena ṭhānena odissakamettaṁ",
  "tika-vin02t24:8_4": "kathetvā idāni anodissakamettaṁ kathetuṁ idamāraddhaṁ. Tattha sattā pāṇā bhūtāti",
  "tika-vin02t24:8_5": "sabbānetāni puggalavevacanāneva. Bhadrāni passantūti bhadrāni ārammaṇāni passantu.",
  "tika-vin02t24:8_6": "Mā kañci pāpamāgamāti kañci sattaṁ pāpakaṁ lāmakaṁ mā āgacchatu.",
  "tika-vin02t24:9_0": "Appamāṇo buddhoti ettha buddhoti buddhaguṇā veditabbā, te hi appamāṇā nāma. Sesadvayesupi",
  "tika-vin02t24:9_1": "eseva nayo, pamāṇavantānīti guṇappamāṇena yuttāni. Uṇṇanābhīti lomasanābhiko makkaṭako.",
  "tika-vin02t24:9_2": "Sarabūti gharagoḷikā. Katā me rakkhā kataṁ me parittanti mayā ettakassa janassa rakkhā",
  "tika-vin02t24:9_3": "ca parittāṇañca kataṁ. Paṭikkamantu bhūtānīti sabbepi me kataparittāṇā sattā apagacchantu,",
  "tika-vin02t24:9_4": "mā maṁ viheṭhayiṁsūti attho. Sohanti yassa mama etehi sabbehipi mettaṁ, so ahaṁ bhagavato",
  "tika-vin02t24:9_5": "namo karomi, vipassīādīnañca sattannaṁ sammāsambuddhānaṁ namo karomīti sambandho.",
  "tika-vin02t24:10": "Aññamhi chetabbamhīti rāgānusayaṁ sandhāya vadati. Tādisaṁ vā dukkhanti muṭṭhiādīhi dukkhaṁ uppādentassa.",
  "tika-vin02t24:11_0": "252.Jālāni parikkhipāpetvāti parissayamocanatthañceva pamādena gaḷitānaṁ ābharaṇādīnaṁ",
  "tika-vin02t24:11_1": "rakkhaṇatthañca jālāni karaṇḍakākārena parikkhipāpetvā. Candanagaṇṭhi āgantvā jāle",
  "tika-vin02t24:11_2": "laggāti eko kira rattacandanarukkho gaṅgāya uparitīre jāto gaṅgodakena dhotamūlo",
  "tika-vin02t24:11_3": "patitvā tattha tattha pāsāṇesu sambhijjamāno vippakiri. Tato ekā ghaṭappamāṇā ghaṭikā",
  "tika-vin02t24:11_4": "pāsāṇesu ghaṁsiyamānā udakaūmīhi pothiyamānā maṭṭhā hutvā anupubbena vuyhamānā sevālapariyonaddhā",
  "tika-vin02t24:11_5": "āgantvā tasmiṁ jāle laggi. Taṁ sandhāyetaṁ vuttaṁ. Lekhanti likhitagahitaṁ cuṇṇaṁ.",
  "tika-vin02t24:11_6": "Uḍḍitvāti veḷuparamparāya uddhaṁ pāpetvā, uṭṭhāpetvāti vuttaṁ hoti. Oharatūti iddhiyā otāretvā gaṇhatu.",
  "tika-vin02t24:12_0": "Pūraṇakassapādayo cha satthāro. Tattha (dī. ni. aṭṭha. 1.151-152; ma. ni. aṭṭha.",
  "tika-vin02t24:12_1": "1.312) pūraṇoti tassa satthupaṭiññassa nāmaṁ. Kassapoti gottaṁ. So kira aññatarassa",
  "tika-vin02t24:12_2": "kulassa ekūnadāsasataṁ pūrayamāno jāto. Tenassa ‘‘pūraṇo’’ti nāmaṁ akaṁsu. Maṅgaladāsattā",
  "tika-vin02t24:12_3": "cassa kataṁ ‘‘dukkaṭa’’nti vattā natthi, akataṁ vā ‘‘na kata’’nti . So ‘‘kimahaṁ",
  "tika-vin02t24:12_4": "ettha vasāmī’’ti palāyi. Athassa corā vatthāni acchindiṁsu. So paṇṇena vā tiṇena",
  "tika-vin02t24:12_5": "vā paṭicchādetumpi ajānanto jātarūpeneva ekaṁ gāmaṁ pāvisi. Manussā taṁ disvā ‘‘ayaṁ",
  "tika-vin02t24:12_6": "samaṇo arahā appiccho, natthi iminā sadiso’’ti pūvabhattādīni gahetvā upasaṅkamanti.",
  "tika-vin02t24:12_7": "So ‘‘mayhaṁ sāṭakaṁ anivatthabhāvena idaṁ uppanna’’nti tato paṭṭhāya sāṭakaṁ labhitvāpi",
  "tika-vin02t24:12_8": "na nivāsesi, tadeva pabbajjaṁ aggahesi. Tassa santike aññepi aññepīti pañcasatā manussā",
  "tika-vin02t24:12_9": "pabbajiṁsu. Evamayaṁ gaṇācariyo hutvā ‘‘satthā’’ti loke pākaṭo ahosi.",
  "tika-vin02t24:13_0": "Makkhalīti tassa nāmaṁ. Gosālāya jātattā gosāloti dutiyanāmaṁ. Taṁ kira sakaddamāya",
  "tika-vin02t24:13_1": "bhūmiyā telaghaṭaṁ gahetvā gacchantaṁ ‘‘tāta mā khalī’’ti sāmiko āha. So pamādena",
  "tika-vin02t24:13_2": "khalitvā patitvā sāmikassa bhayena palāyituṁ āraddho. Sāmiko upadhāvitvā sāṭakakaṇṇe",
  "tika-vin02t24:13_3": "aggahesi, so sāṭakaṁ chaḍḍetvā acelako hutvā palāyi. Sesaṁ pūraṇasadisameva.",
  "tika-vin02t24:14_0": "Ajitoti tassa nāmaṁ. Kesakambalaṁ dhāretīti kesakambalo. Iti nāmadvayaṁ saṁsanditvā",
  "tika-vin02t24:14_1": "‘‘ajito kesakambalo’’ti vuccati. Tattha kesakambalo nāma manussānaṁ kesehi katakambalo.",
  "tika-vin02t24:14_2": "Tato paṭikiṭṭhataraṁ vatthaṁ nāma natthi. Yathāha ‘‘seyyathāpi, bhikkhave, yāni kānici",
  "tika-vin02t24:14_3": "tantāvutānaṁ vatthānaṁ, kesakambalo tesaṁ paṭikiṭṭho akkhāyati. Kesakambalo, bhikkhave,",
  "tika-vin02t24:14_4": "sīte sīto uṇhe uṇho dubbaṇṇo duggandho dukkhasamphasso’’ti (a. ni. 3.138).",
  "tika-vin02t24:15_0": "Pakudhoti tassa nāmaṁ. Kaccāyanoti gottaṁ. Iti nāmagottaṁ saṁsanditvā ‘‘pakudho kaccāyano’’ti",
  "tika-vin02t24:15_1": "vuccati. Sītūdakapaṭikkhittako esa, vaccaṁ katvāpi udakakiccaṁ na karoti, uṇhodakaṁ",
  "tika-vin02t24:15_2": "vā kañjiyaṁ vā labhitvā karoti, nadiṁ vā maggodakaṁ vā atikkamma ‘‘sīlaṁ me bhinna’’nti",
  "tika-vin02t24:15_3": "vālikathūpaṁ katvā sīlaṁ adhiṭṭhāya gacchati. Evarūpanissirikaladdhiko esa.",
  "tika-vin02t24:16_0": "Sañcayoti tassa nāmaṁ. Belaṭṭhassa putto belaṭṭhaputto. ‘‘Amhākaṁ gaṇṭhanakileso",
  "tika-vin02t24:16_1": "palibundhanakileso natthi, kilesagaṇṭhirahitā maya’’nti evaṁvāditāya laddhanāmavasena",
  "tika-vin02t24:16_2": "nigaṇṭho. Nāṭassa puttoti nāṭaputto.",
  "tika-vin02t24:17_0": "Piṇḍolabhāradvājoti (udā. aṭṭha. 36) piṇḍaṁ ulamāno pariyesamāno pabbajitoti piṇḍolo.",
  "tika-vin02t24:17_1": "So kira parijiṇṇabhogo brāhmaṇo hutvā mahantaṁ bhikkhusaṅghassa lābhasakkāraṁ disvā",
  "tika-vin02t24:17_2": "piṇḍatthāya nikkhamitvā pabbajito. So mahantaṁ kapallapattaṁ ‘‘patta’’nti gahetvā",
  "tika-vin02t24:17_3": "carati, kapallapūraṁ yāguṁ pivati, bhattaṁ bhuñjati, pūvakhajjakañca khādati. Athassa",
  "tika-vin02t24:17_4": "mahagghasabhāvaṁ satthu ārocayiṁsu. Satthā tassa pattatthavikaṁ nānujāni. Thero heṭṭhāmañce",
  "tika-vin02t24:17_5": "pattaṁ nikujjitvā ṭhapeti. So ṭhapentopi ghaṁsentova paṇāmetvā ṭhapeti, gaṇhantopi",
  "tika-vin02t24:17_6": "ghaṁsentova ākaḍḍhitvā gaṇhāti. Taṁ gacchante gacchante kāle ghaṁsanena parikkhīṇaṁ",
  "tika-vin02t24:17_7": "nāḷikodanamattasseva gaṇhanakaṁ jātaṁ. Tato satthu ārocesuṁ. Athassa satthā pattatthavikaṁ",
  "tika-vin02t24:17_8": "anujāni. Thero aparena samayena indriyabhāvanaṁ bhāvento aggaphale arahatte patiṭṭhāsi.",
  "tika-vin02t24:17_9": "Iti so pubbe savisesaṁ piṇḍatthāya ulatīti piṇḍolo. Gottena pana bhāradvājoti ubhayaṁ",
  "tika-vin02t24:17_10": "ekato katvā ‘‘piṇḍolabhāradvājo’’ti vuccati.",
  "tika-vin02t24:18_0": "‘‘Atha kho āyasmā piṇḍolabhāradvājo…pe… etadavocā’’ti kasmā evamāhaṁsu? So kira (dha.",
  "tika-vin02t24:18_1": "pa. aṭṭha. 2.180 devorohaṇavatthu) seṭṭhi neva sammādiṭṭhi, na micchādiṭṭhi, majjhattadhātuko.",
  "tika-vin02t24:18_2": "So cintesi ‘‘mayhaṁ gehe candanaṁ bahu, kiṁ nu kho iminā karissāmī’’ti. Athassa etadahosi",
  "tika-vin02t24:18_3": "‘‘imasmiṁ loke ‘mayaṁ arahanto, mayaṁ arahanto’ti vattāro bahū, ahaṁ ekaṁ arahantampi",
  "tika-vin02t24:18_4": "na jānāmi, gehe bhamaṁ yojetvā pattaṁ likhāpetvā sikkāya ṭhapetvā veḷuparamparāya",
  "tika-vin02t24:18_5": "saṭṭhihatthamatte ākāse olambāpetvā ‘sace arahā atthi, ākāsenāgantvā gaṇhātū’ti vakkhāmi.",
  "tika-vin02t24:18_6": "Yo taṁ gahessati, tassa saputtadāro saraṇaṁ gamissāmī’’ti. So cintitaniyāmeneva pattaṁ",
  "tika-vin02t24:18_7": "likhāpetvā veḷuparamparāya ussāpetvā ‘‘yo imasmiṁ loke arahā, so ākāsena āgantvā",
  "tika-vin02t24:18_8": "imaṁ pattaṁ gaṇhātū’’ti āha.",
  "tika-vin02t24:19_0": "Tadā cha satthāro ‘‘amhākaṁ esa anucchaviko, amhākameva naṁ dehī’’ti vadiṁsu. So",
  "tika-vin02t24:19_1": "‘‘ākāsenāgantvā gaṇhathā’’ti āha. Chaṭṭhe divase nigaṇṭho nāṭaputto antevāsike pesesi",
  "tika-vin02t24:19_2": "‘‘gacchatha seṭṭhiṁ evaṁ vadetha ‘amhākaṁ ācariyasseva anucchaviko, mā appamattakassa",
  "tika-vin02t24:19_3": "kāraṇā ākāsena āgamanaṁ kari, dehi kira te patta’nti’’. Te gantvā seṭṭhiṁ tathā vadiṁsu.",
  "tika-vin02t24:19_4": "Seṭṭhi ‘‘ākāsenāgantvā gaṇhituṁ samatthova gaṇhātū’’ti āha. Nāṭaputto sayaṁ gantukāmo",
  "tika-vin02t24:19_5": "hutvā antevāsikānaṁ saññaṁ adāsi ‘‘ahaṁ ekaṁ hatthañca pādañca ukkhipitvā uppatitukāmo",
  "tika-vin02t24:19_6": "viya bhavissāmi, tumhe maṁ ‘ācariya kiṁ karotha, dārumayapattassa kāraṇā paṭicchannaṁ",
  "tika-vin02t24:19_7": "arahattaguṇaṁ mahājanassa mā dassayitthā’ti vatvā maṁ hatthesu ca pādesu ca gahetvā",
  "tika-vin02t24:19_8": "ākaḍḍhantā bhūmiyaṁ pāteyyāthā’’ti. So tattha gantvā seṭṭhiṁ āha ‘‘mahāseṭṭhi ayaṁ",
  "tika-vin02t24:19_9": "patto aññesaṁ nānucchaviko, mā te appamattakassa kāraṇā mama ākāse uppatanaṁ rucci,",
  "tika-vin02t24:19_10": "dehi me patta’’nti. Bhante, ākāsena uppatitvāva gaṇhathāti. Tato nāṭaputto ‘‘tena",
  "tika-vin02t24:19_11": "hi apetha apethā’’ti antevāsike apanetvā ‘‘ākāse uppatissāmī’’ti ekaṁ hatthañca pādañca",
  "tika-vin02t24:19_12": "ukkhipi. Atha naṁ antevāsikā ‘‘ācariya, kiṁ nāmetaṁ karotha, chavassa dārumayapattassa",
  "tika-vin02t24:19_13": "kāraṇā paṭicchannaguṇena tumhehi mahājanassa dassitena ko attho’’ti taṁ hatthapādesu",
  "tika-vin02t24:19_14": "gahetvā ākaḍḍhitvā bhūmiyaṁ pātesuṁ. So seṭṭhiṁ āha ‘‘mahāseṭṭhi, ime me uppatituṁ",
  "tika-vin02t24:19_15": "na denti, dehi me patta’’nti. Uppatitvāva gaṇhatha bhanteti. Evaṁ titthiyā cha divasāni",
  "tika-vin02t24:19_16": "vāyamitvāpi pattaṁ na labhiṁsuyeva.",
  "tika-vin02t24:20_0": "Atha sattame divase āyasmato ca moggallānassa āyasmato ca piṇḍolabhāradvājassa ‘‘rājagahe",
  "tika-vin02t24:20_1": "piṇḍāya carissāmā’’ti gantvā ekasmiṁ piṭṭhipāsāṇe ṭhatvā cīvaraṁ pārupanakāle dhuttakā",
  "tika-vin02t24:20_2": "kathaṁ samuṭṭhāpesuṁ ‘‘hambho pubbe cha satthāro ‘mayaṁ arahantāmhā’ti vicariṁsu,",
  "tika-vin02t24:20_3": "rājagahaseṭṭhino pana ajja sattamo divaso pattaṁ ussāpetvā ṭhapayato ‘sace arahā",
  "tika-vin02t24:20_4": "atthi, ākāsenāgantvā gaṇhātū’ti vadantassa, ekopi ‘ahaṁ arahā’ti ākāse uppatanto",
  "tika-vin02t24:20_5": "natthi, ajja no loke arahantānaṁ natthibhāvo ñāto’’ti. Taṁ kathaṁ sutvā āyasmā mahāmoggallāno",
  "tika-vin02t24:20_6": "āyasmantaṁ piṇḍolabhāradvājaṁ āha ‘‘sutaṁ te, āvuso bhāradvāja, imesaṁ vacanaṁ, ime",
  "tika-vin02t24:20_7": "buddhasāsanaṁ pariggaṇhantā viya vadanti, tvañca mahiddhiko mahānubhāvo, gacchetaṁ",
  "tika-vin02t24:20_8": "pattaṁ ākāsena gantvā gaṇhāhī’’ti. ‘‘Āvuso moggallāna, tvaṁ ‘iddhimantānaṁ aggo’ti",
  "tika-vin02t24:20_9": "pākaṭo, tvaṁ etaṁ gaṇha, tayi pana aggaṇhante ahaṁ gaṇhissāmī’’ti āha. Atha āyasmā",
  "tika-vin02t24:20_10": "mahāmoggallāno ‘‘gaṇhāvuso’’ti āha. Iti te lokassa arahantehi asuññabhāvadassanatthaṁ evamāhaṁsu.",
  "tika-vin02t24:21_0": "Tikkhattuṁ rājagahaṁ anupariyāyīti tikkhattuṁ rājagahaṁ anugantvā paribbhami. ‘‘Sattakkhattu’’ntipi",
  "tika-vin02t24:21_1": "vadanti. Thero kira abhiññāpādakaṁ jhānaṁ samāpajjitvā uṭṭhāya tigāvutaṁ piṭṭhipāsāṇaṁ",
  "tika-vin02t24:21_2": "antantena paricchindanto tūlapicu viya ākāse uṭṭhāpetvā rājagahanagarassa upari sattakkhattuṁ",
  "tika-vin02t24:21_3": "anupariyāyi. So tigāvutappamāṇassa nagarassa apidhānaṁ viya paññāyi. Nagaravāsino",
  "tika-vin02t24:21_4": "‘‘pāsāṇo no avattharitvā gaṇhātī’’ti bhītā suppādīni matthake katvā tattha tattha",
  "tika-vin02t24:21_5": "nilīyiṁsu. Sattame vāre thero piṭṭhipāsāṇaṁ bhinditvā attānaṁ dasseti. Mahājano theraṁ",
  "tika-vin02t24:21_6": "disvā ‘‘bhante piṇḍolabhāradvāja, tava pāsāṇaṁ gāḷhaṁ katvā gaṇha, mā no sabbe nāsayī’’ti",
  "tika-vin02t24:21_7": "āha. Thero pāsāṇaṁ pādantena khipitvā vissajjesi. So gantvā yathāṭhāneyeva patiṭṭhāsi.",
  "tika-vin02t24:21_8": "Thero seṭṭhissa gehamatthake aṭṭhāsi. Taṁ disvā seṭṭhi urena nipajjitvā ‘‘otara sāmī’’ti",
  "tika-vin02t24:21_9": "vatvā ākāsato otiṇṇaṁ theraṁ nisīdāpetvā pattaṁ gahetvā catumadhurapuṇṇaṁ katvā therassa",
  "tika-vin02t24:21_10": "adāsi. Thero pattaṁ gahetvā vihārābhimukho pāyāsi. Athassa ye araññagatā pāṭihāriyaṁ",
  "tika-vin02t24:21_11": "nāddasaṁsu, te sannipatitvā ‘‘bhante, amhākampi pāṭihāriyaṁ dassehī’’ti theraṁ anubandhiṁsu.",
  "tika-vin02t24:21_12": "So tesaṁ tesaṁ pāṭihāriyaṁ dassento vihāraṁ agamāsi. Satthā taṁ anubandhitvā unnādentassa",
  "tika-vin02t24:21_13": "mahājanassa saddaṁ sutvā ‘‘ānanda, kasseso saddo’’ti pucchi. Tena vuttaṁ ‘‘assosi",
  "tika-vin02t24:21_14": "kho bhagavā…pe… kiṁ nu kho so, ānanda, uccāsaddo mahāsaddo’’ti.",
  "tika-vin02t24:22_0": "Vikubbaniddhiyā pāṭihāriyaṁ paṭikkhittanti ettha vikubbaniddhi nāma ‘‘so pakativaṇṇaṁ",
  "tika-vin02t24:22_1": "vijahitvā kumārakavaṇṇaṁ vā dasseti nāgavaṇṇaṁ vā, vividhampi senābyūhaṁ dassetī’’ti",
  "tika-vin02t24:22_2": "(paṭi. ma. 3.13) evamāgatā pakativaṇṇavijahanavikāravasena pavattā iddhi. Adhiṭṭhāniddhi",
  "tika-vin02t24:22_3": "pana ‘‘pakatiyā eko bahukaṁ āvajjati sataṁ vā sahassaṁ vā satasahassaṁ vā, āvajjitvā",
  "tika-vin02t24:22_4": "ñāṇena adhiṭṭhāti ‘bahuko homī’’’ti (paṭi. ma. 3.10 dasaiddhiniddesa) evaṁ vibhajitvā",
  "tika-vin02t24:22_5": "dassitā adhiṭṭhānavasena nipphannā iddhi.",
  "tika-vin02t24:23_0": "253-254.Na acchupiyantīti na suphassitāni honti. Rūpakākiṇṇānīti itthirūpādīhi ākiṇṇāni.",
  "tika-vin02t24:23_1": "Bhūmiādhāraketi valayādhārake. Dāruādhārakadaṇḍādhārakesūti ekadārunā kataādhārake",
  "tika-vin02t24:23_2": "bahūhi daṇḍakehi kataādhārake vāti attho, tīhi daṇḍehi kato pana na vaṭṭati. Bhūmiyaṁ",
  "tika-vin02t24:23_3": "pana nikkujjitvā ekameva ṭhapetabbanti ettha dve ṭhapentena upari ṭhapitapattaṁ ekena",
  "tika-vin02t24:23_4": "passena bhūmiyaṁ phusāpetvā ṭhapetuṁ vaṭṭatīti vadanti. Ālindakamiḍḍhikādīnanti pamukhamiḍḍhikānaṁ.",
  "tika-vin02t24:23_5": "Parivattitvā tattheva patiṭṭhātīti ettha ‘‘parivattitvā tatiyavāre tattheva miḍḍhiyā",
  "tika-vin02t24:23_6": "patiṭṭhātī’’ti gaṇṭhipadesu vuttaṁ. Paribhaṇḍaṁ nāma gehassa bahi kuṭṭapādassa thirabhāvatthaṁ",
  "tika-vin02t24:23_7": "katā tanukamiḍḍhikā vuccati. Tanukamiḍḍhikāyāti khuddakamiḍḍhikāya. Miḍḍhantepi ādhārake",
  "tika-vin02t24:23_8": "ṭhapetuṁ vaṭṭati. ‘‘Anujānāmi, bhikkhave, ādhāraka’’nti hi vacanato miḍḍhādīsu yattha",
  "tika-vin02t24:23_9": "katthaci ādhārakaṁ ṭhapetvā tattha pattaṁ ṭhapetuṁ vaṭṭati ādhārake ṭhapanokāsassa",
  "tika-vin02t24:23_10": "aniyamitattāti vadanti. ‘‘Pattamāḷo nāma vaṭṭetvā pattānaṁ agamanatthaṁ vaṭṭaṁ vā",
  "tika-vin02t24:23_11": "caturassaṁ vā iṭṭhakādīhi parikkhipitvā kato’’ti gaṇṭhipadesu vuttaṁ.",
  "tika-vin02t24:24_0": "255.Ghaṭikanti upari yojitaṁ aggaḷaṁ. Tāvakālikaṁ paribhuñjituṁ vaṭṭatīti sakideva",
  "tika-vin02t24:24_1": "gahetvā tena āmisaṁ paribhuñjitvā chaḍḍetuṁ vaṭṭatīti adhippāyo. Ghaṭikaṭāheti bhājanakapāle.",
  "tika-vin02t24:24_2": "Abhuṁ meti ettha bhavatīti bhū, vaḍḍhi. Na bhūti abhū, avaḍḍhi. Bhayavasena pana",
  "tika-vin02t24:24_3": "sā itthī ‘‘abhu’’nti āha, vināso mayhanti attho. Chavasīsassa pattanti chavasīsamayaṁ",
  "tika-vin02t24:24_4": "pattaṁ. Pakativikārasambandhe cetaṁ sāmivacanaṁ, abhedepi vā bhedūpacārenāyaṁ vohāro",
  "tika-vin02t24:24_5": "‘‘silāputtakassa sarīra’’ntiādīsu viya.",
  "tika-vin02t24:25_0": "Cabbetvāti khāditvā. Ekaṁ udakagaṇḍusaṁ gahetvāti vāmahattheneva pattaṁ ukkhipitvā",
  "tika-vin02t24:25_1": "mukhena gaṇḍusaṁ gahetvā. Ucchiṭṭhahatthenāti sāmisena hatthena. Ettāvatāti ekagaṇḍusagahaṇamattena.",
  "tika-vin02t24:25_2": "Luñcitvāti tato maṁsaṁ uddharitvā. Etesu sabbesu paṇṇattiṁ jānātu vā mā vā, āpattiyeva.",
  "tika-vin02t24:26_0": "256.Kiṇṇacuṇṇenāti surākiṇṇacuṇṇena. ‘‘Anuvātaṁ paribhaṇḍanti kilañjādīsu karontī’’ti",
  "tika-vin02t24:26_1": "gaṇṭhipadesu vuttaṁ. Bidalakanti duguṇakaraṇasaṅkhātassa kiriyāvisesassa adhivacanaṁ.",
  "tika-vin02t24:26_2": "Kassa duguṇakaraṇaṁ? Yena kilañjādinā mahantaṁ kathinaṁ atthataṁ, tassa. Tañhi daṇḍakathinappamāṇena",
  "tika-vin02t24:26_3": "pariyante saṁharitvā duguṇaṁ kātabbaṁ. Paṭiggahanti aṅgulikañcukaṁ.",
  "tika-vin02t24:27": "257-259.Pāti nāma paṭiggahaṇasaṇṭhānena kato bhājanaviseso. Na sammatīti nappahoti.",
  "tika-vin02t24:28_0": "260-262.Nīcavatthukaṁ cinitunti bahikuṭṭassa samantato nīcavatthukaṁ katvā cinituṁ.",
  "tika-vin02t24:28_1": "Arahaṭaghaṭiyantaṁ nāma sakaṭacakkasaṇṭhānaṁ are are ghaṭikāni bandhitvā ekena dvīhi",
  "tika-vin02t24:28_2": "vā paribbhamiyamānaṁ yantaṁ.",
  "tika-vin02t24:29": "263.Āviddhapakkhapāsakanti kaṇṇikamaṇḍalassa samantā ṭhapitapakkhapāsakaṁ. Maṇḍaleti kaṇṇikamaṇḍale. Pakkhapāsake ṭhapetvāti samantā pakkhapāsakaphalakāni ṭhapetvā.",
  "tika-vin02t24:30_0": "264. ‘‘Namatakaṁ santhatasadisa’’nti gaṇṭhipadesu vuttaṁ. Cammakhaṇḍaparihārena paribhuñjitabbanti",
  "tika-vin02t24:30_1": "anadhiṭṭhahitvā paribhuñjitabbaṁ. Ettheva paviṭṭhānīti maḷorikāya eva antogadhāni.",
  "tika-vin02t24:30_2": "Pubbe pattasaṅgopanatthaṁ ādhārako anuññāto, idāni bhuñjanatthaṁ.",
  "tika-vin02t24:31_0": "265.Nikkujjitabboti tena dinnassa deyyadhammassa appaṭiggahaṇatthaṁ pattanikkujjanakammavācāya",
  "tika-vin02t24:31_1": "nikkujjitabbo, na adhomukhaṭhapanena. Tenevāha ‘‘evañca pana, bhikkhave, nikkujjitabbo’’tiādi.",
  "tika-vin02t24:31_2": "Alābhāyāti catunnaṁ paccayānaṁ alābhatthāya. Anatthāyāti upaddavāya avaḍḍhiyā.",
  "tika-vin02t24:32_0": "266.Pasādessāmāti āyācissāma. Etadavocāti ‘‘appatirūpaṁ mayā kataṁ, bhagavā pana",
  "tika-vin02t24:32_1": "mahantepi aguṇe acintetvā mayhaṁ accayaṁ paṭiggaṇhissatī’’ti maññamāno etaṁ ‘‘accayo",
  "tika-vin02t24:32_2": "maṁ bhante’’tiādivacanaṁ avoca . Tattha ñāyapaṭipattiṁ aticca eti pavattatīti accayo,",
  "tika-vin02t24:32_3": "aparādho. Maṁ accagamāti maṁ atikkamma abhibhavitvā pavatto. Purisena madditvā abhibhavitvā",
  "tika-vin02t24:32_4": "pavattitopi hi aparādho atthato purisaṁ aticca abhibhavitvā pavatto nāma hoti. Paṭiggaṇhātūti",
  "tika-vin02t24:32_5": "khamatu. Āyatiṁ saṁvarāyāti anāgate saṁvaraṇatthāya puna evarūpassa aparādhassa dosassa",
  "tika-vin02t24:32_6": "khalitassa akaraṇatthāya. Tagghāti ekaṁsena. Yathādhammaṁ paṭikarosīti yathā dhammo",
  "tika-vin02t24:32_7": "ṭhito, tatheva karosi, khamāpesīti vuttaṁ hoti. Taṁ te mayaṁ paṭiggaṇhāmāti taṁ tava",
  "tika-vin02t24:32_8": "aparādhaṁ mayaṁ khamāma. Vuḍḍhi hesā, āvuso vaḍḍha, ariyassa vinayeti esā, āvuso",
  "tika-vin02t24:32_9": "vaḍḍha, ariyassa vinaye buddhassa bhagavato sāsane vuḍḍhi nāma. Katamā? Accayaṁ accayato",
  "tika-vin02t24:32_10": "disvā yathādhammaṁ paṭikaritvā āyatiṁ saṁvarāpajjanā. Desanaṁ pana puggalādhiṭṭhānaṁ",
  "tika-vin02t24:32_11": "karonto ‘‘yo accayaṁ accayato disvā yathādhammaṁ paṭikaroti, āyatiṁ saṁvaraṁ āpajjatī’’ti āha.",
  "tika-vin02t24:33_0": "268. Bodhirājakumāravatthumhi (ma. ni. aṭṭha. 2.324 ādayo) kokanadoti kokanadaṁ vuccati",
  "tika-vin02t24:33_1": "padumaṁ, so ca maṅgalapāsādo olokanapadumaṁ dassetvā kato, tasmā ‘‘kokanado’’ti saṅkhaṁ",
  "tika-vin02t24:33_2": "labhi. Yāva pacchimasopānakaḷevarāti ettha pacchimasopānakaḷevaranti paṭhamasopānaphalakaṁ",
  "tika-vin02t24:33_3": "vuttaṁ tassa sabbapacchā dussena santhatattā. Uparimasopānaphalakato paṭṭhāya hi",
  "tika-vin02t24:33_4": "sopānaṁ santhataṁ. Addasā khoti olokanatthaṁyeva dvārakoṭṭhake ṭhito addasa.",
  "tika-vin02t24:34_0": "Bhagavā tuṇhī ahosīti ‘‘kissa nu kho atthāya rājakumārena ayaṁ mahāsakkāro kato’’ti",
  "tika-vin02t24:34_1": "āvajjento puttapatthanāya katabhāvaṁ aññāsi. So hi rājaputto aputtako. Sutañcānena",
  "tika-vin02t24:34_2": "ahosi ‘‘buddhānaṁ kira adhikāraṁ katvā manasā icchitaṁ labhantī’’ti. So ‘‘sacāhaṁ",
  "tika-vin02t24:34_3": "puttaṁ labhissāmi, sammāsambuddho imaṁ celapaṭikaṁ akkamissati. No ce labhissāmi,",
  "tika-vin02t24:34_4": "na akkamissatī’’ti patthanaṁ katvā santharāpesi. Atha bhagavā ‘‘nibbattissati nu",
  "tika-vin02t24:34_5": "kho etassa putto’’ti āvajjetvā ‘‘na nibbattissatī’’ti addasa. Pubbe kira so ekasmiṁ",
  "tika-vin02t24:34_6": "dīpe vasamāno samānacchandena sakuṇapotake khādi. Sacassa mātugāmo puññavā bhaveyya,",
  "tika-vin02t24:34_7": "puttaṁ labheyya. Ubhohi pana samānacchandehi hutvā pāpakammaṁ kataṁ, tenassa putto",
  "tika-vin02t24:34_8": "na nibbattissatīti aññāsi. Dusse pana akkante ‘‘buddhānaṁ adhikāraṁ katvā patthitaṁ",
  "tika-vin02t24:34_9": "labhantīti loke anussavo, mayā ca mahāadhikāro kato, na ca puttaṁ labhāmi, tucchaṁ",
  "tika-vin02t24:34_10": "idaṁ vacana’’nti micchāgahaṇaṁ gaṇheyya. Titthiyāpi ‘‘natthi samaṇānaṁ akattabbaṁ",
  "tika-vin02t24:34_11": "nāma, celapaṭikaṁ maddantā āhiṇḍantī’’ti ujjhāyeyyuṁ. Etarahi ca akkamantesu bahū",
  "tika-vin02t24:34_12": "bhikkhū paracittaviduno, te bhabbataṁ jānitvā akkamissanti, abhabbataṁ jānitvā na",
  "tika-vin02t24:34_13": "akkamissanti. Anāgate pana upanissayo mando bhavissati, anāgataṁ na jānissanti, tesu",
  "tika-vin02t24:34_14": "akkamantesu sace patthitaṁ ijjhissati, iccetaṁ kusalaṁ. No ce ijjhissati, ‘‘pubbe",
  "tika-vin02t24:34_15": "bhikkhusaṅghassa adhikāraṁ katvā icchiticchitaṁ labhanti, idāni na labhanti, teyeva",
  "tika-vin02t24:34_16": "maññe bhikkhū paṭipattipūrakā ahesuṁ, ime pana paṭipattiṁ pūretuṁ na sakkontī’’ti",
  "tika-vin02t24:34_17": "manussā vippaṭisārino bhavissantīti imehi tīhi kāraṇehi bhagavā akkamituṁ anicchanto",
  "tika-vin02t24:34_18": "tuṇhī ahosi. Pacchimaṁ janataṁ tathāgato anukampatīti idaṁ pana thero vuttesu kāraṇesu",
  "tika-vin02t24:34_19": "tatiyaṁ kāraṇaṁ sandhāyāha. Maṅgalaṁ icchantīti maṅgalikā.",
  "tika-vin02t24:35": "269.Bījaninti caturassabījaniṁ. Tālavaṇṭanti tālapattādīhi kataṁ maṇḍalikabījaniṁ.",
  "tika-vin02t24:36_0": "270-275.‘‘Ekapaṇṇacchattaṁ nāma tālapatta’’nti gaṇṭhipadesu vuttaṁ. Kammasatenāti",
  "tika-vin02t24:36_1": "ettha sata-saddo anekapariyāyo, anekena kammenāti attho, mahatā ussāhenāti vuttaṁ",
  "tika-vin02t24:36_2": "hoti. Rudhīti khuddakavaṇaṁ.",
  "tika-vin02t24:37_0": "278. ‘‘Akāyabandhanena sañcicca asañcicca vā gāmappavesane āpatti. Saritaṭṭhānato",
  "tika-vin02t24:37_1": "bandhitvā pavisitabbaṁ nivattitabbaṁ vā’’ti gaṇṭhipadesu vuttaṁ. Murajavaṭṭisaṇṭhānaṁ",
  "tika-vin02t24:37_2": "veṭhetvā katanti bahū rajjuke ekato katvā nānāvaṇṇehi suttehi veṭhetvā murajavaṭṭisadisaṁ",
  "tika-vin02t24:37_3": "kataṁ. Teneva dutiyapārājikavaṇṇanāyaṁ (pārā. aṭṭha. 1.85 pāḷimuttakavinicchaya)",
  "tika-vin02t24:37_4": "vuttaṁ ‘‘bahū rajjuke ekato katvā ekena nirantaraṁ veṭhetvā kataṁ bahurajjukanti",
  "tika-vin02t24:37_5": "na vattabbaṁ, taṁ vaṭṭatī’’ti. Tattha yaṁ vattabbaṁ, taṁ heṭṭhā vuttameva. Muddikakāyabandhanaṁ",
  "tika-vin02t24:37_6": "nāma caturassaṁ akatvā sajjitaṁ. Pāmaṅgadasā caturassā. Mudiṅgasaṇṭhānenāti varakasīsākārena.",
  "tika-vin02t24:37_7": "Pāsantoti dasāmūlaṁ.",
  "tika-vin02t24:38": "280-282.Muṇḍavaṭṭīti mallakammakarādayo. Pamāṇaṅgulenāti vaḍḍhakīaṅgulaṁ sandhāya vuttaṁ. Sesamettha pāḷito aṭṭhakathāto ca suviññeyyameva.",
  "tika-vin02t24:39": "Khuddakavatthukkhandhakavaṇṇanā niṭṭhitā."
}