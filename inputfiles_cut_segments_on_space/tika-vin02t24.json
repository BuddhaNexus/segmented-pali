{
  "tika-vin02t24:0": "5. Khuddakavatthukkhandhakaṁ",
  "tika-vin02t24:1": "Khuddakavatthukathāvaṇṇanā",
  "tika-vin02t24:2": "243. Khuddakavatthukkhandhake aṭṭhapadākārenāti aṭṭhapadaphalakākārena, jūtaphalakasadisanti vuttaṁ hoti. Mallakamūlasaṇṭhānenāti kheḷamallakamūlasaṇṭhānena.",
  "tika-vin02t24:3": "245.Muttolambakādīnanti ādi-saddena kuṇḍalādiṁ saṅgaṇhāti. Palambakasuttanti yaññopacitākārena olambakasuttaṁ.",
  "tika-vin02t24:4": "246.Cikkalenāti silesena.",
  "tika-vin02t24:5": "248.Sādhugītanti aniccatādipaṭisaṁyuttagītaṁ.",
  "tika-vin02t24:6_0": "249.Caturassena vattenāti paripuṇṇena uccāraṇavattena. Taraṅgavattādīnaṁ uccāraṇavidhānāni",
  "tika-vin02t24:6_1": "naṭṭhappayogāni. Bāhiralominti bhāvanapuṁsakaniddeso, yathā tassa uṇṇapāvārassa bahiddhā",
  "tika-vin02t24:6_2": "lomāni dissanti, tathā dhārentassa dukkaṭanti vuttaṁ hoti.",
  "tika-vin02t24:7_0": "251.Imāni cattāri ahirājakulānīti idaṁ daṭṭhavise sandhāya vuttaṁ. Ye hi keci daṭṭhavisā,",
  "tika-vin02t24:7_1": "sabbe te imesaṁ catunnaṁ ahirājakulānaṁ abbhantaragatāva honti. Attaguttiyāti attano",
  "tika-vin02t24:7_2": "guttatthāya. Attarakkhāyāti attano rakkhaṇatthāya. Attaparittaṁkātunti attano parittāṇatthāya",
  "tika-vin02t24:7_3": "attaparittaṁ nāma kātuṁ anujānāmīti attho.",
  "tika-vin02t24:8_0": "Idāni yathā taṁ parittaṁ kātabbaṁ, taṁ dassetuṁ “evañca pana bhikkhave”tiādimāha.",
  "tika-vin02t24:8_1": "Tattha virūpakkhehīti virūpakkhanāgakulehi. Sesesupi eseva nayo. Sahayoge cetaṁ karaṇavacanaṁ,",
  "tika-vin02t24:8_2": "etehi saha mayhaṁ mittabhāvoti vuttaṁ hoti apādakehīti apādakasattehi. Sesesupi eseva",
  "tika-vin02t24:8_3": "nayo. Sabbe sattāti ito pubbe ettakena ṭhānena odissakamettaṁ kathetvā idāni anodissakamettaṁ",
  "tika-vin02t24:8_4": "kathetuṁ idamāraddhaṁ. Tattha sattā pāṇā bhūtāti sabbānetāni puggalavevacanāneva.",
  "tika-vin02t24:8_5": "Bhadrāni passantūti bhadrāni ārammaṇāni passantu. Mā kañci pāpamāgamāti kañci sattaṁ",
  "tika-vin02t24:8_6": "pāpakaṁ lāmakaṁ mā āgacchatu.",
  "tika-vin02t24:9_0": "Appamāṇo buddhoti ettha buddhoti buddhaguṇā veditabbā, te hi appamāṇā nāma. Sesadvayesupi",
  "tika-vin02t24:9_1": "eseva nayo, pamāṇavantānīti guṇappamāṇena yuttāni. Uṇṇanābhīti lomasanābhiko makkaṭako.",
  "tika-vin02t24:9_2": "Sarabūti gharagoḷikā. Katā me rakkhā kataṁ me parittanti mayā ettakassa janassa rakkhā",
  "tika-vin02t24:9_3": "ca parittāṇañca kataṁ. Paṭikkamantu bhūtānīti sabbepi me kataparittāṇā sattā apagacchantu,",
  "tika-vin02t24:9_4": "mā maṁ viheṭhayiṁsūti attho. Sohanti yassa mama etehi sabbehipi mettaṁ, so ahaṁ bhagavato",
  "tika-vin02t24:9_5": "namo karomi, vipassīādīnañca sattannaṁ sammāsambuddhānaṁ namo karomīti sambandho.",
  "tika-vin02t24:10": "Aññamhi chetabbamhīti rāgānusayaṁ sandhāya vadati. Tādisaṁ vā dukkhanti muṭṭhiādīhi dukkhaṁ uppādentassa.",
  "tika-vin02t24:11_0": "252.Jālāni parikkhipāpetvāti parissayamocanatthañceva pamādena gaḷitānaṁ ābharaṇādīnaṁ",
  "tika-vin02t24:11_1": "rakkhaṇatthañca jālāni karaṇḍakākārena parikkhipāpetvā. Candanagaṇṭhi āgantvā jāle",
  "tika-vin02t24:11_2": "laggāti eko kira rattacandanarukkho gaṅgāya uparitīre jāto gaṅgodakena dhotamūlo",
  "tika-vin02t24:11_3": "patitvā tattha tattha pāsāṇesu sambhijjamāno vippakiri. Tato ekā ghaṭappamāṇā ghaṭikā",
  "tika-vin02t24:11_4": "pāsāṇesu ghaṁsiyamānā udakaūmīhi pothiyamānā maṭṭhā hutvā anupubbena vuyhamānā sevālapariyonaddhā",
  "tika-vin02t24:11_5": "āgantvā tasmiṁ jāle laggi. Taṁ sandhāyetaṁ vuttaṁ. Lekhanti likhitagahitaṁ cuṇṇaṁ.",
  "tika-vin02t24:11_6": "Uḍḍitvāti veḷuparamparāya uddhaṁ pāpetvā, uṭṭhāpetvāti vuttaṁ hoti. Oharatūti iddhiyā otāretvā gaṇhatu.",
  "tika-vin02t24:12_0": "Pūraṇakassapādayo cha satthāro. Tattha pūraṇoti tassa satthupaṭiññassa nāmaṁ. Kassapoti",
  "tika-vin02t24:12_1": "gottaṁ. So kira aññatarassa kulassa ekūnadāsasataṁ pūrayamāno jāto. Tenassa “pūraṇo”ti",
  "tika-vin02t24:12_2": "nāmaṁ akaṁsu. Maṅgaladāsattā cassa kataṁ “dukkaṭa”nti vattā natthi, akataṁ vā “na",
  "tika-vin02t24:12_3": "kata”nti. So “kimahaṁ ettha vasāmī”ti palāyi. Athassa corā vatthāni acchindiṁsu.",
  "tika-vin02t24:12_4": "So paṇṇena vā tiṇena vā paṭicchādetumpi ajānanto jātarūpeneva ekaṁ gāmaṁ pāvisi.",
  "tika-vin02t24:12_5": "Manussā taṁ disvā “ayaṁ samaṇo arahā appiccho, natthi iminā sadiso”ti pūvabhattādīni",
  "tika-vin02t24:12_6": "gahetvā upasaṅkamanti. So “mayhaṁ sāṭakaṁ anivatthabhāvena idaṁ uppanna”nti tato",
  "tika-vin02t24:12_7": "paṭṭhāya sāṭakaṁ labhitvāpi na nivāsesi, tadeva pabbajjaṁ aggahesi. Tassa santike",
  "tika-vin02t24:12_8": "aññepi aññepīti pañcasatā manussā pabbajiṁsu. Evamayaṁ gaṇācariyo hutvā “satthā”ti loke pākaṭo ahosi.",
  "tika-vin02t24:13_0": "Makkhalīti tassa nāmaṁ. Gosālāya jātattā gosāloti dutiyanāmaṁ. Taṁ kira sakaddamāya",
  "tika-vin02t24:13_1": "bhūmiyā telaghaṭaṁ gahetvā gacchantaṁ “tāta mā khalī”ti sāmiko āha. So pamādena khalitvā",
  "tika-vin02t24:13_2": "patitvā sāmikassa bhayena palāyituṁ āraddho. Sāmiko upadhāvitvā sāṭakakaṇṇe aggahesi,",
  "tika-vin02t24:13_3": "so sāṭakaṁ chaḍḍetvā acelako hutvā palāyi. Sesaṁ pūraṇasadisameva.",
  "tika-vin02t24:14_0": "Ajitoti tassa nāmaṁ. Kesakambalaṁ dhāretīti kesakambalo. Iti nāmadvayaṁ saṁsanditvā",
  "tika-vin02t24:14_1": "“ajito kesakambalo”ti vuccati. Tattha kesakambalo nāma manussānaṁ kesehi katakambalo.",
  "tika-vin02t24:14_2": "Tato paṭikiṭṭhataraṁ vatthaṁ nāma natthi. Yathāha “seyyathāpi, bhikkhave, yāni kānici",
  "tika-vin02t24:14_3": "tantāvutānaṁ vatthānaṁ, kesakambalo tesaṁ paṭikiṭṭho akkhāyati. Kesakambalo, bhikkhave,",
  "tika-vin02t24:14_4": "sīte sīto uṇhe uṇho dubbaṇṇo duggandho dukkhasamphasso”ti.",
  "tika-vin02t24:15_0": "Pakudhoti tassa nāmaṁ. Kaccāyanoti gottaṁ. Iti nāmagottaṁ saṁsanditvā “pakudho kaccāyano”ti",
  "tika-vin02t24:15_1": "vuccati. Sītūdakapaṭikkhittako esa, vaccaṁ katvāpi udakakiccaṁ na karoti, uṇhodakaṁ",
  "tika-vin02t24:15_2": "vā kañjiyaṁ vā labhitvā karoti, nadiṁ vā maggodakaṁ vā atikkamma “sīlaṁ me bhinna”nti",
  "tika-vin02t24:15_3": "vālikathūpaṁ katvā sīlaṁ adhiṭṭhāya gacchati. Evarūpanissirikaladdhiko esa.",
  "tika-vin02t24:16_0": "Sañcayoti tassa nāmaṁ. Belaṭṭhassa putto belaṭṭhaputto. “Amhākaṁ gaṇṭhanakileso palibundhanakileso",
  "tika-vin02t24:16_1": "natthi, kilesagaṇṭhirahitā maya”nti evaṁvāditāya laddhanāmavasena nigaṇṭho. Nāṭassa puttoti nāṭaputto.",
  "tika-vin02t24:17_0": "Piṇḍolabhāradvājoti piṇḍaṁ ulamāno pariyesamāno pabbajitoti piṇḍolo. So kira parijiṇṇabhogo",
  "tika-vin02t24:17_1": "brāhmaṇo hutvā mahantaṁ bhikkhusaṅghassa lābhasakkāraṁ disvā piṇḍatthāya nikkhamitvā",
  "tika-vin02t24:17_2": "pabbajito. So mahantaṁ kapallapattaṁ “patta”nti gahetvā carati, kapallapūraṁ yāguṁ",
  "tika-vin02t24:17_3": "pivati, bhattaṁ bhuñjati, pūvakhajjakañca khādati. Athassa mahagghasabhāvaṁ satthu",
  "tika-vin02t24:17_4": "ārocayiṁsu. Satthā tassa pattatthavikaṁ nānujāni. Thero heṭṭhāmañce pattaṁ nikujjitvā",
  "tika-vin02t24:17_5": "ṭhapeti. So ṭhapentopi ghaṁsentova paṇāmetvā ṭhapeti, gaṇhantopi ghaṁsentova ākaḍḍhitvā",
  "tika-vin02t24:17_6": "gaṇhāti. Taṁ gacchante gacchante kāle ghaṁsanena parikkhīṇaṁ nāḷikodanamattasseva",
  "tika-vin02t24:17_7": "gaṇhanakaṁ jātaṁ. Tato satthu ārocesuṁ. Athassa satthā pattatthavikaṁ anujāni. Thero",
  "tika-vin02t24:17_8": "aparena samayena indriyabhāvanaṁ bhāvento aggaphale arahatte patiṭṭhāsi. Iti so pubbe",
  "tika-vin02t24:17_9": "savisesaṁ piṇḍatthāya ulatīti piṇḍolo. Gottena pana bhāradvājoti ubhayaṁ ekato katvā",
  "tika-vin02t24:17_10": "“piṇḍolabhāradvājo”ti vuccati.",
  "tika-vin02t24:18_0": "“Atha kho āyasmā piṇḍolabhāradvājo…pe… etadavocā”ti kasmā evamāhaṁsu? So kira seṭṭhi",
  "tika-vin02t24:18_1": "neva sammādiṭṭhi, na micchādiṭṭhi, majjhattadhātuko. So cintesi “mayhaṁ gehe candanaṁ",
  "tika-vin02t24:18_2": "bahu, kiṁ nu kho iminā karissāmī”ti. Athassa etadahosi “imasmiṁ loke ‘mayaṁ arahanto,",
  "tika-vin02t24:18_3": "mayaṁ arahanto’ti vattāro bahū, ahaṁ ekaṁ arahantampi na jānāmi, gehe bhamaṁ yojetvā",
  "tika-vin02t24:18_4": "pattaṁ likhāpetvā sikkāya ṭhapetvā veḷuparamparāya saṭṭhihatthamatte ākāse olambāpetvā",
  "tika-vin02t24:18_5": "‘sace arahā atthi, ākāsenāgantvā gaṇhātū’ti vakkhāmi. Yo taṁ gahessati, tassa saputtadāro",
  "tika-vin02t24:18_6": "saraṇaṁ gamissāmī”ti. So cintitaniyāmeneva pattaṁ likhāpetvā veḷuparamparāya ussāpetvā",
  "tika-vin02t24:18_7": "“yo imasmiṁ loke arahā, so ākāsena āgantvā imaṁ pattaṁ gaṇhātū”ti āha.",
  "tika-vin02t24:19_0": "Tadā cha satthāro “amhākaṁ esa anucchaviko, amhākameva naṁ dehī”ti vadiṁsu. So “ākāsenāgantvā",
  "tika-vin02t24:19_1": "gaṇhathā”ti āha. Chaṭṭhe divase nigaṇṭho nāṭaputto antevāsike pesesi “gacchatha seṭṭhiṁ",
  "tika-vin02t24:19_2": "evaṁ vadetha ‘amhākaṁ ācariyasseva anucchaviko, mā appamattakassa kāraṇā ākāsena",
  "tika-vin02t24:19_3": "āgamanaṁ kari, dehi kira te patta’nti”. Te gantvā seṭṭhiṁ tathā vadiṁsu. Seṭṭhi “ākāsenāgantvā",
  "tika-vin02t24:19_4": "gaṇhituṁ samatthova gaṇhātū”ti āha. Nāṭaputto sayaṁ gantukāmo hutvā antevāsikānaṁ",
  "tika-vin02t24:19_5": "saññaṁ adāsi “ahaṁ ekaṁ hatthañca pādañca ukkhipitvā uppatitukāmo viya bhavissāmi,",
  "tika-vin02t24:19_6": "tumhe maṁ ‘ācariya kiṁ karotha, dārumayapattassa kāraṇā paṭicchannaṁ arahattaguṇaṁ",
  "tika-vin02t24:19_7": "mahājanassa mā dassayitthā’ti vatvā maṁ hatthesu ca pādesu ca gahetvā ākaḍḍhantā",
  "tika-vin02t24:19_8": "bhūmiyaṁ pāteyyāthā”ti. So tattha gantvā seṭṭhiṁ āha “mahāseṭṭhi ayaṁ patto aññesaṁ",
  "tika-vin02t24:19_9": "nānucchaviko, mā te appamattakassa kāraṇā mama ākāse uppatanaṁ rucci, dehi me patta”nti.",
  "tika-vin02t24:19_10": "Bhante, ākāsena uppatitvāva gaṇhathāti. Tato nāṭaputto “tena hi apetha apethā”ti",
  "tika-vin02t24:19_11": "antevāsike apanetvā “ākāse uppatissāmī”ti ekaṁ hatthañca pādañca ukkhipi. Atha naṁ",
  "tika-vin02t24:19_12": "antevāsikā “ācariya, kiṁ nāmetaṁ karotha, chavassa dārumayapattassa kāraṇā paṭicchannaguṇena",
  "tika-vin02t24:19_13": "tumhehi mahājanassa dassitena ko attho”ti taṁ hatthapādesu gahetvā ākaḍḍhitvā bhūmiyaṁ",
  "tika-vin02t24:19_14": "pātesuṁ. So seṭṭhiṁ āha “mahāseṭṭhi, ime me uppatituṁ na denti, dehi me patta”nti.",
  "tika-vin02t24:19_15": "Uppatitvāva gaṇhatha bhanteti. Evaṁ titthiyā cha divasāni vāyamitvāpi pattaṁ na labhiṁsuyeva.",
  "tika-vin02t24:20_0": "Atha sattame divase āyasmato ca moggallānassa āyasmato ca piṇḍolabhāradvājassa “rājagahe",
  "tika-vin02t24:20_1": "piṇḍāya carissāmā”ti gantvā ekasmiṁ piṭṭhipāsāṇe ṭhatvā cīvaraṁ pārupanakāle dhuttakā",
  "tika-vin02t24:20_2": "kathaṁ samuṭṭhāpesuṁ “hambho pubbe cha satthāro ‘mayaṁ arahantāmhā’ti vicariṁsu,",
  "tika-vin02t24:20_3": "rājagahaseṭṭhino pana ajja sattamo divaso pattaṁ ussāpetvā ṭhapayato ‘sace arahā",
  "tika-vin02t24:20_4": "atthi, ākāsenāgantvā gaṇhātū’ti vadantassa, ekopi ‘ahaṁ arahā’ti ākāse uppatanto",
  "tika-vin02t24:20_5": "natthi, ajja no loke arahantānaṁ natthibhāvo ñāto”ti. Taṁ kathaṁ sutvā āyasmā mahāmoggallāno",
  "tika-vin02t24:20_6": "āyasmantaṁ piṇḍolabhāradvājaṁ āha “sutaṁ te, āvuso bhāradvāja, imesaṁ vacanaṁ, ime",
  "tika-vin02t24:20_7": "buddhasāsanaṁ pariggaṇhantā viya vadanti, tvañca mahiddhiko mahānubhāvo, gacchetaṁ",
  "tika-vin02t24:20_8": "pattaṁ ākāsena gantvā gaṇhāhī”ti. “Āvuso moggallāna, tvaṁ ‘iddhimantānaṁ aggo’ti",
  "tika-vin02t24:20_9": "pākaṭo, tvaṁ etaṁ gaṇha, tayi pana aggaṇhante ahaṁ gaṇhissāmī”ti āha. Atha āyasmā",
  "tika-vin02t24:20_10": "mahāmoggallāno “gaṇhāvuso”ti āha. Iti te lokassa arahantehi asuññabhāvadassanatthaṁ evamāhaṁsu.",
  "tika-vin02t24:21_0": "Tikkhattuṁ rājagahaṁ anupariyāyīti tikkhattuṁ rājagahaṁ anugantvā paribbhami. “Sattakkhattu”ntipi",
  "tika-vin02t24:21_1": "vadanti. Thero kira abhiññāpādakaṁ jhānaṁ samāpajjitvā uṭṭhāya tigāvutaṁ piṭṭhipāsāṇaṁ",
  "tika-vin02t24:21_2": "antantena paricchindanto tūlapicu viya ākāse uṭṭhāpetvā rājagahanagarassa upari sattakkhattuṁ",
  "tika-vin02t24:21_3": "anupariyāyi. So tigāvutappamāṇassa nagarassa apidhānaṁ viya paññāyi. Nagaravāsino",
  "tika-vin02t24:21_4": "“pāsāṇo no avattharitvā gaṇhātī”ti bhītā suppādīni matthake katvā tattha tattha nilīyiṁsu.",
  "tika-vin02t24:21_5": "Sattame vāre thero piṭṭhipāsāṇaṁ bhinditvā attānaṁ dasseti. Mahājano theraṁ disvā",
  "tika-vin02t24:21_6": "“bhante piṇḍolabhāradvāja, tava pāsāṇaṁ gāḷhaṁ katvā gaṇha, mā no sabbe nāsayī”ti",
  "tika-vin02t24:21_7": "āha. Thero pāsāṇaṁ pādantena khipitvā vissajjesi. So gantvā yathāṭhāneyeva patiṭṭhāsi.",
  "tika-vin02t24:21_8": "Thero seṭṭhissa gehamatthake aṭṭhāsi. Taṁ disvā seṭṭhi urena nipajjitvā “otara sāmī”ti",
  "tika-vin02t24:21_9": "vatvā ākāsato otiṇṇaṁ theraṁ nisīdāpetvā pattaṁ gahetvā catumadhurapuṇṇaṁ katvā therassa",
  "tika-vin02t24:21_10": "adāsi. Thero pattaṁ gahetvā vihārābhimukho pāyāsi. Athassa ye araññagatā pāṭihāriyaṁ",
  "tika-vin02t24:21_11": "nāddasaṁsu, te sannipatitvā “bhante, amhākampi pāṭihāriyaṁ dassehī”ti theraṁ anubandhiṁsu.",
  "tika-vin02t24:21_12": "So tesaṁ tesaṁ pāṭihāriyaṁ dassento vihāraṁ agamāsi. Satthā taṁ anubandhitvā unnādentassa",
  "tika-vin02t24:21_13": "mahājanassa saddaṁ sutvā “ānanda, kasseso saddo”ti pucchi. Tena vuttaṁ “assosi kho",
  "tika-vin02t24:21_14": "bhagavā…pe… kiṁ nu kho so, ānanda, uccāsaddo mahāsaddo”ti.",
  "tika-vin02t24:22_0": "Vikubbaniddhiyā pāṭihāriyaṁ paṭikkhittanti ettha vikubbaniddhi nāma “so pakativaṇṇaṁ",
  "tika-vin02t24:22_1": "vijahitvā kumārakavaṇṇaṁ vā dasseti nāgavaṇṇaṁ vā, vividhampi senābyūhaṁ dassetī”ti",
  "tika-vin02t24:22_2": "evamāgatā pakativaṇṇavijahanavikāravasena pavattā iddhi. Adhiṭṭhāniddhi pana “pakatiyā",
  "tika-vin02t24:22_3": "eko bahukaṁ āvajjati sataṁ vā sahassaṁ vā satasahassaṁ vā, āvajjitvā ñāṇena adhiṭṭhāti",
  "tika-vin02t24:22_4": "‘bahuko homī”’ti evaṁ vibhajitvā dassitā adhiṭṭhānavasena nipphannā iddhi.",
  "tika-vin02t24:23_0": "253-254.Na acchupiyantīti na suphassitāni honti. Rūpakākiṇṇānīti itthirūpādīhi ākiṇṇāni.",
  "tika-vin02t24:23_1": "Bhūmiādhāraketi valayādhārake. Dāruādhārakadaṇḍādhārakesūti ekadārunā kataādhārake",
  "tika-vin02t24:23_2": "bahūhi daṇḍakehi kataādhārake vāti attho, tīhi daṇḍehi kato pana na vaṭṭati. Bhūmiyaṁ",
  "tika-vin02t24:23_3": "pana nikkujjitvā ekameva ṭhapetabbanti ettha dve ṭhapentena upari ṭhapitapattaṁ ekena",
  "tika-vin02t24:23_4": "passena bhūmiyaṁ phusāpetvā ṭhapetuṁ vaṭṭatīti vadanti. Ālindakamiḍḍhikādīnanti pamukhamiḍḍhikānaṁ.",
  "tika-vin02t24:23_5": "Parivattitvā tattheva patiṭṭhātīti ettha “parivattitvā tatiyavāre tattheva miḍḍhiyā",
  "tika-vin02t24:23_6": "patiṭṭhātī”ti gaṇṭhipadesu vuttaṁ. Paribhaṇḍaṁ nāma gehassa bahi kuṭṭapādassa thirabhāvatthaṁ",
  "tika-vin02t24:23_7": "katā tanukamiḍḍhikā vuccati. Tanukamiḍḍhikāyāti khuddakamiḍḍhikāya. Miḍḍhantepi ādhārake",
  "tika-vin02t24:23_8": "ṭhapetuṁ vaṭṭati. “Anujānāmi, bhikkhave, ādhāraka”nti hi vacanato miḍḍhādīsu yattha",
  "tika-vin02t24:23_9": "katthaci ādhārakaṁ ṭhapetvā tattha pattaṁ ṭhapetuṁ vaṭṭati ādhārake ṭhapanokāsassa",
  "tika-vin02t24:23_10": "aniyamitattāti vadanti. “Pattamāḷo nāma vaṭṭetvā pattānaṁ agamanatthaṁ vaṭṭaṁ vā",
  "tika-vin02t24:23_11": "caturassaṁ vā iṭṭhakādīhi parikkhipitvā kato”ti gaṇṭhipadesu vuttaṁ.",
  "tika-vin02t24:24_0": "255.Ghaṭikanti upari yojitaṁ aggaḷaṁ. Tāvakālikaṁ paribhuñjituṁ vaṭṭatīti sakideva",
  "tika-vin02t24:24_1": "gahetvā tena āmisaṁ paribhuñjitvā chaḍḍetuṁ vaṭṭatīti adhippāyo. Ghaṭikaṭāheti bhājanakapāle.",
  "tika-vin02t24:24_2": "Abhuṁ meti ettha bhavatīti bhū, vaḍḍhi. Na bhūti abhū, avaḍḍhi. Bhayavasena pana",
  "tika-vin02t24:24_3": "sā itthī “abhu”nti āha, vināso mayhanti attho. Chavasīsassa pattanti chavasīsamayaṁ",
  "tika-vin02t24:24_4": "pattaṁ. Pakativikārasambandhe cetaṁ sāmivacanaṁ, abhedepi vā bhedūpacārenāyaṁ vohāro",
  "tika-vin02t24:24_5": "“silāputtakassa sarīra”ntiādīsu viya.",
  "tika-vin02t24:25_0": "Cabbetvāti khāditvā. Ekaṁ udakagaṇḍusaṁ gahetvāti vāmahattheneva pattaṁ ukkhipitvā",
  "tika-vin02t24:25_1": "mukhena gaṇḍusaṁ gahetvā. Ucchiṭṭhahatthenāti sāmisena hatthena. Ettāvatāti ekagaṇḍusagahaṇamattena.",
  "tika-vin02t24:25_2": "Luñcitvāti tato maṁsaṁ uddharitvā. Etesu sabbesu paṇṇattiṁ jānātu vā mā vā, āpattiyeva.",
  "tika-vin02t24:26_0": "256.Kiṇṇacuṇṇenāti surākiṇṇacuṇṇena. “Anuvātaṁ paribhaṇḍanti kilañjādīsu karontī”ti",
  "tika-vin02t24:26_1": "gaṇṭhipadesu vuttaṁ. Bidalakanti duguṇakaraṇasaṅkhātassa kiriyāvisesassa adhivacanaṁ.",
  "tika-vin02t24:26_2": "Kassa duguṇakaraṇaṁ? Yena kilañjādinā mahantaṁ kathinaṁ atthataṁ, tassa. Tañhi daṇḍakathinappamāṇena",
  "tika-vin02t24:26_3": "pariyante saṁharitvā duguṇaṁ kātabbaṁ. Paṭiggahanti aṅgulikañcukaṁ.",
  "tika-vin02t24:27": "257-259.Pāti nāma paṭiggahaṇasaṇṭhānena kato bhājanaviseso. Na sammatīti nappahoti.",
  "tika-vin02t24:28_0": "260-262.Nīcavatthukaṁ cinitunti bahikuṭṭassa samantato nīcavatthukaṁ katvā cinituṁ.",
  "tika-vin02t24:28_1": "Arahaṭaghaṭiyantaṁ nāma sakaṭacakkasaṇṭhānaṁ are are ghaṭikāni bandhitvā ekena dvīhi",
  "tika-vin02t24:28_2": "vā paribbhamiyamānaṁ yantaṁ.",
  "tika-vin02t24:29": "263.Āviddhapakkhapāsakanti kaṇṇikamaṇḍalassa samantā ṭhapitapakkhapāsakaṁ. Maṇḍaleti kaṇṇikamaṇḍale. Pakkhapāsake ṭhapetvāti samantā pakkhapāsakaphalakāni ṭhapetvā.",
  "tika-vin02t24:30_0": "264. “Namatakaṁ santhatasadisa”nti gaṇṭhipadesu vuttaṁ. Cammakhaṇḍaparihārena paribhuñjitabbanti",
  "tika-vin02t24:30_1": "anadhiṭṭhahitvā paribhuñjitabbaṁ. Ettheva paviṭṭhānīti maḷorikāya eva antogadhāni.",
  "tika-vin02t24:30_2": "Pubbe pattasaṅgopanatthaṁ ādhārako anuññāto, idāni bhuñjanatthaṁ.",
  "tika-vin02t24:31_0": "265.Nikkujjitabboti tena dinnassa deyyadhammassa appaṭiggahaṇatthaṁ pattanikkujjanakammavācāya",
  "tika-vin02t24:31_1": "nikkujjitabbo, na adhomukhaṭhapanena. Tenevāha “evañca pana, bhikkhave, nikkujjitabbo”tiādi.",
  "tika-vin02t24:31_2": "Alābhāyāti catunnaṁ paccayānaṁ alābhatthāya. Anatthāyāti upaddavāya avaḍḍhiyā.",
  "tika-vin02t24:32_0": "266.Pasādessāmāti āyācissāma. Etadavocāti “appatirūpaṁ mayā kataṁ, bhagavā pana mahantepi",
  "tika-vin02t24:32_1": "aguṇe acintetvā mayhaṁ accayaṁ paṭiggaṇhissatī”ti maññamāno etaṁ “accayo maṁ bhante”tiādivacanaṁ",
  "tika-vin02t24:32_2": "avoca. Tattha ñāyapaṭipattiṁ aticca eti pavattatīti accayo, aparādho. Maṁ accagamāti",
  "tika-vin02t24:32_3": "maṁ atikkamma abhibhavitvā pavatto. Purisena madditvā abhibhavitvā pavattitopi hi",
  "tika-vin02t24:32_4": "aparādho atthato purisaṁ aticca abhibhavitvā pavatto nāma hoti. Paṭiggaṇhātūti khamatu.",
  "tika-vin02t24:32_5": "Āyatiṁ saṁvarāyāti anāgate saṁvaraṇatthāya puna evarūpassa aparādhassa dosassa khalitassa",
  "tika-vin02t24:32_6": "akaraṇatthāya. Tagghāti ekaṁsena. Yathādhammaṁ paṭikarosīti yathā dhammo ṭhito, tatheva",
  "tika-vin02t24:32_7": "karosi, khamāpesīti vuttaṁ hoti. Taṁ te mayaṁ paṭiggaṇhāmāti taṁ tava aparādhaṁ mayaṁ",
  "tika-vin02t24:32_8": "khamāma. Vuḍḍhi hesā, āvuso vaḍḍha, ariyassa vinayeti esā, āvuso vaḍḍha, ariyassa",
  "tika-vin02t24:32_9": "vinaye buddhassa bhagavato sāsane vuḍḍhi nāma. Katamā? Accayaṁ accayato disvā yathādhammaṁ",
  "tika-vin02t24:32_10": "paṭikaritvā āyatiṁ saṁvarāpajjanā. Desanaṁ pana puggalādhiṭṭhānaṁ karonto “yo accayaṁ",
  "tika-vin02t24:32_11": "accayato disvā yathādhammaṁ paṭikaroti, āyatiṁ saṁvaraṁ āpajjatī”ti āha.",
  "tika-vin02t24:33_0": "268. Bodhirājakumāravatthumhi kokanadoti kokanadaṁ vuccati padumaṁ, so ca maṅgalapāsādo",
  "tika-vin02t24:33_1": "olokanapadumaṁ dassetvā kato, tasmā “kokanado”ti saṅkhaṁ labhi. Yāva pacchimasopānakaḷevarāti",
  "tika-vin02t24:33_2": "ettha pacchimasopānakaḷevaranti paṭhamasopānaphalakaṁ vuttaṁ tassa sabbapacchā dussena",
  "tika-vin02t24:33_3": "santhatattā. Uparimasopānaphalakato paṭṭhāya hi sopānaṁ santhataṁ. Addasā khoti olokanatthaṁyeva",
  "tika-vin02t24:33_4": "dvārakoṭṭhake ṭhito addasa.",
  "tika-vin02t24:34_0": "Bhagavā tuṇhī ahosīti “kissa nu kho atthāya rājakumārena ayaṁ mahāsakkāro kato”ti",
  "tika-vin02t24:34_1": "āvajjento puttapatthanāya katabhāvaṁ aññāsi. So hi rājaputto aputtako. Sutañcānena",
  "tika-vin02t24:34_2": "ahosi “buddhānaṁ kira adhikāraṁ katvā manasā icchitaṁ labhantī”ti. So “sacāhaṁ puttaṁ",
  "tika-vin02t24:34_3": "labhissāmi, sammāsambuddho imaṁ celapaṭikaṁ akkamissati. No ce labhissāmi, na akkamissatī”ti",
  "tika-vin02t24:34_4": "patthanaṁ katvā santharāpesi. Atha bhagavā “nibbattissati nu kho etassa putto”ti",
  "tika-vin02t24:34_5": "āvajjetvā “na nibbattissatī”ti addasa. Pubbe kira so ekasmiṁ dīpe vasamāno samānacchandena",
  "tika-vin02t24:34_6": "sakuṇapotake khādi. Sacassa mātugāmo puññavā bhaveyya, puttaṁ labheyya. Ubhohi pana",
  "tika-vin02t24:34_7": "samānacchandehi hutvā pāpakammaṁ kataṁ, tenassa putto na nibbattissatīti aññāsi.",
  "tika-vin02t24:34_8": "Dusse pana akkante “buddhānaṁ adhikāraṁ katvā patthitaṁ labhantīti loke anussavo,",
  "tika-vin02t24:34_9": "mayā ca mahāadhikāro kato, na ca puttaṁ labhāmi, tucchaṁ idaṁ vacana”nti micchāgahaṇaṁ",
  "tika-vin02t24:34_10": "gaṇheyya. Titthiyāpi “natthi samaṇānaṁ akattabbaṁ nāma, celapaṭikaṁ maddantā āhiṇḍantī”ti",
  "tika-vin02t24:34_11": "ujjhāyeyyuṁ. Etarahi ca akkamantesu bahū bhikkhū paracittaviduno, te bhabbataṁ jānitvā",
  "tika-vin02t24:34_12": "akkamissanti, abhabbataṁ jānitvā na akkamissanti. Anāgate pana upanissayo mando bhavissati,",
  "tika-vin02t24:34_13": "anāgataṁ na jānissanti, tesu akkamantesu sace patthitaṁ ijjhissati, iccetaṁ kusalaṁ.",
  "tika-vin02t24:34_14": "No ce ijjhissati, “pubbe bhikkhusaṅghassa adhikāraṁ katvā icchiticchitaṁ labhanti,",
  "tika-vin02t24:34_15": "idāni na labhanti, teyeva maññe bhikkhū paṭipattipūrakā ahesuṁ, ime pana paṭipattiṁ",
  "tika-vin02t24:34_16": "pūretuṁ na sakkontī”ti manussā vippaṭisārino bhavissantīti imehi tīhi kāraṇehi bhagavā",
  "tika-vin02t24:34_17": "akkamituṁ anicchanto tuṇhī ahosi. Pacchimaṁ janataṁ tathāgato anukampatīti idaṁ pana",
  "tika-vin02t24:34_18": "thero vuttesu kāraṇesu tatiyaṁ kāraṇaṁ sandhāyāha. Maṅgalaṁ icchantīti maṅgalikā.",
  "tika-vin02t24:35": "269.Bījaninti caturassabījaniṁ. Tālavaṇṭanti tālapattādīhi kataṁ maṇḍalikabījaniṁ.",
  "tika-vin02t24:36_0": "270-275.“Ekapaṇṇacchattaṁ nāma tālapatta”nti gaṇṭhipadesu vuttaṁ. Kammasatenāti ettha",
  "tika-vin02t24:36_1": "sata-saddo anekapariyāyo, anekena kammenāti attho, mahatā ussāhenāti vuttaṁ hoti.",
  "tika-vin02t24:36_2": "Rudhīti khuddakavaṇaṁ.",
  "tika-vin02t24:37_0": "278. “Akāyabandhanena sañcicca asañcicca vā gāmappavesane āpatti. Saritaṭṭhānato",
  "tika-vin02t24:37_1": "bandhitvā pavisitabbaṁ nivattitabbaṁ vā”ti gaṇṭhipadesu vuttaṁ. Murajavaṭṭisaṇṭhānaṁ",
  "tika-vin02t24:37_2": "veṭhetvā katanti bahū rajjuke ekato katvā nānāvaṇṇehi suttehi veṭhetvā murajavaṭṭisadisaṁ",
  "tika-vin02t24:37_3": "kataṁ. Teneva dutiyapārājikavaṇṇanāyaṁ vuttaṁ “bahū rajjuke ekato katvā ekena nirantaraṁ",
  "tika-vin02t24:37_4": "veṭhetvā kataṁ bahurajjukanti na vattabbaṁ, taṁ vaṭṭatī”ti. Tattha yaṁ vattabbaṁ,",
  "tika-vin02t24:37_5": "taṁ heṭṭhā vuttameva. Muddikakāyabandhanaṁ nāma caturassaṁ akatvā sajjitaṁ. Pāmaṅgadasā",
  "tika-vin02t24:37_6": "caturassā. Mudiṅgasaṇṭhānenāti varakasīsākārena. Pāsantoti dasāmūlaṁ.",
  "tika-vin02t24:38": "280-282.Muṇḍavaṭṭīti mallakammakarādayo. Pamāṇaṅgulenāti vaḍḍhakīaṅgulaṁ sandhāya vuttaṁ. Sesamettha pāḷito aṭṭhakathāto ca suviññeyyameva.",
  "tika-vin02t24:39": "Khuddakavatthukkhandhakavaṇṇanā niṭṭhitā."
}