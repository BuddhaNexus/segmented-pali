{
  "tika-vin11t12:0": "Nissaggiyakathāvaṇṇanā",
  "tika-vin11t12:1_0": "2094-5. Evaṁ sattarasasaṅghādisese dassetvā idāni tadanantarāni nissaggiyāni dassetumāha",
  "tika-vin11t12:1_1": "‘‘adhiṭṭhānupagaṁ patta’’ntiādi. ‘‘Adhiṭṭhānupagaṁ patta’’nti iminā padena kenaci",
  "tika-vin11t12:1_2": "kāraṇena anadhiṭṭhānupage patte anāpattibhāvaṁ dīpeti. ‘‘Tassā’’ti ta-saddāpekkhāya",
  "tika-vin11t12:1_3": "bhikkhunīti ettha ‘‘yā’’ti labbhati. Pattasannidhikāraṇāti anadhiṭṭhāya, avikappetvā",
  "tika-vin11t12:1_4": "ekarattampi pattassa nikkhittakāraṇā.",
  "tika-vin11t12:2": "2096.Idha imasmiṁ sikkhāpade seso sabbo vinicchayo kathāmaggoti yojanā, avasesasabbavinicchayakathāmaggoti attho. Pattasikkhāpadeti mahāvibhaṅgapaṭhamapattasikkhāpade.",
  "tika-vin11t12:3": "2097. Visesova visesatā.",
  "tika-vin11t12:4": "Paṭhamaṁ.",
  "tika-vin11t12:5_0": "2098.Akāleti ‘‘anatthatakathine vihāre ekādasa māsā, atthatakathine vihāre satta",
  "tika-vin11t12:5_1": "māsā’’ti (pāci. 740 atthato samānaṁ) evaṁ vutte akāle. Vikappantaraṁ dassetumāha",
  "tika-vin11t12:5_2": "‘‘dinnaṁ kālepi kenacī’’tiādi. Vuttavipariyāyena kālaniyamo veditabbo. Kenaci akāle",
  "tika-vin11t12:5_3": "yaṁ cīvaraṁ dinnaṁ, kālepi yaṁ cīvaraṁ ādissa dinnaṁ, taṁ akālacīvaraṁ nāmāti yojanā.",
  "tika-vin11t12:5_4": "Ādissa dānappakāraṁ dassetumāha ‘‘sampattā bhājentū’’ti. Niyāmitanti ‘‘sampattā bhājentū’’ti",
  "tika-vin11t12:5_5": "evaṁ vatvā dinnañca ‘‘idaṁ gaṇassa, idaṁ tuyhaṁ dammī’’ti vatvā vā dātukāmatāya pādamūle",
  "tika-vin11t12:5_6": "ṭhapetvā vā dinnañca ādissa dinnaṁ nāmāti attho. Yathāha ‘‘sampattā bhājentū’ti vatvā",
  "tika-vin11t12:5_7": "vā ‘idaṁ gaṇassa, idaṁ tumhākaṁ dammī’ti vatvā vā dātukamyatāya pādamūle ṭhapetvā",
  "tika-vin11t12:5_8": "vā dinnampi ādissa dinnaṁ nāma hotī’’ti (pāci. aṭṭha. 740).",
  "tika-vin11t12:6": "2099.Akālacīvaranti vuttappakāraṁ akālacīvaraṁ.",
  "tika-vin11t12:7_0": "2100.Attanā paṭiladdhanti tato yaṁ cīvaraṁ attanā vassaggena paṭiladdhaṁ. Nissajjitvā",
  "tika-vin11t12:7_1": "paṭiladdhakāle kattabbavidhiṁ dassetumāha ‘‘labhitvā…pe… niyojaye’’ti. Yathādāne",
  "tika-vin11t12:7_2": "niyojayeti yathā dāyakena dinnaṁ, tathā upanetabbaṁ, akālacīvarapakkheyeva ṭhapetabbanti vuttaṁ hoti.",
  "tika-vin11t12:8": "2101.Tassāti ‘‘yathādāne niyojaye’’ti vacanassa. Vinayakammaṁ katvā paṭiladdhampi taṁ puna sevituṁ na ca vaṭṭatīti ayamadhippāyoti yojanā.",
  "tika-vin11t12:9": "2102. Kālacīvare akālavatthasaññāya dukkaṭanti yojanā. Ubhayatthapīti akālacīvarepi kālacīvarepi. Vematikāya tathā dukkaṭanti yojanā.",
  "tika-vin11t12:10": "2103.Ubhayatthapicīvare kālacīvare ca akālacīvare cāti ubhayacīvarepi kālacīvarasaññāya bhājāpentiyā nadosoti yojanā. Sacittakasamuṭṭhānattayaṁ sandhāyāha ‘‘tisamuṭṭhānatā’’ti.",
  "tika-vin11t12:11": "Dutiyaṁ.",
  "tika-vin11t12:12_0": "2104.Sace sayaṁ acchindati aññāya bhikkhuniyā saddhiṁ cīvaraṁ parivattetvā pacchā",
  "tika-vin11t12:12_1": "‘‘tuyhaṁ cīvaraṁ tvameva gaṇha, mayhaṁ cīvaraṁ dehī’’ti evaṁ yadi sayaṁ acchindati.",
  "tika-vin11t12:12_2": "Ettha ‘‘sakasaññāyā’’ti seso. Sakasaññāya gahitattā pācittiyaṁ, dukkaṭañca vuttaṁ,",
  "tika-vin11t12:12_3": "itarathā bhaṇḍagghena kāretabbo.",
  "tika-vin11t12:13": "2105.Itaresūti abandhanañca āṇattibahuttañca saṅgaṇhāti. Tenāha ‘‘vatthūnaṁ payogassa vasā siyā’’ti.",
  "tika-vin11t12:14_0": "2106.‘‘Tikapācittī’’ti idamapekkhitvā ‘‘uddiṭṭhā’’ti sambandhanīyaṁ, upasampannāya",
  "tika-vin11t12:14_1": "upasampannasaññā, vematikā, anupasampannasaññāti etāsaṁ vasena tikapācitti vuttāti",
  "tika-vin11t12:14_2": "attho. Aññasmiṁ parikkhāreti upasampannānupasampannānaṁ aññasmiṁ parikkhāre. Itarissāti",
  "tika-vin11t12:14_3": "anupasampannāya. Tikadukkaṭanti anupasampannāya upasampannasaññāvematikāanupasampannasaññānaṁ",
  "tika-vin11t12:14_4": "vasena tikadukkaṭaṁ uddiṭṭhaṁ.",
  "tika-vin11t12:15_0": "2107.Tāya vā dīyamānaṁ tāya aññāya bhikkhuniyā duṭṭhāya vā tuṭṭhāya vā dīyamānaṁ",
  "tika-vin11t12:15_1": "gaṇhantiyā, tassā vissāsameva vā gaṇhantiyā anāpattīti yojanā. ‘‘Tisamuṭṭhānatā matā’’ti idaṁ vuttatthameva.",
  "tika-vin11t12:16": "Tatiyaṁ.",
  "tika-vin11t12:17_0": "2108. Yā pana bhikkhunī ‘‘kiṁ te, ayye, aphāsu, kiṁ āharīyatū’’ti vuttā aññaṁ viññāpetvā",
  "tika-vin11t12:17_1": "taṁ āhaṭaṁ paṭikkhipitvā tañca aññañca gaṇhitukāmā sace aññaṁ viññāpeti, tassā viññattidukkaṭaṁ,",
  "tika-vin11t12:17_2": "lābhā nissaggiyaṁ siyāti sādhippāyayojanā. Viññattiyā dukkaṭaṁ viññattidukkaṭaṁ.",
  "tika-vin11t12:18_0": "2109-11.Tikapācittiyaṁ vuttanti ‘‘aññe aññasaññā, aññe vematikā, aññe anaññasaññā",
  "tika-vin11t12:18_1": "aññaṁ viññāpetvā aññaṁ viññāpeti, nissaggiyaṁ pācittiya’’nti (pāci. 751) tikapācittiyaṁ",
  "tika-vin11t12:18_2": "vuttaṁ. Anaññe dvikadukkaṭanti anaññe aññasaññāya, vematikāya ca vasena dvikadukkaṭaṁ.",
  "tika-vin11t12:18_3": "‘‘Anaññenaññasaññāyā’’tiādinā anāpattivisayo dassito. ‘‘Anaññe anaññasaññāyā’’ti",
  "tika-vin11t12:18_4": "padacchedo. Anaññe anaññasaññāya viññāpentiyā anāpatti. Tasmiṁ paṭhamaviññāpite appahonte",
  "tika-vin11t12:18_5": "vā taññeva vā viññāpentiyā anāpatti. Aññenapi atthe sati tena saddhiṁ aññaṁ viññāpentiyā",
  "tika-vin11t12:18_6": "anāpatti. Idaṁ vuttaṁ hoti – sace paṭhamaṁ sappi viññattaṁ, ‘‘āmakamaṁsaṁ pacitabba’’nti",
  "tika-vin11t12:18_7": "ca vejjena vuttattā telena attho hoti, tato ‘‘telenāpi me attho’’ti evaṁ aññañca",
  "tika-vin11t12:18_8": "viññāpetīti. Ānisaṁsañca dassetvā tato aññaṁ viññāpentiyāpi anāpattīti ñātabbanti",
  "tika-vin11t12:18_9": "yojanā. Idaṁ vuttaṁ hoti – sace kahāpaṇassa sappi ābhataṁ hoti, iminā mūlena diguṇaṁ",
  "tika-vin11t12:18_10": "telaṁ labbhati, telenāpi ca idaṁ kiccaṁ nippajjati, tasmā telamāharāti evaṁ ānisaṁsaṁ",
  "tika-vin11t12:18_11": "dassetvā viññāpetīti.",
  "tika-vin11t12:19": "Catutthaṁ.",
  "tika-vin11t12:20_0": "2112-3. Pubbaṁ aññaṁ cetāpetvāti yojanā, attano kappiyabhaṇḍena ‘‘idaṁ nāma āharā’’ti",
  "tika-vin11t12:20_1": "pubbaṁ aññaṁ parivattāpetvāti attho. Evanti ettha ‘‘vutte’’ti seso. Dhanena nibbattaṁ",
  "tika-vin11t12:20_2": "dhaññaṁ, attano dhanena nipphāditattā telādi idha ‘‘dhañña’’nti adhippetaṁ, na vīhādi.",
  "tika-vin11t12:20_3": "Evaṁ vutte mayhaṁ aññaṁ dhaññaṁ ānetvā deti iti saññāya pacchā aññaṁ cetāpeyyāti",
  "tika-vin11t12:20_4": "yojanā, na me iminā attho, aññaṁ āharāti vutte idañca datvā aññañca āharitvā detīti",
  "tika-vin11t12:20_5": "saññāya ‘‘na me idaṁ ruccati, aññaṁ āharā’’ti pacchā aññaṁ parivattāpeyyāti attho.",
  "tika-vin11t12:20_6": "Cetāpanapayogenāti āṇattāya cetāpanavasena. Mūlaṭṭhāyāti āṇāpikāya. Tena ca aññena",
  "tika-vin11t12:20_7": "vā mūlena ābhataṁ hotu, tassa lābhe nissaggiyaṁ hotīti yojanā.",
  "tika-vin11t12:21": "2114.Sesanti tikapācittiyādikaṁ vinicchayavisesaṁ.",
  "tika-vin11t12:22": "Pañcamaṁ.",
  "tika-vin11t12:23_0": "2115-6.Aññadatthāya dinnenāti upāsakehi ‘‘evarūpaṁ gahetvā bhājetvā paribhuñjathā’’ti",
  "tika-vin11t12:23_1": "aññassatthāya dinnena. ‘‘Saṅghikena parikkhārenā’’ti iminā sambandho. Parikkhārenāti",
  "tika-vin11t12:23_2": "kappiyabhaṇḍena. Saṅghikenāti saṅghassa pariccattena. Idhāti imasmiṁ sāsane. Tassāti",
  "tika-vin11t12:23_3": "yāya cetāpitaṁ. Nissaggiyaṁ siyāti ettha nissaṭṭhapaṭiladdhaṁ yathādāne upanetabbanti",
  "tika-vin11t12:23_4": "vattabbaṁ. Yathāha ‘‘nissaṭṭhaṁ paṭilabhitvā yathādāne upanetabba’’nti (pāci. 761).",
  "tika-vin11t12:23_5": "Idaṁ heṭṭhā vuttatthādhippāyameva. Etthāti imasmiṁ sikkhāpade. ‘‘Anaññadatthike aññadatthikasaññā,",
  "tika-vin11t12:23_6": "āpatti dukkaṭassa. Anaññadatthike vematikā, āpatti dukkaṭassā’’ti vuttattā āha ‘‘anaññadatthike",
  "tika-vin11t12:23_7": "niddiṭṭhaṁdvikadukkaṭa’’nti. Iminā ca ‘‘aññadatthike tikapācittiya’’nti idaṁ vuttameva.",
  "tika-vin11t12:23_8": "‘‘Aññadatthike aññadatthikasaññā, vematikā, anaññadatthikasaññā aññaṁ cetāpeti, nissaggiyaṁ",
  "tika-vin11t12:23_9": "pācittiya’’nti (pāci. 761) hi vuttaṁ.",
  "tika-vin11t12:24_0": "2117.Sesakanti yadatthāya dinnaṁ, taṁ cetāpetvā āharitvā atirittaṁ mūlaṁ aññadatthāya",
  "tika-vin11t12:24_1": "upanentiyā anāpattīti yojetabbaṁ. Sāmike pucchitvāti ‘‘tumhehi cīvaratthāya dinnaṁ,",
  "tika-vin11t12:24_2": "amhākañca cīvaraṁ saṁvijjati, telādīhi pana attho’’ti evaṁ sāmike pucchitvā. Tanti",
  "tika-vin11t12:24_3": "taṁ cetāpannaṁ. Āpadāsūti bhikkhunīhi vihāraṁ pahāya gamanārahamupaddavo gahito.",
  "tika-vin11t12:24_4": "Yathāha ‘‘āpadāsūti tathārūpesu upaddavesu bhikkhuniyo vihāraṁ chaḍḍetvā pakkamanti,",
  "tika-vin11t12:24_5": "evarūpāsu āpadāsu yaṁ vā taṁ vā cetāpetuṁ vaṭṭatī’’ti (pāci. aṭṭha. 762).",
  "tika-vin11t12:25": "2118.Sayaṁ yācitakaṁ vināti ‘‘saṁyācitaka’’nti padaṁ vinā, ettakameva visadisanti vuttaṁ hoti.",
  "tika-vin11t12:26": "Chaṭṭhasattamāni.",
  "tika-vin11t12:27": "2119. Adhikavacanaṁ dassetumāha ‘‘mahājanikasaññācikenā’’ti. Padatādhikāti padameva padatā. Mahājanikenāti gaṇassa pariccattena. Saññācikenāti sayaṁ yācitakena.",
  "tika-vin11t12:28_0": "2120.Anantarasamā matāti idha ‘‘puggalikenā’’ti padaṁ vinā samuṭṭhānādinā saddhiṁ",
  "tika-vin11t12:28_1": "sabbe vinicchayā anantarasikkhāpadasadisā matāti attho. ‘‘Yā pana bhikkhunī aññadatthikena",
  "tika-vin11t12:28_2": "parikkhārena aññuddisikena puggalikenā’’ti hi sikkhāpadaṁ. Puggalikenāti ekabhikkhuniyā",
  "tika-vin11t12:28_3": "pariccattena. ‘‘Kiñcipī’’ti likhanti. ‘‘Kocipī’’ti pāṭho sundaro ‘‘viseso’’ti iminā tulyādhikaraṇattā.",
  "tika-vin11t12:29": "Aṭṭhamanavamadasamāni.",
  "tika-vin11t12:30": "Paṭhamo vaggo.",
  "tika-vin11t12:31_0": "2121-2. Cattāri kaṁsāni samāhaṭāni, catunnaṁ kaṁsānaṁ samāhāro vā catukkaṁsaṁ, catukkaṁsato",
  "tika-vin11t12:31_1": "atirekaṁ atirekacatukkaṁsaṁ, tena atirekacatukkaṁsagghanakaṁ pāvuraṇamāha, upacārena",
  "tika-vin11t12:31_2": "‘‘atirekacatukkaṁsa’’nti vuttaṁ. Kaṁsaparimāṇaṁ panettha sayameva vakkhati ‘‘kahāpaṇacatukkaṁ",
  "tika-vin11t12:31_3": "tu, kaṁso nāma pavuccatī’’ti. Tasmā atirekasoḷasakahāpaṇagghanakanti attho. Garupāvuraṇanti",
  "tika-vin11t12:31_4": "sītakāle pārupitabbapāvuraṇaṁ. Cetāpeyyāti viññāpeyya. Cattāri saccāni samāhaṭāni,",
  "tika-vin11t12:31_5": "catunnaṁ vā saccānaṁ samāhāro catusaccaṁ, taṁ pakāseti sīlenāti catusaccappakāsī,",
  "tika-vin11t12:31_6": "tena, catunnaṁ ariyasaccānaṁ niddisakena sammāsambuddhena. Payogeti ‘‘dehī’’ti evaṁ",
  "tika-vin11t12:31_7": "viññāpanapayoge. Lābheti paṭilābhe.",
  "tika-vin11t12:32_0": "Catunnaṁ samūho catukkaṁ, kahāpaṇānaṁ catukkaṁ kahāpaṇacatukkaṁ. Kahāpaṇo cettha",
  "tika-vin11t12:32_1": "taṁtaṁkāle, taṁtaṁpadese ca vohārūpago gahetabbo. Imā vuttappakārā nissaggiyāvasānāpattiyo",
  "tika-vin11t12:32_2": "‘‘ñātakānañca santake’’ti anāpattivisaye vakkhamānattā ‘‘yadā yena attho, tadā taṁ",
  "tika-vin11t12:32_3": "vadeyyāthā’’ti evaṁ niccapavāraṇaṁ akatvā tasmiṁ kāle kismiñci guṇe pasīditvā ‘‘vadeyyātha",
  "tika-vin11t12:32_4": "yena attho’’ti evaṁ pavāritaṭṭhāne sambhavantīti daṭṭhabbā.",
  "tika-vin11t12:33_0": "2123-5. Ūnakacatukkaṁse atirekasaññā, āpatti dukkaṭassa. Ūnakacatukkaṁse vematikā,",
  "tika-vin11t12:33_1": "āpatti dukkaṭassā’’ti vuttattā āha ‘‘ūnake tu catukkaṁse, uddiṭṭhaṁ dvikadukkaṭa’’nti.",
  "tika-vin11t12:33_2": "Iminā ‘‘atirekacatukkaṁse atirekasaññā, vematikā, ūnakasaññā cetāpeti, nissaggiyaṁ",
  "tika-vin11t12:33_3": "pācittiya’’nti tikapācittiyañca dassitaṁ hoti.",
  "tika-vin11t12:34_0": "Garukanti garupāvuraṇaṁ. Tadūnaṁ vāti catukkaṁsato ūnakaṁ vā. Ñātakānañcāti ettha",
  "tika-vin11t12:34_1": "ca-saddena pavāritānaṁ saṅgaho. Yathāha anāpattivāre ‘‘ñātakānaṁ, pavāritāna’’nti",
  "tika-vin11t12:34_2": "(pāci. 787). Ettha ca ‘‘atirekacatukkaṁsampī’’ti vattabbaṁ ‘‘tadūnaṁ vā’’ti iminā",
  "tika-vin11t12:34_3": "catukkaṁsūnassa vuttattā. ‘‘Appameva vā’’ti iminā atirekacatukkaṁsepi mahagghataraṁ",
  "tika-vin11t12:34_4": "vuttanti veditabbaṁ.",
  "tika-vin11t12:35": "Ekādasamaṁ.",
  "tika-vin11t12:36_0": "2126-7. ‘‘Lahupāvuraṇaṁ pana bhikkhuniyā cetāpentiyā aḍḍhateyyakaṁsaparamaṁ cetāpetabba’’nti",
  "tika-vin11t12:36_1": "(pāci. 789) vacanato lahupāvuraṇanti ettha ‘‘cetāpentiyā bhikkhuniyā’’ti ca aḍḍhateyyakaṁsagghananti",
  "tika-vin11t12:36_2": "ettha ‘‘cetāpetabba’’nti ca seso. Lahupāvuraṇanti uṇhakāle pāvuraṇaṁ. Tiṇṇaṁ pūraṇo",
  "tika-vin11t12:36_3": "teyyo, aḍḍho teyyo assāti aḍḍhateyyo, aḍḍhateyyo ca so kaṁso cāti aḍḍhateyyakaṁso,",
  "tika-vin11t12:36_4": "taṁ agghatīti aḍḍhateyyakaṁsagghanaṁ, dasakahāpaṇagghanakanti attho. Tatoti aḍḍhateyyakaṁsagghanakato.",
  "tika-vin11t12:36_5": "Yaṁ pana pāvuraṇaṁ aḍḍhateyyakaṁsagghanakaṁ, taṁ lahupāvuraṇaṁ . Tato aḍḍhateyyakaṁsagghanakato",
  "tika-vin11t12:36_6": "lahupāvuraṇato. Uttarinti atirekaṁ. Aḍḍhateyyakaṁsagghanakaṁ yaṁ pāvuraṇaṁ yā bhikkhunī",
  "tika-vin11t12:36_7": "cetāpeti , tassa pāvuraṇassa paṭilābhe tassā bhikkhuniyā nissaggiyapācittiyā vuttāti yojanā.",
  "tika-vin11t12:37": "‘‘Anantarasamaṁ sesa’’nti idaṁ samatthetumāha ‘‘natthi kāci visesatā’’ti. Visesoyeva visesatā.",
  "tika-vin11t12:38": "Dvādasamaṁ.",
  "tika-vin11t12:39_0": "2128. Idāni pātimokkhuddese āgatesu samatiṁsanissaggiyesu kesañci attano avacane",
  "tika-vin11t12:39_1": "kāraṇañca avuttehi saddhiṁ vuttānaṁ gahaṇañca dassetumāha ‘‘sādhāraṇānī’’tiādi. Hi",
  "tika-vin11t12:39_2": "yasmā bhikkhunīnaṁ bhikkhūhi sādhāraṇāni yāni sikkhāpadāni sesāni idha vuttehi aññāni,",
  "tika-vin11t12:39_3": "tāni aṭṭhārasa sikkhāpadāni ceva idha vuttasarūpāni dvādasa sikkhāpadāni ceti iccevaṁ",
  "tika-vin11t12:39_4": "nissaggiyapācittiyasikkhāpadāni samatiṁseva hontīti yojanā.",
  "tika-vin11t12:40": "Iti vinayatthasārasandīpaniyā vinayavinicchayavaṇṇanāya",
  "tika-vin11t12:41": "Nissaggiyakathāvaṇṇanā niṭṭhitā."
}