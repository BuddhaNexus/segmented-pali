{
  "atk-abh03a60:0": "4. Tikadukapaṭṭhānavaṇṇanā",
  "atk-abh03a60:1_0": "Tikadukapaṭṭhānepi kusalaṁ hetuṁ dhammaṁ paṭicca kusalo hetu dhammo uppajjati hetupaccayāti",
  "atk-abh03a60:1_1": "pañhāmattuddhāravaseneva desanā katā. Tattha yathā heṭṭhā hetudukena saddhiṁ kusalapadaṁ",
  "atk-abh03a60:1_2": "yojetvā sabbapaccayavasena sabbavāresu saṅkhepato desanā katā, evamidha kusalattikena",
  "atk-abh03a60:1_3": "saddhiṁ hetupadaṁ yojetvā sabbapaccayavasena sabbavāresu saṅkhepato desanā katā.",
  "atk-abh03a60:1_4": "Yathā ca hetupadaṁ, evaṁ nahetupadampi kusalattikena saddhiṁ yojetvā kusalattikahetudukaṁ",
  "atk-abh03a60:1_5": "niṭṭhāpitaṁ. Tato paraṁ sukhāya vedanāya sampayuttaṁ hetuṁ dhammantiādinā nayena",
  "atk-abh03a60:1_6": "vedanāttikahetudukādīni ekavīsati tikadukāni dassitāni.",
  "atk-abh03a60:2_0": "Evaṁ bāvīsatiyā tikehi saddhiṁ hetudukaṁ yojetvā puna tehiyeva saddhiṁ sahetukadukādayo",
  "atk-abh03a60:2_1": "saraṇadukapariyosānā labbhamānavasena sabbadukā yojitā. Idhāpi yaṁ yaṁ padaṁ yojanaṁ",
  "atk-abh03a60:2_2": "na gacchati, taṁ taṁ pāḷiyaṁyeva paṭikkhittaṁ. Evaṁ dukasataṁ gahetvā dvāvīsatiyā",
  "atk-abh03a60:2_3": "tikesu pakkhipitvā tikadukapaṭṭhānaṁ nāma desitaṁ. Tatrāpi yena yena nayena pāḷi",
  "atk-abh03a60:2_4": "saṅkhittā, so so nayo vitthārato veditabbo.",
  "atk-abh03a60:3": "Tikadukapaṭṭhānavaṇṇanā."
}