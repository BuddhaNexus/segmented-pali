{
  "tika-abh08t42:0": "18. Aṭṭhārasamo paricchedo",
  "tika-abh08t42:1": "Diṭṭhivisuddhiniddesavaṇṇanā",
  "tika-abh08t42:2_0": "1170-2. Idāni yasmā evaṁ abhiññāvasena adhigatānisaṁsāya thiratarāya samādhibhāvanāya",
  "tika-abh08t42:2_1": "samannāgatena bhikkhunā paññā bhāvetabbā hoti. Evañhi sā sabbākārena thiratarā sikhappattā",
  "tika-abh08t42:2_2": "ca hoti, tasmā tassā bhāvanānayavibhāvanatthamārabhanto āha “samādhiṁ panā”tiādi.",
  "tika-abh08t42:2_3": "Kā paññāti sarūpapucchā. Ko catthoti imissā ko attho. Paññāti padaṁ kaṁ abhidheyyatthaṁ",
  "tika-abh08t42:2_4": "nissāya vattatīti adhippāyo.",
  "tika-abh08t42:3_0": "1173-4.Paññā vipassanāpaññāti idhādhippetameva paññaṁ dasseti, aññattha pana bahuvidho",
  "tika-abh08t42:3_1": "paññāpabhedo hoti. Puññacittasamāyutāti kusalacittasampayuttā. Ettha ca puñña-ggahaṇena",
  "tika-abh08t42:3_2": "duvidhampi abyākataṁ nivatteti, tathā “atthi saṁkiliṭṭhā”ti evaṁ pavattaṁ micchāvādaṁ",
  "tika-abh08t42:3_3": "paṭisedheti. Vipassanā-ggahaṇena kammassakatādivasappavattaṁ sesakusalapaññaṁ. Jānanā",
  "tika-abh08t42:3_4": "vā pakāratoti vutte “kimidaṁ pakārato jānanaṁ nāmā”ti anuyogaṁ manasi nidhāya sañjānanavijānanākāravisiṭṭhaṁ",
  "tika-abh08t42:3_5": "nānappakārato jānananti dassetuṁ “saññāviññāṇapaññānaṁ, ko viseso kimantara”nti kathetukamyatāpucchaṁ",
  "tika-abh08t42:3_6": "katvā vissajjanamāha “saññāviññāṇapaññāna”ntiādinā. Jānanatte samepi cāti visayavijānanākāre samānepi.",
  "tika-abh08t42:4_0": "1175.Sañjānanamattaṁvāti “nīlapīta”ntiādikaṁ ārammaṇe vijjamānaṁ, avijjamānaṁ vā",
  "tika-abh08t42:4_1": "saññānimittaṁ katvā jānanaṁ. Tathā hesā puna sañjānanapaccayakaraṇarasā. Matta-saddena",
  "tika-abh08t42:4_2": "visesanivattiatthena vijānanappajānanākāre nivatteti, eva-kārena kadācipi imissā",
  "tika-abh08t42:4_3": "te visesā na santiyevāti avadhāreti. Tenāha “lakkhaṇappaṭivedha”ntiādi. “Aniccaṁ",
  "tika-abh08t42:4_4": "dukkhamanattā”ti lakkhaṇapaṭivedhaṁ kātuṁ neva sakkoti, viññāṇakiccampi kātuṁ na",
  "tika-abh08t42:4_5": "sakkoti, saññā kuto paññākiccaṁ kareyyāti lakkhaṇapaṭivedhaṁ kātuṁ na sakkoticceva",
  "tika-abh08t42:4_6": "vuttaṁ, na vuttaṁ “maggaṁ pāpetuṁ na sakkotī”ti.",
  "tika-abh08t42:5_0": "1176. Viññāṇaṁ pana ārammaṇe pavattamānaṁ na tattha saññā viya nīlapītādikassa sañjānanavaseneva",
  "tika-abh08t42:5_1": "pavattati, atha kho taṁ tattha aniccatādivisesaṁ, aññañca tādisaṁ visesaṁ jānantameva",
  "tika-abh08t42:5_2": "pavattatīti āha “viññāṇaṁ panā”tiādi. Kathaṁ pana viññāṇaṁ lakkhaṇapaṭivedhaṁ karotīti?",
  "tika-abh08t42:5_3": "Paññāya dassitamaggena. Lakkhaṇārammaṇikavipassanāya hi anekavāraṁ lakkhaṇāni paṭivijjhitvā",
  "tika-abh08t42:5_4": "pavattamānāya paguṇabhāvato paricayavasena ñāṇavippayuttacittenapi vipassanā sambhavati,",
  "tika-abh08t42:5_5": "yathā taṁ paguṇassa ganthassa sajjhāyane ñāyāgatāpi vārā na viññāyanti. Lakkhaṇaṁ",
  "tika-abh08t42:5_6": "paṭivijjhitunti ca lakkhaṇānaṁ ārammaṇakaraṇaṁ sandhāya vuttaṁ, na paṭivijjhanaṁ.",
  "tika-abh08t42:6_0": "1177.Ussakkitvāti 220 udayabbayādiñāṇapaṭipāṭiyā ārabhitvā maggaṁ pāpetumeva taṁ",
  "tika-abh08t42:6_1": "viññāṇaṁ na sakkoti asambodhasabhāvattā. Vuttanayanti viññāṇe vuttanayaṁ. Sā hi ārammaṇañca",
  "tika-abh08t42:6_2": "jānāti, lakkhaṇañca paṭivijjhati. Attano pana anaññasādhāraṇena ānubhāvena maggaṁ",
  "tika-abh08t42:6_3": "pāpetuñca sakkoti. Bālagāmikaheraññikānaṁ kahāpaṇajānanamiva ca nesaṁ ārammaṇajānanaṁ",
  "tika-abh08t42:6_4": "veditabbaṁ. Yathā hi heraññikaphalake ṭhapitaṁ kahāpaṇarāsiṁ eko asañjātavohārabuddhi",
  "tika-abh08t42:6_5": "bāladārako, eko gāmikapuriso, eko heraññikoti tīsu janesu passamānesu bāladārako",
  "tika-abh08t42:6_6": "kahāpaṇānaṁ cittavicittadīgharassacaturassaparimaṇḍalabhāvamattameva jānāti, “idaṁ",
  "tika-abh08t42:6_7": "manussānaṁ upabhogaparibhogāvahaṁ ratanasammata”nti na jānāti. Gāmikapuriso tadubhayaṁ",
  "tika-abh08t42:6_8": "jānāti, “ayaṁ cheko mahāsāro, ayaṁ kūṭo, ayaṁ aḍḍhasāro, ayaṁ pādasāro”tiādikaṁ pana",
  "tika-abh08t42:6_9": "vibhāgaṁ na jānāti. Heraññiko sabbepi te pakāre jānāti, jānanto ca oloketvāpi jānāti,",
  "tika-abh08t42:6_10": "ākoṭitasaddaṁ sutvāpi jānāti, gandhaṁ ghāyitvāpi rasaṁ sāyitvāpi hatthena dhārayitvāpi",
  "tika-abh08t42:6_11": "“asukasmiṁ gāme vā nigame vā nagare vā pabbate vā nadītīre vā kato”tipi “asukaācariyena",
  "tika-abh08t42:6_12": "kato”tipi jānāti. Tattha saññā asañjātavohārabuddhino bāladārakassa kahāpaṇadassanaṁ",
  "tika-abh08t42:6_13": "viya vibhāgaṁ akatvā piṇḍavaseneva ārammaṇaṁ gaṇhāti nīlādivasena ārammaṇassa upaṭṭhānākāraggahaṇato,",
  "tika-abh08t42:6_14": "viññāṇaṁ gāmikapurisassa kahāpaṇadassanamiva ekaccavisesaggahaṇasamatthatāya, paññā",
  "tika-abh08t42:6_15": "anavasesaggahaṇasamatthatāya heraññikassa kahāpaṇadassanamiva daṭṭhabbāti.",
  "tika-abh08t42:7_0": "1178-80.Sabhāvapaṭivedhananti sako bhāvo, samāno vā bhāvo sabhāvo, tassa paṭivedhanaṁ",
  "tika-abh08t42:7_1": "ñātapariññātīraṇapariññāvasena sabhāvasāmaññalakkhaṇapaṭivedhanaṁ. Ghaṭapaṭādipaṭicchādakassa",
  "tika-abh08t42:7_2": "bāhirandhakārassa dīpāloko viya yathāvuttadhammasabhāvapaṭicchādakassa viddhaṁsanarasā.",
  "tika-abh08t42:7_3": "Uppajjamānoyeva hi ñāṇāloko hadayandhakāraṁ vidhamento uppajjatīti āha “sammohanandhakārassa,",
  "tika-abh08t42:7_4": "viddhaṁsanarasā matā”ti. Tatoyeva sabbadhammesu asammuyhanākārena paccupatiṭṭhati,",
  "tika-abh08t42:7_5": "kāraṇabhūtā vā sayaṁ phalabhūtaṁ asammohaṁ paccupatiṭṭhāpetīti āha “asammohapaccupaṭṭhānā”ti.",
  "tika-abh08t42:7_6": "Vipassanāpaññāya idhādhippetattā samādhi tassā padaṭṭhānaṁ. Tathā hi “samāhito yathābhūtaṁ",
  "tika-abh08t42:7_7": "pajānātī”ti suttapadanti āha “samādhāsannakāraṇā”ti.",
  "tika-abh08t42:8_0": "1181-2. Dhammasabhāvapaṭivedho nāma paññāya āveṇiko sabhāvo, na tenassā koci vibhāgo",
  "tika-abh08t42:8_1": "labbhatīti āha “lakkhaṇenekadhā vuttā”ti. Lujjanapalujjanaṭṭhena loko vuccati vaṭṭaṁ,",
  "tika-abh08t42:8_2": "tappariyāpannatāya loke niyuttā, tattha vā viditāti lokikā. Tattha apariyāpannattā",
  "tika-abh08t42:8_3": "alokikā. Katamā panettha lokiyā, katamā lokuttarā cāti āha “lokiyenā”tiādi. Lokiyakusalacittuppādesu",
  "tika-abh08t42:8_4": "maggasampayuttā lokiyena maggena yuttā. Visesato pana diṭṭhivisuddhiādivisuddhicatukkasaṅgahitamaggasaṁyuttā",
  "tika-abh08t42:8_5": "samudāye pavattā paññā tadekadesesupi pavattatīti magga-ggahaṇaṁ kataṁ, paccekampi",
  "tika-abh08t42:8_6": "vā sammādiṭṭhiādīnaṁ maggasamaññāti katvā. Lokato uttarā uttiṇṇāti lokuttarā. Lokuttarāpi",
  "tika-abh08t42:8_7": "hi maggasampayuttā bhāvetabbā, vipassanāpariyosāne labbhatevāti lokuttara-ggahaṇaṁ",
  "tika-abh08t42:8_8": "na virujjhati. Tenāha “lokuttarenā”tiādi. Sutamayāditotiādiggahaṇena bhāvanāmayaṁ saṅgaṇhāti.",
  "tika-abh08t42:9_0": "1183-5.Attanova cintāyāti tassa tassa anavajjassa atthassa sādhane paropadesena vinā",
  "tika-abh08t42:9_1": "attano upāyacintāvaseneva. Bhūripaññenāti mahāpaññena, patthaṭatāya pathavīsamānapaññena",
  "tika-abh08t42:9_2": "vāti attho. Parato pana sutvānāti parato upadesaṁ sutvā. Suteneva ca nipphannāti",
  "tika-abh08t42:9_3": "antogatahetvatthamidaṁ visesanaṁ, suteneva nipphannattāti attho. “Nipphannattā sutena",
  "tika-abh08t42:9_4": "vā”ti vā pāṭho. Yathā vāpi tathā vāti parato sutvā vā asutvā vā. Appanāpattāti idaṁ",
  "tika-abh08t42:9_5": "sikhāpattaṁ bhāvanāmayaṁ dassetuṁ vuttaṁ, na pana appanāpattāva bhāvanāmayāti. Tissopi",
  "tika-abh08t42:9_6": "panetā paññā pāḷivasena evaṁ veditabbā –",
  "tika-abh08t42:10_0": "“Tattha katamā cintāmayā paññā? Yogavihitesu vā kammāyatanesu yogavihitesu vā sippāyatanesu",
  "tika-abh08t42:10_1": "yogavihitesu vā vijjāṭhānesu kammassakataṁ vā saccānulomikaṁ vā rūpaṁ aniccanti vā,",
  "tika-abh08t42:10_2": "vedanā, saññā, saṅkhārā, viññāṇaṁ aniccanti vā, yaṁ evarūpaṁ anulomikaṁ khantiṁ diṭṭhiṁ",
  "tika-abh08t42:10_3": "ruciṁ mudiṁ pekkhaṁ dhammanijjhānakkhantiṁ parato asutvā paṭilabhati, ayaṁ vuccati",
  "tika-abh08t42:10_4": "cintāmayā paññā. Tattha katamā sutamayā paññā…pe… sutvā paṭilabhati, ayaṁ vuccati",
  "tika-abh08t42:10_5": "sutamayā paññā. Sabbāpi samāpannassa paññā bhāvanāmayā paññā”ti.",
  "tika-abh08t42:11_0": "Ettha ca kiñcāpi kammāyatanādivasena cintāmayasutamayapaññā mahaggatalokuttaravasena",
  "tika-abh08t42:11_1": "bhāvanāmayapaññā ca vuttā, idha pana antimabhavikānaṁ dvinnaṁ bodhisattānameva labbhamānā",
  "tika-abh08t42:11_2": "cintāmayabhūtā saccānulomikā paññā, pūritapāramīnaṁ avasesamahāpaññānaṁ labbhamānā",
  "tika-abh08t42:11_3": "sutamayā saccānulomikā paññā, lokuttarappanāpattāpi bhāvanāmayapaññāva adhippetā.",
  "tika-abh08t42:12_0": "1186.Paṭisambhidācatukkassāti atthadhammaniruttipaṭibhānasaṅkhātassa paṭisambhidācatukkassa",
  "tika-abh08t42:12_1": "vasena. Nanu cettha vipassanāpaññā adhippetā, kasmā paṭisambhidā āhaṭāti? Vipassakānaṁ",
  "tika-abh08t42:12_2": "ñāṇapāṭavatthaṁ paññāppabhede niddisiyamāne paṭisambhidāpaññāpi vattukāmatāya, paṭisambhidāpaññāya",
  "tika-abh08t42:12_3": "vā vipassanāphalabhūtattā lokiyalokuttarapaññādhikāre vā lokuttarapaññāya saha pāpuṇitabbaṁ",
  "tika-abh08t42:12_4": "paṭisambhidāpaññampi vattukāmatāya idheva vuttāti. Atthadhammaniruttīsu ñāṇanti “atthe",
  "tika-abh08t42:12_5": "ñāṇaṁ atthapaṭisambhidā, dhamme ñāṇaṁ dhammapaṭisambhidā, tatra dhammaniruttābhilāpe",
  "tika-abh08t42:12_6": "ñāṇaṁ niruttipaṭisambhidā”ti evamāgataṁ atthādīsu tīsu pabhedagataṁ ñāṇattayaṁ. Tīsupīti",
  "tika-abh08t42:12_7": "yathāvuttesu tīsupi paṭisambhidāñāṇesu gocarakiccalakkhaṇarasapaccupaṭṭhānapadaṭṭhānabhūmiādivasena",
  "tika-abh08t42:12_8": "te ārammaṇaṁ katvā paccavekkhantassa imāni ñāṇāni idamatthajotakānīti evaṁ pabhedagataṁ",
  "tika-abh08t42:12_9": "ñāṇaṁ, parittamahaggataappamāṇavasena vā tīsu ñāṇesu ñāṇaṁ. Paṭisambhidārammaṇampi",
  "tika-abh08t42:12_10": "hi paṭibhānapaṭisambhidā hoti. Teneva ca suttantabhājanīyapāḷiyaṁ “ñāṇesu ñāṇa”nti,",
  "tika-abh08t42:12_11": "aṭṭhakathāya ca “sabbatthakañāṇaṁ ārammaṇaṁ katvā ñāṇaṁ paccavekkhantassa pabhedagataṁ",
  "tika-abh08t42:12_12": "ñāṇa”nti avisesena vuttaṁ. Evañca katvā mahaggatapaṭisambhidāñāṇassa abhāvepi niruttipaṭisambhidā",
  "tika-abh08t42:12_13": "parittārammaṇā, tisso paṭisambhidā siyā parittārammaṇā, siyā mahaggatārammaṇā, siyā",
  "tika-abh08t42:12_14": "appamāṇārammaṇāti paṭibhānapaṭisambhidāya mahaggatārammaṇatāpi pañhāpucchakapāḷiyaṁ vuttā.",
  "tika-abh08t42:13": "Abhidhammabhājanīye pana –",
  "tika-abh08t42:14_0": "“Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ",
  "tika-abh08t42:14_1": "rūpārammaṇaṁ vā…pe… dhammārammaṇaṁ vā, yaṁ yaṁ vā panārabbha, tasmiṁ samaye phasso",
  "tika-abh08t42:14_2": "hoti…pe… avikkhepo hoti. Ye vā pana tasmiṁ samaye aññepi atthi arūpino dhammā, ime",
  "tika-abh08t42:14_3": "dhammā kusalā. Tesu dhammesu ñāṇaṁ dhammapaṭisambhidā. Tesaṁ vipāke ñāṇaṁ atthapaṭisambhidā.",
  "tika-abh08t42:14_4": "Yāya niruttiyā tesaṁ dhammānaṁ paññatti hoti, tatra dhammaniruttābhilāpe ñāṇaṁ niruttipaṭisambhidā.",
  "tika-abh08t42:14_5": "Yena ñāṇena tāni ñāṇāni jānāti ‘imāni ñāṇāni idamatthajotakānī’ti, tesu ñāṇesu ñāṇaṁ",
  "tika-abh08t42:14_6": "paṭibhānapaṭisambhidā”ti –",
  "tika-abh08t42:15_0": "Cittuppādakkamena desanāya pavattattā sāvaseso pāṭho kato. Cittuppādasaṅgahite atthe",
  "tika-abh08t42:15_1": "asesetvā desanā hi abhidhammabhājanīye pavattā, na sabbañeyyeti yathādassitavisayavacanavasena",
  "tika-abh08t42:15_2": "“yena ñāṇena tāni ñāṇāni jānātī”ti vuttaṁ, na taṁ aññārammaṇataṁ paṭisedheti desanāya",
  "tika-abh08t42:15_3": "atapparabhāvato. Evañca katvā tattha nibbāne, anāgatepi atthapaṭisambhidā siyā na",
  "tika-abh08t42:15_4": "vattabbā atītārammaṇātipi anāgatārammaṇātipi paccuppannārammaṇātipīti atthapaṭisambhidāya",
  "tika-abh08t42:15_5": "nibbānārammaṇatā vuttā. Ettha ca atthoti saṅkhepato hetuphalassetaṁ adhivacanaṁ.",
  "tika-abh08t42:15_6": "Hetuphalañhi yasmā hetuanusārena arīyati adhigamīyati sampāpuṇīyati, tasmā atthoti",
  "tika-abh08t42:15_7": "vuccati. Dhammotipi saṅkhepato paccayassetaṁ adhivacanaṁ. So hi yasmā taṁ taṁ dahati",
  "tika-abh08t42:15_8": "pavatteti, sampāpuṇituṁ vā dhāreti, tasmā dhammoti vuccati. Niruttīti sattānaṁ mūlabhāsābhūtā",
  "tika-abh08t42:15_9": "māgadhikabhāsā, yāya buddhānaṁ desanā hoti. Paṭibhānanti heṭṭhā vuttaṁ ñāṇattayameva.",
  "tika-abh08t42:15_10": "Vuttañhetaṁ abhidhamme “dukkhe ñāṇaṁ…pe… tassa vipāke ñāṇaṁ atthapaṭisambhidā”tiādi.",
  "tika-abh08t42:16_0": "1187. Yasmā panāyaṁ saṅkhepatthova, pabhedavasena ca vuccamāno pākaṭo hoti, tasmā",
  "tika-abh08t42:16_1": "taṁ saṅgahetvā pabhedatova atthādike dassetuṁ “yaṁ kiñci paccayuppanna”ntiādi āraddhaṁ.",
  "tika-abh08t42:16_2": "Yaṁ kiñci paccayuppannanti yaṁ kiñci hetādipaccayato samuppannaṁ. Taṁ pana “idaṁ",
  "tika-abh08t42:16_3": "ito nibbatta”nti evaṁ hetuanusārena viññāyamānameva idha adhippetaṁ, tathā kusalākusalaphalabhūtā",
  "tika-abh08t42:16_4": "vipākā abyāpārasantivasena viññāyamānā, sesā abyāpārabhūtā kiriyā dhammā avipākasantivasena,",
  "tika-abh08t42:16_5": "asaṅkhataṁ nissaraṇabhūto nirodho nibbutisantivasena, buddhavacanatthabhūto khandhādiparamatthadhammo",
  "tika-abh08t42:16_6": "imāya ayaṁ dīpitoti evaṁ pāḷianusārena viññāyamānova atthasamaññaṁ labhatīti āha",
  "tika-abh08t42:16_7": "“yaṁ kiñci paccayuppanna”ntiādi. Tattha hetuphalaṁ, bhāsitattho ca sakasakahetupaṭibaddho,",
  "tika-abh08t42:16_8": "bhāsitapaṭibaddho ca viññāyatīti pariyāyato, sesaṁ sakasakabhāvavaseneva viññāyatīti",
  "tika-abh08t42:16_9": "nippariyāyatova attho nāma. Tattha pariyāyattho suttantabhājanīyavasena vutto, nippariyāyattho",
  "tika-abh08t42:16_10": "abhidhammabhājanīyavasenāti daṭṭhabbaṁ. Bhāsitanti pāḷidhammamāha. Sesaṁ atthapañcakesu",
  "tika-abh08t42:16_11": "vuttanayena yathārahaṁ yojetvā veditabbaṁ.",
  "tika-abh08t42:17_0": "Ettha ca nibbānaṁ pattabbo attho, bhāsitattho ñāpetabbo attho, itaro nibbattetabbo",
  "tika-abh08t42:17_1": "atthoti tividho hoti attho. Maggo sampāpako hetu, bhāsitaṁ ñāpako hetu, itaraṁ nibbattako",
  "tika-abh08t42:17_2": "hetūti evaṁ tividho hotīti daṭṭhabbaṁ. Kiriyādhammānañcettha avipākatāya dhammabhāvo",
  "tika-abh08t42:17_3": "na vutto. Yadi evaṁ vipākā na hontīti atthabhāvo na vattabbo? Na, paccayuppannabhāvato.",
  "tika-abh08t42:17_4": "Evaṁ sati kusalākusalānampi paccayuppannattā atthabhāvo āpajjati? Nāyaṁ doso appaṭisiddhattā.",
  "tika-abh08t42:17_5": "Vipākassa pana padhānahetutāya pākaṭabhāvato dhammabhāvo eva tesaṁ vutto, kiriyānaṁ",
  "tika-abh08t42:17_6": "paccayabhāvā dhammabhāvo āpajjatīti ce? Nāyaṁ doso appaṭisiddhattā. Kammaphalasambandhassa",
  "tika-abh08t42:17_7": "pana hetubhāvābhāvato dhammabhāvo na yuttoti. Apica “ayaṁ imassa paccayo, ayaṁ paccayuppanno”ti",
  "tika-abh08t42:17_8": "evaṁ bhedamakatvā kevalaṁ kusalākusale vipākakiriyadhamme ca paccavekkhantassa dhammatthapaṭisambhidā",
  "tika-abh08t42:17_9": "na hontīti tesaṁ atthadhammatā vuttāti daṭṭhabbaṁ.",
  "tika-abh08t42:18_0": "1189.Sabhāvaniruttīti aviparītanirutti, aviparītaniruttīti tassa tassa atthassa bodhane",
  "tika-abh08t42:18_1": "sabbakālaṁ paṭiniyatasambandho abyabhicāravohāro māgadhabhāsāti vuttaṁ hoti. Sā hi",
  "tika-abh08t42:18_2": "sabbakālaṁ paṭiniyatasambandho, itarā bhāsā pana kālantarena parivattanti. Atthato",
  "tika-abh08t42:18_3": "panesā nāmapaññattīti ācariyā. Yathāhu –",
  "tika-abh08t42:19": "“Nirutti māgadhā bhāsā, atthato nāmasammutī”ti.",
  "tika-abh08t42:20_0": "Apare pana – yadi sabhāvanirutti paññattisabhāvā, evaṁ sati paññatti abhilapitabbā,",
  "tika-abh08t42:20_1": "na vacananti āpajjati, evañca sati “tatra dhammaniruttābhilāpe ñāṇaṁ niruttipaṭisambhidā”ti",
  "tika-abh08t42:20_2": "idaṁ na sakkā vattuṁ, abhilapitabboti abhilāpo. Na hi vacanato aññaṁ abhilapitabbaṁ",
  "tika-abh08t42:20_3": "uccāretabbaṁ atthi, atha phassādivacanehi bodhetabbaṁ abhilapitabbaṁ, evañca sati",
  "tika-abh08t42:20_4": "atthadhammānampi bodhetabbattā tesampi niruttibhāvo āpajjati, apica aṭṭhakathāyaṁ",
  "tika-abh08t42:20_5": "“phassoti ca sabhāvanirutti, phassā phassanti na sabhāvaniruttī”ti vacanato viññattivikārasahito",
  "tika-abh08t42:20_6": "saddo niruttīti dassitameva, “taṁ sabhāvaniruttisaddaṁ ārammaṇaṁ katvā paccavekkhantassa",
  "tika-abh08t42:20_7": "tasmiṁ sabhāvaniruttābhilāpe pabhedagataṁ ñāṇaṁ niruttipaṭisambhidā, evamayaṁ niruttipaṭisambhidā",
  "tika-abh08t42:20_8": "saddārammaṇā nāma jātā, na paññattiārammaṇā”ti ca aṭṭhakathāyaṁ vuttattā niruttisaddārammaṇāya",
  "tika-abh08t42:20_9": "sotaviññāṇavīthiyā parato manodvāre niruttipaṭisambhidā pavattati, evañca katvā “niruttipaṭisambhidā",
  "tika-abh08t42:20_10": "parittārammaṇā”ti vacanaṁ upapannaṁ hotīti vadanti. Ācariyajotipālattherādayo panāhu",
  "tika-abh08t42:20_11": "– “niruttipaṭisambhidā paccuppannārammaṇā”ti vacanaṁ paccuppannaṁ saddaṁ gahetvā",
  "tika-abh08t42:20_12": "pacchājānanaṁ sandhāya vuttaṁ, evañca sati aññasmiṁ paccuppannārammaṇe aññaṁ paccuppannārammaṇanti",
  "tika-abh08t42:20_13": "vuttanti āpajjati, yathā pana dibbasotañāṇaṁ manussādisaddabhedanicchayassa paccayabhūtaṁ",
  "tika-abh08t42:20_14": "taṁtaṁsaddavibhāvakaṁ, evaṁ sabhāvāsabhāvaniruttinicchayassa paccayabhūtaṁ paccuppannasabhāvaniruttisaddārammaṇaṁ",
  "tika-abh08t42:20_15": "taṁvibhāvakaṁ ñāṇaṁ niruttipaṭisambhidāti vuccamāne na koci pāḷivirodho, taṁ sabhāvaniruttisaddaṁ",
  "tika-abh08t42:20_16": "ārammaṇaṁ katvā paccavekkhantassāti ca paccuppannasaddārammaṇapaccavekkhaṇaṁ pavattentassāti",
  "tika-abh08t42:20_17": "na na sakkā vattuṁ. Tampi hi ñāṇaṁ sabhāvaniruttiṁ vibhāventameva taṁtaṁsaddapaccavekkhaṇānantaraṁ",
  "tika-abh08t42:20_18": "taṁtaṁpabhedanicchayassa hetubhāvato niruttiṁ bhindantaṁ paṭivijjhantameva uppajjatīti",
  "tika-abh08t42:20_19": "ca pabhedagatampi hotīti.",
  "tika-abh08t42:21_0": "1190.Tividhanti idaṁ heṭṭhā vibhāvitanayamevāti. Paccavekkhatoti imāni ñāṇāni idamatthajotakānīti",
  "tika-abh08t42:21_1": "asammohavasena paccavekkhantassa. Nanu ca tīṇi ñāṇānipi atthadhammasabhāvaṁ nātivattantīti",
  "tika-abh08t42:21_2": "ñāṇesu ñāṇaṁ atthapaṭisambhidā, dhammapaṭisambhidā ca hoti, kasmā pana “tesu…pe…",
  "tika-abh08t42:21_3": "mata”nti visuṁ vuttanti? Sārammaṇesu tīsu ñāṇesu pavattañāṇassa adhippetattā. Yañhi",
  "tika-abh08t42:21_4": "ñāṇārammaṇaṁ ñāṇaṁ tassa ārammaṇampi asammohavasena paṭivijjhantameva pavattati,",
  "tika-abh08t42:21_5": "taṁ idha paṭibhānapaṭisambhidā nāma. Evañca katvā vuttaṁ “imāni ñāṇāni idamatthajotakānī”ti.",
  "tika-abh08t42:21_6": "Ñāṇamattārammaṇaṁ pana ñāṇaṁ atthapaṭisambhidāyeva. Ettha ca kiñcāpi ayaṁ paṭisambhidā",
  "tika-abh08t42:21_7": "sārammaṇesu ñāṇesu pavattati, ārammaṇānaṁ pana pabhedaṁ heṭṭhā ñāṇattayameva vibhāveti.",
  "tika-abh08t42:21_8": "Yathā kiṁ? Yathā dhammadesanāya asamattho bahussuto kiñcāpi dhammakathikena kathetabbaṁ",
  "tika-abh08t42:21_9": "dhammaṁ jānāti, desanā pana dhammakathikasseva visayoti, evaṁsampadamidaṁ daṭṭhabbaṁ.",
  "tika-abh08t42:21_10": "Imāsu pana pacchimānaṁ tissannaṁ sekhāsekhamaggakkhaṇe asammohavasena paṭivedho hoti,",
  "tika-abh08t42:21_11": "atthapaṭisambhidāya ārammaṇakaraṇavasenapi. Tathā hi sā maggaphalasabhāvāpi hoti.",
  "tika-abh08t42:21_12": "Evañca katvā sā lokiyalokuttarā, sesā tisso lokiyāva. Tenāhu porāṇā –",
  "tika-abh08t42:22": "“Lābho tāsamasammohā, sekhāsekhapathakkhaṇe;",
  "tika-abh08t42:23": "Atthapaññā yathālambā, sā dvidhāññā tu sāsavā”ti.",
  "tika-abh08t42:24_0": "1191. Imā pana catasso paṭisambhidā pañcahi ākārehi visadabhāvaṁ gacchantīti dassetuṁ",
  "tika-abh08t42:24_1": "“pariyattī”tiādi āraddhaṁ. Tattha pariyatti nāma buddhavacanassa pariyāpuṇanaṁ, pāḷiaṭṭhakathāsu",
  "tika-abh08t42:24_2": "gaṇṭhipadaatthapadavinicchayakathā paripucchā parito sabbato ñātuṁ pucchāti katvā.",
  "tika-abh08t42:24_3": "Savanaṁ sakkaccaṁ aṭṭhiṁ katvā sotaviññāṇavasena gahaṇaṁ, adhigamo magguppatti. Aṭṭhakathāyaṁ",
  "tika-abh08t42:24_4": "pana “adhigamo nāma arahattamagguppattī”ti vuttaṁ. Taṁ sekhabhūmiyaṁ pabhedagamanaṁ",
  "tika-abh08t42:24_5": "appavisayaṁ, asekhabhūmiyaṁ bahuvisayanti katvā vuttaṁ. Sātisayaṁ vā adhigamanaṁ",
  "tika-abh08t42:24_6": "sandhāyeva vuttaṁ. Sekhena pattānampi hi imāsaṁ arahattappattiyā visadabhāvādhigamoti.",
  "tika-abh08t42:24_7": "Pubbayogo viya pana arahattappatti arahatopi paṭisambhidāvisadatāya paccayo na na",
  "tika-abh08t42:24_8": "hotīti pañcannampi yathāyogaṁ sekkhāsekkhapaṭisambhidāvisadatāya kāraṇatā yojetabbā.",
  "tika-abh08t42:24_9": "Pubbayogo nāma pubbabuddhānaṁ sāsane gatapaccāgatikabhāvena yāva anulomagotrabhusamīpaṁ,",
  "tika-abh08t42:24_10": "tāva vipassanābhiyogo. Adhigamapubbayogā cettha anuppannaṁ uppādenti, uppannañca",
  "tika-abh08t42:24_11": "visadaṁ karonti, sesāni pana suvisadabhāvasseva paccayāti daṭṭhabbaṁ.",
  "tika-abh08t42:25_0": "1192-4. Evaṁ ekavidhādivasena paññāya pabhedaṁ dassetvā idāni bhāvanāvidhānaṁ vibhāvetuṁ",
  "tika-abh08t42:25_1": "“kathaṁ bhāvetabbā”tiādi āraddhaṁ. Tattha yasmā imāya paññāya khandhādayo dhammā",
  "tika-abh08t42:25_2": "bhūmi, sīlavisuddhi ceva cittavisuddhi cāti imā dve visuddhiyo mūlaṁ, diṭṭhivisuddhi",
  "tika-abh08t42:25_3": "kaṅkhāvitaraṇavisuddhi maggāmaggañāṇadassanavisuddhi paṭipadāñāṇadassanavisuddhi",
  "tika-abh08t42:25_4": "ñāṇadassanavisuddhīti imā pañca visuddhiyo sarīraṁ, tasmā tesu bhūmibhūtesu dhammesu",
  "tika-abh08t42:25_5": "uggahaparipucchāvasena ñāṇaparicayaṁ katvā mūlabhūtā dve visuddhiyo sampādetvā sarīrabhūtā",
  "tika-abh08t42:25_6": "pañca visuddhiyo sampādentena bhāvetabbāti dassetuṁ “khandhādīsū”tiādi āraddhaṁ.",
  "tika-abh08t42:25_7": "Khandhādīsūti khandhāyatanadhātuindriyapaṭiccasamuppādādibhedesu. Bhūmibhūtesu cāti",
  "tika-abh08t42:25_8": "lakkhaṇādiggahaṇavasena ñāṇassa pavattiṭṭhānabhūtesu. Sīlaṁ cittavisuddhinti mūlabhūtaṁ",
  "tika-abh08t42:25_9": "sīlavisuddhiṁ, cittavisuddhiñca. Sati hi sīlavisuddhiyaṁ, cittavisuddhiyañca ayaṁ",
  "tika-abh08t42:25_10": "paññā mūlajātā nāma hoti, nāsatīti. Diṭṭhivisuddhādayo pañcāti upabrūhetabbattā sarīrabhūtā",
  "tika-abh08t42:25_11": "diṭṭhivisuddhiādayo pañca. Imissā hi paññāya santānavasena pavattamānāya pādapāṇisīsaṭṭhāniyā",
  "tika-abh08t42:25_12": "diṭṭhivisuddhiādayo imā pañca visuddhiyo avayavena samudāyūpalakkhaṇanayena sarīranti",
  "tika-abh08t42:25_13": "veditabbā. Tāya paññāyāti uggahaparipucchādivasena khandhādīsu dhammesu pavattapaññāya.",
  "tika-abh08t42:25_14": "Jananāditoti jātijarāmaraṇādīhi.",
  "tika-abh08t42:26_0": "1195-6. “Bhāvetabbā”ti vatvā idāni yasmā khandhādibhūmīsu sīlavisuddhicittavisuddhisaṅkhātehi",
  "tika-abh08t42:26_1": "mūlehi suppatiṭṭhitena pañcavisuddhisaṅkhātasarīrassa vaḍḍhaneneva paññāvaḍḍhanā",
  "tika-abh08t42:26_2": "nāma hoti, tasmā vipassanāpaññāya bhūmibhūtesu khandhādīsu ekadesadassanatthaṁ “rūpañcā”tiādi",
  "tika-abh08t42:26_3": "vuttaṁ. Tatthāti tesu pañcasu khandhesu. Yaṁ kiñcīti anavasesapariyādānaṁ. Atītānāgatādikantiādinā",
  "tika-abh08t42:26_4": "pana tadeva ekādasasu okāsesu pakkhipitvā dasseti. Ādi-ggahaṇena paccuppannassa gahaṇaṁ.",
  "tika-abh08t42:27_0": "1197-1200.Hīnantiādīsu akusalakammasamuṭṭhānatāya hīnaṁ, kusalakammasamuṭṭhānatāya",
  "tika-abh08t42:27_1": "paṇītaṁ. Akusalavipākuppattihetubhūtatāya vā hīnaṁ, vipariyāyena paṇītaṁ. Duppariggahabhūtasukhumarūpādivasena",
  "tika-abh08t42:27_2": "dūraṁ, itaravasena santikantiādinā attho veditabbo. Sabbaṁ taṁ ekato katvāti atītādivibhāgabhinnaṁ",
  "tika-abh08t42:27_3": "sabbaṁ taṁ rūparāsivasena buddhiyā ekajjhaṁ gahetvā “mahāudakakkhandho”tiādīsu viya",
  "tika-abh08t42:27_4": "“rāsaṭṭhena rūpakkhandho”ti vuccati. Suttepi hi vuttaṁ “tadekajjhaṁ abhisaṁyūhitvā",
  "tika-abh08t42:27_5": "abhisaṅkhipitvā”ti. Vedanākkhandhotiādīsupi eseva nayo. Ekekesu pana vedanādīsu “samuddo",
  "tika-abh08t42:27_6": "mayā diṭṭho”tiādīsu viya samudāyavohārassa avayavepi dissanato khandha-saddo ruḷhīvasena",
  "tika-abh08t42:27_7": "pavattatīti daṭṭhabbaṁ. Yaṁ taṁ kiñci vedayitalakkhaṇanti sambandho. Vedanākkhandhoyeva",
  "tika-abh08t42:27_8": "vedanākkhandhatā. Vedanāya atītādivibhāge vitthārakathā visuddhimaggato gahetabbā.",
  "tika-abh08t42:27_9": "Abhisaṅkhāralakkhaṇanti saṅkhārakkhandhassa cetanāpadhānatāya evaṁ vuttaṁ, sampayuttadhamme",
  "tika-abh08t42:27_10": "ārammaṇe rāsikaraṇalakkhaṇaṁ sampiṇḍanalakkhaṇanti vuttaṁ hoti. Atha vā “saṅkhatamabhisaṅkharontī”ti",
  "tika-abh08t42:27_11": "vuttattā yathā attano phalasaṅkhataṁ sammadeva nipphannaṁ hoti, evaṁ abhisaṅkharaṇasabhāvanti",
  "tika-abh08t42:27_12": "attho. Ayaṁ pana kusalākusalacetanāya vasena vaṭṭati.",
  "tika-abh08t42:28_0": "1202-5. Evaṁ vipassanāpaññāya bhūmibhūte dhamme ekadesato dassetvā idāni sīlacittavisuddhīnaṁ",
  "tika-abh08t42:28_1": "heṭṭhā vuttattā tā avatvā idaṁ paññābhāvanāya ādibhūtaṁ diṭṭhivisuddhiṁ dassetuṁ",
  "tika-abh08t42:28_2": "“cattāro ca mahābhūtā”tiādi āraddhaṁ. Taṁ sampādetukāmena ca yogāvacarena catudhātuvavatthānavasena",
  "tika-abh08t42:28_3": "vā dvādasāyatanavasena vā pañcakkhandhavasena vā ubhinnaṁ saṅkhepakoṭṭhāsānaṁ vasena",
  "tika-abh08t42:28_4": "vā paṭiladdhajjhānavasena vā nāmarūpassa vavatthāpetabbabhāvepi tena tena mukhena",
  "tika-abh08t42:28_5": "vavatthānappakāsanassa atipapañcāvahattā yathādhigatakkhandhavaseneva idha vavatthānaṁ",
  "tika-abh08t42:28_6": "dassitaṁ. Ekāsītiyā cittenāti ekāsītiyā lokiyacittena. Lokuttaracittāni pana neva",
  "tika-abh08t42:28_7": "sukkhavipassakassa, na samathayānikassa pariggahaṁ gacchanti anadhigatattā. Cattārorūpino",
  "tika-abh08t42:28_8": "khandheti cattāro arūpino khandhe. Sītuṇhādivirodhipaccayasamavāye vikārāpajjanato",
  "tika-abh08t42:28_9": "rūpaṁ ruppanalakkhaṇaṁ. Ārammaṇābhimukhaṁ namanato nāmaṁ namanalakkhaṇaṁ. Parigaṇhatīti",
  "tika-abh08t42:28_10": "paricchedakārikāya paññāya paricchinditvā gaṇhāti.",
  "tika-abh08t42:29_0": "1206-9.Tālassa kandaṁ tu yamakanti dvīhi bījehi nibbattitaṁ ekībhūtaṁ yamakatālakandaṁ.",
  "tika-abh08t42:29_1": "Tañhi yamakaṁ bhinnasantānampi abhinnaṁ viya upaṭṭhāti, evaṁ rūpārūpadhammāti. Nāmañca",
  "tika-abh08t42:29_2": "rūpañcāti eteneva tassa duvidhabhāve siddhe “dvidhā vavatthapetī”ti idaṁ nāmarūpavinimuttassa",
  "tika-abh08t42:29_3": "aññassa abhāvadassanatthaṁ. Tenevāha “nāmato rūpato”tiādi. Nāmarūpamattatāya avinicchitattā,",
  "tika-abh08t42:29_4": "santānādighanabhedassa ca akatattā abhinivesena vinā samūhekattaggahaṇavasena “satto”ti",
  "tika-abh08t42:29_5": "pavatto sammoho sattasammoho, tassa ghātatthaṁ vikkhambhanatthaṁ. Bahusuttavasenāti",
  "tika-abh08t42:29_6": "“yathā hī”tiādinā idha dassitānaṁ, aññesañca “rūpañca hidaṁ, mahāli, attā abhavissa,",
  "tika-abh08t42:29_7": "nayidaṁ rūpaṁ ābādhāya saṁvatteyyā”ti evamādīnaṁ sambahulānaṁ suttantānaṁ vasena.",
  "tika-abh08t42:29_8": "Tanti taṁ nāmarūpaṁ.",
  "tika-abh08t42:30_0": "1210-2.Aṅgasambhārāti aṅgasambhārahetu tannimittaṁ amuñcitvā sati eva tasminti attho.",
  "tika-abh08t42:30_1": "Saddoti vohāro. Khandhesūti pañcasu upādānakkhandhesu santesu te amuñcitvāva sattoti",
  "tika-abh08t42:30_2": "sammuti vohāro. Idaṁ vuttaṁ hoti – yathā akkhacakkapañjaraīsādīsu aṅgasambhāresu",
  "tika-abh08t42:30_3": "ekenākārena ekajjhaṁ rāsi hutvā saṇṭhitesu “ratho”ti vohāramattaṁ hoti, paramatthato",
  "tika-abh08t42:30_4": "pana ekekasmiṁ aṅge upaparikkhiyamāne ratho nāma natthi, evameva upādānakkhandhasaṅkhātesu",
  "tika-abh08t42:30_5": "rūpārūpadhammesu santānavasena pavattamānesu “satto”ti vā “puggalo”ti vā “jīvo”ti",
  "tika-abh08t42:30_6": "vā vohāramattaṁ, paramatthato pana ekekasmiṁ dhamme upaparikkhiyamāne “asmī”ti vā",
  "tika-abh08t42:30_7": "“aha”nti vā gāhassa vatthubhūto satto nāma natthi, kevalaṁ nāmarūpamattameva atthīti.",
  "tika-abh08t42:30_8": "Evaṁ passato hi dassanaṁ yathābhūtadassanaṁ nāma hoti, yaṁ diṭṭhivisuddhīti vuccati.",
  "tika-abh08t42:30_9": "Sace koci satto nāma natthi, kathañcarahi nāmarūpamatte gamanādiatthakiccasiddhatā",
  "tika-abh08t42:30_10": "hotīti anuyogaṁ sandhāyāha “yathāpī”tiādi. Ayaṁ panettha saṅkhepattho – yathā dārumayaṁ",
  "tika-abh08t42:30_11": "yantaṁ nijjīvaṁ jīvavirahitaṁ abbhantare vattamānassa jīvassa abhāvato tatoyeva nirīhakaṁ",
  "tika-abh08t42:30_12": "nibyāpāraṁ, atha ca pana dārurajjusamāyoge paccayavisesavasena taṁ dāruyantaṁ gacchatipi",
  "tika-abh08t42:30_13": "tiṭṭhatipi, sajīvaṁ sabyāpāraṁ viya gamanādikiccaṁ sādhentamiva khāyati, tathā idaṁ",
  "tika-abh08t42:30_14": "nāmarūpampi kiñcāpi nijjīvaṁ nirīhakañca, atha ca pana aññamaññasaṅkhatapaccayavisesassa",
  "tika-abh08t42:30_15": "samāyoge sajīvaṁ sabyāpāraṁ gacchantaṁ tiṭṭhantañca khāyatīti.",
  "tika-abh08t42:31_0": "1213.Saccatoti bhūtato, paramatthatoti vuttaṁ hoti. Idaṁ nāmarūpaṁ abhisaṅkhataṁ",
  "tika-abh08t42:31_1": "yantamiva suññaṁ jīvādinā. Paccayehi abhisaṅkhataṁ idaṁ nāmarūpaṁ yantamiva suññanti",
  "tika-abh08t42:31_2": "vā sambandho. Dukkhassa puñjoti niccāturatāya dukkhassa rāsi. Tiṇakaṭṭhasādisoti",
  "tika-abh08t42:31_3": "attasuññatāya tiṇakaṭṭhasamo.",
  "tika-abh08t42:32_0": "1215.Yamakanti yugaḷaṁ. So ca yamakabhāvo aññamaññanissitabhāvenāti āha “ubho aññoññanissitā”ti.",
  "tika-abh08t42:32_1": "Tato eva ekasmiṁ bhijjamānasmiṁ ubho bhijjanti. Na hi kadāci pañcavokārabhave maraṇavasena",
  "tika-abh08t42:32_2": "rūpe nirujjhante arūpaṁ anirujjhantaṁ, arūpe vā nirujjhante rūpaṁ anirujjhantaṁ atthi.",
  "tika-abh08t42:32_3": "Ekavokārabhavacatuvokārabhavesu pana tesaṁ aññamaññaṁ anissāya pavattiyā kāraṇaṁ",
  "tika-abh08t42:32_4": "heṭṭhā vuttamevāti. So panāyaṁ bhaṅgo paccayavaseneva, paccayanirodheneva nāmarūpanirodhoti",
  "tika-abh08t42:32_5": "attho. Paccayāti paccayabhūtā, aññamaññassa paccayā hontāpi ekasmiṁ bhijjamānasmiṁ",
  "tika-abh08t42:32_6": "ubho bhijjantiyevāti attho.",
  "tika-abh08t42:33_0": "1216-9.Nittejanti tejahīnaṁ ānubhāvavirahitaṁ. Yattha pana taṁ nittejaṁ, taṁ dassetuṁ",
  "tika-abh08t42:33_1": "“na byāharatī”tiādi vuttaṁ. Na hi aññathā saddahanussāhanādīsu nāmaṁ nittejanti sakkā",
  "tika-abh08t42:33_2": "vattuṁ, nāpi rūpaṁ sandhāraṇābandhanādīsu. Teneva hi “tathā rūpampi nitteja”nti vatvā",
  "tika-abh08t42:33_3": "“bhuñjāmīti…pe… na vijjatī”ti vuttaṁ.",
  "tika-abh08t42:34_0": "1220-1.Nāmaṁ nissāyātiādinā byatirekavasenapi nāmarūpānaṁ nittejataṁyeva vibhāveti.",
  "tika-abh08t42:34_1": "Rūpañhi gamanādikiriyāsu nāmaṁ nissāya pavattati, nāmaṁ dassanādikiriyāsu rūpaṁ nissāya.",
  "tika-abh08t42:34_2": "Aññamaññaṁ sannissāya cassa attakiccasiddhipi paccekaṁ asamatthataṁ vibhāveti. Tathā",
  "tika-abh08t42:34_3": "hi nāmarūpassa attasuññatā, nibyāpāratā ca suṭṭhutaraṁ pākaṭā hontīti. Kathaṁ pana",
  "tika-abh08t42:34_4": "paccekaṁ asamatthānaṁ samuditabhāve sati samatthatā hoti asāmaggiyaṁ ahetūnaṁ sāmaggiyampi",
  "tika-abh08t42:34_5": "ahetukabhāvāpattito. Na hi paccekaṁ daṭṭhuṁ asakkontānaṁ satampi sahassampi samuditaṁ",
  "tika-abh08t42:34_6": "daṭṭhuṁ sakkotīti codanaṁ hadaye katvā āha “imassa panā”tiādi. Upamāyapi hi asiddho",
  "tika-abh08t42:34_7": "attho sādhetabbo. Tenevāha “upamaṁ te karissāmi, upamāyapi idhekacce viññū purisā",
  "tika-abh08t42:34_8": "bhāsitassa atthaṁ jānantī”ti. Ayaṁ panettha jaccandhapīṭhasappīnaṁ upamā – yathā",
  "tika-abh08t42:34_9": "jaccandho ca pīṭhasappī ca disā pakkamitukāmā assu. Jaccandho pīṭhasappiṁ evamāha",
  "tika-abh08t42:34_10": "“ahaṁ kho, bhaṇe, sakkomi pādehi pādakaraṇīyaṁ kātuṁ, natthi ca me cakkhūni, yehi",
  "tika-abh08t42:34_11": "samaṁ visamaṁ passeyya”nti. Pīṭhasappī jaccandhaṁ evamāha “ahaṁ kho, bhaṇe, sakkomi",
  "tika-abh08t42:34_12": "cakkhunā cakkhukaraṇīyaṁ kātuṁ, natthi ca me pādā, yehi abhikkameyyaṁ paṭikkameyyaṁ",
  "tika-abh08t42:34_13": "vā”ti. So tuṭṭhahaṭṭho jaccandho pīṭhasappiṁ aṁsakūṭaṁ āropesi, pīṭhasappī jaccandhassa",
  "tika-abh08t42:34_14": "aṁsakūṭe nisīditvā evamāha “vāmaṁ muñca, dakkhiṇaṁ gaṇha, dakkhiṇaṁ muñca, vāmaṁ",
  "tika-abh08t42:34_15": "gaṇhā”ti. Tattha jaccandhopi nittejo dubbalo na sakena balena gacchati, tatheva pīṭhasappī",
  "tika-abh08t42:34_16": "na sakena balena gacchati, na ca tesaṁ aññamaññaṁ nissāya gamanaṁ na pavattati, evameva",
  "tika-abh08t42:34_17": "nāmampi nittejaṁ na sakena tejena uppajjati, na tāsu tāsu kiriyāsu pavattati, rūpampi",
  "tika-abh08t42:34_18": "nittejaṁ na sakena tejena uppajjati, na tāsu tāsu kiriyāsu pavattati, na ca tesaṁ",
  "tika-abh08t42:34_19": "aññamaññaṁ nissāya uppatti vā pavatti vā na hotīti. Tenāhu porāṇā –",
  "tika-abh08t42:35": "“Na sakena balena jāyare,",
  "tika-abh08t42:36": "Nopi sakena balena tiṭṭhare;",
  "tika-abh08t42:37": "Paradhammavasānuvattino,",
  "tika-abh08t42:38": "Jāyare saṅkhatā attadubbalā.",
  "tika-abh08t42:39": "“Parapaccayato ca jāyare, paraārammaṇato samuṭṭhitā;",
  "tika-abh08t42:40": "Ārammaṇapaccayehi ca, paradhammehi cime pabhāvitā”ti. ;",
  "tika-abh08t42:41_0": "1222-3. Idāni nāvāyantikūpamāyapi nāmarūpānaṁ avasavattitaṁ vibhāvetuṁ “yathā hī”tiādigāthādvayaṁ",
  "tika-abh08t42:41_1": "vuttaṁ. Tattha nissāyāti patiṭṭhāya. Yantīti gacchanti. Manusse nissāyāti netubhūte",
  "tika-abh08t42:41_2": "niyāmakakammakarādimanusse apassāya. Na hi tesaṁ araṇaggahaṇalaṅkārasaṇṭhāpanaudakasiñcanādikiriyāya",
  "tika-abh08t42:41_3": "vinā nāvā icchitadesaṁ pāpuṇāti, yathā pana ubhopi aññamaññaṁ nissāya aṇṇave gacchanti,",
  "tika-abh08t42:41_4": "evaṁ nāmañca rūpañca ubho aññamaññaṁ nissitā pavattantīti adhippāyo.",
  "tika-abh08t42:42_0": "1224.Sattasaññaṁ vinodetvāti yathāvuttanayehi anādikālabhāvitaṁ khandhapañcake sattaggāhaṁ",
  "tika-abh08t42:42_1": "vikkhambhetvā. Nāma…pe… vuccatīti “idaṁ nāmaṁ, ettakaṁ nāmaṁ, na ito bhiyyo. Idaṁ",
  "tika-abh08t42:42_2": "rūpaṁ, ettakaṁ rūpaṁ, na ito bhiyyo”ti ca evaṁ sabbākārena tesaṁ lakkhaṇasallakkhaṇamukhena",
  "tika-abh08t42:42_3": "tamatthabhāvadassanaṁ etaṁ attadiṭṭhimalavisodhanato diṭṭhivisuddhīti vuccati buddhādīhīti",
  "tika-abh08t42:42_4": "attho. Na kevalañcetaṁ diṭṭhivisuddhiyeva vuccati, nāmarūpavavatthāpanantipi etasseva",
  "tika-abh08t42:42_5": "adhivacananti veditabbaṁ. Jātiāditoti jātijarābyādhiādito dukkhato. Yathāha “jātipi",
  "tika-abh08t42:42_6": "dukkhā, jarāpi dukkhā, byādhipi dukkho, maraṇampi dukkhaṁ, yampicchaṁ na labhati,",
  "tika-abh08t42:42_7": "tampi dukkhaṁ, saṁkhittena pañcupādānakkhandhā dukkhā”ti. Antadvayanti sassatucchedasaṅkhātaṁ",
  "tika-abh08t42:42_8": "antadvayaṁ. Atha vā sattassa accantaṁ atthibhāvasaṅkhātaṁ, tassa natthibhāvasaṅkhātañca",
  "tika-abh08t42:42_9": "antadvayaṁ. Paramatthato anupalabbhanato hi satto atthīti vajjitabbameva, lokasaṅketatova",
  "tika-abh08t42:42_10": "upalabbhanato natthītipi vajjitabbamevāti. Suṭṭhutaraṁ parisuddhaṁ karotīti sambandho.",
  "tika-abh08t42:42_11": "Diṭṭhigatāni malānīti diṭṭhigatasaṅkhātāni malāni. Asesaṁ nissesato nāsaṁ vināsaṁ",
  "tika-abh08t42:42_12": "vikkhambhanaṁ upenti. Tathā hetaṁ diṭṭhimalavisodhanato diṭṭhivisuddhīti vuccati.",
  "tika-abh08t42:43": "Iti abhidhammatthavikāsiniyā nāma",
  "tika-abh08t42:44": "Abhidhammāvatārasaṁvaṇṇanāya",
  "tika-abh08t42:45": "Diṭṭhivisuddhiniddesavaṇṇanā niṭṭhitā."
}