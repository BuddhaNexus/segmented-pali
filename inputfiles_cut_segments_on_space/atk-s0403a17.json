{
  "atk-s0403a17:0": "(18) 3. Upāsakavaggo",
  "atk-s0403a17:1": "1-3. Sārajjasuttādivaṇṇanā",
  "atk-s0403a17:2": "171-173. Tatiyassa paṭhamadutiyatatiyesu agāriyappaṭipatti kathitā. Sotāpannasakadāgāminopi hontu, vaṭṭantiyeva.",
  "atk-s0403a17:3": "4. Verasuttavaṇṇanā",
  "atk-s0403a17:4_0": "174. Catutthe bhayānīti cittutrāsabhayāni. Verānīti akusalaverānipi puggalaverānipi.",
  "atk-s0403a17:4_1": "Cetasikanti cittanissitaṁ. Dukkhanti kāyapasādavatthukaṁ dukkhaṁ. Domanassanti domanassavedanaṁ.",
  "atk-s0403a17:4_2": "Imasmiṁ sutte viratipahānaṁ kathitaṁ.",
  "atk-s0403a17:5": "5. Caṇḍālasuttavaṇṇanā",
  "atk-s0403a17:6_0": "175. Pañcame upāsakapatikuṭṭhoti upāsakapacchimako. Kotūhalamaṅgalikoti “iminā idaṁ",
  "atk-s0403a17:6_1": "bhavissatī”ti evaṁ pavattattā kotūhalasaṅkhātena diṭṭhasutamutamaṅgalena samannāgato.",
  "atk-s0403a17:6_2": "Maṅgalaṁ pacceti no kammanti maṅgalaṁ oloketi, kammaṁ na oloketi. Ito ca bahiddhāti",
  "atk-s0403a17:6_3": "imamhā sāsanā bahiddhā. Pubbakāraṁ karotīti dānādikaṁ kusalakiccaṁ paṭhamataraṁ karoti.",
  "atk-s0403a17:7": "6. Pītisuttavaṇṇanā",
  "atk-s0403a17:8_0": "176. Chaṭṭhe kinti mayanti kena nāma upāyena mayaṁ. Pavivekaṁ pītinti paṭhamadutiyajjhānāni",
  "atk-s0403a17:8_1": "nissāya uppajjanakapītiṁ. Kāmūpasaṁhitanti kāmanissitaṁ duvidhe kāme ārabbha uppajjanakaṁ.",
  "atk-s0403a17:8_2": "Akusalūpasaṁhitanti “migasūkarādayo vijjhissāmī”ti saraṁ khipitvā tasmiṁ viraddhe",
  "atk-s0403a17:8_3": "“viraddhaṁ mayā”ti evaṁ akusale nissāya uppajjanakaṁ. Tādisesu pana ṭhānesu avirajjhantassa",
  "atk-s0403a17:8_4": "“suṭṭhu me viddhaṁ, suṭṭhu me pahaṭa”nti uppajjanakaṁ akusalūpasaṁhitaṁ sukhaṁ somanassaṁ",
  "atk-s0403a17:8_5": "nāma. Dānādiupakaraṇānaṁ asampattiyā uppajjamānaṁ pana kusalūpasaṁhitaṁ dukkhaṁ domanassanti veditabbaṁ.",
  "atk-s0403a17:9": "7. Vaṇijjāsuttavaṇṇanā",
  "atk-s0403a17:10_0": "177. Sattame vaṇijjāti vāṇijakammāni. Upāsakenāti tisaraṇagatena. Satthavaṇijjāti",
  "atk-s0403a17:10_1": "āvudhabhaṇḍaṁ kāretvā tassa vikkayo. Sattavaṇijjāti manussavikkayo. Maṁsavaṇijjāti",
  "atk-s0403a17:10_2": "sūkaramigādayo posetvā tesaṁ vikkayo. Majjavaṇijjāti yaṁkiñci majjaṁ kāretvā tassa",
  "atk-s0403a17:10_3": "vikkayo. Visavaṇijjāti visaṁ kāretvā tassa vikkayo. Iti sabbampi imaṁ vaṇijjaṁ neva",
  "atk-s0403a17:10_4": "attanā kātuṁ, na pare samādapetvā kāretuṁ vaṭṭati.",
  "atk-s0403a17:11": "8. Rājasuttavaṇṇanā",
  "atk-s0403a17:12_0": "178. Aṭṭhame pabbājentīti raṭṭhamhā pabbājenti. Yathāpaccayaṁ vā karontīti yathādhippāyaṁ",
  "atk-s0403a17:12_1": "yathājjhāsayaṁ karonti. Tatheva pāpakammaṁ pavedentīti yathā tena kataṁ, taṁ tatheva",
  "atk-s0403a17:12_2": "aññesaṁ ārocenti kathenti.",
  "atk-s0403a17:13": "9. Gihisuttavaṇṇanā",
  "atk-s0403a17:14_0": "179. Navame saṁvutakammantanti pihitakammantaṁ. Ābhicetasikānanti uttamacittanissitānaṁ.",
  "atk-s0403a17:14_1": "Diṭṭhadhammasukhavihārānanti paccakkheyeva dhamme pavattikkhaṇe sukhavihārānaṁ. Ariyakantehīti",
  "atk-s0403a17:14_2": "ariyānaṁ kantehi maggaphalasīlehi.",
  "atk-s0403a17:15_0": "Ariyadhammaṁ samādāyāti ettha ariyadhammoti pañca sīlāni kathitāni. Merayaṁ vāruṇinti",
  "atk-s0403a17:15_1": "catubbidhaṁ merayaṁ pañcavidhañca suraṁ. Dhammañcānuvitakkayeti navavidhaṁ lokuttaradhammaṁ",
  "atk-s0403a17:15_2": "anussativaseneva vitakkeyya. Abyāpajjhaṁ hitaṁ cittanti niddukkhaṁ mettādibrahmavihāracittaṁ.",
  "atk-s0403a17:15_3": "Devalokāya bhāvayeti brahmalokatthāya bhāveyya. Puññatthassa jigīsatoti puññena atthikassa",
  "atk-s0403a17:15_4": "puññaṁ gavesantassa. Santesūti buddhapaccekabuddhatathāgatasāvakesu. Vipulā hoti",
  "atk-s0403a17:15_5": "dakkhiṇāti evaṁ dinnadānaṁ mahapphalaṁ hoti. Anupubbenāti sīlapūraṇādinā anukkamena.",
  "atk-s0403a17:15_6": "Sesaṁ tikanipāte vuttatthameva.",
  "atk-s0403a17:16": "10. Gavesīsuttavaṇṇanā",
  "atk-s0403a17:17_0": "180. Dasame sitaṁ pātvākāsīti mahāmaggeneva gacchanto taṁ sālavanaṁ oloketvā “atthi",
  "atk-s0403a17:17_1": "nu kho imasmiṁ ṭhāne kiñci sukāraṇaṁ uppannapubba”nti addasa kassapabuddhakāle gavesinā",
  "atk-s0403a17:17_2": "upāsakena kataṁ sukāraṇaṁ. Athassa etadahosi – “idaṁ sukāraṇaṁ bhikkhusaṅghassa apākaṭaṁ",
  "atk-s0403a17:17_3": "paṭicchannaṁ, handa naṁ bhikkhusaṅghassa pākaṭaṁ karomī”ti maggā okkamma aññatarasmiṁ",
  "atk-s0403a17:17_4": "padese ṭhitova sitapātukammaṁ akāsi, aggaggadante dassetvā mandahasitaṁ hasi. Yathā",
  "atk-s0403a17:17_5": "hi lokiyamanussā udaraṁ paharantā “kahaṁ kaha”nti hasanti, na evaṁ buddhā. Buddhānaṁ",
  "atk-s0403a17:17_6": "pana hasitaṁ haṭṭhapahaṭṭhākāramattameva hoti.",
  "atk-s0403a17:18_0": "Hasitañca nāmetaṁ terasahi somanassasahagatacittehi hoti. Tattha lokiyamahājano akusalato",
  "atk-s0403a17:18_1": "catūhi, kāmāvacarakusalato catūhīti aṭṭhahi cittehi hasati, sekhā akusalato diṭṭhigatasampayuttāni",
  "atk-s0403a17:18_2": "dve apanetvā chahi cittehi hasanti, khīṇāsavā catūhi sahetukakiriyacittehi, ekena",
  "atk-s0403a17:18_3": "ahetukakiriyacittenāti pañcahi cittehi hasanti. Tesupi balavārammaṇe āpāthamāgate",
  "atk-s0403a17:18_4": "dvīhi ñāṇasampayuttacittehi hasanti, dubbalārammaṇe duhetukacittadvayena ca ahetukacittena",
  "atk-s0403a17:18_5": "cāti tīhi cittehi hasanti. Imasmiṁ pana ṭhāne kiriyāhetukamanoviññāṇadhātusomanassasahagatacittaṁ",
  "atk-s0403a17:18_6": "bhagavato pahaṭṭhākāramattahasitaṁ uppādeti.",
  "atk-s0403a17:19_0": "Taṁ panetaṁ hasitaṁ evaṁ appamattakampi therassa pākaṭaṁ ahosi. Kathaṁ? Tathārūpe",
  "atk-s0403a17:19_1": "hi kāle tathāgatassa catūhi dāṭhāhi cātuddīpikamahāmeghamukhato samosaritā vijjulatā",
  "atk-s0403a17:19_2": "viya virocamānā mahātālakkhandhappamāṇā rasmivaṭṭiyo uṭṭhahitvā tikkhattuṁ siravaraṁ",
  "atk-s0403a17:19_3": "padakkhiṇaṁ katvā dāṭhaggesuyeva antaradhāyanti. Tena saññāṇena āyasmā ānando bhagavato",
  "atk-s0403a17:19_4": "pacchato gacchamānopi sitapātubhāvaṁ jānāti.",
  "atk-s0403a17:20_0": "Iddhanti samiddhaṁ. Phītanti atisamiddhaṁ sabbapāliphullaṁ viya. Ākiṇṇamanussanti",
  "atk-s0403a17:20_1": "janasamākulaṁ. Sīlesu aparipūrakārīti pañcasu sīlesu asamattakārī. Paṭidesitānīti",
  "atk-s0403a17:20_2": "upāsakabhāvaṁ paṭidesitāni. Samādapitānīti saraṇesu patiṭṭhāpitānīti attho. Iccetaṁ",
  "atk-s0403a17:20_3": "samasamanti iti etaṁ kāraṇaṁ sabbākārato samabhāveneva samaṁ, na ekadesena. Natthi",
  "atk-s0403a17:20_4": "kiñci atirekanti mayhaṁ imehi kiñci atirekaṁ natthi. Handāti vavassaggatthe nipāto.",
  "atk-s0403a17:20_5": "Atirekāyāti visesakāraṇatthāya paṭipajjāmīti attho. Sīlesu paripūrakāriṁ dhārethāti",
  "atk-s0403a17:20_6": "pañcasu sīlesu samattakārīti jānātha. Ettāvatā tena pañca sīlāni samādinnāni nāma",
  "atk-s0403a17:20_7": "honti. Kimaṅga pana na mayanti mayaṁ pana keneva kāraṇena paripūrakārino na bhavissāma.",
  "atk-s0403a17:20_8": "Sesamettha uttānamevāti.",
  "atk-s0403a17:21": "Upāsakavaggo tatiyo."
}