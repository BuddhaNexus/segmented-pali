{
  "atk-s0509a8:0": "9. Navakanipāto",
  "atk-s0509a8:1": "1. Vaḍḍhamātutherīgāthāvaṇṇanā",
  "atk-s0509a8:2_0": "Navakanipāte mā su te vaḍḍha lokamhītiādikā vaḍḍhamātāya theriyā gāthā. Ayampi purimabuddhesu",
  "atk-s0509a8:2_1": "katādhikārā tattha tattha bhave vivaṭṭūpanissayaṁ kusalaṁ upacinantī, anukkamena",
  "atk-s0509a8:2_2": "sambhatavimokkhasambhārā hutvā imasmiṁ buddhuppāde bhārukacchakanagare kulagehe nibbattitvā",
  "atk-s0509a8:2_3": "vayappattā patikulaṁ gatā ekaṁ puttaṁ vijāyi. Tassa vaḍḍhoti nāmaṁ ahosi. Tato paṭṭhāya",
  "atk-s0509a8:2_4": "sā vaḍḍhamātāti voharīyittha. Sā bhikkhūnaṁ santike dhammaṁ sutvā paṭiladdhasaddhā",
  "atk-s0509a8:2_5": "puttaṁ ñātīnaṁ niyyādetvā bhikkhunupassayaṁ gantvā pabbaji. Ito paraṁ yaṁ vattabbaṁ,",
  "atk-s0509a8:2_6": "taṁ vaḍḍhattherassa vatthumhi āgatameva. Vaḍḍhattherañhi attano puttaṁ santaruttaraṁ",
  "atk-s0509a8:2_7": "ekakaṁ bhikkhunupassaye attano dassanatthāya upagataṁ ayaṁ therī “kasmā tvaṁ ekako",
  "atk-s0509a8:2_8": "santaruttarova idhāgato”ti codetvā ovadantī –",
  "atk-s0509a8:3": "204.",
  "atk-s0509a8:4": "“Mā su te vaḍḍha lokamhi, vanatho ahu kudācanaṁ;",
  "atk-s0509a8:5": "Mā puttaka punappunaṁ, ahu dukkhassa bhāgimā.",
  "atk-s0509a8:6": "205.",
  "atk-s0509a8:7": "“Sukhañhi vaḍḍha munayo, anejā chinnasaṁsayā;",
  "atk-s0509a8:8": "Sītibhūtā damappattā, viharanti anāsavā.",
  "atk-s0509a8:9": "206.",
  "atk-s0509a8:10": "“Tehānuciṇṇaṁ isīhi, maggaṁ dassanapattiyā;",
  "atk-s0509a8:11": "Dukkhassantakiriyāya, tvaṁ vaḍḍha anubrūhayā”ti. –",
  "atk-s0509a8:12": "Imā tisso gāthā abhāsi.",
  "atk-s0509a8:13_0": "Tattha mā su te vaḍḍha lokamhi, vanatho ahu kudācananti sūti nipātamattaṁ. Vaḍḍha,",
  "atk-s0509a8:13_1": "puttaka, sabbasmimpi sattaloke, saṅkhāraloke ca kilesavanatho tuyhaṁ kadācipi mā",
  "atk-s0509a8:13_2": "ahu mā ahosi. Tattha kāraṇamāha – “mā, puttaka, punappunaṁ, ahu dukkhassa bhāgimā”ti",
  "atk-s0509a8:13_3": "vanathaṁ anucchindanto taṁ nimittassa punappunaṁ aparāparaṁ jātiādidukkhassa bhāgī mā ahosi.",
  "atk-s0509a8:14_0": "Evaṁ vanathassa asamucchede ādīnavaṁ dassetvā idāni samucchede ānisaṁsaṁ dassentī",
  "atk-s0509a8:14_1": "“sukhañhivaḍḍhā”tiādimāha. Tassattho – puttaka, vaḍḍha moneyyadhammasamannāgatena",
  "atk-s0509a8:14_2": "munayo, ejāsaṅkhātāya taṇhāya abhāvena anejā, dassanamaggeneva pahīnavicikicchatāya",
  "atk-s0509a8:14_3": "chinnasaṁsayā, sabbakilesapariḷāhābhāvena sītibhūtā, uttamassa damathassa adhigatattā",
  "atk-s0509a8:14_4": "damappattā anāsavā khīṇāsavā sukhaṁ viharanti, na tesaṁ etarahi cetodukkhaṁ atthi,",
  "atk-s0509a8:14_5": "āyatiṁ pana sabbampi dukkhaṁ na bhavissateva.",
  "atk-s0509a8:15_0": "Yasmā cetevaṁ, tasmā tehānuciṇṇaṁ isīhi…pe… anubrūhayāti tehi khīṇāsavehi isīhi anuciṇṇaṁ",
  "atk-s0509a8:15_1": "paṭipannaṁ samathavipassanāmaggaṁ ñāṇadassanassa adhigamāya sakalassāpi vaṭṭadukkhassa",
  "atk-s0509a8:15_2": "antakiriyāya vaḍḍha, tvaṁ anubrūhaya vaḍḍheyyāsīti.",
  "atk-s0509a8:16": "Taṁ sutvā vaḍḍhatthero “addhā mama mātā arahatte patiṭṭhitā”ti cintetvā tamatthaṁ pavedento –",
  "atk-s0509a8:17": "207.",
  "atk-s0509a8:18": "“Visāradāva bhaṇasi, etamatthaṁ janetti me;",
  "atk-s0509a8:19": "Maññāmi nūna māmike, vanatho te na vijjatī”ti. – gāthamāha;",
  "atk-s0509a8:20_0": "Tattha visāradāva bhaṇasi, etamatthaṁ janetti meti “mā su te vaḍḍha lokamhi, vanatho",
  "atk-s0509a8:20_1": "ahu kudācana”nti etamatthaṁ etaṁ ovādaṁ, amma, vigatasārajjā katthaci alaggā anallīnāva",
  "atk-s0509a8:20_2": "hutvā mayhaṁ vadasi. Tasmā maññāmi nūna māmike, vanatho te na vijjatīti, nūna māmike",
  "atk-s0509a8:20_3": "mayhaṁ, amma, gehasitapemamattopi vanatho tuyhaṁ mayi na vijjatīti maññāmi, na māmikāti attho.",
  "atk-s0509a8:21": "Taṁ sutvā therī “aṇumattopi kileso katthacipi visaye mama na vijjatī”ti vatvā attano katakiccataṁ pakāsentī –",
  "atk-s0509a8:22": "208.",
  "atk-s0509a8:23": "“Ye keci vaḍḍha saṅkhārā, hīnā ukkaṭṭhamajjhimā;",
  "atk-s0509a8:24": "Aṇūpi aṇumattopi, vanatho me na vijjati.",
  "atk-s0509a8:25": "209.",
  "atk-s0509a8:26": "“Sabbe me āsavā khīṇā, appamattassa jhāyato;",
  "atk-s0509a8:27": "Tisso vijjā anuppattā, kataṁ buddhassa sāsana”nti. –",
  "atk-s0509a8:28": "Imaṁ gāthādvayamāha.",
  "atk-s0509a8:29_0": "Tattha ye kecīti aniyamavacanaṁ. Saṅkhārāti saṅkhatadhammā. Hīnāti lāmakā patikuṭṭhā.",
  "atk-s0509a8:29_1": "Ukkaṭṭhamajjhimāti paṇītā ceva majjhimā ca. Tesu vā asaṅkhatā hīnā jātisaṅkhatā ukkaṭṭhā,",
  "atk-s0509a8:29_2": "ubhayavimissitā majjhimā. Hīnehi vā chandādīhi nibbattitā hīnā, majjhimehi majjhimā,",
  "atk-s0509a8:29_3": "paṇītehi ukkaṭṭhā. Akusalā dhammā vā hīnā, lokuttarā dhammā ukkaṭṭhā, itarā majjhimā.",
  "atk-s0509a8:29_4": "Aṇūpi aṇumattopīti na kevalaṁ tayi eva, atha kho ye keci hīnādibhedabhinnā saṅkhārā.",
  "atk-s0509a8:29_5": "Tesu sabbesu aṇūpi aṇumattopi atiparittakopi vanatho mayhaṁ na vijjati.",
  "atk-s0509a8:30_0": "Tattha kāraṇamāha – “sabbe me āsavā khīṇā, appamattassa jhāyato”ti. Tattha appamattassa",
  "atk-s0509a8:30_1": "jhāyatoti appamattāya jhāyantiyā, liṅgavipallāsena hetaṁ vuttaṁ. Ettha ca yasmā tisso",
  "atk-s0509a8:30_2": "vijjā anuppattā, tasmā kataṁ buddhassa sāsanaṁ. Yasmā appamattā jhāyinī, tasmā sabbe",
  "atk-s0509a8:30_3": "me āsavā khīṇā, aṇūpi aṇumattopi vanatho me na vijjatīti yojanā.",
  "atk-s0509a8:31_0": "Evaṁ vuttaovādaṁ aṅkusaṁ katvā sañjātasaṁvego thero vihāraṁ gantvā divāṭṭhāne nisinno",
  "atk-s0509a8:31_1": "vipassanaṁ vaḍḍhetvā arahattaṁ patvā attano paṭipattiṁ paccavekkhitvā sañjātasomanasso",
  "atk-s0509a8:31_2": "mātu santikaṁ gantvā aññaṁ byākaronto –",
  "atk-s0509a8:32": "210.",
  "atk-s0509a8:33": "“Uḷāraṁ vata me mātā, patodaṁ samavassari;",
  "atk-s0509a8:34": "Paramatthasañhitā gāthā, yathāpi anukampikā.",
  "atk-s0509a8:35": "211.",
  "atk-s0509a8:36": "“Tassāhaṁ vacanaṁ sutvā, anusiṭṭhiṁ janettiyā;",
  "atk-s0509a8:37": "Dhammasaṁvegamāpādiṁ, yogakkhemassa pattiyā.",
  "atk-s0509a8:38": "212.",
  "atk-s0509a8:39": "“Sohaṁ padhānapahitatto, rattindivamatandito;",
  "atk-s0509a8:40": "Mātarā codito sante, aphusiṁ santimuttama”nti. –",
  "atk-s0509a8:41": "Imā tisso gāthā abhāsi.",
  "atk-s0509a8:42": "Atha therī attano vacanaṁ aṅkusaṁ katvā puttassa arahattappattiyā ārādhitacittā tena bhāsitagāthā sayaṁ paccanubhāsi. Evaṁ tāpi theriyā gāthā nāma jātā.",
  "atk-s0509a8:43_0": "Tattha uḷāranti vipulaṁ mahantaṁ. Patodanti ovādapatodaṁ. Samavassarīti sammā pavattesi",
  "atk-s0509a8:43_1": "vatāti yojanā. Ko pana so patodoti āha “paramatthasañhitā gāthā”ti. Taṁ “mā su te,",
  "atk-s0509a8:43_2": "vaḍḍha, lokamhī”tiādikā gāthā sandhāya vadati. Yathāpi anukampikāti yathā aññāpi",
  "atk-s0509a8:43_3": "anuggāhikā, evaṁ mayhaṁ mātā pavattinivattivibhāvanagāthāsaṅkhātaṁ uḷāraṁ patodaṁ",
  "atk-s0509a8:43_4": "pājanadaṇḍakaṁ mama ñāṇavegasamuttejaṁ pavattesīti attho.",
  "atk-s0509a8:44": "Dhammasaṁvegamāpādinti ñāṇabhayāvahattā ativiya mahantaṁ bhiṁsanaṁ saṁvegaṁ āpajjiṁ.",
  "atk-s0509a8:45": "Padhānapahitattoti catubbidhasammappadhānayogena dibbānaṁ paṭipesitacitto. Aphusiṁ santimuttamanti anuttaraṁ santiṁ nibbānaṁ phusiṁ adhigacchinti attho.",
  "atk-s0509a8:46": "Vaḍḍhamātutherīgāthāvaṇṇanā niṭṭhitā.",
  "atk-s0509a8:47": "Navakanipātavaṇṇanā niṭṭhitā."
}