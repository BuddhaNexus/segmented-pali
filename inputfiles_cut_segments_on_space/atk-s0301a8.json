{
  "atk-s0301a8:0": "8. Vaṅgīsasaṁyuttaṁ",
  "atk-s0301a8:1": "1. Nikkhantasuttavaṇṇanā",
  "atk-s0301a8:2_0": "209. Vaṅgīsasaṁyuttassa paṭhame aggāḷave cetiyeti āḷaviyaṁ aggacetiye. Anuppanne",
  "atk-s0301a8:2_1": "buddhe aggāḷavagotamakādīni yakkhanāgādīnaṁ bhavanāni, cetiyāni ahesuṁ. Uppanne buddhe",
  "atk-s0301a8:2_2": "tāni apanetvā manussā vihāre kariṁsu. Tesaṁ tāneva nāmāni jātāni. Nigrodhakappenāti",
  "atk-s0301a8:2_3": "nigrodharukkhamūlavāsinā kappattherena. Ohiyyakoti ohīnako. Vihārapāloti so kira",
  "atk-s0301a8:2_4": "tadā avassiko hoti pattacīvaraggahaṇe akovido. Atha naṁ therā bhikkhū – “āvuso, imāni",
  "atk-s0301a8:2_5": "chattupāhanakattarayaṭṭhiādīni olokento nisīdā”ti vihārarakkhakaṁ katvā piṇḍāya pavisiṁsu.",
  "atk-s0301a8:2_6": "Tena vuttaṁ “vihārapālo”ti. Samalaṅkaritvāti attano vibhavānurūpena alaṅkārena alaṅkaritvā.",
  "atk-s0301a8:2_7": "Cittaṁ anuddhaṁsetīti kusalacittaṁ viddhaṁseti vināseti. Taṁ kutettha labbhāti etasmiṁ",
  "atk-s0301a8:2_8": "rāge uppanne taṁ kāraṇaṁ kuto labbhā. Yaṁ me paroti yena me kāraṇena añño puggalo",
  "atk-s0301a8:2_9": "vā dhammo vā anabhiratiṁ vinodetvā idāneva abhiratiṁ uppādeyya ācariyupajjhāyāpi",
  "atk-s0301a8:2_10": "maṁ vihāre ohāya gatā.",
  "atk-s0301a8:3_0": "Agārasmāti agārato nikkhantaṁ. Anagāriyanti pabbajjaṁ upagatanti attho. Kaṇhatoti",
  "atk-s0301a8:3_1": "kaṇhapakkhato mārapakkhato ādhāvanti. Uggaputtāti uggatānaṁ puttā mahesakkhā rājaññabhūtā.",
  "atk-s0301a8:3_2": "Daḷhadhamminoti daḷhadhanuno, uttamappamāṇaṁ ācariyadhanuṁ dhārayamānā. Sahassaṁ",
  "atk-s0301a8:3_3": "apalāyinanti ye te samantā sarehi parikireyyuṁ, tesaṁ apalāyīnaṁ saṅkhaṁ dassento",
  "atk-s0301a8:3_4": "“sahassa”nti āha. Etatobhiyyoti etasmā sahassā atirekatarā. Neva maṁ byādhayissantīti",
  "atk-s0301a8:3_5": "maṁ cāletuṁ na sakkhissanti. Dhamme samhi patiṭṭhitanti anabhiratiṁ vinodetvā abhiratiṁ",
  "atk-s0301a8:3_6": "uppādanasamatthe sake sāsanadhamme patiṭṭhitaṁ. Idaṁ vuttaṁ hoti – issāsasahasse",
  "atk-s0301a8:3_7": "tāva samantā sarehi parikirante sikkhito puriso daṇḍakaṁ gahetvā sabbe sare sarīre",
  "atk-s0301a8:3_8": "apatamāne antarāva paharitvā pādamūle pāteti. Tattha ekopi issāso dve sare ekato",
  "atk-s0301a8:3_9": "na khipati, imā pana itthiyo rūpārammaṇādivasena pañca pañca sare ekato khipanti.",
  "atk-s0301a8:3_10": "Evaṁ khipantiyo etā sacepi atirekasahassā honti, neva maṁ cāletuṁ sakkhissantīti.",
  "atk-s0301a8:4_0": "Sakkhī hi me sutaṁ etanti mayā hi sammukhā etaṁ sutaṁ. Nibbānagamanaṁ magganti vipassanaṁ",
  "atk-s0301a8:4_1": "sandhāyāha. So hi nibbānassa pubbabhāgamaggo, liṅgavipallāsena pana “magga”nti āha.",
  "atk-s0301a8:4_2": "Tattha meti tasmiṁ me attano taruṇavipassanāsaṅkhāte nibbānagamanamagge mano nirato.",
  "atk-s0301a8:4_3": "Pāpimāti kilesaṁ ālapati. Maccūtipi tameva ālapati. Na me maggampi dakkhasīti yathā",
  "atk-s0301a8:4_4": "me bhavayoniādīsu gatamaggampi na passasi, tathā karissāmīti. Paṭhamaṁ.",
  "atk-s0301a8:5": "2. Aratīsuttavaṇṇanā",
  "atk-s0301a8:6_0": "210. Dutiye nikkhamatīti vihārā nikkhamati. Aparajju vā kāleti dutiyadivase vā bhikkhācārakāle.",
  "atk-s0301a8:6_1": "Vihāragaruko kiresa thero. Aratiñca ratiñcāti sāsane aratiṁ kāmaguṇesu ca ratiṁ.",
  "atk-s0301a8:6_2": "Sabbaso gehasitañca vitakkanti pañcakāmaguṇagehanissitaṁ pāpavitakkañca sabbākārena",
  "atk-s0301a8:6_3": "pahāya. Vanathanti kilesamahāvanaṁ. Kuhiñcīti kismiñci ārammaṇe. Nibbanathoti nikkilesavano.",
  "atk-s0301a8:6_4": "Aratoti taṇhāratirahito.",
  "atk-s0301a8:7_0": "Pathaviñca vehāsanti pathaviṭṭhitañca itthipurisavatthālaṅkārādivaṇṇaṁ, vehāsaṭṭhakañca",
  "atk-s0301a8:7_1": "candasūriyobhāsādi. Rūpagatanti rūpameva. Jagatogadhanti jagatiyā ogadhaṁ, antopathaviyaṁ",
  "atk-s0301a8:7_2": "nāgabhavanagatanti attho. Parijīyatīti parijīrati. Sabbamaniccanti sabbaṁ taṁ aniccaṁ.",
  "atk-s0301a8:7_3": "Ayaṁ therassa mahāvipassanāti vadanti. Evaṁ samaccāti evaṁ samāgantvā. Caranti mutattāti",
  "atk-s0301a8:7_4": "viññātattabhāvā viharanti.",
  "atk-s0301a8:8_0": "Upadhīsūti khandhakilesābhisaṅkhāresu. Gadhitāti giddhā. Diṭṭhasuteti cakkhunā diṭṭhe",
  "atk-s0301a8:8_1": "rūpe, sotena sute sadde. Paṭighe ca mute cāti ettha paṭighapadena gandharasā gahitā,",
  "atk-s0301a8:8_2": "mutapadena phoṭṭhabbārammaṇaṁ. Yo ettha na limpatīti yo etesu pañcakāmaguṇesu taṇhādiṭṭhilepehi na limpati.",
  "atk-s0301a8:9_0": "Atha saṭṭhinissitā savitakkā, puthū janatāya adhammā niviṭṭhāti atha cha ārammaṇanissitā",
  "atk-s0301a8:9_1": "puthū adhammavitakkā janatāya niviṭṭhāti attho. Naca vaggagatassa kuhiñcīti tesaṁ",
  "atk-s0301a8:9_2": "vasena na katthaci kilesavaggagato bhaveyya. No pana duṭṭhullabhāṇīti duṭṭhullavacanabhāṇīpi",
  "atk-s0301a8:9_3": "na siyā. Sa bhikkhūti so evaṁvidho bhikkhu nāma hoti.",
  "atk-s0301a8:10_0": "Dabboti dabbajātiko paṇḍito. Cirarattasamāhitoti dīgharattaṁ samāhitacitto. Nipakoti",
  "atk-s0301a8:10_1": "nepakkena samannāgato pariṇatapañño. Apihālūti nittaṇho. Santaṁ padanti nibbānaṁ.",
  "atk-s0301a8:10_2": "Ajjhagamā munīti adhigato muni. Paṭicca parinibbuto kaṅkhati kālanti nibbānaṁ paṭicca",
  "atk-s0301a8:10_3": "kilesaparinibbānena parinibbuto parinibbānakālaṁ āgameti. Dutiyaṁ.",
  "atk-s0301a8:11": "3. Pesalasuttavaṇṇanā",
  "atk-s0301a8:12_0": "211. Tatiye atimaññatīti “kiṁ ime mahallakā? Na etesaṁ pāḷi, na aṭṭhakathā, na padabyañjanamadhuratā,",
  "atk-s0301a8:12_1": "amhākaṁ pana pāḷipi aṭṭhakathāpi nayasatena nayasahassena upaṭṭhātī”ti atikkamitvā",
  "atk-s0301a8:12_2": "maññati. Gotamāti gotamabuddhasāvakattā attānaṁ ālapati. Mānapathanti mānārammaṇañceva",
  "atk-s0301a8:12_3": "mānasahabhuno ca dhamme. Vippaṭisārīhuvāti vippaṭisārī ahuvā, ahosīti attho. Maggajinoti",
  "atk-s0301a8:12_4": "maggena jitakileso. Kittiñca sukhañcāti vaṇṇabhaṇanañca kāyikacetasikasukhañca. Akhilodha",
  "atk-s0301a8:12_5": "padhānavāti akhilo idha padhānavā vīriyasampanno. Visuddhoti visuddho bhaveyya. Asesanti",
  "atk-s0301a8:12_6": "nissesaṁ navavidhaṁ. Vijjāyantakaroti vijjāya kilesānaṁ antakaro. Samitāvīti rāgādīnaṁ",
  "atk-s0301a8:12_7": "samitatāya samitāvī. Tatiyaṁ.",
  "atk-s0301a8:13": "4. Ānandasuttavaṇṇanā",
  "atk-s0301a8:14_0": "212. Catutthe rāgoti āyasmā ānando mahāpuñño sambhāvito, taṁ rājarājamahāmattādayo",
  "atk-s0301a8:14_1": "nimantetvā antonivesane nisīdāpenti. Sabbālaṅkārapaṭimaṇḍitāpi itthiyo theraṁ upasaṅkamitvā",
  "atk-s0301a8:14_2": "vanditvā tālavaṇṭena bījenti, upanisīditvā pañhaṁ pucchanti dhammaṁ suṇanti. Tattha",
  "atk-s0301a8:14_3": "āyasmato vaṅgīsassa navapabbajitassa ārammaṇaṁ pariggahetuṁ asakkontassa itthirūpārammaṇe",
  "atk-s0301a8:14_4": "rāgo cittaṁ anuddhaṁseti. So saddhāpabbajitattā ujujātiko kulaputto “ayaṁ me rāgo",
  "atk-s0301a8:14_5": "vaḍḍhitvā diṭṭhadhammikasamparāyikaṁ atthaṁ nāseyyā”ti cintetvā anantaraṁ nisinnova",
  "atk-s0301a8:14_6": "therassa attānaṁ āvikaronto kāmarāgenātiādimāha.",
  "atk-s0301a8:15_0": "Tattha nibbāpananti rāganibbānakāraṇaṁ. Vipariyesāti vipallāsena. Subhaṁ rāgūpasañhitanti",
  "atk-s0301a8:15_1": "rāgaṭṭhāniyaṁ iṭṭhārammaṇaṁ. Parato passāti aniccato passa. Mā ca attatoti attato",
  "atk-s0301a8:15_2": "mā passa. Kāyagatā tyatthūti kāyagatā te atthu. Animittañca bhāvehīti niccādīnaṁ",
  "atk-s0301a8:15_3": "nimittānaṁ ugghāṭitattā vipassanā animittā nāma, taṁ bhāvehīti vadati. Mānābhisamayāti",
  "atk-s0301a8:15_4": "mānassa dassanābhisamayā ceva pahānābhisamayā ca. Upasantoti rāgādisantatāya upasanto. Catutthaṁ.",
  "atk-s0301a8:16": "5. Subhāsitasuttavaṇṇanā",
  "atk-s0301a8:17_0": "213. Pañcame aṅgehīti kāraṇehi, avayavehi vā. Musāvādāveramaṇiādīni hi cattāri subhāsitavācāya",
  "atk-s0301a8:17_1": "kāraṇāni, saccavacanādayo cattāro avayavā. Kāraṇatthe ca aṅgasadde “catūhī”ti nissakkavacanaṁ",
  "atk-s0301a8:17_2": "hoti, avayavatthe karaṇavacanaṁ. Samannāgatāti samanuāgatā pavattā yuttā ca. Vācāti",
  "atk-s0301a8:17_3": "samullapanavācā, yā “vācā girā byappatho”ti ca, “nelā kaṇṇasukhā”ti ca āgatā. “Yā",
  "atk-s0301a8:17_4": "pana vācāya ce kataṁ kamma”nti evaṁ viññatti ca “yā catūhi vacīduccaritehi ārati…pe…",
  "atk-s0301a8:17_5": "ayaṁ vuccati sammāvācā”ti evaṁ virati ca, “pharusavācā, bhikkhave, āsevitā bhāvitā",
  "atk-s0301a8:17_6": "bahulīkatā nirayasaṁvattanikā hotī”ti evaṁ cetanā ca vācāti āgatā, na sā idha adhippetā.",
  "atk-s0301a8:17_7": "Kasmā? Abhāsitabbato. Subhāsitāti suṭṭhu bhāsitā. Tenassā atthāvahataṁ dīpeti. No",
  "atk-s0301a8:17_8": "dubbhāsitāti na duṭṭhu bhāsitā. Tenassā anatthāvahanapahānataṁ dīpeti. Anavajjāti",
  "atk-s0301a8:17_9": "rāgādivajjarahitā. Imināssā kāraṇasuddhiṁ catudosābhāvañca dīpeti. Ananuvajjāti anuvādavimuttā.",
  "atk-s0301a8:17_10": "Imināssā sabbākārasampattiṁ dīpeti. Viññūnanti paṇḍitānaṁ. Tena nindāpasaṁsāsu bālā appamāṇāti dīpeti.",
  "atk-s0301a8:18_0": "Subhāsitaṁyevabhāsatīti puggalādhiṭṭhānāya desanāya catūsu vācaṅgesu aññataraniddosavacanametaṁ.",
  "atk-s0301a8:18_1": "No dubbhāsitanti tasseva vācaṅgassa paṭipakkhabhāsananivāraṇaṁ. No dubbhāsitanti",
  "atk-s0301a8:18_2": "iminā micchāvācappahānaṁ dīpeti. Subhāsitanti iminā pahīnamicchāvācena bhāsitabbavacanalakkhaṇaṁ.",
  "atk-s0301a8:18_3": "Aṅgaparidīpanatthaṁ panettha abhāsitabbaṁ pubbe avatvā bhāsitabbamevāha. Esa nayo",
  "atk-s0301a8:18_4": "dhammaṁyevātiādīsupi. Ettha ca paṭhamena pisuṇadosarahitaṁ samaggakaraṇaṁ vacanaṁ",
  "atk-s0301a8:18_5": "vuttaṁ, dutiyena samphappalāpadosarahitaṁ dhammato anapetaṁ mantāvacanaṁ, itarehi",
  "atk-s0301a8:18_6": "dvīhi pharusālikarahitāni piyasaccavacanāni. Imehi khoti ādinā tāni aṅgāni paccakkhato",
  "atk-s0301a8:18_7": "dassento taṁ vācaṁ nigameti. Yañca aññe paṭiññādīhi avayavehi, nāmādīhi padehi, liṅgavacanavibhattikālakārakasampattīhi",
  "atk-s0301a8:18_8": "ca samannāgataṁ musāvādādivācampi subhāsitanti maññanti, taṁ paṭisedheti. Avayavādisamannāgatāpi",
  "atk-s0301a8:18_9": "hi tathārūpī vācā dubbhāsitāva hoti attano ca paresañca anatthāvahattā. Imehi pana",
  "atk-s0301a8:18_10": "catūhaṅgehi samannāgatā sacepi milakkhubhāsāpariyāpannā ghaṭaceṭikāgītikapariyāpannāpi",
  "atk-s0301a8:18_11": "hoti, tathāpi subhāsitāva lokiyalokuttarahitasukhāvahattā. Tathā hi maggapasse sassaṁ",
  "atk-s0301a8:18_12": "rakkhantiyā sīhaḷaceṭikāya sīhaḷakeneva jātijarāmaraṇayuttaṁ gītikaṁ gāyantiyā saddaṁ",
  "atk-s0301a8:18_13": "sutvā maggaṁ gacchantā saṭṭhimattā vipassakā bhikkhū arahattaṁ pāpuṇiṁsu. Tathā tisso",
  "atk-s0301a8:18_14": "nāma āraddhavipassako bhikkhu padumasarasamīpena gacchanto padumasare padumāni bhañjitvā –",
  "atk-s0301a8:19": "“Pātova phullitakokanadaṁ, sūriyālokena bhijjiyate;",
  "atk-s0301a8:20": "Evaṁ manussattaṁ gatā sattā, jarābhivegena maddiyantī”ti. –",
  "atk-s0301a8:21": "Imaṁ gītikaṁ gāyantiyā ceṭikāya sutvā arahattaṁ patto.",
  "atk-s0301a8:22": "Buddhantarepi aññataro puriso sattahi puttehi saddhiṁ aṭavito āgamma aññatarāya itthiyā musalena taṇḍule koṭṭentiyā –",
  "atk-s0301a8:23": "“Jarāya parimadditaṁ etaṁ, milātachavicammanissitaṁ;",
  "atk-s0301a8:24": "Maraṇena bhijjati etaṁ, maccussa ghāsamāmisaṁ.",
  "atk-s0301a8:25": "“Kimīnaṁ ālayaṁ etaṁ, nānākuṇapena pūritaṁ;",
  "atk-s0301a8:26": "Asucissa bhājanaṁ etaṁ, kadalikkhandhasamaṁ ida”nti. –",
  "atk-s0301a8:27_0": "Imaṁ gītikaṁ sutvā paccavekkhanto saha puttehi paccekabodhiṁ patto. Evaṁ imehi catūhi",
  "atk-s0301a8:27_1": "aṅgehi samannāgatā vācā sacepi milakkhubhāsāpariyāpannā ghaṭaceṭikāgītikapariyāpannāpi",
  "atk-s0301a8:27_2": "hoti, tathāpi subhāsitāti veditabbā. Subhāsitattā eva ca anavajjā ca ananuvajjā ca",
  "atk-s0301a8:27_3": "viññūnaṁ atthatthikānaṁ atthapaṭisaraṇānaṁ, no byañjanapaṭisaraṇānanti.",
  "atk-s0301a8:28_0": "Sāruppāhīti anucchavikāhi. Abhitthavīti pasaṁsi. Na tāpayeti vippaṭisārena na tāpeyya",
  "atk-s0301a8:28_1": "na vibādheyya. Pareti parehi bhindanto nābhibhaveyya na bādheyya. Iti imāya gāthāya",
  "atk-s0301a8:28_2": "apisuṇavācāvasena bhagavantaṁ thometi. Paṭinanditāti piyāyitā. Yaṁ anādāyāti yaṁ",
  "atk-s0301a8:28_3": "vācaṁ bhāsanto paresaṁ pāpāni appiyāni pharusavacanāni anādāya atthabyañjanamadhuraṁ",
  "atk-s0301a8:28_4": "piyameva bhāsati, taṁ vācaṁ bhāseyyāti piyavācāvasena abhitthavi.",
  "atk-s0301a8:29_0": "Amatāti sādhubhāvena amatasadisā. Vuttampi hetaṁ – “saccaṁ have sādutaraṁ rasāna”nti",
  "atk-s0301a8:29_1": "nibbānāmatapaccayattā vā amatā. Esa dhammo sanantanoti yā ayaṁ saccavācā nāma, esa",
  "atk-s0301a8:29_2": "porāṇo dhammo cariyā paveṇī. Idameva hi porāṇānaṁ āciṇṇaṁ, na te alikaṁ bhāsiṁsu.",
  "atk-s0301a8:29_3": "Tenevāha – sacce atthe ca dhamme ca, āhu santo patiṭṭhitāti.",
  "atk-s0301a8:30_0": "Tattha sacce patiṭṭhitattāva attano ca paresañca atthe patiṭṭhitā, atthe patiṭṭhitattā",
  "atk-s0301a8:30_1": "eva dhamme patiṭṭhitā hontīti veditabbā. Saccavisesanameva vā etaṁ. Idaṁ hi vuttaṁ",
  "atk-s0301a8:30_2": "hoti – sacce patiṭṭhitā, kīdise? Atthe ca dhamme ca, yaṁ paresaṁ atthato anapetattā",
  "atk-s0301a8:30_3": "atthaṁ anuparodhakaraṁ, dhammato anapetattā dhammaṁ dhammikameva atthaṁ sādhetīti.",
  "atk-s0301a8:30_4": "Iti imāya gāthāya saccavacanavasena abhitthavi.",
  "atk-s0301a8:31_0": "Khemanti abhayaṁ nirupaddavaṁ. Kena kāraṇenāti ce. Nibbānapattiyā dukkhassantakiriyāya,",
  "atk-s0301a8:31_1": "yasmā kilesanibbānaṁ pāpeti, vaṭṭadukkhassa ca antakiriyāya saṁvattatīti attho. Atha",
  "atk-s0301a8:31_2": "vā yaṁ buddho nibbānapattiyā dukkhassantakiriyāyāti dvinnaṁ nibbānadhātūnaṁ atthāya",
  "atk-s0301a8:31_3": "khemamaggappakāsanato khemaṁ vācaṁ bhāsati, sā ve vācānamuttamāti sā vācā sabbavācānaṁ",
  "atk-s0301a8:31_4": "seṭṭhāti evamettha attho daṭṭhabbo. Iti imāya gāthāya mantāvacanavasena bhagavantaṁ",
  "atk-s0301a8:31_5": "abhitthavanto arahattanikūṭena desanaṁ niṭṭhapesīti. Pañcamaṁ.",
  "atk-s0301a8:32": "6. Sāriputtasuttavaṇṇanā",
  "atk-s0301a8:33_0": "214. Chaṭṭhe poriyāti akkharādiparipuṇṇāya. Vissaṭṭhāyāti avibaddhāya apalibuddhāya.",
  "atk-s0301a8:33_1": "Dhammasenāpatissa hi kathentassa pittādīnaṁ vasena apalibuddhavacanaṁ hoti, ayadaṇḍena",
  "atk-s0301a8:33_2": "pahatakaṁsatālato saddo viya niccharati. Anelagalāyāti anelāya agalāya niddosāya",
  "atk-s0301a8:33_3": "ceva akkhalitapadabyañjanāya ca. Therassa hi kathayato padaṁ vā byañjanaṁ vā na parihāyati.",
  "atk-s0301a8:33_4": "Atthassa viññāpaniyāti atthassa viññāpanasamatthāya. Bhikkhunanti bhikkhūnaṁ.",
  "atk-s0301a8:34_0": "Saṁkhittenapīti “cattārimāni, āvuso, ariyasaccāni. Katamāni cattāri? Dukkhaṁ ariyasaccaṁ…pe…",
  "atk-s0301a8:34_1": "imāni kho, āvuso, cattāri ariyasaccāni, tasmātiha, āvuso, idaṁ dukkhaṁ ariyasaccanti",
  "atk-s0301a8:34_2": "yogo karaṇīyo”ti evaṁ saṁkhittenapi deseti. Vitthārenapīti “katamaṁ, āvuso, dukkhaṁ",
  "atk-s0301a8:34_3": "ariyasacca”ntiādinā nayena tāneva vibhajanto vitthārenapi bhāsati. Khandhādidesanāsupi",
  "atk-s0301a8:34_4": "eseva nayo. Sāḷikāyiva nigghosoti yathā madhuraṁ ambapakkaṁ sāyitvā pakkhehi vātaṁ",
  "atk-s0301a8:34_5": "datvā madhurassaraṁ nicchārentiyā sāḷikasakuṇiyā nigghoso, evaṁ therassa dhammaṁ",
  "atk-s0301a8:34_6": "kathentassa madhuro nigghoso hoti. Paṭibhānaṁ udīrayīti samuddato ūmiyo viya anantaṁ",
  "atk-s0301a8:34_7": "paṭibhānaṁ uṭṭhahati. Odhentīti odahanti. Chaṭṭhaṁ.",
  "atk-s0301a8:35": "7. Pavāraṇāsuttavaṇṇanā",
  "atk-s0301a8:36_0": "215. Sattame tadahūti tasmiṁ ahu, tasmiṁ divaseti attho. Upavasanti etthāti uposatho.",
  "atk-s0301a8:36_1": "Upavasantīti ca sīlena vā anasanena vā upetā hutvā vasantīti attho. So panesa uposathadivaso",
  "atk-s0301a8:36_2": "aṭṭhamīcātuddasīpannarasībhedena tividho, tasmā sesadvayanivāraṇatthaṁ pannaraseti",
  "atk-s0301a8:36_3": "vuttaṁ. Pavāraṇāyāti vassaṁ-vuṭṭha-pavāraṇāya. Visuddhipavāraṇātipi etissāva nāmaṁ.",
  "atk-s0301a8:36_4": "Nisinno hotīti sāyanhasamaye sampattaparisāya kālayuttaṁ dhammaṁ desetvā udakakoṭṭhake",
  "atk-s0301a8:36_5": "gattāni parisiñcitvā nivatthanivāsano ekaṁsaṁ sugatamahācīvaraṁ katvā majjhimatthambhaṁ",
  "atk-s0301a8:36_6": "nissāya paññatte varabuddhāsane puratthimadisāya uṭṭhahato candamaṇḍalassa siriṁ",
  "atk-s0301a8:36_7": "siriyā abhibhavamāno nisinno hoti. Tuṇhībhūtaṁ tuṇhībhūtanti yato yato anuviloketi,",
  "atk-s0301a8:36_8": "tato tato tuṇhībhūtameva. Tattha hi ekabhikkhussāpi hatthakukkuccaṁ vā pādakukkuccaṁ",
  "atk-s0301a8:36_9": "vā natthi, sabbe niravā santena iriyāpathena nisīdiṁsu. Anuviloketvāti dissamānapañcapasādehi",
  "atk-s0301a8:36_10": "nettehi anuviloketvā. Handāti vossaggatthe nipāto. Na ca me kiñci garahathāti ettha",
  "atk-s0301a8:36_11": "na ca kiñcīti pucchanatthe na-kāro. Kiṁ me kiñci garahatha? Yadi garahatha, vadatha,",
  "atk-s0301a8:36_12": "icchāpemi vo vattunti attho. Kāyikaṁ vā vācasikaṁ vāti iminā kāyavacīdvārāneva pavāreti,",
  "atk-s0301a8:36_13": "na manodvāraṁ. Kasmā? Apākaṭattā. Kāyavacīdvāresu hi doso pākaṭo hoti, na manodvāre.",
  "atk-s0301a8:36_14": "“Ekamañce sayatopi hi kiṁ cintesī”ti? Pucchitvā cittācāraṁ jānāti. Iti manodvāraṁ",
  "atk-s0301a8:36_15": "apākaṭattā na pavāreti, no aparisuddhattā. Bodhisattabhūtassāpi hi tassa bhūridattachaddantasaṅkhapāladhammapālādikāle",
  "atk-s0301a8:36_16": "manodvāraṁ parisuddhaṁ, idānettha vattabbameva natthi.",
  "atk-s0301a8:37_0": "Etadavocāti dhammasenāpatiṭṭhāne ṭhitattā bhikkhusaṅghassa bhāraṁ vahanto etaṁ avoca.",
  "atk-s0301a8:37_1": "Na kho mayaṁ, bhanteti, bhante, mayaṁ bhagavato na kiñci garahāma. Kāyikaṁ vā vācasikaṁ",
  "atk-s0301a8:37_2": "vāti idaṁ catunnaṁ arakkhiyataṁ sandhāya thero āha. Bhagavato hi cattāri arakkhiyāni. Yathāha –",
  "atk-s0301a8:38_0": "“Cattārimāni, bhikkhave, tathāgatassa arakkhiyāni. Katamāni cattāri? Parisuddhakāyasamācāro,",
  "atk-s0301a8:38_1": "bhikkhave, tathāgato, natthi tathāgatassa kāyaduccaritaṁ, yaṁ tathāgato rakkheyya",
  "atk-s0301a8:38_2": "‘mā me idaṁ paro aññāsī’ti. Parisuddhavacīsamācāro, bhikkhave, tathāgato, natthi",
  "atk-s0301a8:38_3": "tathāgatassa vacīduccaritaṁ, yaṁ tathāgato rakkheyya, ‘mā me idaṁ paro aññāsī’ti.",
  "atk-s0301a8:38_4": "Parisuddhamanosamācāro, bhikkhave, tathāgato, natthi tathāgatassa manoduccaritaṁ,",
  "atk-s0301a8:38_5": "yaṁ tathāgato rakkheyya, ‘mā me idaṁ paro aññāsī’ti. Parisuddhājīvo, bhikkhave, tathāgato,",
  "atk-s0301a8:38_6": "natthi tathāgatassa micchāājīvo, yaṁ tathāgato rakkheyya “mā me idaṁ paro aññāsī”ti.",
  "atk-s0301a8:39_0": "Idāni bhagavato yathābhūtaguṇe kathento bhagavā hi, bhantetiādimāha. Tattha anuppannassāti",
  "atk-s0301a8:39_1": "kassapasammāsambuddhato paṭṭhāya aññena samaṇena vā brāhmaṇena vā anuppāditapubbassa.",
  "atk-s0301a8:39_2": "Asañjātassāti idaṁ anuppannavevacanameva. Anakkhātassāti aññena adesitassa. Pacchā",
  "atk-s0301a8:39_3": "samannāgatāti paṭhamagatassa bhagavato pacchā samanuāgatā. Iti thero yasmā sabbepi",
  "atk-s0301a8:39_4": "bhagavato sīlādayo guṇā arahattamaggameva nissāya āgatā, tasmā arahattamaggameva",
  "atk-s0301a8:39_5": "nissāya guṇaṁ kathesi. Tena sabbaguṇā kathitāva honti. Ahañca kho, bhanteti idaṁ",
  "atk-s0301a8:39_6": "thero sadevake loke aggapuggalassa attano ceva saṅghassa ca kāyikavācasikaṁ pavārento āha.",
  "atk-s0301a8:40_0": "Pitarāpavattitanti cakkavattimhi kālaṅkate vā pabbajite vā sattāhaccayena cakkaṁ",
  "atk-s0301a8:40_1": "antaradhāyati, tato dasavidhaṁ dvādasavidhaṁ cakkavattivattaṁ pūretvā nisinnassa",
  "atk-s0301a8:40_2": "puttassa aññaṁ pātubhavati, taṁ so pavatteti. Ratanamayattā pana sadisaṭṭhena tadeva",
  "atk-s0301a8:40_3": "vattaṁ katvā “pitarā pavattita”nti vuttaṁ. Yasmā vā so “appossukko tvaṁ, deva, hohi,",
  "atk-s0301a8:40_4": "ahamanusāsissāmī”ti āha, tasmā pitarā pavattitaṁ āṇācakkaṁ anuppavatteti nāma. Sammadeva",
  "atk-s0301a8:40_5": "anuppavattesīti sammā nayena hetunā kāraṇeneva anuppavattesi. Bhagavā hi catusaccadhammaṁ",
  "atk-s0301a8:40_6": "katheti, thero tameva anukatheti, tasmā evamāha. Ubhatobhāgavimuttāti dvīhi bhāgehi",
  "atk-s0301a8:40_7": "vimuttā, arūpāvacarasamāpattiyā rūpakāyato vimuttā, aggamaggena nāmakāyatoti. Paññāvimuttāti",
  "atk-s0301a8:40_8": "paññāya vimuttā tevijjādibhāvaṁ appattā khīṇāsavā.",
  "atk-s0301a8:41_0": "Visuddhiyāti visuddhatthāya. Saṁyojanabandhanacchidāti saṁyojanasaṅkhāte ceva bandhanasaṅkhāte",
  "atk-s0301a8:41_1": "ca kilese chinditvā ṭhitā. Vijitasaṅgāmanti vijitarāgadosamohasaṅgāmaṁ, mārabalassa",
  "atk-s0301a8:41_2": "vijitattāpi vijitasaṅgāmaṁ. Satthavāhanti aṭṭhaṅgikamaggarathe āropetvā veneyyasatthaṁ",
  "atk-s0301a8:41_3": "vāheti saṁsārakantāraṁ uttāretīti bhagavā satthavāho, taṁ satthavāhaṁ. Palāpoti antotuccho",
  "atk-s0301a8:41_4": "dussīlo. Ādiccabandhunanti ādiccabandhuṁ satthāraṁ dasabalaṁ vandāmīti vadati. Sattamaṁ.",
  "atk-s0301a8:42": "8. Parosahassasuttavaṇṇanā",
  "atk-s0301a8:43_0": "216. Aṭṭhame parosahassanti atirekasahassaṁ. Akutobhayanti nibbāne kutoci bhayaṁ",
  "atk-s0301a8:43_1": "natthi, nibbānappattassa vā kutoci bhayaṁ natthīti nibbānaṁ akutobhayaṁ nāma. Isīnaṁ",
  "atk-s0301a8:43_2": "isisattamoti vipassito paṭṭhāya isīnaṁ sattamako isi.",
  "atk-s0301a8:44_0": "Kiṁ nu te vaṅgīsāti idaṁ bhagavā atthuppattivasena āha. Saṅghamajjhe kira kathā udapādi",
  "atk-s0301a8:44_1": "“vaṅgīsatthero vissaṭṭhavatto, neva uddese, na paripucchāya, na yonisomanasikāre",
  "atk-s0301a8:44_2": "kammaṁ karoti, gāthā bandhanto cuṇṇiyapadāni karonto vicaratī”ti. Atha bhagavā cintesi",
  "atk-s0301a8:44_3": "– “ime bhikkhū vaṅgīsassa paṭibhānasampattiṁ na jānanti, cintetvā cintetvā vadatīti",
  "atk-s0301a8:44_4": "maññanti, paṭibhānasampattimassa jānāpessāmī”ti cintetvā, “kiṁ nu te vaṅgīsā”tiādimāha.",
  "atk-s0301a8:45_0": "Ummaggapathanti anekāni kilesummujjanasatāni, vaṭṭapathattā pana pathanti vuttaṁ.",
  "atk-s0301a8:45_1": "Pabhijja khilānīti rāgakhilādīni pañca bhinditvā carasi. Taṁ passathāti taṁ evaṁ",
  "atk-s0301a8:45_2": "abhibhuyya bhinditvā carantaṁ buddhaṁ passatha. Bandhapamuñcakaranti bandhanamocanakaraṁ.",
  "atk-s0301a8:45_3": "Asitanti anissitaṁ. Bhāgaso pavibhajanti satipaṭṭhānādikoṭṭhāsavasena dhammaṁ vibhajantaṁ.",
  "atk-s0301a8:45_4": "Pavibhajjāti vā pāṭho, aṅgapaccaṅgakoṭṭhāsavasena vibhajitvā vibhajitvā passathāti attho.",
  "atk-s0301a8:46_0": "Oghassāti caturoghassa. Anekavihitanti satipaṭṭhānādivasena anekavidhaṁ. Tasmiṁ ca",
  "atk-s0301a8:46_1": "amate akkhāteti tasmiṁ tena akkhāte amate. Dhammaddasāti dhammassa passitāro. Ṭhitā",
  "atk-s0301a8:46_2": "asaṁhīrāti asaṁhāriyā hutvā patiṭṭhitā.",
  "atk-s0301a8:47_0": "Ativijjhāti ativijjhitvā. Sabbaṭṭhitīnanti sabbesaṁ diṭṭhiṭṭhānānaṁ viññāṇaṭṭhitīnaṁ",
  "atk-s0301a8:47_1": "vā. Atikkamamaddasāti atikkamabhūtaṁ nibbānamaddasa. Agganti uttamadhammaṁ. Aggeti",
  "atk-s0301a8:47_2": "vā pāṭho, paṭhamataranti attho. Dasaddhānanti pañcannaṁ, aggadhammaṁ pañcavaggiyānaṁ,",
  "atk-s0301a8:47_3": "agge vā pañcavaggiyānaṁ dhammaṁ desesīti attho. Tasmāti yasmā esa dhammo sudesitoti",
  "atk-s0301a8:47_4": "jānantena ca pamādo na kātabbo, tasmā. Anusikkheti tisso sikkhā sikkheyya. Aṭṭhamaṁ.",
  "atk-s0301a8:48": "9. Koṇḍaññasuttavaṇṇanā",
  "atk-s0301a8:49_0": "217. Navame aññāsikoṇḍaññoti paṭhamaṁ dhammassa aññātattā evaṁ gahitanāmo thero.",
  "atk-s0301a8:49_1": "Sucirassevāti kīvacirassa? Dvādasannaṁ saṁvaccharānaṁ. Ettakaṁ kālaṁ kattha vihāsīti.",
  "atk-s0301a8:49_2": "Chaddantabhavane mandākinipokkharaṇiyā tīre paccekabuddhānaṁ vasanaṭṭhāne. Kasmā?",
  "atk-s0301a8:49_3": "Vihāragarutāya. So hi paññavā mahāsāvako. Yatheva bhagavato, evamassa dasasahassacakkavāḷe",
  "atk-s0301a8:49_4": "devamanussānaṁ abbhantare guṇā patthaṭāva. Devamanussā tathāgatassa santikaṁ gantvā",
  "atk-s0301a8:49_5": "gandhamālādīhi pūjaṁ katvā “aggadhammaṁ paṭividdhasāvako”ti anantaraṁ theraṁ upasaṅkamitvā",
  "atk-s0301a8:49_6": "pūjenti. Santikaṁ āgatānañca nāma tathārūpā dhammakathā vā paṭisanthāro vā kātabbo",
  "atk-s0301a8:49_7": "hoti. Thero ca vihāragaruko, tenassa so papañco viya upaṭṭhāti. Iti vihāragarutāya",
  "atk-s0301a8:49_8": "tattha gantvā vihāsi.",
  "atk-s0301a8:50_0": "Aparampi kāraṇaṁ – bhikkhācāravelāyaṁ tāva sabbasāvakā vassaggena gacchanti. Dhammadesanākāle",
  "atk-s0301a8:50_1": "pana majjhaṭṭhāne alaṅkatabuddhāsanamhi satthari nisinne dakkhiṇahatthapasse dhammasenāpati,",
  "atk-s0301a8:50_2": "vāmahatthapasse mahāmoggallānatthero nisīdati, tesaṁ piṭṭhibhāge aññāsikoṇḍaññattherassa",
  "atk-s0301a8:50_3": "āsanaṁ paññāpenti. Sesā bhikkhū taṁ parivāretvā nisīdanti. Dve aggasāvakā aggadhammapaṭividdhattā",
  "atk-s0301a8:50_4": "ca mahallakattā ca there sagāravā theraṁ mahābrahmaṁ viya aggikkhandhaṁ viya āsīvisaṁ",
  "atk-s0301a8:50_5": "viya ca maññamānā dhurāsane nisīdantā ottappanti harāyanti. Thero cintesi – “imehi",
  "atk-s0301a8:50_6": "dhurāsanatthāya kappasatasahassādhikaṁ asaṅkhyeyyaṁ pāramiyo pūritā, te idāni dhurāsane",
  "atk-s0301a8:50_7": "nisīdantā mama ottappanti harāyanti, phāsuvihāraṁ nesaṁ karissāmī”ti. So patirūpe",
  "atk-s0301a8:50_8": "kāle tathāgataṁ upasaṅkamitvā “icchāmahaṁ, bhante, janapade vasitu”nti āha, satthā anujāni.",
  "atk-s0301a8:51_0": "Thero senāsanaṁ saṁsāmetvā pattacīvaramādāya chaddantabhavane mandākinitīraṁ gato.",
  "atk-s0301a8:51_1": "Pubbe paccekabuddhānaṁ pāricariyāya kataparicayā aṭṭhasahassā hatthināgā theraṁ disvāva",
  "atk-s0301a8:51_2": "“amhākaṁ puññakkhettaṁ āgata”nti nakhehi caṅkamanaṁ nittiṇaṁ katvā āvaraṇasākhā haritvā",
  "atk-s0301a8:51_3": "therassa vasanaṭṭhānaṁ paṭijaggitvā vattaṁ katvā sabbe sannipatitvā mantayiṁsu –",
  "atk-s0301a8:51_4": "“sace hi mayaṁ ‘ayaṁ therassa kattabbaṁ karissati, ayaṁ karissatī’ti paṭipajjissāma,",
  "atk-s0301a8:51_5": "thero bahuñātikagāmaṁ gato viya yathādhoteneva pattena gamissati, vārena naṁ paṭijaggissāma,",
  "atk-s0301a8:51_6": "ekassa pana vāre patte sesehipi nappamajjitabba”nti vāraṁ ṭhapayiṁsu. Vārikanāgo",
  "atk-s0301a8:51_7": "pātova therassa mukhodakañca dantakaṭṭhañca ṭhapeti, vattaṁ karoti.",
  "atk-s0301a8:52_0": "Mandākinipokkharaṇī nāma cesā paṇṇāsayojanā hoti. Tassā pañcavīsatiyojanamatte ṭhāne",
  "atk-s0301a8:52_1": "sevālo vā paṇakaṁ vā natthi, phalikavaṇṇaṁ udakameva hoti. Tato paraṁ pana kaṭippamāṇe",
  "atk-s0301a8:52_2": "udake aḍḍhayojanavitthataṁ sesapadumavanaṁ paṇṇāsayojanaṁ saraṁ parikkhipitvā ṭhitaṁ.",
  "atk-s0301a8:52_3": "Tadanantaraṁ tāva mahantameva rattapadumavanaṁ, tadanantaraṁ rattakumudavanaṁ, tadanantaraṁ",
  "atk-s0301a8:52_4": "setakumudavanaṁ, tadanantaraṁ nīluppalavanaṁ, tadanantaraṁ rattuppalavanaṁ, tadanantaraṁ",
  "atk-s0301a8:52_5": "sugandharattasālivanaṁ, tadanantaraṁ eḷālukalābukumbhaṇḍādīni madhurarasāni valliphalāni,",
  "atk-s0301a8:52_6": "tadanantaraṁ aḍḍhayojanavitthārameva ucchuvanaṁ, tattha pūgarukkhakkhandhappamāṇā",
  "atk-s0301a8:52_7": "ucchū, tadanantaraṁ kadalivanaṁ, yato duve pakkāni khādantā kilamanti, tadanantaraṁ",
  "atk-s0301a8:52_8": "cāṭippamāṇaphalaṁ panasavanaṁ, tadanantaraṁ jambuvanaṁ, tadanantaraṁ ambavanaṁ, tadanantaraṁ",
  "atk-s0301a8:52_9": "kapitthavananti. Saṅkhepato tasmiṁ dahe khāditabbayuttakaṁ phalaṁ nāma natthīti na",
  "atk-s0301a8:52_10": "vattabbaṁ. Kusumānaṁ pupphanasamaye vāto reṇuvaṭṭiṁ uṭṭhāpetvā paduminipattesu ṭhapeti,",
  "atk-s0301a8:52_11": "tattha udakaphusitāni patanti. Tato ādiccapākena paccitvā pakkapayoghanikā viya tiṭṭhati,",
  "atk-s0301a8:52_12": "etaṁ pokkharamadhu nāma, taṁ therassa āharitvā denti. Muḷālaṁ naṅgalasīsamattaṁ hoti,",
  "atk-s0301a8:52_13": "tampi āharitvā denti. Bhisaṁ mahābheripokkharappamāṇaṁ hoti, tassa ekasmiṁ pabbe",
  "atk-s0301a8:52_14": "pādaghaṭakappamāṇaṁ khīraṁ hoti, taṁ āharitvā denti. Pokkharaṭṭhīni madhusakkharāya",
  "atk-s0301a8:52_15": "yojetvā denti. Ucchuṁ pāsāṇapiṭṭhe ṭhapetvā pādena akkamanti. Tato raso paggharitvā",
  "atk-s0301a8:52_16": "soṇḍiāvāṭe pūretvā, ādiccapākena paccitvā khīrapāsāṇapiṇḍo viya tiṭṭhati, taṁ āharitvā",
  "atk-s0301a8:52_17": "denti. Panasakadaliambapakkādīsu kathāva natthi.",
  "atk-s0301a8:53_0": "Kelāsapabbate nāgadatto nāma devaputto vasati. Thero kālena kālaṁ tassa vimānadvāraṁ",
  "atk-s0301a8:53_1": "gacchati. So navasappipokkharamadhucuṇṇayuttassa nirudakapāyāsassa pattaṁ pūretvā",
  "atk-s0301a8:53_2": "deti. So kira kassapabuddhakāle vīsativassasahassāni sugandhasappinā khīrasalākaṁ",
  "atk-s0301a8:53_3": "adāsi. Tenassetaṁ bhojanaṁ uppajjati. Evaṁ thero dvādasa vassāni vasitvā attano āyusaṅkhāraṁ",
  "atk-s0301a8:53_4": "olokento parikkhīṇabhāvaṁ ñatvā “kattha parinibbāyissāmī”ti cintetvā – “hatthināgehi",
  "atk-s0301a8:53_5": "maṁ dvādasa vassāni upaṭṭhahantehi dukkaraṁ kataṁ, satthāraṁ anujānāpetvā etesaṁyeva",
  "atk-s0301a8:53_6": "santike parinibbāyissāmī”ti ākāsena bhagavato santikaṁ agamāsi. Tena vuttaṁ “sucirasseva",
  "atk-s0301a8:53_7": "yena bhagavā tenupasaṅkamī”ti.",
  "atk-s0301a8:54_0": "Nāmañcāti kasmā nāmaṁ sāveti? Therañhi keci sañjānanti, keci na sañjānanti. Tattha",
  "atk-s0301a8:54_1": "thero cintesi – “ye maṁ ajānantā ‘ko esa paṇḍarasīso obhaggo gopānasivaṅko mahallako",
  "atk-s0301a8:54_2": "satthārā saddhiṁ paṭisanthāraṁ karotī’ti cittaṁ padūsessanti, te apāyapūrakā bhavissanti.",
  "atk-s0301a8:54_3": "Ye pana maṁ jānantā – ‘dasasahassacakkavāḷe satthā viya paññāto pākaṭo mahāsāvako’ti",
  "atk-s0301a8:54_4": "cittaṁ pasādessanti, te saggūpagā bhavissantī”ti, sattānaṁ apāyamaggaṁ pidahitvā",
  "atk-s0301a8:54_5": "saggamaggaṁ vivaranto nāmaṁ sāveti.",
  "atk-s0301a8:55_0": "Buddhānubuddhoti paṭhamaṁ satthā cattāri saccāni bujjhi, pacchā thero, tasmā buddhānubuddhoti,",
  "atk-s0301a8:55_1": "vuccati. Tibbanikkamoti bāḷhavīriyo. Vivekānanti tiṇṇaṁ vivekānaṁ. Tevijjo, cetopariyāyakovidoti",
  "atk-s0301a8:55_2": "chasu abhiññāsu catasso vadati. Itarā dve kiñcāpi na vuttā, thero pana chaḷabhiññova.",
  "atk-s0301a8:55_3": "Imissā ca gāthāya pariyosāne parisā sannisīdi. Parisāya sannisinnabhāvaṁ ñatvā thero",
  "atk-s0301a8:55_4": "satthārā saddhiṁ paṭisanthāraṁ katvā “parikkhīṇā me, bhante, āyusaṅkhārā, parinibbāyissāmī”ti,",
  "atk-s0301a8:55_5": "parinibbānakālaṁ anujānāpesi. Kattha parinibbāyissasi koṇḍaññāti? Upaṭṭhākehi me,",
  "atk-s0301a8:55_6": "bhante, hatthināgehi dukkaraṁ kataṁ, tesaṁ santiketi. Satthā anujāni.",
  "atk-s0301a8:56_0": "Thero dasabalaṁ padakkhiṇaṁ katvā – “pubbaṁ taṁ me, bhante, paṭhamadassanaṁ, idaṁ",
  "atk-s0301a8:56_1": "pacchimadassana”nti paridevante mahājane satthāraṁ vanditvā nikkhamitvā, dvārakoṭṭhake",
  "atk-s0301a8:56_2": "ṭhito – “mā socittha, mā paridevittha, buddhā vā hontu buddhasāvakā vā, uppannā saṅkhārā",
  "atk-s0301a8:56_3": "abhijjanakā nāma natthī”ti mahājanaṁ ovaditvā passantasseva mahājanassa vehāsaṁ abbhuggamma",
  "atk-s0301a8:56_4": "mandākinitīre otaritvā pokkharaṇiyaṁ nhatvā nivatthanivāsano katuttarāsaṅgo senāsanaṁ",
  "atk-s0301a8:56_5": "saṁsāmetvā phalasamāpattiyā tayo yāme vītināmetvā balavapaccūsasamaye parinibbāyi.",
  "atk-s0301a8:56_6": "Therassa sahaparinibbānā himavati sabbarukkhā pupphehi ca phalehi ca onatavinatā",
  "atk-s0301a8:56_7": "ahesuṁ. Vārikanāgo therassa parinibbutabhāvaṁ ajānanto pātova mukhodakadantakaṭṭhāni",
  "atk-s0301a8:56_8": "upaṭṭhapetvā vattaṁ katvā khādanīyaphalāni āharitvā caṅkamanakoṭiyaṁ aṭṭhāsi. So",
  "atk-s0301a8:56_9": "yāva sūriyuggamanā therassa nikkhamanaṁ apassanto “kiṁ nu kho etaṁ? Pubbe ayyo pātova",
  "atk-s0301a8:56_10": "caṅkamati, mukhaṁ dhovati. Ajja pana paṇṇasālatopi na nikkhamatī”ti kuṭidvāraṁ kampetvā",
  "atk-s0301a8:56_11": "olokento theraṁ nisinnakameva disvā hatthaṁ pasāretvā parāmasitvā assāsapassāse pariyesanto",
  "atk-s0301a8:56_12": "tesaṁ appavattibhāvaṁ ñatvā – “parinibbuto thero”ti soṇḍaṁ mukhe pakkhipitvā mahāravaṁ",
  "atk-s0301a8:56_13": "viravi. Sakalahimavanto ekaninnādo ahosi. Aṭṭhanāgasahassāni sannipatitvā theraṁ",
  "atk-s0301a8:56_14": "jeṭṭhakanāgassa kumbhe nisīdāpetvā supupphitarukkhasākhā gahetvā parivāretvā sakalahimavantaṁ",
  "atk-s0301a8:56_15": "anuvicaritvā sakaṭṭhānameva āgatā.",
  "atk-s0301a8:57_0": "Sakko vissakammaṁ āmantesi – “tāta, amhākaṁ jeṭṭhabhātā parinibbuto, sakkāraṁ karissāma,",
  "atk-s0301a8:57_1": "navayojanikaṁ sabbaratanamayaṁ kūṭāgāraṁ māpehī”ti. So tathā katvā theraṁ tattha",
  "atk-s0301a8:57_2": "nipajjāpetvā hatthināgānaṁ adāsi. Te kūṭāgāraṁ ukkhipitvā tiyojanasahassaṁ himavantaṁ",
  "atk-s0301a8:57_3": "punappunaṁ āvijjhiṁsu. Tesaṁ hatthato ākāsaṭṭhakā devā gahetvā sādhukīḷitaṁ kīḷiṁsu.",
  "atk-s0301a8:57_4": "Tato vassavalāhakā sītavalāhakā uṇhavalāhakā cātumahārājikā tāvatiṁsāti etenupāyena",
  "atk-s0301a8:57_5": "yāva brahmalokā kūṭāgāraṁ agamāsi, puna brahmāno devānanti anupubbena hatthināgānaṁyeva",
  "atk-s0301a8:57_6": "kūṭāgāraṁ adaṁsu. Ekekā devatā caturaṅgulamattaṁ candanaghaṭikaṁ āhari, citako navayojaniko",
  "atk-s0301a8:57_7": "ahosi. Kūṭāgāraṁ citakaṁ āropayiṁsu. Pañca bhikkhusatāni ākāsenāgantvā sabbarattiṁ",
  "atk-s0301a8:57_8": "sajjhāyamakaṁsu. Anuruddhatthero dhammaṁ kathesi, bahūnaṁ devatānaṁ dhammābhisamayo",
  "atk-s0301a8:57_9": "ahosi. Punadivase aruṇuggamanavelāyameva citakaṁ nibbāpetvā sumanamakuḷavaṇṇānaṁ",
  "atk-s0301a8:57_10": "dhātūnaṁ parisāvanaṁ pūretvā bhagavati nikkhamitvā veḷuvanavihārakoṭṭhakaṁ sampatte",
  "atk-s0301a8:57_11": "āharitvā satthu hatthe ṭhapayiṁsu. Satthā dhātuparisāvanaṁ gahetvā pathaviyā hatthaṁ",
  "atk-s0301a8:57_12": "pasāresi, mahāpathaviṁ bhinditvā rajatabubbuḷasadisaṁ cetiyaṁ nikkhami. Satthā sahatthena",
  "atk-s0301a8:57_13": "cetiye dhātuyo nidhesi. Ajjāpi kira taṁ cetiyaṁ dharatiyevāti. Navamaṁ.",
  "atk-s0301a8:58": "10. Moggallānasuttavaṇṇanā",
  "atk-s0301a8:59_0": "218. Dasame samannesatīti pariyesati paccavekkhati. Nagassāti pabbatassa. Muninti",
  "atk-s0301a8:59_1": "buddhamuniṁ. Dukkhassa pāragunti dukkhapāraṁ gataṁ. Samannesanti samannesanto. Evaṁ",
  "atk-s0301a8:59_2": "sabbaṅgasampannanti evaṁ sabbaguṇasampannaṁ. Anekākārasampannanti anekehi guṇehi",
  "atk-s0301a8:59_3": "samannāgataṁ. Dasamaṁ.",
  "atk-s0301a8:60": "11. Gaggarāsuttavaṇṇanā",
  "atk-s0301a8:61": "219. Ekādasame tyāssudanti te assudaṁ. Assudanti nipātamattaṁ. Vaṇṇenāti sarīravaṇṇena. Yasasāti parivārena. Vigatamalova bhāṇumāti vigatamalo ādicco viya. Ekādasamaṁ.",
  "atk-s0301a8:62": "12. Vaṅgīsasuttavaṇṇanā",
  "atk-s0301a8:63_0": "220. Dvādasame āyasmāti piyavacanaṁ. Vaṅgīsoti tassa therassa nāmaṁ. So kira pubbe",
  "atk-s0301a8:63_1": "padumuttarakāle paṭibhānasampannaṁ sāvakaṁ disvā dānaṁ datvā patthanaṁ katvā kappasatasahassaṁ",
  "atk-s0301a8:63_2": "pāramiyo pūretvā amhākaṁ bhagavato kāle sakalajambudīpe vādakāmatāya jambusākhaṁ",
  "atk-s0301a8:63_3": "pariharitvā ekena paribbājakena saddhiṁ vādaṁ katvā vāde jayaparājayānubhāvena teneva",
  "atk-s0301a8:63_4": "paribbājakena saddhiṁ saṁvāsaṁ kappetvā vasamānāya ekissā paribbājikāya kucchimhi",
  "atk-s0301a8:63_5": "nibbatto vayaṁ āgamma mātito pañcavādasatāni, pitito pañcavādasatānīti vādasahassaṁ",
  "atk-s0301a8:63_6": "uggaṇhitvā vicarati. Ekañca vijjaṁ jānāti, yaṁ vijjaṁ parijappitvā matānaṁ sīsaṁ",
  "atk-s0301a8:63_7": "aṅguliyā paharitvā – “asukaṭṭhāne nibbatto”ti jānāti. So anupubbena gāmanigamādīsu",
  "atk-s0301a8:63_8": "vicaranto pañcahi māṇavakasatehi saddhiṁ sāvatthiṁ anuppatto nagaradvāre sālāya nisīdati.",
  "atk-s0301a8:64_0": "Tadā ca nagaravāsino purebhattaṁ dānaṁ datvā pacchābhattaṁ suddhuttarāsaṅgā gandhamālādihatthā",
  "atk-s0301a8:64_1": "dhammassavanāya vihāraṁ gacchanti. Māṇavo disvā, “kahaṁ gacchathā”ti? Pucchi. Te",
  "atk-s0301a8:64_2": "“dasabalassa santikaṁ dhammassavanāyā”ti āhaṁsu. Sopi saparivāro tehi saddhiṁ gantvā",
  "atk-s0301a8:64_3": "paṭisanthāraṁ katvā ekamantaṁ aṭṭhāsi. Atha naṁ bhagavā āha – “vaṅgīsa, bhaddakaṁ",
  "atk-s0301a8:64_4": "kira sippaṁ jānāsī”ti. “Bho gotama, ahaṁ bahusippaṁ jānāmi. Tumhe kataraṁ sandhāya",
  "atk-s0301a8:64_5": "vadathā”ti? Chavadūsakasippanti. Āma, bho gotamāti. Athassa bhagavā attano ānubhāvena",
  "atk-s0301a8:64_6": "niraye nibbattassa sīsaṁ dassetvā, “vaṅgīsa, ayaṁ kahaṁ nibbatto”ti pucchi. So mantaṁ",
  "atk-s0301a8:64_7": "jappitvā aṅguliyā paharitvā “niraye”ti āha. “Sādhu, vaṅgīsa, sukathita”nti devaloke",
  "atk-s0301a8:64_8": "nibbattassa sīsaṁ dassesi. Tampi so tatheva byākāsi. Athassa khīṇāsavassa sīsaṁ dassesi.",
  "atk-s0301a8:64_9": "So punappunaṁ mantaṁ parivattetvāpi aṅguliyā paharitvāpi nibbattaṭṭhānaṁ na passati.",
  "atk-s0301a8:65_0": "Atha naṁ bhagavā “kilamasi, vaṅgīsā”ti āha? Āma bho, gotamāti. Punappunaṁ upadhārehīti.",
  "atk-s0301a8:65_1": "Tathā karontopi adisvā, “tumhe, bho gotama, jānāthā”ti āha. Āma, vaṅgīsa, maṁ nissāya",
  "atk-s0301a8:65_2": "cesa gato, ahamassa gatiṁ jānāmīti. Mantena jānāsi, bho gotamāti? Āma, vaṅgīsa, ekena",
  "atk-s0301a8:65_3": "manteneva jānāmīti. Bho gotama, mayhaṁ mantena imaṁ mantaṁ dethāti. Amūliko, vaṅgīsa,",
  "atk-s0301a8:65_4": "mayhaṁ mantoti. Detha, bho gotamāti. Na sakkā mayhaṁ santike apabbajitassa dātunti.",
  "atk-s0301a8:65_5": "So antevāsike āmantesi – “tātā samaṇo gotamo atirekasippaṁ jānāti, ahaṁ imassa santike",
  "atk-s0301a8:65_6": "pabbajitvā sippaṁ gaṇhāmi, tato sakalajambudīpe amhehi bahutaraṁ jānanto nāma na",
  "atk-s0301a8:65_7": "bhavissati. Tumhe yāva ahaṁ āgacchāmi, tāva anukkaṇṭhitvā vicarathā”ti te uyyojetvā",
  "atk-s0301a8:65_8": "“pabbājetha ma”nti āha. Satthā nigrodhakappassa paṭipādesi. Thero taṁ attano vasanaṭṭhānaṁ",
  "atk-s0301a8:65_9": "netvā pabbājesi. So pabbajitvā satthu santikaṁ āgamma vanditvā ṭhito “sippaṁ dethā”ti",
  "atk-s0301a8:65_10": "yāci. Vaṅgīsa, tumhe sippaṁ gaṇhantā aloṇabhojanathaṇḍilaseyyādīhi parikammaṁ katvā",
  "atk-s0301a8:65_11": "gaṇhatha, imassāpi sippassa parikammaṁ atthi, taṁ tāva karohīti. Sādhu, bhanteti.",
  "atk-s0301a8:65_12": "Athassa satthā dvattiṁsākārakammaṭṭhānaṁ ācikkhi. So taṁ anulomapaṭilomaṁ manasikaronto",
  "atk-s0301a8:65_13": "vipassanaṁ vaḍḍhetvā anukkamena arahattaṁ pāpuṇi.",
  "atk-s0301a8:66_0": "Vimuttisukhaṁ paṭisaṁvedīti evaṁ arahattaṁ patvā vimuttisukhaṁ paṭisaṁvedento. Kāveyyamattāti",
  "atk-s0301a8:66_1": "kāveyyena kabbakaraṇena mattā. Khandhāyatanadhātuyoti imāni khandhādīni pakāsento",
  "atk-s0301a8:66_2": "dhammaṁ desesi. Ye niyāmagataddasāti ye niyāmagatā ceva niyāmadassāti ca. Svāgatanti",
  "atk-s0301a8:66_3": "suāgamanaṁ. Iddhipattomhīti iminā iddhividhañāṇaṁ gahitaṁ. Cetopariyāyakovidoti iminā",
  "atk-s0301a8:66_4": "cetopariyañāṇaṁ. Dibbasotaṁ pana avuttampi gahitameva hoti. Evaṁ cha abhiññāpatto",
  "atk-s0301a8:66_5": "eso mahāsāvakoti veditabbo. Dvādasamaṁ.",
  "atk-s0301a8:67": "Iti sāratthappakāsiniyā",
  "atk-s0301a8:68": "Saṁyuttanikāya-aṭṭhakathāya",
  "atk-s0301a8:69": "Vaṅgīsasaṁyuttavaṇṇanā niṭṭhitā."
}