{
  "tika-vin08t13:0": "13. Dānalakkhaṇādivinicchayakathā",
  "tika-vin08t13:1_0": "69. Evaṁ rūpiyādipaṭiggahaṇavinicchayaṁ kathetvā idāni dānavissāsaggāhalābhapariṇāmanavinicchayaṁ",
  "tika-vin08t13:1_1": "kathetuṁ ‘‘dānavissāsaggāhehī’’tiādimāha. Tattha dīyate dānaṁ, cīvarādivatthuṁ ārammaṇaṁ",
  "tika-vin08t13:1_2": "katvā pavatto alobhappadhāno kāmāvacarakusalakiriyacittuppādo. Sasanaṁ sāso, sasu",
  "tika-vin08t13:1_3": "hiṁsāyanti dhātu, hiṁsananti attho, vigato sāso etasmā gāhāti vissāso. Gahaṇaṁ gāho,",
  "tika-vin08t13:1_4": "vissāsena gāho vissāsaggāho. Visesane cettha karaṇavacanaṁ, vissāsavasena gāho, na",
  "tika-vin08t13:1_5": "theyyacittavasenāti attho. Lacchateti lābho, cīvarādivatthu, tassa lābhassa. Pariṇamiyate",
  "tika-vin08t13:1_6": "pariṇāmanaṁ, aññesaṁ atthāya pariṇatassa attano, aññassa vā pariṇāmanaṁ, dāpananti",
  "tika-vin08t13:1_7": "attho. Dānavissāsaggāhehi lābhassa pariṇāmananti ettha uddese samabhiniviṭṭhassa",
  "tika-vin08t13:1_8": "‘‘dāna’’nti padassa atthavinicchayo tāva paṭhamaṁ evaṁ veditabboti yojanā. Attano",
  "tika-vin08t13:1_9": "santakassa cīvarādiparikkhārassa dānanti sambandho. Yassa kassacīti sampadānaniddeso,",
  "tika-vin08t13:1_10": "yassa kassaci paṭiggāhakassāti attho.",
  "tika-vin08t13:2_0": "Yadidaṁ ‘‘dāna’’nti vuttaṁ, tattha kiṁ lakkhaṇanti āha ‘‘tatridaṁ dānalakkhaṇa’’nti.",
  "tika-vin08t13:2_1": "‘‘Idaṁ tuyhaṁ demī’’ti vadatīti idaṁ tivaṅgasampannaṁ dānalakkhaṇaṁ hotīti yojanā.",
  "tika-vin08t13:2_2": "Tattha idanti deyyadhammanidassanaṁ. Tuyhanti paṭiggāhakanidassanaṁ. Demīti dāyakanidassanaṁ.",
  "tika-vin08t13:2_3": "Dadāmītiādīni pana pariyāyavacanāni. Vuttañhi ‘‘deyyadāyakapaṭiggāhakā viya dānassā’’ti,",
  "tika-vin08t13:2_4": "‘‘tiṇṇaṁ sammukhībhāvā kusalaṁ hotī’’ti ca. ‘‘Vatthupariccāgalakkhaṇattā dānassā’’ti",
  "tika-vin08t13:2_5": "idaṁ pana ekadesalakkhaṇakathanameva, kiṁ evaṁ dīyamānaṁ sammukhāyeva dinnaṁ hoti,",
  "tika-vin08t13:2_6": "udāhu parammukhāpīti āha ‘‘sammukhāpi parammukhāpi dinnaṁyeva hotī’’ti. Tuyhaṁ gaṇhāhītiādīsu",
  "tika-vin08t13:2_7": "ayamattho – ‘‘gaṇhāhī’’ti vutte ‘‘demī’’ti vuttasadisaṁ hoti, tasmā mukhyato dinnattā",
  "tika-vin08t13:2_8": "sudinnaṁ hoti, ‘‘gaṇhāmī’’ti ca vutte mukhyato gahaṇaṁ hoti, tasmā suggahitaṁ hoti.",
  "tika-vin08t13:2_9": "‘‘Tuyhaṁ mayha’’nti imāni pana paṭiggāhakapaṭibandhatākaraṇe vacanāni. Tava santakaṁ",
  "tika-vin08t13:2_10": "karohītiādīni pana pariyāyato dānaggahaṇāni, tasmā dudinnaṁ duggahitañca hoti. Loke",
  "tika-vin08t13:2_11": "hi apariccajitukāmāpi puna gaṇhitukāmāpi ‘‘tava santakaṁ hotū’’ti niyyātenti yathā",
  "tika-vin08t13:2_12": "taṁ kusarañño mātu rajjaniyyātanaṁ. Tenāha ‘‘neva dātā dātuṁ jānāti, na itaro gahetu’’nti.",
  "tika-vin08t13:2_13": "Sace panātiādīsu pana dāyakena paññattiyaṁ akovidatāya pariyāyavacane vuttepi paṭiggāhako",
  "tika-vin08t13:2_14": "attano paññattiyaṁ kovidatāya mukhyavacanena gaṇhāti, tasmā ‘‘suggahita’’nti vuttaṁ.",
  "tika-vin08t13:3_0": "Sace pana ekotiādīsu pana dāyako mukhyavacanena deti, paṭiggāhakopi mukhyavacanena",
  "tika-vin08t13:3_1": "paṭikkhipati, tasmā dāyakassa pubbe adhiṭṭhitampi cīvaraṁ dānavasena adhiṭṭhānaṁ",
  "tika-vin08t13:3_2": "vijahati, pariccattattā attano asantakattā atirekacīvarampi na hoti, tasmā dasāhātikkamepi",
  "tika-vin08t13:3_3": "āpatti na hoti. Paṭiggāhakassapi na paṭikkhipitattā attano santakaṁ na hoti, tasmā",
  "tika-vin08t13:3_4": "atirekacīvaraṁ na hotīti dasāhātikkamepi āpatti natthi. Yassa pana ruccatīti ettha",
  "tika-vin08t13:3_5": "pana imassa cīvarassa assāmikattā paṁsukūlaṭṭhāne ṭhitattā yassa ruccati, tena paṁsukūlabhāvena",
  "tika-vin08t13:3_6": "gahetvā paribhuñjitabbaṁ, paribhuñjantena pana dāyakena pubbaadhiṭṭhitampi dānavasena",
  "tika-vin08t13:3_7": "adhiṭṭhānassa vijahitattā puna adhiṭṭhahitvā paribhuñjitabbaṁ itarena pubbe anadhiṭṭhitattāti daṭṭhabbaṁ.",
  "tika-vin08t13:4_0": "Itthannāmassa dehītiādīsu pana āṇatyatthe pavattāya pañcamīvibhattiyā vuttattā āṇattena",
  "tika-vin08t13:4_1": "paṭiggāhakassa dinnakāleyeva paṭiggāhakassa santakaṁ hoti, na tato pubbe, pubbe pana",
  "tika-vin08t13:4_2": "āṇāpakasseva, tasmā ‘‘yo pahiṇati, tasseva santaka’’nti vuttaṁ. Itthannāmassa dammīti",
  "tika-vin08t13:4_3": "pana paccuppannatthe pavattāya vattamānavibhattiyā vuttattā tato paṭṭhāya paṭiggāhakasseva",
  "tika-vin08t13:4_4": "santakaṁ hoti, tasmā ‘‘yassa pahīyati, tassa santaka’’nti vuttaṁ. Tasmāti iminā āyasmatā",
  "tika-vin08t13:4_5": "revatattherena āyasmato sāriputtassa cīvarapesanavatthusmiṁ bhagavatā desitesu adhiṭṭhānesu",
  "tika-vin08t13:4_6": "idha vuttalakkhaṇena asammohato jānitabbanti dasseti.",
  "tika-vin08t13:5_0": "Tattha dvādhiṭṭhitaṁ, svādhiṭṭhitanti ca na ticīvarādhiṭṭhānaṁ sandhāya vuttaṁ, atha",
  "tika-vin08t13:5_1": "kho sāmike jīvante vissāsaggāhacīvarabhāvena ca sāmike mate matakacīvarabhāvena ca",
  "tika-vin08t13:5_2": "gahaṇaṁ sandhāya vuttaṁ, tato pana dasāhe anatikkanteyeva ticīvarādhiṭṭhānaṁ vā parikkhāracoḷādhiṭṭhānaṁ",
  "tika-vin08t13:5_3": "vā vikappanaṁ vā kātabbaṁ. Yo pahiṇatīti dāyakaṁ sandhāyāha, yassa pahīyatīti paṭiggāhakaṁ.",
  "tika-vin08t13:6_0": "Pariccajitvā…pe… na labhati, āharāpento bhaṇḍagghena kāretabboti attho. Attanā…pe…",
  "tika-vin08t13:6_1": "nissaggiyanti iminā parasantakabhūtattaṁ jānanto theyyapasayhavasena acchindanto",
  "tika-vin08t13:6_2": "pārājiko hotīti dasseti. Porāṇaṭīkāyaṁ pana ‘‘sakasaññāya vinā gaṇhanto bhaṇḍaṁ agghāpetvā",
  "tika-vin08t13:6_3": "āpattiyā kāretabbo’’ti vuttaṁ. Sakasaññāya vināpi tāvakālikapaṁsukūlasaññādivasena",
  "tika-vin08t13:6_4": "gaṇhanto āpattiyā na kāretabbo. Aṭṭhakathāyaṁ pana pasayhākāraṁ sandhāya vadati.",
  "tika-vin08t13:6_5": "Tenāha ‘‘acchindato nissaggiya’’nti. Sace pana…pe… vaṭṭatīti tuṭṭhadānaṁ āha, atha",
  "tika-vin08t13:6_6": "panātiādinā kupitadānaṁ. Ubhayathāpi sayaṁ dinnattā vaṭṭati, gahaṇe āpatti natthīti attho.",
  "tika-vin08t13:7_0": "Mama santike…pe… evaṁ pana dātuṁ na vaṭṭatīti vatthupariccāgalakkhaṇattā dānassa",
  "tika-vin08t13:7_1": "evaṁ dadanto apariccajitvā dinnattā dānaṁ na hotīti na vaṭṭati, tato eva dukkaṭaṁ",
  "tika-vin08t13:7_2": "hoti. Āharāpetuṁ pana vaṭṭatīti pubbe ‘‘akarontassa na demī’’ti vuttattā yathāvuttaupajjhāyaggahaṇādīni",
  "tika-vin08t13:7_3": "akaronte ācariyasseva santakaṁ hotīti katvā vuttaṁ. Karonte pana antevāsikassa santakaṁ",
  "tika-vin08t13:7_4": "bhaveyya sabbaso apariccajitvā dinnattā. Sakasaññāya vijjamānattā ‘‘āharāpetuṁ vaṭṭatī’’ti",
  "tika-vin08t13:7_5": "vuttaṁ siyā. Ṭīkāyaṁ (sārattha. ṭī. 2.635) pana ‘‘evaṁ dinnaṁ bhatisadisattā āharāpetuṁ",
  "tika-vin08t13:7_6": "vaṭṭatī’’ti vuttaṁ. Bhatisadise satipi kamme kate bhati laddhabbā hoti, tasmā āropetuṁ",
  "tika-vin08t13:7_7": "na vaṭṭeyya. Vimativinodaniyaṁ (vi. vi. ṭī. 1.635) pana ‘‘āharāpetuṁ vaṭṭatīti kamme",
  "tika-vin08t13:7_8": "akate bhatisadisattā vutta’’nti vuttaṁ, tena kamme kate āharāpetuṁ na vaṭṭatīti siddhaṁ.",
  "tika-vin08t13:7_9": "Upajjhaṁ gaṇhissatīti sāmaṇerassa dānaṁ dīpeti, tena ca sāmaṇerakāle datvā upasampannakāle",
  "tika-vin08t13:7_10": "acchindatopi pācittiyaṁ dīpeti. Ayaṁ tāva dāne vinicchayoti iminā dānavinicchayādīnaṁ",
  "tika-vin08t13:7_11": "tiṇṇaṁ vinicchayānaṁ ekaparicchedakatabhāvaṁ dīpeti.",
  "tika-vin08t13:8": "Vissāsaggāhalakkhaṇavinicchayakathā",
  "tika-vin08t13:9_0": "70.Anuṭṭhānaseyyā nāma yāya seyyāya sayito yāva jīvitindriyupacchedaṁ na pāpuṇāti,",
  "tika-vin08t13:9_1": "tāva vuccati. Dadamānena ca matakadhanaṁ tāva ye tassa dhane issarā gahaṭṭhā vā pabbajitā",
  "tika-vin08t13:9_2": "vā, tesaṁ dātabbanti ettha ke gahaṭṭhā ke pabbajitā kena kāraṇena tassa dhane issarāti?",
  "tika-vin08t13:9_3": "Gahaṭṭhā tāva gilānupaṭṭhākabhūtā tena kāraṇena gilānupaṭṭhākabhāgabhūte tassa dhane",
  "tika-vin08t13:9_4": "issarā, yesañca vāṇijānaṁ hatthato kappiyakārakena pattādiparikkhāro gāhāpito, tesaṁ",
  "tika-vin08t13:9_5": "yaṁ dātabbamūlaṁ, te ca tassa dhane issarā, yesañca mātāpitūnaṁ atthāya paricchinditvā",
  "tika-vin08t13:9_6": "vatthāni ṭhapitāni, tepi tassa dhanassa issarā. Evamādinā yena yena kāraṇena yaṁ",
  "tika-vin08t13:9_7": "yaṁ parikkhāradhanaṁ yehi yehi gahaṭṭhehi labhitabbaṁ hoti, tena tena kāraṇena te",
  "tika-vin08t13:9_8": "te gahaṭṭhā tassa tassa dhanassa issarā.",
  "tika-vin08t13:10_0": "Pabbajitā pana bāhirakā tatheva sati kāraṇe issarā. Pañcasu pana sahadhammikesu bhikkhū",
  "tika-vin08t13:10_1": "sāmaṇerā ca matānaṁ bhikkhusāmaṇerānaṁ dhanaṁ vināpi kāraṇena dāyādabhāvena labhanti,",
  "tika-vin08t13:10_2": "na itarā. Bhikkhunīsikkhamānasāmaṇerīnampi dhanaṁ tāyeva labhanti, na itare. Taṁ",
  "tika-vin08t13:10_3": "pana matakadhanabhājanaṁ catupaccayabhājanavinicchaye āvi bhavissati, bahū pana vinayadharattherā",
  "tika-vin08t13:10_4": "‘‘ye tassa dhanassa issarā gahaṭṭhā vā pabbajitā vā’’ti pāṭhaṁ nissāya ‘‘matabhikkhussa",
  "tika-vin08t13:10_5": "dhanaṁ gahaṭṭhabhūtā ñātakā labhantī’’ti vinicchinanti, tampi vinicchayaṁ tassa ca",
  "tika-vin08t13:10_6": "yuttāyuttabhāvaṁ tattheva vakkhāma.",
  "tika-vin08t13:11_0": "Anattamanassa santakanti ‘‘duṭṭhu kataṁ tayā mayā adinnaṁ mama santakaṁ gaṇhantenā’’ti",
  "tika-vin08t13:11_1": "vacībhedena vā cittuppādamattena vā domanassappattassa santakaṁ. Yo pana paṭhamaṁyeva",
  "tika-vin08t13:11_2": "‘‘suṭṭhu kataṁ tayā mama santakaṁ gaṇhantenā’’ti vacībhedena vā cittuppādamattena",
  "tika-vin08t13:11_3": "vā anumoditvā pacchā kenaci kāraṇena kupito, paccāharāpetuṁ na labhati. Yopi adātukāmo,",
  "tika-vin08t13:11_4": "cittena pana adhivāseti, na kiñci vadatīti ettha tu porāṇaṭīkāyaṁ (sārattha. ṭī.",
  "tika-vin08t13:11_5": "2.131) ‘‘cittena pana adhivāsetīti vuttamevatthaṁ vibhāvetuṁ ‘na kiñci vadatī’ti",
  "tika-vin08t13:11_6": "vutta’’nti vuttaṁ. Evaṁ sati ‘‘cittenā’’ti idaṁ adhivāsanakiriyāya karaṇaṁ hoti.",
  "tika-vin08t13:11_7": "Adātukāmoti etthāpi tameva karaṇaṁ siyā, tato ‘‘cittena adātukāmo, cittena adhivāsetī’’tivacanaṁ",
  "tika-vin08t13:11_8": "ocityasamposakaṁ na bhaveyya. Taṁ ṭhapetvā ‘‘adātukāmo’’ti ettha kāyenāti vā vācāyāti",
  "tika-vin08t13:11_9": "vā aññaṁ karaṇampi na sambhavati, tadasambhave sati visesatthavācako pana-saddopi",
  "tika-vin08t13:11_10": "niratthako. Na kiñci vadatīti ettha tu vadanakiriyāya karaṇaṁ ‘‘vācāyā’’ti padaṁ",
  "tika-vin08t13:11_11": "icchitabbaṁ, tathā ca sati aññaṁ adhivāsanakiriyāya karaṇaṁ, aññaṁ vadanakiriyāya",
  "tika-vin08t13:11_12": "karaṇaṁ, aññā adhivāsanakiriyā, aññā vadanakiriyā, tasmā ‘‘vuttamevatthaṁ vibhāvetu’’nti",
  "tika-vin08t13:11_13": "vattuṁ na arahati, tasmā yopi cittena adātukāmo hoti, pana tathāpi vācāya adhivāseti,",
  "tika-vin08t13:11_14": "na kiñci vadatīti yojanaṁ katvā pana ‘‘adhivāsetīti vuttamevatthaṁ pakāsetuṁ na kiñci",
  "tika-vin08t13:11_15": "vadatīti vutta’’nti vattumarahati. Ettha tu pana-saddo arucilakkhaṇasūcanattho. ‘‘Cittenā’’ti",
  "tika-vin08t13:11_16": "idaṁ adātukāmakiriyāya karaṇaṁ, ‘‘vācāyā’’ti adhivāsanakiriyāya avadanakiriyāya ca",
  "tika-vin08t13:11_17": "karaṇaṁ. Adhivāsanakiriyā ca avadanakiriyāyeva . ‘‘Adhivāsetī’’ti vutte avadanakiriyāya",
  "tika-vin08t13:11_18": "apākaṭabhāvato taṁ pakāsetuṁ ‘‘na kiñci vadatī’’ti vuttaṁ, evaṁ gayhamāne pubbāparavacanattho",
  "tika-vin08t13:11_19": "ocityasamposako siyā, tasmā ettakavivarehi vicāretvā gahetabboti.",
  "tika-vin08t13:12": "Lābhapariṇāmanavinicchayakathā",
  "tika-vin08t13:13_0": "71. Lābhapariṇāmanavinicchaye tumhākaṁ sappiādīni ābhatānīti tumhākaṁ atthāya ābhatāni",
  "tika-vin08t13:13_1": "sappiādīni. Pariṇatabhāvaṁ jānitvāpi vuttavidhinā viññāpentena tesaṁ santakameva",
  "tika-vin08t13:13_2": "viññāpitaṁ nāma hotīti āha ‘‘mayhampi dethāti vadati, vaṭṭatī’’ti.",
  "tika-vin08t13:14_0": "‘‘Pupphampi āropetuṁ na vaṭṭatīti idaṁ pariṇataṁ sandhāya vuttaṁ, sace pana ekasmiṁ",
  "tika-vin08t13:14_1": "cetiye pūjitaṁ pupphaṁ gahetvā aññasmiṁ cetiye pūjeti, vaṭṭatī’’ti sāratthadīpaniyaṁ",
  "tika-vin08t13:14_2": "(sārattha. ṭī. 2.660) vuttaṁ. Aṭṭhakathāyaṁ (pārā. aṭṭha. 2.660) pana niyametvā ‘‘aññassa",
  "tika-vin08t13:14_3": "cetiyassa atthāya ropitamālāvacchato’’ti vuttattā na kevalaṁ pariṇatabhāvoyeva kathito,",
  "tika-vin08t13:14_4": "atha kho niyametvā ropitabhāvopi. Pupphampīti pi-saddena kuto mālāvacchanti dasseti.",
  "tika-vin08t13:14_5": "Vimativinodaniyaṁ (vi. vi. ṭī. 1.660) pana ‘‘ropitamālāvacchatoti kenaci niyametvā",
  "tika-vin08t13:14_6": "ropitaṁ sandhāya vuttaṁ, anocitaṁ milāyamānaṁ ocinitvā yattha katthaci pūjetuṁ vaṭṭatī’’ti",
  "tika-vin08t13:14_7": "vuttaṁ. Ṭhitaṁ disvāti sesakaṁ gahetvā ṭhitaṁ disvā. Imassa sunakhassa mā dehi, etassa",
  "tika-vin08t13:14_8": "dehīti idaṁ pariṇateyeva, tiracchānagatassa pariccajitvā dinne pana taṁ palāpetvā",
  "tika-vin08t13:14_9": "aññaṁ bhuñjāpetuṁ vaṭṭati, tasmā ‘‘kattha demātiādinā ekenākārena anāpatti dassitā.",
  "tika-vin08t13:14_10": "Evaṁ pana apucchitepi ‘apariṇataṁ ida’nti jānantena attano ruciyā yattha icchati,",
  "tika-vin08t13:14_11": "tattha dāpetuṁ vaṭṭatī’’ti tīsupi gaṇṭhipadesu vuttaṁ. Yattha icchatha, tattha dethāti",
  "tika-vin08t13:14_12": "etthāpi ‘‘tumhākaṁ ruciyā’’ti vuttattā yattha icchati, tattha dāpetuṁ labhati.",
  "tika-vin08t13:15_0": "Parivāre (pari. aṭṭha. 329) pana nava adhammikāni dānānīti saṅghassa pariṇataṁ aññasaṅghassa",
  "tika-vin08t13:15_1": "vā cetiyassa vā puggalassa vā pariṇāmeti, cetiyassa pariṇataṁ aññacetiyassa vā saṅghassa",
  "tika-vin08t13:15_2": "vā puggalassa vā pariṇāmeti, puggalassa pariṇataṁ aññapuggalassa vā saṅghassa vā",
  "tika-vin08t13:15_3": "cetiyassa vā pariṇāmetīti evaṁ vuttāni. Nava paṭiggahā paribhogācāti etesaṁyeva dānānaṁ",
  "tika-vin08t13:15_4": "paṭiggahā ca paribhogā ca. Tīṇi dhammikāni dānānīti saṅghassa ninnaṁ saṅghasseva",
  "tika-vin08t13:15_5": "deti, cetiyassa ninnaṁ cetiyasseva deti, puggalassa ninnaṁ puggalasseva detīti imāni",
  "tika-vin08t13:15_6": "tīṇi. Paṭiggahapaṭibhogāpi tesaṁyeva paṭiggahā ca paribhogā cāti āgataṁ.",
  "tika-vin08t13:16": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t13:17": "Dānalakkhaṇādivinicchayakathālaṅkāro nāma",
  "tika-vin08t13:18": "Terasamo paricchedo."
}