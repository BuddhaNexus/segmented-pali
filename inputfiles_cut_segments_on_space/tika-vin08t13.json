{
  "tika-vin08t13:0": "13. Dānalakkhaṇādivinicchayakathā",
  "tika-vin08t13:1_0": "69. Evaṁ rūpiyādipaṭiggahaṇavinicchayaṁ kathetvā idāni dānavissāsaggāhalābhapariṇāmanavinicchayaṁ",
  "tika-vin08t13:1_1": "kathetuṁ “dānavissāsaggāhehī”tiādimāha. Tattha dīyate dānaṁ, cīvarādivatthuṁ ārammaṇaṁ",
  "tika-vin08t13:1_2": "katvā pavatto alobhappadhāno kāmāvacarakusalakiriyacittuppādo. Sasanaṁ sāso, sasu",
  "tika-vin08t13:1_3": "hiṁsāyanti dhātu, hiṁsananti attho, vigato sāso etasmā gāhāti vissāso. Gahaṇaṁ gāho,",
  "tika-vin08t13:1_4": "vissāsena gāho vissāsaggāho. Visesane cettha karaṇavacanaṁ, vissāsavasena gāho, na",
  "tika-vin08t13:1_5": "theyyacittavasenāti attho. Lacchateti lābho, cīvarādivatthu, tassa lābhassa. Pariṇamiyate",
  "tika-vin08t13:1_6": "pariṇāmanaṁ, aññesaṁ atthāya pariṇatassa attano, aññassa vā pariṇāmanaṁ, dāpananti",
  "tika-vin08t13:1_7": "attho. Dānavissāsaggāhehi lābhassa pariṇāmananti ettha uddese samabhiniviṭṭhassa",
  "tika-vin08t13:1_8": "“dāna”nti padassa atthavinicchayo tāva paṭhamaṁ evaṁ veditabboti yojanā. Attano santakassa",
  "tika-vin08t13:1_9": "cīvarādiparikkhārassa dānanti sambandho. Yassa kassacīti sampadānaniddeso, yassa",
  "tika-vin08t13:1_10": "kassaci paṭiggāhakassāti attho.",
  "tika-vin08t13:2_0": "Yadidaṁ “dāna”nti vuttaṁ, tattha kiṁ lakkhaṇanti āha “tatridaṁ dānalakkhaṇa”nti.",
  "tika-vin08t13:2_1": "“Idaṁ tuyhaṁ demī”ti vadatīti idaṁ tivaṅgasampannaṁ dānalakkhaṇaṁ hotīti yojanā.",
  "tika-vin08t13:2_2": "Tattha idanti deyyadhammanidassanaṁ. Tuyhanti paṭiggāhakanidassanaṁ. Demīti dāyakanidassanaṁ.",
  "tika-vin08t13:2_3": "Dadāmītiādīni pana pariyāyavacanāni. Vuttañhi “deyyadāyakapaṭiggāhakā viya dānassā”ti,",
  "tika-vin08t13:2_4": "“tiṇṇaṁ sammukhībhāvā kusalaṁ hotī”ti ca. “Vatthupariccāgalakkhaṇattā dānassā”ti",
  "tika-vin08t13:2_5": "idaṁ pana ekadesalakkhaṇakathanameva, kiṁ evaṁ dīyamānaṁ sammukhāyeva dinnaṁ hoti,",
  "tika-vin08t13:2_6": "udāhu parammukhāpīti āha “sammukhāpi parammukhāpi dinnaṁyeva hotī”ti. Tuyhaṁ gaṇhāhītiādīsu",
  "tika-vin08t13:2_7": "ayamattho – “gaṇhāhī”ti vutte “demī”ti vuttasadisaṁ hoti, tasmā mukhyato dinnattā",
  "tika-vin08t13:2_8": "sudinnaṁ hoti, “gaṇhāmī”ti ca vutte mukhyato gahaṇaṁ hoti, tasmā suggahitaṁ hoti.",
  "tika-vin08t13:2_9": "“Tuyhaṁ mayha”nti imāni pana paṭiggāhakapaṭibandhatākaraṇe vacanāni. Tava santakaṁ",
  "tika-vin08t13:2_10": "karohītiādīni pana pariyāyato dānaggahaṇāni, tasmā dudinnaṁ duggahitañca hoti. Loke",
  "tika-vin08t13:2_11": "hi apariccajitukāmāpi puna gaṇhitukāmāpi “tava santakaṁ hotū”ti niyyātenti yathā",
  "tika-vin08t13:2_12": "taṁ kusarañño mātu rajjaniyyātanaṁ. Tenāha “neva dātā dātuṁ jānāti, na itaro gahetu”nti.",
  "tika-vin08t13:2_13": "Sace panātiādīsu pana dāyakena paññattiyaṁ akovidatāya pariyāyavacane vuttepi paṭiggāhako",
  "tika-vin08t13:2_14": "attano paññattiyaṁ kovidatāya mukhyavacanena gaṇhāti, tasmā “suggahita”nti vuttaṁ.",
  "tika-vin08t13:3_0": "Sace pana ekotiādīsu pana dāyako mukhyavacanena deti, paṭiggāhakopi mukhyavacanena",
  "tika-vin08t13:3_1": "paṭikkhipati, tasmā dāyakassa pubbe adhiṭṭhitampi cīvaraṁ dānavasena adhiṭṭhānaṁ",
  "tika-vin08t13:3_2": "vijahati, pariccattattā attano asantakattā atirekacīvarampi na hoti, tasmā dasāhātikkamepi",
  "tika-vin08t13:3_3": "āpatti na hoti. Paṭiggāhakassapi na paṭikkhipitattā attano santakaṁ na hoti, tasmā",
  "tika-vin08t13:3_4": "atirekacīvaraṁ na hotīti dasāhātikkamepi āpatti natthi. Yassa pana ruccatīti ettha",
  "tika-vin08t13:3_5": "pana imassa cīvarassa assāmikattā paṁsukūlaṭṭhāne ṭhitattā yassa ruccati, tena paṁsukūlabhāvena",
  "tika-vin08t13:3_6": "gahetvā paribhuñjitabbaṁ, paribhuñjantena pana dāyakena pubbaadhiṭṭhitampi dānavasena",
  "tika-vin08t13:3_7": "adhiṭṭhānassa vijahitattā puna adhiṭṭhahitvā paribhuñjitabbaṁ itarena pubbe anadhiṭṭhitattāti daṭṭhabbaṁ.",
  "tika-vin08t13:4_0": "Itthannāmassa dehītiādīsu pana āṇatyatthe pavattāya pañcamīvibhattiyā vuttattā āṇattena",
  "tika-vin08t13:4_1": "paṭiggāhakassa dinnakāleyeva paṭiggāhakassa santakaṁ hoti, na tato pubbe, pubbe pana",
  "tika-vin08t13:4_2": "āṇāpakasseva, tasmā “yo pahiṇati, tasseva santaka”nti vuttaṁ. Itthannāmassa dammīti",
  "tika-vin08t13:4_3": "pana paccuppannatthe pavattāya vattamānavibhattiyā vuttattā tato paṭṭhāya paṭiggāhakasseva",
  "tika-vin08t13:4_4": "santakaṁ hoti, tasmā “yassa pahīyati, tassa santaka”nti vuttaṁ. Tasmāti iminā āyasmatā",
  "tika-vin08t13:4_5": "revatattherena āyasmato sāriputtassa cīvarapesanavatthusmiṁ bhagavatā desitesu adhiṭṭhānesu",
  "tika-vin08t13:4_6": "idha vuttalakkhaṇena asammohato jānitabbanti dasseti.",
  "tika-vin08t13:5_0": "Tattha dvādhiṭṭhitaṁ, svādhiṭṭhitanti ca na ticīvarādhiṭṭhānaṁ sandhāya vuttaṁ, atha",
  "tika-vin08t13:5_1": "kho sāmike jīvante vissāsaggāhacīvarabhāvena ca sāmike mate matakacīvarabhāvena ca",
  "tika-vin08t13:5_2": "gahaṇaṁ sandhāya vuttaṁ, tato pana dasāhe anatikkanteyeva ticīvarādhiṭṭhānaṁ vā parikkhāracoḷādhiṭṭhānaṁ",
  "tika-vin08t13:5_3": "vā vikappanaṁ vā kātabbaṁ. Yo pahiṇatīti dāyakaṁ sandhāyāha, yassa pahīyatīti paṭiggāhakaṁ.",
  "tika-vin08t13:6_0": "Pariccajitvā…pe… na labhati, āharāpento bhaṇḍagghena kāretabboti attho. Attanā…pe…",
  "tika-vin08t13:6_1": "nissaggiyanti iminā parasantakabhūtattaṁ jānanto theyyapasayhavasena acchindanto",
  "tika-vin08t13:6_2": "pārājiko hotīti dasseti. Porāṇaṭīkāyaṁ pana “sakasaññāya vinā gaṇhanto bhaṇḍaṁ agghāpetvā",
  "tika-vin08t13:6_3": "āpattiyā kāretabbo”ti vuttaṁ. Sakasaññāya vināpi tāvakālikapaṁsukūlasaññādivasena",
  "tika-vin08t13:6_4": "gaṇhanto āpattiyā na kāretabbo. Aṭṭhakathāyaṁ pana pasayhākāraṁ sandhāya vadati.",
  "tika-vin08t13:6_5": "Tenāha “acchindato nissaggiya”nti. Sace pana…pe… vaṭṭatīti tuṭṭhadānaṁ āha, atha",
  "tika-vin08t13:6_6": "panātiādinā kupitadānaṁ. Ubhayathāpi sayaṁ dinnattā vaṭṭati, gahaṇe āpatti natthīti attho.",
  "tika-vin08t13:7_0": "Mama santike…pe… evaṁ pana dātuṁ na vaṭṭatīti vatthupariccāgalakkhaṇattā dānassa",
  "tika-vin08t13:7_1": "evaṁ dadanto apariccajitvā dinnattā dānaṁ na hotīti na vaṭṭati, tato eva dukkaṭaṁ",
  "tika-vin08t13:7_2": "hoti. Āharāpetuṁ pana vaṭṭatīti pubbe “akarontassa na demī”ti vuttattā yathāvuttaupajjhāyaggahaṇādīni",
  "tika-vin08t13:7_3": "akaronte ācariyasseva santakaṁ hotīti katvā vuttaṁ. Karonte pana antevāsikassa santakaṁ",
  "tika-vin08t13:7_4": "bhaveyya sabbaso apariccajitvā dinnattā. Sakasaññāya vijjamānattā “āharāpetuṁ vaṭṭatī”ti",
  "tika-vin08t13:7_5": "vuttaṁ siyā. Ṭīkāyaṁ pana “evaṁ dinnaṁ bhatisadisattā āharāpetuṁ vaṭṭatī”ti vuttaṁ.",
  "tika-vin08t13:7_6": "Bhatisadise satipi kamme kate bhati laddhabbā hoti, tasmā āropetuṁ na vaṭṭeyya. Vimativinodaniyaṁ",
  "tika-vin08t13:7_7": "pana “āharāpetuṁ vaṭṭatīti kamme akate bhatisadisattā vutta”nti vuttaṁ, tena kamme",
  "tika-vin08t13:7_8": "kate āharāpetuṁ na vaṭṭatīti siddhaṁ. Upajjhaṁ gaṇhissatīti sāmaṇerassa dānaṁ dīpeti,",
  "tika-vin08t13:7_9": "tena ca sāmaṇerakāle datvā upasampannakāle acchindatopi pācittiyaṁ dīpeti. Ayaṁ tāva",
  "tika-vin08t13:7_10": "dāne vinicchayoti iminā dānavinicchayādīnaṁ tiṇṇaṁ vinicchayānaṁ ekaparicchedakatabhāvaṁ dīpeti.",
  "tika-vin08t13:8": "Vissāsaggāhalakkhaṇavinicchayakathā",
  "tika-vin08t13:9_0": "70.Anuṭṭhānaseyyā nāma yāya seyyāya sayito yāva jīvitindriyupacchedaṁ na pāpuṇāti,",
  "tika-vin08t13:9_1": "tāva vuccati. Dadamānena ca matakadhanaṁ tāva ye tassa dhane issarā gahaṭṭhā vā pabbajitā",
  "tika-vin08t13:9_2": "vā, tesaṁ dātabbanti ettha ke gahaṭṭhā ke pabbajitā kena kāraṇena tassa dhane issarāti?",
  "tika-vin08t13:9_3": "Gahaṭṭhā tāva gilānupaṭṭhākabhūtā tena kāraṇena gilānupaṭṭhākabhāgabhūte tassa dhane",
  "tika-vin08t13:9_4": "issarā, yesañca vāṇijānaṁ hatthato kappiyakārakena pattādiparikkhāro gāhāpito, tesaṁ",
  "tika-vin08t13:9_5": "yaṁ dātabbamūlaṁ, te ca tassa dhane issarā, yesañca mātāpitūnaṁ atthāya paricchinditvā",
  "tika-vin08t13:9_6": "vatthāni ṭhapitāni, tepi tassa dhanassa issarā. Evamādinā yena yena kāraṇena yaṁ",
  "tika-vin08t13:9_7": "yaṁ parikkhāradhanaṁ yehi yehi gahaṭṭhehi labhitabbaṁ hoti, tena tena kāraṇena te",
  "tika-vin08t13:9_8": "te gahaṭṭhā tassa tassa dhanassa issarā.",
  "tika-vin08t13:10_0": "Pabbajitā pana bāhirakā tatheva sati kāraṇe issarā. Pañcasu pana sahadhammikesu bhikkhū",
  "tika-vin08t13:10_1": "sāmaṇerā ca matānaṁ bhikkhusāmaṇerānaṁ dhanaṁ vināpi kāraṇena dāyādabhāvena labhanti,",
  "tika-vin08t13:10_2": "na itarā. Bhikkhunīsikkhamānasāmaṇerīnampi dhanaṁ tāyeva labhanti, na itare. Taṁ",
  "tika-vin08t13:10_3": "pana matakadhanabhājanaṁ catupaccayabhājanavinicchaye āvi bhavissati, bahū pana vinayadharattherā",
  "tika-vin08t13:10_4": "“ye tassa dhanassa issarā gahaṭṭhā vā pabbajitā vā”ti pāṭhaṁ nissāya “matabhikkhussa",
  "tika-vin08t13:10_5": "dhanaṁ gahaṭṭhabhūtā ñātakā labhantī”ti vinicchinanti, tampi vinicchayaṁ tassa ca",
  "tika-vin08t13:10_6": "yuttāyuttabhāvaṁ tattheva vakkhāma.",
  "tika-vin08t13:11_0": "Anattamanassa santakanti “duṭṭhu kataṁ tayā mayā adinnaṁ mama santakaṁ gaṇhantenā”ti",
  "tika-vin08t13:11_1": "vacībhedena vā cittuppādamattena vā domanassappattassa santakaṁ. Yo pana paṭhamaṁyeva",
  "tika-vin08t13:11_2": "“suṭṭhu kataṁ tayā mama santakaṁ gaṇhantenā”ti vacībhedena vā cittuppādamattena vā",
  "tika-vin08t13:11_3": "anumoditvā pacchā kenaci kāraṇena kupito, paccāharāpetuṁ na labhati. Yopi adātukāmo,",
  "tika-vin08t13:11_4": "cittena pana adhivāseti, na kiñci vadatīti ettha tu porāṇaṭīkāyaṁ “cittena pana adhivāsetīti",
  "tika-vin08t13:11_5": "vuttamevatthaṁ vibhāvetuṁ ‘na kiñci vadatī’ti vutta”nti vuttaṁ. Evaṁ sati “cittenā”ti",
  "tika-vin08t13:11_6": "idaṁ adhivāsanakiriyāya karaṇaṁ hoti. Adātukāmoti etthāpi tameva karaṇaṁ siyā, tato",
  "tika-vin08t13:11_7": "“cittena adātukāmo, cittena adhivāsetī”tivacanaṁ ocityasamposakaṁ na bhaveyya. Taṁ",
  "tika-vin08t13:11_8": "ṭhapetvā “adātukāmo”ti ettha kāyenāti vā vācāyāti vā aññaṁ karaṇampi na sambhavati,",
  "tika-vin08t13:11_9": "tadasambhave sati visesatthavācako pana-saddopi niratthako. Na kiñci vadatīti ettha",
  "tika-vin08t13:11_10": "tu vadanakiriyāya karaṇaṁ “vācāyā”ti padaṁ icchitabbaṁ, tathā ca sati aññaṁ adhivāsanakiriyāya",
  "tika-vin08t13:11_11": "karaṇaṁ, aññaṁ vadanakiriyāya karaṇaṁ, aññā adhivāsanakiriyā, aññā vadanakiriyā,",
  "tika-vin08t13:11_12": "tasmā “vuttamevatthaṁ vibhāvetu”nti vattuṁ na arahati, tasmā yopi cittena adātukāmo",
  "tika-vin08t13:11_13": "hoti, pana tathāpi vācāya adhivāseti, na kiñci vadatīti yojanaṁ katvā pana “adhivāsetīti",
  "tika-vin08t13:11_14": "vuttamevatthaṁ pakāsetuṁ na kiñci vadatīti vutta”nti vattumarahati. Ettha tu pana-saddo",
  "tika-vin08t13:11_15": "arucilakkhaṇasūcanattho. “Cittenā”ti idaṁ adātukāmakiriyāya karaṇaṁ, “vācāyā”ti adhivāsanakiriyāya",
  "tika-vin08t13:11_16": "avadanakiriyāya ca karaṇaṁ. Adhivāsanakiriyā ca avadanakiriyāyeva. “Adhivāsetī”ti",
  "tika-vin08t13:11_17": "vutte avadanakiriyāya apākaṭabhāvato taṁ pakāsetuṁ “na kiñci vadatī”ti vuttaṁ, evaṁ",
  "tika-vin08t13:11_18": "gayhamāne pubbāparavacanattho ocityasamposako siyā, tasmā ettakavivarehi vicāretvā gahetabboti.",
  "tika-vin08t13:12": "Lābhapariṇāmanavinicchayakathā",
  "tika-vin08t13:13_0": "71. Lābhapariṇāmanavinicchaye tumhākaṁ sappiādīni ābhatānīti tumhākaṁ atthāya ābhatāni",
  "tika-vin08t13:13_1": "sappiādīni. Pariṇatabhāvaṁ jānitvāpi vuttavidhinā viññāpentena tesaṁ santakameva",
  "tika-vin08t13:13_2": "viññāpitaṁ nāma hotīti āha “mayhampi dethāti vadati, vaṭṭatī”ti.",
  "tika-vin08t13:14_0": "“Pupphampi āropetuṁ na vaṭṭatīti idaṁ pariṇataṁ sandhāya vuttaṁ, sace pana ekasmiṁ",
  "tika-vin08t13:14_1": "cetiye pūjitaṁ pupphaṁ gahetvā aññasmiṁ cetiye pūjeti, vaṭṭatī”ti sāratthadīpaniyaṁ",
  "tika-vin08t13:14_2": "vuttaṁ. Aṭṭhakathāyaṁ pana niyametvā “aññassa cetiyassa atthāya ropitamālāvacchato”ti",
  "tika-vin08t13:14_3": "vuttattā na kevalaṁ pariṇatabhāvoyeva kathito, atha kho niyametvā ropitabhāvopi.",
  "tika-vin08t13:14_4": "Pupphampīti pi-saddena kuto mālāvacchanti dasseti. Vimativinodaniyaṁ pana “ropitamālāvacchatoti",
  "tika-vin08t13:14_5": "kenaci niyametvā ropitaṁ sandhāya vuttaṁ, anocitaṁ milāyamānaṁ ocinitvā yattha katthaci",
  "tika-vin08t13:14_6": "pūjetuṁ vaṭṭatī”ti vuttaṁ. Ṭhitaṁ disvāti sesakaṁ gahetvā ṭhitaṁ disvā. Imassa sunakhassa",
  "tika-vin08t13:14_7": "mā dehi, etassa dehīti idaṁ pariṇateyeva, tiracchānagatassa pariccajitvā dinne pana",
  "tika-vin08t13:14_8": "taṁ palāpetvā aññaṁ bhuñjāpetuṁ vaṭṭati, tasmā “kattha demātiādinā ekenākārena anāpatti",
  "tika-vin08t13:14_9": "dassitā. Evaṁ pana apucchitepi ‘apariṇataṁ ida’nti jānantena attano ruciyā yattha",
  "tika-vin08t13:14_10": "icchati, tattha dāpetuṁ vaṭṭatī”ti tīsupi gaṇṭhipadesu vuttaṁ. Yattha icchatha, tattha",
  "tika-vin08t13:14_11": "dethāti etthāpi “tumhākaṁ ruciyā”ti vuttattā yattha icchati, tattha dāpetuṁ labhati.",
  "tika-vin08t13:15_0": "Parivāre pana nava adhammikāni dānānīti saṅghassa pariṇataṁ aññasaṅghassa vā cetiyassa",
  "tika-vin08t13:15_1": "vā puggalassa vā pariṇāmeti, cetiyassa pariṇataṁ aññacetiyassa vā saṅghassa vā puggalassa",
  "tika-vin08t13:15_2": "vā pariṇāmeti, puggalassa pariṇataṁ aññapuggalassa vā saṅghassa vā cetiyassa vā pariṇāmetīti",
  "tika-vin08t13:15_3": "evaṁ vuttāni. Nava paṭiggahā paribhogācāti etesaṁyeva dānānaṁ paṭiggahā ca paribhogā",
  "tika-vin08t13:15_4": "ca. Tīṇi dhammikāni dānānīti saṅghassa ninnaṁ saṅghasseva deti, cetiyassa ninnaṁ",
  "tika-vin08t13:15_5": "cetiyasseva deti, puggalassa ninnaṁ puggalasseva detīti imāni tīṇi. Paṭiggahapaṭibhogāpi",
  "tika-vin08t13:15_6": "tesaṁyeva paṭiggahā ca paribhogā cāti āgataṁ.",
  "tika-vin08t13:16": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t13:17": "Dānalakkhaṇādivinicchayakathālaṅkāro nāma",
  "tika-vin08t13:18": "Terasamo paricchedo."
}