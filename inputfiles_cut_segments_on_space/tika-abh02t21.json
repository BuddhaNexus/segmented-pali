{
  "tika-abh02t21:0": "4. Saccavibhaṅgo",
  "tika-abh02t21:1": "1. Suttantabhājanīyavaṇṇanā",
  "tika-abh02t21:2": "Uddesavaṇṇanā",
  "tika-abh02t21:3_0": "189.Saccavinimuttaṁnatthi pavattinivattitadubhayahetusandassanavasena pavattanato.",
  "tika-abh02t21:3_1": "Saccesu kamatīti saccesu visayabhūtesu pavattati. Desetabbatthavisayā hi desanāti.",
  "tika-abh02t21:3_2": "Etesu kamatīti etesu ariyasaccesu pariññādikiccasādhanavasena pavattati. “Sīlasamādhipaññāsaṅkhāta”nti",
  "tika-abh02t21:3_3": "vuttaṁ atthasabhāvaṁ kamanakiriyāya kattubhāvena gahitanti pākaṭataraṁ katvā dassetuṁ",
  "tika-abh02t21:3_4": "“kiṁ kamatī”ti pucchati. Tabbohārenāti tadupacārena. Etena nippariyāyena atthasabhāvaṁ",
  "tika-abh02t21:3_5": "sāsanaṁ, pariyāyena vacanasabhāvanti dasseti.",
  "tika-abh02t21:4_0": "Taṁsabhāvāti dukkhādisabhāvā. Amusāsabhāvāti bādhanādibhāvena bhūtasabhāvā. Aññākārarahitāti",
  "tika-abh02t21:4_1": "abādhanādiākāravivittā. Dvidhāti dukkhadukkhatātannimittatāhi. Rāgādikilesapariḷāho",
  "tika-abh02t21:4_2": "kilesadāho. Santānassa avipphārikatākaraṇaṁ puggalahiṁsanaṁ. Attano eva tikhiṇabhāvoti",
  "tika-abh02t21:4_3": "saṅkhatadhammassa attano sabhāveneva rujāvahatikkhabhāvo. Sarasenevāti sabhāveneva.",
  "tika-abh02t21:4_4": "Sampiṇḍakassa samudayassa, kilesasantāparahitassa maggassa, avipariṇāmassa nirodhassa",
  "tika-abh02t21:4_5": "dassanena yathāsaṅkhyaṁ dukkhassa saṅkhatasantāpavipariṇāmaṭṭhā āvi bhavantīti āha",
  "tika-abh02t21:4_6": "“itare yathākkamaṁ samudayamagganirodhadassanehi āvibhavanākārā”ti. Byāpetvāti bhavādīsu",
  "tika-abh02t21:4_7": "nānārammaṇesu ca visaṭā hutvā. Anekatthattā dhātūnaṁ “ūhanaṁ rāsikaraṇa”nti vatvā",
  "tika-abh02t21:4_8": "puna tadatthaṁ vivarati “dukkhanibbattana”nti. Ekavokārabhavepi hi rāsibhūtameva",
  "tika-abh02t21:4_9": "dukkhaṁ nibbattati anekadhammasamūhato, pageva catupañcavokārabhavesu. Ettha ca byāpanatthaṁ",
  "tika-abh02t21:4_10": "ākāraṁ, tassa ca ya-kārāgamaṁ katvā sampiṇḍanatthaṁ āyūhananti padaṁ veditabbaṁ.",
  "tika-abh02t21:4_11": "Nidadātīti dukkhassa ekantakāraṇattā taṁ nidassentaṁ viya janetīti dassento “idaṁ",
  "tika-abh02t21:4_12": "taṁ dukkha”ntiādimāha. Dukkha…pe… āvi bhavati rogadassanena viya roganidānaṁ. Saṁyoga…pe…",
  "tika-abh02t21:4_13": "dassanehīti saṁyogaṭṭho visaṁyogasabhāvassa nirodhassa, palibodhaṭṭho niyyānasabhāvassa",
  "tika-abh02t21:4_14": "maggassa dassanena āvi bhavatīti attho. Teti saṁyogapalibodhaṭṭhā.",
  "tika-abh02t21:5_0": "Etthāti etasmiṁ ārammaṇabhūte sati. Samudayato viveko vivekaṭṭho. Nirodho ca taṇhākkhayabhāvato",
  "tika-abh02t21:5_1": "samudayato vivitto, tasmā avivekabhūtassa samudayassa dassanena nirodhassa vivekaṭṭho",
  "tika-abh02t21:5_2": "āvi bhavati, nibbānādhigamahetubhūtassāpi maggassa sappaccayatāya saṅkhatabhāvaṁ",
  "tika-abh02t21:5_3": "passato appaccayassa nirodhassa asaṅkhataṭṭho āvi bhavati, tathā maraṇadhammatāya",
  "tika-abh02t21:5_4": "dukkhaṁ vinassantaṁ passato amaraṇadhammassa nirodhassa amataṭṭho āvi bhavatīti imamatthaṁ",
  "tika-abh02t21:5_5": "dasseti “vivekā”tiādinā. Itare samudayanirodhadukkhadassanehīti ettha samudayadassanena",
  "tika-abh02t21:5_6": "“nāyaṁ hetu nibbānādhigamāya, ayaṁ pana hetū”ti hetuṭṭho āvi bhavati. Tathā paramagambhīrassa",
  "tika-abh02t21:5_7": "nipuṇatarassa duddasassa nirodhassa dassanena dassanaṭṭho sukhumarūpadassanena cakkhuno",
  "tika-abh02t21:5_8": "viya, dukkhadassanena pana anekarogāturakapaṇajanadassanena issarajanassa uḷārabhāvo",
  "tika-abh02t21:5_9": "viya maggassa ādhipateyyaṭṭho āvi bhavati.",
  "tika-abh02t21:6_0": "Te panete hetuṭṭhādike sarūpato dassetuṁ “tattha palibodhupacchedavasenā”tiādi vuttaṁ.",
  "tika-abh02t21:6_1": "Tattha palibodhupacchedavasenāti samudayappahānavasena. “Maggādhipatino dhammā”ti",
  "tika-abh02t21:6_2": "vacanatoti yasmā satipi jhānādīnaṁ ārammaṇādhipatibhāve “jhānādhipatino dhammā”ti",
  "tika-abh02t21:6_3": "evamādi na vuttaṁ, “maggādhipatino dhammā” icceva pana vuttaṁ. Tasmā sātisayo maggaṅgadhammānaṁ",
  "tika-abh02t21:6_4": "ārammaṇādhipatibhāvo. Tenāha “visesato vā ārammaṇādhipatibhūtā maggaṅgadhammā hontī”ti.",
  "tika-abh02t21:6_5": "So tesaṁ ākāroti yo maggaṅgānaṁ garuṁ katvā paccavekkhaṇavasena pavattadhammānaṁ",
  "tika-abh02t21:6_6": "ārammaṇādhipatipaccayatāsaṅkhāto ākāro, so maggassa ādhipateyyaṭṭho. Purimo pana",
  "tika-abh02t21:6_7": "ādhipateyyaṭṭho sahajātādhipativasena vutto. Abhisametabbaṭṭhoti yathāvuttapīḷanādiatthameva",
  "tika-abh02t21:6_8": "paṭivijjhitabbatāya ekajjhaṁ katvā vadati. Tena abhisamayasaddaṁ kammatthaṁ dasseti.",
  "tika-abh02t21:6_9": "Abhisamayassāti ñāṇassa. Pavattiākāroti parijānanādivisesākāro. So hi maggakkhaṇe",
  "tika-abh02t21:6_10": "asammohato siddho, pacchā paccavekkhaṇādinā pākaṭo hoti. Ākāropi ñāṇena araṇīyato",
  "tika-abh02t21:6_11": "atthoti vuccatīti katvā tatiyanayo dassito. Pīḷanādinā dassito visayavibhāgenapi",
  "tika-abh02t21:6_12": "visayivibhāgo hoti yathā “rūpasaññā, saddasaññā”ti.",
  "tika-abh02t21:7_0": "Kucchitaṁkhanti garahitaṁ hutvā asāraṁ. “Samāgamo”tiādinā anvayato byatirekato ca",
  "tika-abh02t21:7_1": "saṁ-saddassa saṁyogatthajotakattamāha. “Uppannaṁ udita”ntiādīsu kevalassa panna-saddassa,",
  "tika-abh02t21:7_2": "ita-saddassa ca payoge uppattiatthassa anupalabbhanato, u-saddassa ca payoge upalabbhanato",
  "tika-abh02t21:7_3": "so uppattiatthaṁ dīpetīti āha “evaṁ uppannaṁ uditanti etthāpī”ti. Visuṁ payujjamānāti",
  "tika-abh02t21:7_4": "āgama-ita-padehi vinā payujjamānā. Sadhātukanti antonītena dhātunā sadhātukaṁ. Teneva",
  "tika-abh02t21:7_5": "te “upasaggā”ti ca vuttā.",
  "tika-abh02t21:8_0": "Dukkhavivekabhāvanti dukkhavivittataṁ. Nivattiyāti nibbānassa. Nivattetvāti anuppādasaddena",
  "tika-abh02t21:8_1": "visesanavasena nivattetvā. Nirodhapaccayatā nirodhassa maggassa ārammaṇapaccayatā.",
  "tika-abh02t21:8_2": "Puggalasacchikiriyādhammabhāvehīti puggaladhammabhāvena sacchikaraṇadhammabhāvena",
  "tika-abh02t21:8_3": "ca. Phalanti ariyaphalaṁ. Tassāti niṭṭhānabhūtāya phalasaṅkhātāya dukkhanirodhappattiyā",
  "tika-abh02t21:8_4": "abhisamayabhūtāya dukkhanirodhappattiyā paṭipadatā daṭṭhabbā.",
  "tika-abh02t21:9": "Paṭivijjhanakāle nippariyāyena buddhādisamaññāti āha “paṭividdhakāle pavatta”nti. Tato evāti tena pakāsitattā eva.",
  "tika-abh02t21:10_0": "Tannimittabhāvoti jātiādi viya adhiṭṭhānabhāvena dukkhassa kāraṇabhāvo, na samudayasaccaṁ",
  "tika-abh02t21:10_1": "viya pabhavabhāvena. Udayabbayapīḷitabhāvo saṅkhāradukkhatā. Pavattanamevāti pavatti",
  "tika-abh02t21:10_2": "eva. Kiccaṁ rasoti rasassa kiccatthataṁ dasseti. Pavattinivattīsūti niddhāraṇe bhummaṁ.",
  "tika-abh02t21:10_3": "Avikāratā vikārābhāvo niccatā.",
  "tika-abh02t21:11_0": "Marīcimāyāattānanti marīciyā māyāya attano ca ariyañāṇassāti ariyānaṁ ñāṇassa. Tena",
  "tika-abh02t21:11_1": "ariyānaṁ maggañāṇānusārena pavattanakañāṇampi saṅgahitaṁ hoti. Tenāha “avitathagāhakassā”tiādi.",
  "tika-abh02t21:11_2": "Tesanti paṭivedhapaccavekkhaṇañāṇānaṁ. Tattha paṭivedhañāṇassa paṭivijjhitabbatā",
  "tika-abh02t21:11_3": "gocarabhāvo, itarassa ārammaṇabhāvo. Paṭivijjhitabbatā, ārammaṇabhāvo vā paṭivedhañāṇassa",
  "tika-abh02t21:11_4": "gocarabhāvo, itarassa ārammaṇabhāvova.",
  "tika-abh02t21:12_0": "Bādhakappabhavabhāvenāti bādhakassa uppādakabhāvena visuṁ gahitattā na taṇhā bādhakabhāvena",
  "tika-abh02t21:12_1": "gahitā pavattipavattihetūnaṁ asaṅkaravasena bodhanato. Evañca katvā abhidhammabhājanīyepi",
  "tika-abh02t21:12_2": "ayamatthavaṇṇanā yujjateva. Yadipi evaṁ “dukkhameva bādhaka”nti niyamānupapatti,",
  "tika-abh02t21:12_3": "samudayabhāvappasaṅgo cāti codanaṁ sandhāyāha “jātiādīnaṁ viya vā”tiādi. Bādhakattassa",
  "tika-abh02t21:12_4": "bādhakatte ca niyamoti āha “dvidhāpi bādhakatthāvadhāraṇenā”ti. Yathā hi bādhakattassa",
  "tika-abh02t21:12_5": "dukkhe niyatatā, evaṁ dukkhassa ca bādhakatte niyatatāti. Suttantabhājanīye taṇhāya",
  "tika-abh02t21:12_6": "eva samudayabhāvassa dassitattā taṇhāvasena niyamaṁ dassento “na taṇhāya vinā”tiādimāha.",
  "tika-abh02t21:12_7": "Suttantabhājanīyavaṇṇanā hesāti. “Kusalehi vinā”tiādinā dukkhahetutāya taṇhāya padhānabhāvamāha.",
  "tika-abh02t21:12_8": "Tathā hi sā kammavicittatāya hetubhāvaṁ gacchantī visesena kammassa sahakārikāraṇaṁ",
  "tika-abh02t21:12_9": "hotīti. Dvidhāpi niyamenāti maggova niyyānaṁ, niyyānameva ca maggoti dvippakārena niyamena.",
  "tika-abh02t21:13_0": "Vacīsaccaṁ saccavācā, taṁsamuṭṭhāpikā cetanā cāti āha “viratisacceti musāvādaviratiya”nti.",
  "tika-abh02t21:13_1": "Keci pana “viratisaccaṁ samādānaviratī”ti vadanti, tesampi na samādānamattaṁ viratisaccaṁ,",
  "tika-abh02t21:13_2": "atha kho samādānāvisaṁvādanaṁ. Taṁ pana paṭiññāsaccattā musāvādaviratiyeva hoti.",
  "tika-abh02t21:13_3": "Tenāha “na hi aññaviratīsu saccasaddo niruḷho”ti. Satipi dukkhasamudayāvabodhe yāvadeva",
  "tika-abh02t21:13_4": "nirodhamaggādhigamatthā paññābhāvanāti pacchimadvayasseva saccatthaṁ sātisayaṁ, tadadhigamassa",
  "tika-abh02t21:13_5": "ca avivādahetukaṁ sutte vibhāvitaṁ dassento “tassa panā”tiādimāha.",
  "tika-abh02t21:14_0": "Ṭhānaṁ natthīti attano vādapatiṭṭhāpanakāraṇaṁ natthīti attho. Attabhāvapaṭilābheneva",
  "tika-abh02t21:14_1": "sattānaṁ jātiādīnaṁ patti sammukhībhāvo ca jāyatīti āha “sampattatā, paccakkhatā",
  "tika-abh02t21:14_2": "ca paṭhamatā”ti. Bhagavato desanākkameneva vā paṭhamāditā daṭṭhabbā.",
  "tika-abh02t21:15_0": "Parijananādīhīti pariññāppahānasacchikiriyābhāvanāhi, nissakkavacanañcetaṁ aññasaddapekkhāya.",
  "tika-abh02t21:15_1": "Dhammañāṇakiccanti sabhāvadhammāvabodhakiccaṁ. Pariññeyyādīni etapparamānevāti ito",
  "tika-abh02t21:15_2": "paraṁ neyyaṁ natthīti dasseti.",
  "tika-abh02t21:16_0": "Dukkhādīnaṁ ariyasaccabhāvassa anurūpaṁ yuttaṁ, ācariyaparamparāgataṁ vā savanaṁ",
  "tika-abh02t21:16_1": "anussavo. Sutānusārena, aññathā vā kakkhaḷaphusanādianiccādisabhāvasāmaññākārapariggaṇhanaṁ",
  "tika-abh02t21:16_2": "ākāraparivitakko. Yathāvitakkitākārassa diṭṭhisaṅkhātāya dassanabhūtāya paññāya nijjhānakkhamanaṁ",
  "tika-abh02t21:16_3": "rocanaṁ diṭṭhinijjhānakkhanti. Ādicco viya pabhāya nirodhaṁ phusati sacchikaroti",
  "tika-abh02t21:16_4": "kilesandhakāraṁ viddhaṁseti. Cattāripi saccāni passatīti vuttaṁ “yo, bhikkhave, dukkhaṁ passatī”tiādinā.",
  "tika-abh02t21:17_0": "Kālantaradassananti nānābhisamayaṁ vadati. Ekadassinoti ekasaccadassino. Na yojetabbā",
  "tika-abh02t21:17_1": "siyāti yojanāyañca sabbadassanaṁ dassanantaraparamanti dassanānuparamo āpajjeyya,",
  "tika-abh02t21:17_2": "saccānañca nānābhisamaye dukkhadassanādīhi paṭhamamaggādippaheyyānaṁ saṁyojanattayādīnaṁ",
  "tika-abh02t21:17_3": "ekadesappahānaṁ āpajjati. Tathā ca sati ekadesasotāpattimaggaṭṭhatā, tadanantarañca",
  "tika-abh02t21:17_4": "pattabbena phalena ekadesasotāpannatā ca āpajjati, tasmā na saccānaṁ nānābhisamayo",
  "tika-abh02t21:17_5": "yutto. Yathā ca nānābhisamayo na yutto, evaṁ ārammaṇābhisamayopi. Yadi hi ārammaṇakaraṇena",
  "tika-abh02t21:17_6": "catusaccābhisamayo icchito, na maggo sayameva attānaṁ ārammaṇaṁ karotīti aparipuṇṇo",
  "tika-abh02t21:17_7": "saccābhisamayo siyā. Aññena maggena maggo ālambīyatīti paripuṇṇovāti ce? Evaṁ sati",
  "tika-abh02t21:17_8": "yena maggena maggo ālambito, sopi aññena, sopi aññenāti anavaṭṭhānaṁ siyā, tasmā",
  "tika-abh02t21:17_9": "na ārammaṇapaṭivedhato catusaccābhisamayo yutto, vuttanayeneva pana yutto. Kiñca",
  "tika-abh02t21:17_10": "paricchinditabbaṁ samucchinditabbañca ālambitvā paricchedasamucchedabhāvanā maggañāṇassa",
  "tika-abh02t21:17_11": "na yuttā tato anissaṭabhāvato, sabbasaṅkhatavinissaṭaṁ nibbānameva pana ārammaṇatā",
  "tika-abh02t21:17_12": "yuttā. Ahetukadiṭṭhi akiriyadiṭṭhiggahaṇena gahitā hetubyāpārova paramatthato kiriyāti katvā.",
  "tika-abh02t21:18": "Pavattetīti sajjati, pavattiyā vā hetu hoti. Nivattetīti saṁharati palayaṁ gameti, palokatādivasena vā mokkhahetu hoti. Padhānatoti pakatito, yaṁ “abyatta”ntipi vuccati.",
  "tika-abh02t21:19": "“Kālo karoti bhūtāni, kālo saṁharatī pajā;",
  "tika-abh02t21:20": "Kālo sutte jāgarati, kālo hi duratikkamo”ti. –",
  "tika-abh02t21:21_0": "Evaṁvādā kālavādino. “Kaṇṭakassa tikhiṇatā, kapiṭṭhaphalādīnaṁ parimaṇḍalatā, migapakkhisarīsapādīnaṁ",
  "tika-abh02t21:21_1": "vicittabhāvoti evamādayo kena kāritā? Sabhāveneva siddhā, evaṁ sabbampi, na ettha",
  "tika-abh02t21:21_2": "kassaci kāmakāro”ti evaṁvādā sabhāvavādino. “Loko niyato acchejjasuttāvutābhejjamaṇisadiso,",
  "tika-abh02t21:21_3": "na ettha kassaci purisakāro”ti evaṁpavattavādā niyativādino, –",
  "tika-abh02t21:22": "“Yadicchāya pavattanti, yadicchāya nivattare;",
  "tika-abh02t21:23": "Yadicchāya sukhadukkhaṁ, tasmā yadicchatī pajā”ti. –",
  "tika-abh02t21:24_0": "Evaṁpavattavādā yadicchāvādisaṅkhātā adhiccasamuppattivādino ca ettha sabhāvavāde",
  "tika-abh02t21:24_1": "eva antogadhāti daṭṭhabbā. Aṇūhi loko pavattatīti ājīvakavādaṁ sandhāyāha. So hi",
  "tika-abh02t21:24_2": "akāraṇapariggaho. Kaṇādavādo pana issaricchāvasena aṇūnaṁ saṁyogaviyogato lokassa",
  "tika-abh02t21:24_3": "pavattinivattiṁ vadati. Padhānassa appavattīti mahatādibhāvena apariṇāmo, anabhibyatti",
  "tika-abh02t21:24_4": "vā. “Ahamañño, pakati aññā”ti evaṁ pavattapakatipurisantarajānanena attasukhadukkhamohesu",
  "tika-abh02t21:24_5": "avibhāgaggahaṇe nivattite kira vuttanayena padhānaṁ nappavattati, so vimokkhoti kāpilā.",
  "tika-abh02t21:24_6": "Evamādīti ādi-saddena mahābrahmuno samīpatā, saṁyogoti evamādīnampi saṅgaho veditabbo.",
  "tika-abh02t21:25_0": "Ekattāti ekabhāvato ekopi vutto. Tayoti kiccavibhāgena. Tānīti sammāvācādisīlāni.",
  "tika-abh02t21:25_1": "Chandassa saddahanānukūlāpi chandanavasena pavatti hotīti saddhindriyasaddhābalehi",
  "tika-abh02t21:25_2": "saddhiṁ chandiddhipādo vutto. Tādise kāle upekkhānimittānubrūhanena upakārā samādhissa",
  "tika-abh02t21:25_3": "samavāhitāvasena tādisakiccāva upekkhā veditabbā.",
  "tika-abh02t21:26": "Vighātakattāti saṁharaṇīyavasena vihantabhāvato.",
  "tika-abh02t21:27_0": "Ariyasaccadvayanti samudayamaggasaccadvayaṁ. Tenevāti yathāvuttadukkhādisaddānaṁ",
  "tika-abh02t21:27_1": "pariññeyyādivācakattā eva. Ādipadasaṅgahoti “dukkhaṁ, na ariyasacca”nti iminā catukke",
  "tika-abh02t21:27_2": "ādipade saṅgaho. Tadapekkhanti ariyasaccasaddāpekkhaṁ dukkhasaddaṁ. Catutthapadasaṅgahoti",
  "tika-abh02t21:27_3": "“neva dukkhaṁ, na ariyasacca”nti iminā padena saṅgaho. Avasesakilesādayoti taṇhāvajjakilesā",
  "tika-abh02t21:27_4": "avasesākusalā, sāsavāni kusalamūlāni, sāsavā ca kusaladhammā. Te hi abhidhammabhājanīye",
  "tika-abh02t21:27_5": "samudayabhāvena vuttā, na ariyasaccabhāvenāti āha “samudayo, na ariyasacca”nti. Aññāni",
  "tika-abh02t21:27_6": "maggaṅgānīti phalasammādiṭṭhiādayo. Iminā nayenāti etthāyaṁ yojanā – atthi samudayo,",
  "tika-abh02t21:27_7": "na ariyasaccaṁ, atthi ariyasaccaṁ, na samudayo, atthi samudayo ceva ariyasaccañca,",
  "tika-abh02t21:27_8": "atthi neva samudayo, na ariyasaccaṁ. Tattha paṭhamapadaṁ vuttatthaṁ. Nirodho ariyasaccaṁ,",
  "tika-abh02t21:27_9": "na samudayo, taṇhā samudayo ceva ariyasaccañca, maggasampayuttā dhammā sāmaññaphalāni",
  "tika-abh02t21:27_10": "ca yassa pahānāya bhagavati brahmacariyaṁ vussati, tadabhāvato neva samudayo, na",
  "tika-abh02t21:27_11": "ariyasaccaṁ. Itarasaccadvayaṁ ariyasaccaṁ tassa tassa pabhāvakaṭṭhena siyā samudayo,",
  "tika-abh02t21:27_12": "na pana yassa pahānāya bhagavati brahmacariyaṁ vussati tathatthena. Itaracatukkadvayepi",
  "tika-abh02t21:27_13": "ādipadaṁ vuttatthameva. Sesesu samudayo ariyasaccaṁ, na nirodho, asaṅkhatadhātu nirodho",
  "tika-abh02t21:27_14": "ceva ariyasaccañca, maggasampayuttā dhammā, sāmaññaphalāni ca yassa sacchikiriyāya",
  "tika-abh02t21:27_15": "bhagavati brahmacariyaṁ vussati tathatthena neva nirodho, na ariyasaccaṁ. Itarasaccadvayaṁ",
  "tika-abh02t21:27_16": "ariyasaccaṁ, nirodhadhammatāya siyā nirodho, na pana yassa sacchikiriyāya bhagavati",
  "tika-abh02t21:27_17": "brahmacariyaṁ vussati tathatthena. Tathā nirodho ariyasaccaṁ, na maggo, ariyamaggo",
  "tika-abh02t21:27_18": "maggo ceva ariyasaccañca, maggasampayuttā dhammā, sāmaññaphalāni ca yassa bhāvanāya",
  "tika-abh02t21:27_19": "bhagavati brahmacariyaṁ vussati tathatthena neva maggo, na ariyasaccaṁ. Itarasaccadvayaṁ",
  "tika-abh02t21:27_20": "siyā maggo upapattimaggabhāvato, na pana yassa bhāvanāya bhagavati brahmacariyaṁ",
  "tika-abh02t21:27_21": "vussati tathatthena.",
  "tika-abh02t21:28_0": "Santanti samānaṁ. Evaṁ itaresupīti kātabbāpi kiriyā kārakarahitā kevalaṁ attano paccayehi",
  "tika-abh02t21:28_1": "tāya pavattamānāya paccayasāmaggī kiriyaṁ karotīti vohāramattaṁ hoti. Nibbutigamakesupi eseva nayo.",
  "tika-abh02t21:29_0": "Sāsavatā asubhatā kilesāsucipaggharaṇato. Dukkhādīnanti dukkhasamudayamaggānaṁ. Samudayādibhāvoti",
  "tika-abh02t21:29_1": "dukkhassa samudayamaggabhāvo, samudayassa maggadukkhabhāvo, maggassa dukkhasamudayabhāvo",
  "tika-abh02t21:29_2": "ca, na pana nirodhabhāvo dukkhādīnanti sambandho. Aññamaññasamaṅgitāti dukkhādīnaṁ",
  "tika-abh02t21:29_3": "itarītarasabhāvayogo. Taṇhāyāti ādhāre bhummaṁ. Punabbhavassāti punabhavasaṅkhātassa",
  "tika-abh02t21:29_4": "āyatidukkhassa. Pakativādīnanti kāpilānaṁ. Vikārāti mahatādayo byattā. Vibhāvatoti",
  "tika-abh02t21:29_5": "abhibyattito, pariṇāmato vā pubbe. Paṭippalīnā cāti pacchā pakatiyaṁ palayaṁ gatā",
  "tika-abh02t21:29_6": "vesammaṁ muñcitvā sattādisamabhāvena anto samoruddhā. Tenāha “pakatibhāveneva tiṭṭhantī”ti.",
  "tika-abh02t21:29_7": "Pakatibhāvenevāti abyattabhāveneva. Samudayabhāvenāti taṇhāsaṅkhātapabhavabhāvena.",
  "tika-abh02t21:29_8": "Aññathā taṁsampayuttaavijjādīnampi samudayabhāvo labbhatevāti. Avibhattehīti vesammavirahena",
  "tika-abh02t21:29_9": "pakatibhāvaṁ gatehi. “Vikārehī”ti sāmaññato vutte “mahantā”tiādinā sarūpato dasseti.",
  "tika-abh02t21:29_10": "Tattha mahantoti mahābuddhi. Tañhi kāpilā “mahāajjhāsayo”ti ca voharanti. Rūpatammattādayo",
  "tika-abh02t21:29_11": "pañca tammattā, ahaṁkāro cāti cha avisesā. Cakkhu sotaṁ ghānaṁ jivhā kāyo vācā pāṇi",
  "tika-abh02t21:29_12": "pādo pāyu upatthaṁ manoti ekādasindriyāni. Pathavī āpo tejo vāyo ākāsanti pañca bhūtavisesā,",
  "tika-abh02t21:29_13": "tehi. “Pakatibhāveneva ṭhitehī”ti iminā “avibhattehī”ti padassa atthaṁ vadati. Sagabbhāti",
  "tika-abh02t21:29_14": "sabījā asuññatā. Tantūsūti suttesu samavāyikāraṇabhūtesu. Tathā kapālesu. Tividhañhi",
  "tika-abh02t21:29_15": "te kāraṇaṁ vadanti upādānakāraṇaṁ nimittakāraṇaṁ samavāyikāraṇanti. Tattha turivemasalākādayo",
  "tika-abh02t21:29_16": "upādānakāraṇaṁ. Tantavāyo nimittakāraṇaṁ. Tantavo samavāyikāraṇanti. Dvīsu aṇūsūti",
  "tika-abh02t21:29_17": "pathavībhūtesu vā āpotejovāyobhūtesu vā dvīsu paramāṇūsu. Idhabuddhivohārajanakoti",
  "tika-abh02t21:29_18": "“idha tantūsu paṭo, idha kapālesu ghaṭo, idha bīraṇesu ghaṭo”tiādinā nayena hetuphalānaṁ",
  "tika-abh02t21:29_19": "sambandhabhūtena sattānaṁ idhabuddhivohārā jāyanti. So govisāṇānaṁ viya avisuṁ sahasiddhānaṁ",
  "tika-abh02t21:29_20": "sambandho samavāyo. Khāṇusenānaṁ viya pana visuṁsiddhānaṁ sambandho saṁyogo. Tīsu",
  "tika-abh02t21:29_21": "aṇūsu tiaṇukaṁ phalaṁ samavetaṁ ekībhūtamiva sambandhanti yojanā. “Samaveta”nti etassa",
  "tika-abh02t21:29_22": "“ekībhūtamiva sambandha”nti idaṁ atthavivaraṇaṁ. Mahāparimāṇanti mahantaparimāṇaṁ",
  "tika-abh02t21:29_23": "mahāpathavīādikaṁ ekaṁ phalaṁ, yaṁ te “kāriyaṁ drabya”nti vadanti. Yehi kāraṇehi",
  "tika-abh02t21:29_24": "āraddhaṁ kāriyadrabyaṁ, tadantogadhāni eva tāni kāraṇāni maññantīti āha “attano antogadhehi",
  "tika-abh02t21:29_25": "kāraṇehī”ti. Sati samavāye hetumhi phalaṁ samavetanti phale hetu siyā, taṁ natthīti",
  "tika-abh02t21:29_26": "dassento āha “samavāyābhāvā phale hetu natthīti hetusuññaṁ phala”nti.",
  "tika-abh02t21:30_0": "Āhārabhedeti kabaḷīkārādiāhāravisese. Tappaccayadhammabhedeti ajjhoharaṇīyavatthusaḷāyatanaavijjāabhisaṅkhārasaṅkhāte",
  "tika-abh02t21:30_1": "tesaṁ paccayabhūtadhammavisese, ojaṭṭhamakarūpavedanāpaṭisandhiviññāṇanāmarūpasaṅkhāte",
  "tika-abh02t21:30_2": "vā tannibbattadhammavisese, te paccayā etesaṁ dhammavisesānanti tappaccayadhammabhedā.",
  "tika-abh02t21:30_3": "Rūpādiārammaṇavasena vāti yojanā. Yānadvayavasenāti samathavipassanāyānadvayavasena.",
  "tika-abh02t21:30_4": "Kiñcāpi maggakkhaṇe samathavipassanā yuganaddhāva, yathā pana suññatādisamaññā, evaṁ",
  "tika-abh02t21:30_5": "samathavipassanāsamaññāpi āgamanato maggassa siyunti āha “āgamanavasena vutto”ti.",
  "tika-abh02t21:30_6": "Yassa vā paññindriyaṁ adhikaṁ, tassa maggo vipassanā, itarassa samathoti evamettha attho daṭṭhabbo.",
  "tika-abh02t21:31": "Samādhijāti samādhānaṭṭhova. Tato evāti samādhianuguṇakiriyattāva.",
  "tika-abh02t21:32_0": "Ādāya ūhitvāti gahetvā viya takketvā vitakketvā. Dvinnanti sammādiṭṭhisammāsaṅkappānaṁ.",
  "tika-abh02t21:32_1": "Purimakālassa viya niddeso yathā “ekaṁ khandhaṁ paṭicca tayo khandhā”ti, “ekaṁ mahābhūtaṁ",
  "tika-abh02t21:32_2": "paṭicca tayo mahābhūtā”ti ca.",
  "tika-abh02t21:33_0": "Ogāhitunti ñāṇena paṭivijjhituṁ. Gahetuṁ asakkuṇeyyatāya saṇhattaṁ. Sukhumāya paññāya",
  "tika-abh02t21:33_1": "gahetabbatāya sukhumattaṁ. Itīti iminā kamenāti ayamatthoti adhippāyenāha “itisaddena",
  "tika-abh02t21:33_2": "vijānanakkamaṁ dassetī”ti. Evaṁ pakārehīti evaṁ-saddena jotiyamāno eva attho pakāra-saddena",
  "tika-abh02t21:33_3": "vuccatīti “evaṁ-saddena vijānanakāraṇabhūte naye dassetī”ti vuttaṁ. Itīti vā nidassanattho.",
  "tika-abh02t21:33_4": "Tena vuttappabhede paccāmasanavasena nidasseti. Evaṁ-saddo idamattho. Tena evaṁ pakārehīti",
  "tika-abh02t21:33_5": "idaṁpakārehi, īdisehīti attho.",
  "tika-abh02t21:34": "Uddesavaṇṇanā niṭṭhitā.",
  "tika-abh02t21:35": "1. Dukkhasaccaniddeso",
  "tika-abh02t21:36": "Jātiniddesavaṇṇanā",
  "tika-abh02t21:37_0": "190.“Jātiādiniddese”ti iminā “tatthā”ti padassa atthaṁ vadati. Dukkhamātikāti dukkhadukkhādīnaṁ",
  "tika-abh02t21:37_1": "dukkhavisesānaṁ uddeso. Padadvayeti “pariyāyadukkhaṁ, nippariyāyadukkha”nti etasmiṁ padadvaye.",
  "tika-abh02t21:38_0": "Dukkhattāyevāti nippariyāyadukkhataṁ vadati. Sabhāvena nāmaṁ visesetīti anvatthasaññataṁ",
  "tika-abh02t21:38_1": "dasseti. Purimena sabhāvadukkhavācakena dukkhasaddena. So hi visesanaṁ avacchedakabhāvato",
  "tika-abh02t21:38_2": "pacchimaṁ saṅkhāradukkhaṭṭhaṁ viseseti. So hi nivattetabbagahetabbasādhāraṇattā avacchinditabbo.",
  "tika-abh02t21:38_3": "Tenāti vipariṇāmaadhiṭṭhānādipakāravisesena.",
  "tika-abh02t21:39_0": "Desetabbassa atthassa saṅkhipanaṁ idha saṅkhepo, so ca tabbibhāgānaṁ sādhāraṇabhāvoti",
  "tika-abh02t21:39_1": "āha “saṅkhepo sāmañña”nti. Antokaritvāti antogadhe katvā, saṅgahetvā vā. Ubhayathāpīti",
  "tika-abh02t21:39_2": "saṅkhepatopi vitthāratopi. Sādhāraṇabhāgānaṁ vibhajanaṁ vibhāgo, vitthāroti āha “vitthāro",
  "tika-abh02t21:39_3": "pana viseso”ti. Visesantaranivattakoti vibhāgantarāsaṅgāhako.",
  "tika-abh02t21:40_0": "191.Aparatthāti bhummavacanaṁ sāmiatthe yathā “sabbattha pādaka”nti āha “sāmiatthepi",
  "tika-abh02t21:40_1": "hi aparatthasaddo sijjhatī”ti. Siddhi pana “itarāhipi dissatī”ti iminā veditabbā.",
  "tika-abh02t21:40_2": "Yasmā ca evaṁ saddo sambhavati, tasmā pāḷiyaṁ sāmivasena vuttaṁ aṭṭhakathāyaṁ bhummavasena",
  "tika-abh02t21:40_3": "dassitanti dīpento “tesaṁ tesanti vā”tiādimāha. Aparassāti aparassa sattassa. Manussādibhedo",
  "tika-abh02t21:40_4": "upapattibhavo gati, tabbisesabhūtā khattiyādisāmaññādhiṭṭhānā khandhā jātīti dassento",
  "tika-abh02t21:40_5": "“pañcagativasenā”tiādimāha.",
  "tika-abh02t21:41_0": "Tiṇākāroti tiṇavikappo, tiṇavisesoti attho. Evanti nidassane. Tena vuttappakāraṁ",
  "tika-abh02t21:41_1": "paṭhamaṁ viññāṇapātubhāvaṁ paccāmasati. Tadupādāyāti tato paṭṭhāya. Ariyabhāvakaraṇattāti",
  "tika-abh02t21:41_2": "ariyabhāvakāraṇattā. Karotīti hi karaṇaṁ. Ariyasadisattā vā ariyasīlaṁ. Puthujjanakalyāṇakānampi",
  "tika-abh02t21:41_3": "hi catupārisuddhisīlaṁ ariyasīlasadisaṁ. Ākāravikārāti uppajjanādiākāravikatiyo.",
  "tika-abh02t21:41_4": "Sahuppādakāti uppādasahitā uppādāvatthā khandhā. Āyatanavasenāti paripuṇṇāparipuṇṇāyatanavasena.",
  "tika-abh02t21:41_5": "Yonivasenāti aṇḍajādiyonivasena. Ekekeneva padenāti yathā dutiyanaye jātiādipadesu",
  "tika-abh02t21:41_6": "dvīhi dvīhi padehi paripuṇṇāparipuṇṇāyatanayonivibhāgena sabbasatte pariyādiyitvā",
  "tika-abh02t21:41_7": "jāti dassitā, na evamidha. Idha panetesu ekekeneva padena avibhāgato sabbasatte pariyādiyitvā.",
  "tika-abh02t21:41_8": "Ubhayatthāti purimapacchimanayesu bhāvaniddesova yutto. Anabhihite vibhattividhānaṁ,",
  "tika-abh02t21:41_9": "nābhihiteti. Pākaṭā nibbattīti abhibyattā nibbatti.",
  "tika-abh02t21:42_0": "Dvinnaṁ dvinnanti ekavokārabhave rūpāyatanadhammāyatanavasena dvinnaṁ, catuvokārabhave",
  "tika-abh02t21:42_1": "manāyatanadhammāyatanavasena dvinnaṁ. Seseti pañcavokārabhave. Pañcannanti cakkhusotamanorūpadhammāyatanavasena",
  "tika-abh02t21:42_2": "pañcannaṁ. Tāni hi rūpabhave pañcavokāre upapattikkhaṇe uppajjanti. Kāmadhātuyaṁ",
  "tika-abh02t21:42_3": "paṭisandhikkhaṇe uppajjamānānanti yojanā. Vikalāvikalindriyānanti aparipuṇṇaparipuṇṇāyatanānaṁ",
  "tika-abh02t21:42_4": "sattānaṁ. Indriyavaseneva hi āyatanānaṁ vekallaṁ icchitabbaṁ. Tattha vikalindriyassa",
  "tika-abh02t21:42_5": "sattannaṁ navannaṁ dasannaṁ punapi dasannaṁ, itarassa ekādasannaṁ āyatanānaṁ vasena",
  "tika-abh02t21:42_6": "saṅgaho veditabbo. Sattannanti kāyamanorūpagandharasaphoṭṭhabbadhammāyatanavasena",
  "tika-abh02t21:42_7": "sattannaṁ. Gabbhaseyyakañhi sandhāyetaṁ vuttaṁ. Navannanti cakkhusotasaddāyatanavajjānaṁ",
  "tika-abh02t21:42_8": "navannaṁ. Andhabadhiravasena hidaṁ vuttaṁ. Dasannanti cakkhusaddavajjānaṁ. Puna dasannanti",
  "tika-abh02t21:42_9": "sotasaddavajjānaṁ. Andhavasena, badhiravasena cetaṁ dvayaṁ vuttaṁ. Ekādasannanti saddavajjānaṁ.",
  "tika-abh02t21:43_0": "Taṁdukkhabhāvoti pariyāyadukkhabhāvo. Tattha nibbattinivāraṇenāti uppalapadumādīsu",
  "tika-abh02t21:43_1": "uppattipaṭikkhepena abhāvakathanena. Dukkhuppattikāraṇeti dukkhuppattiyā hetubhūte dukkhuppattiṭṭhāne.",
  "tika-abh02t21:44": "Maraṇaniddesavaṇṇanā",
  "tika-abh02t21:45_0": "193.Khandhabhedassāti khandhavināsassa. Soti khandhabhedo. Pabandhasamucchedoti pabandhassa",
  "tika-abh02t21:45_1": "accantasamucchedo. Tabbhāvatoti sammutimaraṇabhāvato. Tadekadesabhāvatoti tadavayavabhāvato.",
  "tika-abh02t21:45_2": "Tasseva nāmanti asammohatthaṁ vuttaṁ sabbassāpi ekakammanibbattajīvitindriyappabandhavicchedabhāvato.",
  "tika-abh02t21:45_3": "Sammutimaraṇameva hi jātikkhayamaraṇaṁ, taṁ pana jātikkhayamaraṇaṁ upakkamamaraṇaṁ,",
  "tika-abh02t21:45_4": "sarasamaraṇanti duvidhaṁ. Tattha sarasamaraṇampi āyukkhayamaraṇaṁ, puññakkhayamaraṇanti",
  "tika-abh02t21:45_5": "duvidhaṁ. Evametesaṁ tadekadesatā veditabbā. Yañcettha upakkamamaraṇaṁ, taṁ akālamaraṇaṁ.",
  "tika-abh02t21:45_6": "Sarasamaraṇaṁ kālamaraṇaṁ. Maraṇena sattā yathāladdhaattabhāvena viyujjantīti āha",
  "tika-abh02t21:45_7": "“sampattibhavakkhandhehi viyojetī”ti.",
  "tika-abh02t21:46": "Kāraṇatthoti mūlattho. Mūlañhi “ādī”ti vuccati “ko cādi kusalānaṁ dhammānaṁ? Sīlañca suvisuddhaṁ, diṭṭhi ca ujukā”tiādīsu. Tenāha “sandhibandhanacchedamūlakanti attho”ti.",
  "tika-abh02t21:47": "Phalakiriyāgabbhā īdisī hetukiriyāti katvā vuttaṁ “antogadhā”ti. Byasanassa hi āpādakehi āpādanaṁ āpādetabbaāpattiyā saheva sijjhatīti.",
  "tika-abh02t21:48": "Sokaniddesavaṇṇanā",
  "tika-abh02t21:49_0": "194. Sukhaṁ hinoti pavattati etenāti sukhakāraṇaṁ hitaṁ. Bhogabyasanādipadatthavisesanti",
  "tika-abh02t21:49_1": "bhogabyasanaṁ, sīlabyasananti evaṁ bhogasīlapadānaṁ vasena atthavisesaṁ. Samāsavisesanti",
  "tika-abh02t21:49_2": "“rogoyeva byasanaṁ, diṭṭhi eva byasana”nti samānādhikaraṇavasena samāsavisesaṁ. Annapānavatthayānādi",
  "tika-abh02t21:49_3": "paribhuñjitabbato bhogoti adhippeto, so ca dhammasamūhabhāvena. Tabbināsāti ñātibhogabyasanāni",
  "tika-abh02t21:49_4": "vuttānīti te vikārabhāvena paññāpetabbattā paṇṇattimattā. Parinipphannaṁ nāma khandhapañcakaṁ.",
  "tika-abh02t21:49_5": "Ataṁsabhāvattā paṇṇatti aparinipphannā, anipphannā ca hotīti vuttaṁ “aparinipphannataṁ",
  "tika-abh02t21:49_6": "sandhāya anipphannānīti āhā”ti. Na hi paṇṇatti kenaci nipphādīyati. Aññatthāpi aparinipphanne",
  "tika-abh02t21:49_7": "anipphannavohāro āgatoti dassetuṁ “aparinipphannataṁyevā”tiādimāha. Kāmañcettha aparinipphannaṁ",
  "tika-abh02t21:49_8": "“anipphanna”nti vuttaṁ, “nipphanna”nti pana na parinipphannameva vuccati, nāpi sabbo",
  "tika-abh02t21:49_9": "sabhāvadhammoti dassento “khandhavibhaṅge cā”tiādimāha. Nipphannatā vuttāti sambandho.",
  "tika-abh02t21:49_10": "Anipphannatā sabhāvadhammattepi kenaci na nipphādīyatīti katvā.",
  "tika-abh02t21:50_0": "Saṅkucitaṁ cintananti pītisomanassapaṭipakkhato, dosasampayogato ca ārammaṇe anabhiratippavattimāha.",
  "tika-abh02t21:50_1": "Anto attano nissayassa niddahanavasena vā jhānaṁ cintanaṁ antonijjhānaṁ. Satipi anusocanabhāve",
  "tika-abh02t21:50_2": "attano katākatakusalākusalavisayo manovilekhabhūto vippaṭisāro kukkuccaṁ, yathāvuttaantonijjhānaṁ",
  "tika-abh02t21:50_3": "sokoti ubhinnaṁ viseso veditabbo.",
  "tika-abh02t21:51_0": "“Manodvārajavanakkhaṇe”ti paribyattamantonijjhānaṁ sandhāyāha, itaraṁ pana pañcadvārajavanesupi",
  "tika-abh02t21:51_1": "labbhateva. Tenāha “kāyaviññāṇādī”tiādi. Domanassassāti asocanākārassa domanassassa,",
  "tika-abh02t21:51_2": "socanākārassāpi vā nānāvīthikassa. Tampi hi dukkhamevāti. Aññathāti manodvārajavane",
  "tika-abh02t21:51_3": "eva gahite. Tatthāti kāyavatthukamanodvārikesu.",
  "tika-abh02t21:52": "Paridevaniddesavaṇṇanā",
  "tika-abh02t21:53_0": "195.Ādevanasaddaṁ katvāti ādevitvā, vilapitvāti attho. Puggalassa sambhamabhāvoti",
  "tika-abh02t21:53_1": "yassa sattassa uppajjati, tassa anavaṭṭhānabhāvo. Sambhamaṁ vā abbhantaragataṁ tassa",
  "tika-abh02t21:53_2": "paccupaṭṭhāpeti pākaṭabhāvakaraṇenāti sambhamapaccupaṭṭhāno.",
  "tika-abh02t21:54": "Muṭṭhīhi pothanādīni muṭṭhipothanādīni.",
  "tika-abh02t21:55": "Yena domanassena. Pubbe vuttadukkhatoti “attano khandhaṁ muṭṭhīhi pothetī”tiādinā vuttadukkhato. Taṁnidānanti paridevanidānaṁ.",
  "tika-abh02t21:56": "Dukkhadomanassaniddesavaṇṇanā",
  "tika-abh02t21:57": "196-7. Kāyadukkhābhibhūtassa patikārābhilāsāya tādisadukkhāvahapayogakālādīsu kāyikadukkhassa tadupanissayatā veditabbā. Etena dukkhenāti anāthatāhatthapādacchedanādidukkhena.",
  "tika-abh02t21:58": "Upāyāsaniddesavaṇṇanā",
  "tika-abh02t21:59": "198. Dukkhaṭṭhānanisajjādīni dukkhaṭṭhānādīni. Domanassassa vatthu hoti upāyāsoti sambandho.",
  "tika-abh02t21:60": "Appiyasampayoganiddesavaṇṇanā",
  "tika-abh02t21:61": "199. Aññasāpekkhasaddo asamatthasamāsoti taṁ dasseti “yena samāso, na tassāyaṁ paṭisedhako a-kāro”ti.",
  "tika-abh02t21:62_0": "Pacchimadvayanti “samodhānaṁ missībhāvo”ti idaṁ padadvayaṁ. Tadatthavasenāti samodhānatthassa,",
  "tika-abh02t21:62_1": "missībhāvatthassa ca vasena saṅkhāresu labbhati. Āgatehi ca tehi saṅkhārehi puggalassa",
  "tika-abh02t21:62_2": "saṁyogo hotīti yojanā.",
  "tika-abh02t21:63": "Taṁgahaṇamattanti āpāthagatārammaṇaggahaṇamattaṁ.",
  "tika-abh02t21:64": "Icchāniddesavaṇṇanā",
  "tika-abh02t21:65_0": "201.Taṁkālanti cuticittanirodhato uddhaṁ kālaṁ. “Yampī”ti yaṁ-saddo karaṇatthe paccattanti",
  "tika-abh02t21:65_1": "yenapīti attho vutto. “Yaṁ iccha”nti yaṁ-saddo yadā icchāpekkho, tadā “na labhatī”ti",
  "tika-abh02t21:65_2": "ettha alābhapadhānābhāvato icchā visesīyatīti āha “alābhavisiṭṭhā icchā vuttā hotī”ti.",
  "tika-abh02t21:65_3": "“Icchaṁ na labhati ya”nti evaṁ kiriyāparāmasanabhūto yaṁ-saddo yadā “na labhatī”ti",
  "tika-abh02t21:65_4": "etaṁ apekkhati, tattha guṇabhūtā icchā, padhānabhūto alābhoti āha “tadā icchāvisiṭṭho",
  "tika-abh02t21:65_5": "alābho vutto hotī”ti.",
  "tika-abh02t21:66": "Hirottapparahitā chinnikā, dhuttikāti vuccantīti āha “chinnabhinnagaṇenāti nillajjena dhuttagaṇenā”ti. Kappaṭikā sibbitapilotikadhārino.",
  "tika-abh02t21:67": "Alabbhaneyyaicchanti alabbhaneyyavatthusmiṁ icchaṁ.",
  "tika-abh02t21:68": "Upādānakkhandhaniddesavaṇṇanā",
  "tika-abh02t21:69": "202.Tādisassa vatthuno sabbhāvāti sāmaññato anavasesaggahaṇaṁ sandhāyāha.",
  "tika-abh02t21:70": "Atipākaṭena ati viya pakāsena dukkhenāti attho.",
  "tika-abh02t21:71": "Dukkhasaccaniddesavaṇṇanā niṭṭhitā.",
  "tika-abh02t21:72": "2. Samudayasaccaniddesavaṇṇanā",
  "tika-abh02t21:73_0": "203.Mano viyāti mano-saddassa viya. Ika-saddenāti “ponobhavikā”ti ettha ika-saddena.",
  "tika-abh02t21:73_1": "Gamiyatthattāti ñāpitatthattā. Karaṇasīlatā hi idha sīlattho, so ca ika-saddena vuccatīti",
  "tika-abh02t21:73_2": "kiriyāvācakassa karaṇasaddassa adassanaṁ appayogo. Vuttatthānañhi appayogo. Sati",
  "tika-abh02t21:73_3": "paccayantarasamavāye punabbhavassa dāyikā, tadabhāve adāyikāti vuttāti āha “adāyikāpi",
  "tika-abh02t21:73_4": "punabbhavaṁ deticcevā”ti taṁsabhāvānativattanato. Tenevāha “samānasabhāvattā, tadānubhāvattā",
  "tika-abh02t21:73_5": "cā”ti. Tattha sabhāvo taṇhāyanaṁ. Ānubhāvo paccayasamavāye phalanipphādanasamatthatā.",
  "tika-abh02t21:73_6": "Itaresūti avasiṭṭhakilesādīsu. Pavattivipākadāyino kammassa sahāyabhūtā taṇhā “upadhivepakkā”ti",
  "tika-abh02t21:73_7": "adhippetāti āha “upadhimhi yathānibbatte”tiādi. Yathānibbatteti attano paccayehi",
  "tika-abh02t21:73_8": "nibbattappakāre. Nandanaṁ saṁuppilāvanaṁ abhitassanaṁ. Rañjanaṁ vatthassa viya raṅgajātena",
  "tika-abh02t21:73_9": "cittassa vipariṇāmanaṁ, ramāpanaṁ vā. Rāgasambandhenāti rāgapadasambandhena “uppannassā”ti",
  "tika-abh02t21:73_10": "pulliṅgavasena vuttaṁ. Rūpārūpabhavarāgo visuṁ vakkhatīti ettha vakkhati-kiriyāpadaṁ",
  "tika-abh02t21:73_11": "kammatthe veditabbaṁ.",
  "tika-abh02t21:74_0": "“Savatthukaṁ cakkhu”nti iminā sakalaṁ cakkhudasakamāha, dutiyena sasambhāracakkhuṁ.",
  "tika-abh02t21:74_1": "Chiddanti kaṇṇassa chiddapadesaṁ. Kaṇṇabaddhanti kaṇṇapāḷi. Vaṇṇasaṇṭhānato rattakambalapaṭalaṁ",
  "tika-abh02t21:74_2": "viya, kiccato mudusiniddhamadhurarasadaṁ maññanti. Sāmaññena gahitāti visayena avisesetvā",
  "tika-abh02t21:74_3": "gahitā. Visayavisiṭṭhāti cakkhādivisayavisiṭṭhā. Ettha uppajjatīti samudāyāvayavehi",
  "tika-abh02t21:74_4": "viya sāmaññavisesehi na nānattavohāro na hoti yathā “rukkho siṁsapā”ti. Na hi sabbo",
  "tika-abh02t21:74_5": "rukkho siṁsapā. Tasmā kiriyābhedasabbhāvato “sayānā bhuñjanti sadhanā”tiādīsu viya",
  "tika-abh02t21:74_6": "“uppajjamānā”ti ettha kiriyāya lakkhaṇatā, itarattha lakkhitabbatā ca vuttā. Yadi",
  "tika-abh02t21:74_7": "uppajjamānāhotīti anicchitattā sāsaṅkaṁ uppādakiriyāya atthibhāvamāha. Tena uppāde",
  "tika-abh02t21:74_8": "satīti ayametassa atthoti “uppajjamānā”ti ettha uppādo hetubhāvena vutto, itaro ca",
  "tika-abh02t21:74_9": "tassa phalabhāvenāti āha “so hi tena upayojito viya hotī”ti. Uppajjamānāti vā taṇhāya",
  "tika-abh02t21:74_10": "tattha uppajjanasīlatā uppajjanasabhāvo, uppajjanasamatthatā vā vuttā. Tattheva cassā",
  "tika-abh02t21:74_11": "uppajjanasīlatā sakkāyato aññasmiṁ visaye pavattiyā abhāvato, samatthatā paccayasamavāyena,",
  "tika-abh02t21:74_12": "aññathā asamatthatā, yato kadāci na uppajjati. Nivisamānā nivisatīti etthāpi iminā",
  "tika-abh02t21:74_13": "nayena attho veditabboti.",
  "tika-abh02t21:75": "Samudayasaccaniddesavaṇṇanā niṭṭhitā.",
  "tika-abh02t21:76": "3. Nirodhasaccaniddesavaṇṇanā",
  "tika-abh02t21:77_0": "204. Taṇhāya virajjanaṁ haliddirāgassa viya palujjananti katvā āha “khayagamanavasenā”ti.",
  "tika-abh02t21:77_1": "Vicchinnaṁ nirujjhananti vuttaṁ “appavattigamanavasenā”ti. Cajanaṁ chaḍḍanaṁ, hāpanaṁ",
  "tika-abh02t21:77_2": "vāti āha “anapekkhatāya cajanavasena, hānivasena cā”ti.",
  "tika-abh02t21:78_0": "Tadappavatti viyāti tassā tittaalābuvalliyā appavatti viya. Appavattihetubhūtampi",
  "tika-abh02t21:78_1": "nibbānaṁ taṇhāya appavatti viya gayhatīti āha “tadappavatti viyā”ti yathā “rāgakkhayo”ti.",
  "tika-abh02t21:78_2": "Appavattibhūtanti taṇhāya appavattiyā pattaṁ, pattabbanti attho. Nibbānaṁ āgamma",
  "tika-abh02t21:78_3": "niruddhāyapi taṇhāya piyarūpasātarūpesu niruddhāti vattabbatādassanatthaṁ vuttāti",
  "tika-abh02t21:78_4": "yojanā. Ettha ca yasmā maggo, nibbānañca taṇhāya samucchedasādhanaṁ, tasmā “purimā",
  "tika-abh02t21:78_5": "vā upamā”tiādinā upamādvayaṁ ubhayattha yathākkamaṁ yojitaṁ, ubhayaṭṭhāniyaṁ pana",
  "tika-abh02t21:78_6": "ubhayatthāpi labbhateva.",
  "tika-abh02t21:79": "Nirodhasaccaniddesavaṇṇanā niṭṭhitā.",
  "tika-abh02t21:80": "4. Maggasaccaniddesavaṇṇanā",
  "tika-abh02t21:81": "205.Titthiyehikappitassa maggassa pakatipurisantarañāṇādikassa. Ariyaṁ labhāpetīti ariyaṁ sāmaññaphalaṁ labhāpeti.",
  "tika-abh02t21:82_0": "Tabbipakkhaviratisabhāvāti tassā sammāvācāya vipakkhato micchāvācāya viratisabhāvā.",
  "tika-abh02t21:82_1": "Bhedakaramicchāvācā pisuṇavācā, sabbāpi vā micchāvācā visaṁvādanādivasena bhedakarīti",
  "tika-abh02t21:82_2": "āha “bhedakaramicchāvācāpahānenā”ti. Visaṁvādanādikiccatāya hi lūkhānaṁ apariggāhakānaṁ",
  "tika-abh02t21:82_3": "musāvādādīnaṁ paṭipakkhabhūtā siniddhabhāvena pariggāhakasabhāvā sammāvācā tappaccayasubhāsitasampaṭiggāhake",
  "tika-abh02t21:82_4": "jane, sampayuttadhamme ca pariggaṇhantī pavattatīti pariggahalakkhaṇā. Tenāha “jane,",
  "tika-abh02t21:82_5": "sampayutte ca pariggaṇhanakiccavatī”ti. Cīvarakammādiko tādiso payogo. Kātabbaṁ cīvararajanādikaṁ.",
  "tika-abh02t21:82_6": "Niravajjasamuṭṭhāpanakiccavāti niravajjassa kattabbassa, niravajjākārena vā samuṭṭhāpanakiccavā.",
  "tika-abh02t21:82_7": "Sampayuttadhamme ca samuṭṭhāpentoti ettha samuṭṭhāpanaṁ micchākammantapaṭipakkhabhūtassa",
  "tika-abh02t21:82_8": "attano kiccassa anuguṇabhāvena sampayuttānaṁ pavattanameva, ukkhipanaṁ vā nesaṁ kāyikakiriyāya",
  "tika-abh02t21:82_9": "bhārukkhipanaṁ viya. Sampayuttadhammānaṁ, ājīvasseva vā visodhanaṁ vodāpanaṁ.",
  "tika-abh02t21:83_0": "Diṭṭhekaṭṭhāti diṭṭhiyā sahajapahānekaṭṭhā, paṭhamamaggasammādiṭṭhivaseneva taṁ veditabbaṁ.",
  "tika-abh02t21:83_1": "“Diṭṭhekaṭṭhaavijjādayo”tipi pāṭho. Etasmiṁ pakkhe catumaggasammādiṭṭhiyā saṅgaho",
  "tika-abh02t21:83_2": "kato hoti. Uparimaggasammādiṭṭhiyā pana diṭṭhiṭṭhāne taṁtaṁmaggavajjho māno gahetabbo.",
  "tika-abh02t21:83_3": "So hi “aha”nti pavattiākārato diṭṭhiṭṭhāniyo. Pakāsetīti kiccapaṭivedhena paṭivijjhati.",
  "tika-abh02t21:83_4": "Teneva hi aṅgenāti teneva sammādiṭṭhisaṅkhātena maggaṅgena. Tathāpavattitena karaṇabhūtena,",
  "tika-abh02t21:83_5": "tena vā kāraṇena. Aṅga-saddo hi kāraṇatthopi hotīti. Tatthāti magge, maggacittuppāde vā.",
  "tika-abh02t21:84_0": "Imassevāti ariyamaggapariyāpannasseva. Yadipi viramitabbato viramantassa cetanāpi",
  "tika-abh02t21:84_1": "labbhateva, viratiyā eva pana tadā padhānabhāvoti āha “viramaṇakāle vā viratiyo”ti.",
  "tika-abh02t21:84_2": "Subhāsitādīti asamphappalāpādi. Ādi-saddena apisuṇādi saṅgahitā. Bhāsanādīti ettha",
  "tika-abh02t21:84_3": "pana kāyasucaritādi. Amaggaṅgattāti amaggasabhāvattā. Tameva cetanāya amaggasabhāvataṁ",
  "tika-abh02t21:84_4": "dassetuṁ “ekassañāṇassā”tiādi vuttaṁ. Tattha sammāvācādikiccattayaṁ nāma micchāvācādīnaṁ",
  "tika-abh02t21:84_5": "tiṇṇaṁ pāpadhammānaṁ samucchindanaṁ, maggacetanā ca taṁsabhāvā na hotīti na tassā",
  "tika-abh02t21:84_6": "maggakkhaṇe sammāvācādibhāvasiddhi. Taṁsiddhiyanti kiccattayasiddhiyaṁ. Yathā panassā",
  "tika-abh02t21:84_7": "pubbabhāge subhāsitavācādibhāvo, evaṁ maggakkhaṇepi siyā. Evaṁ sante yathā tattha",
  "tika-abh02t21:84_8": "ekassa sammāsaṅkappassa tikiccatā, sammādiṭṭhiādīnañca ekekānaṁ catukiccatā, evaṁ",
  "tika-abh02t21:84_9": "ekā maggacetanā sammāvācādikiccattayassa sādhikā bhaveyya, tathā ca sati magge sammāvācādīni",
  "tika-abh02t21:84_10": "tīṇi aṅgāni na bhaveyyuṁ, chaḷaṅgiko ca ariyamaggo siyāti tayidamāha “ekāya cetanāyā”tiādinā.",
  "tika-abh02t21:84_11": "Yasmā panetaṁ natthi, tasmā maggapaccayatāvacanato ca na cetanāya maggabhāvoti maggakkhaṇe",
  "tika-abh02t21:84_12": "viratiyova sammāvācādayo.",
  "tika-abh02t21:85": "Brūhanaṁ sukhaṁ. Santasukhaṁ upekkhā. Sā hi “upekkhā pana santattā, sukhamicceva bhāsitā”ti vuttā. Vitakkādīnanti teyeva abhiniropanādayo pākaṭapariyāyena vuttā.",
  "tika-abh02t21:86_0": "Vacīsaṅkhārabhāvato vacībhedassa upakārako vitakko. “Sāvajjā…pe… upakārako evā”ti",
  "tika-abh02t21:86_1": "iminā vacībhedataṁ samuṭṭhāpakacetanānaṁ viya viratiyāpi visesapaccayo vitakkoti",
  "tika-abh02t21:86_2": "dasseti. Vacībhedaniyāmikā vācāti vacīduccaritaviratimāha. Sā hi sammāvācābhūtā micchāvācāsu",
  "tika-abh02t21:86_3": "saṁyaminī. Tattha yathā visaṁvādanādimicchāvācato avirato micchākammantatopi na viramateva.",
  "tika-abh02t21:86_4": "Yathāha – “ekaṁ dhammaṁ…pe… akāriya”nti. Tathā avisaṁvādanādinā sammāvācāya ṭhito",
  "tika-abh02t21:86_5": "sammākammantampi pūretiyevāti āha “vacībheda…pe… upakārikā”ti. Dhammānaṁ pavattiniṭṭhābhāvato",
  "tika-abh02t21:86_6": "yathā gatīti nibbatti vuccati, evaṁ pavattibhāvato rasalakkhaṇānipīti āha “kiccādisabhāve vā”ti.",
  "tika-abh02t21:87": "Abhinandananti taṇhādivasena abhinandanaṁ.",
  "tika-abh02t21:88": "Vācuggatakaraṇaṁ uggaho, atthaparipucchanaṁ paripucchāti tadubhayaṁ savanādhīnanti āha “savanañāṇe eva avarodhaṁ gacchantī”ti. Ñāṇena paricchinditvā gahaṇaṁ pariggaṇhanaṁ.",
  "tika-abh02t21:89": "Tassāti payogassa.",
  "tika-abh02t21:90": "Soti kāmavitakkappavattiyā kāraṇabhūto subhanimitte ayonisomanasikāro. Tassāti kāmavitakkassa. Gataṁ gamanaṁ pavatti, tassa upāyoti gatamaggo.",
  "tika-abh02t21:91": "Pahātabbaekattanti pahātabbatāsāmaññaṁ.",
  "tika-abh02t21:92_0": "Maggabhāvena catubbidhampi ekattenāti sotāpattimaggādivasena catubbidhampi maggabhāvena",
  "tika-abh02t21:92_1": "ekattena sāmaññato gahetvā “assā”ti ekavacanena vuttanti attho. Sabbassa maggassa",
  "tika-abh02t21:92_2": "aññamaññaṁ sadisatā, tathā asadisatā ca ekaccasadisatā ca jhānaṅgavasena sabbasadisasabbāsadisaekaccasadisatā,",
  "tika-abh02t21:92_3": "so eva visesoti yojetabbaṁ. Vipassanāniyāmaṁ dhuraṁ katvā āhāti sambandho. Idha panāti",
  "tika-abh02t21:92_4": "imissā sammohavinodaniyaṁ. Sammasi…pe… nivattanatoti paṭhamattheravādaṁ vadanto tadajjhāsayaṁ",
  "tika-abh02t21:92_5": "purakkhatvā vadatīti adhippāyena vuttaṁ. Itarathā itaravādāpettha dassitā evāti.",
  "tika-abh02t21:92_6": "Pādakajjhānaniyāmanti pādakajjhānaniyāmaṁ dhuraṁ katvā āhāti yojanā. “Vipassanā …pe…",
  "tika-abh02t21:92_7": "daṭṭhabbo”ti kasmā vuttaṁ. Na hi tassā idha paṭikkhepatā atthi. Tathā hi vuttaṁ “keci",
  "tika-abh02t21:92_8": "vuṭṭhānagāminivipassanā niyāmetīti vadantī”ti? Nayidamevaṁ. Idhāpīti idha pādakajjhānaniyāmepi",
  "tika-abh02t21:92_9": "vipassanāniyāmo na paṭikkhittoti ayañhettha attho. Tenevāha “sādhāraṇattā”ti. “Idha",
  "tika-abh02t21:92_10": "panā”ti imināpi paṭhamattheravādo saṅgahitoti veditabbo. Yadi evaṁ kasmā vipassanāniyāmo",
  "tika-abh02t21:92_11": "visuṁ gahitoti? Vādattayāvidhuratādassanatthaṁ. Aññe cācariyavādāti sammasitajjhānapuggalajjhāsayavādā.",
  "tika-abh02t21:93_0": "“Āruppe tikacatukkajjhānaṁ…pe… na lokiya”nti idaṁ theravāde āgataṁ porāṇaṭṭhakathāyaṁ",
  "tika-abh02t21:93_1": "tantiṁ katvā ṭhapitanti aṭṭhasāliniyaṁ saṅgahetvā vuttanti āha “vuttaṁ aṭṭhasāliniyanti",
  "tika-abh02t21:93_2": "adhippāyo”ti. Yesūti pacchimajjhānavajjāni sandhāya vadati. Tattha hi arūpuppattiyaṁ",
  "tika-abh02t21:93_3": "saṁsayo, na itarasmiṁ. “Catukkapañcakajjhāna”nti vutte avisesato sāsavānāsavaṁ apekkhīyati,",
  "tika-abh02t21:93_4": "nivattetabbagahetabbasādhāraṇavacanenettha sāsavato avacchindanatthaṁ “tañca lokuttara”nti",
  "tika-abh02t21:93_5": "vatvā nivattitadhammadassanatthaṁ “na lokiya”nti vuttanti dassento āha “samudāyañca…pe…",
  "tika-abh02t21:93_6": "āhā”ti. Itarathā byabhicārābhāvato “lokuttara”nti visesanaṁ niratthakaṁ siyā. Tayo",
  "tika-abh02t21:93_7": "maggāti dutiyamaggādayo. Tajjhānikanti tikacatukkajjhānikaṁ sotāpattiphalādiṁ. Aññajhānikāpīti",
  "tika-abh02t21:93_8": "tikacatukkajjhānato aññajhānikāpi catukkajjhānikāpi maggā uppajjanti. Pi-saddena",
  "tika-abh02t21:93_9": "tajjhānikāpi tikacatukkajjhānikāti attho. Yadi evaṁ catuvokārabhavepi pañcavokārabhave",
  "tika-abh02t21:93_10": "viya maggassa tikacatukkajjhānikabhāve kenassa jhānaṅgādiniyāmoti āha “jhānaṅgādiniyāmikā",
  "tika-abh02t21:93_11": "pubbābhisaṅkhārasamāpattī”ti. Pubbābhisaṅkhārasamāpattīti ca pādakabhūtā attanā atikkantadhammavirāgabhāvena",
  "tika-abh02t21:93_12": "vipassanāya pubbābhisaṅkhārakārī arūpasamāpatti, phalasamāpatti vā. Tenāha “pādaka”nti.",
  "tika-abh02t21:93_13": "Na sammasitabbāti na sammasitabbā samāpatti jhānaṅgādiniyāmikā sammasitabbānaṁ tikacatukkajjhānānaṁ",
  "tika-abh02t21:93_14": "tattha anuppajjanato, itarattha ca visesābhāvato. Phalassapīti catutthapañcamajjhānikaphalassapi.",
  "tika-abh02t21:94_0": "Dukkhañāṇādīnanti dukkhasamudayañāṇānaṁ. Taṁtaṁkusalārammaṇārammaṇattāti kāmāvacarādīsu",
  "tika-abh02t21:94_1": "yena yena kusalena saddhiṁ nekkhammasaṅkappādayo uppajjanti, tassa tassa kusalassa",
  "tika-abh02t21:94_2": "ārammaṇaṁ ārammaṇaṁ etesanti taṁtaṁkusalārammaṇārammaṇā, tabbhāvato. Taṁtaṁviramitabbādiārammaṇattāti",
  "tika-abh02t21:94_3": "visaṁvādanavatthuādiārammaṇattā. Vītikkamitabbato eva hi viratīti. “Aṅgāna”nti idaṁ",
  "tika-abh02t21:94_4": "“nekkhammasaṅkappādīna”nti etthāpi yojetabbaṁ avayavena vinā samudāyābhāvato. Visesapaccayoti",
  "tika-abh02t21:94_5": "bhinnasīlassa, aparisuddhasīlassa vā sammappadhānāsambhavato samādhānassa viya vāyāmassa",
  "tika-abh02t21:94_6": "sīlaṁ visesapaccayo. Ayañca attho yadipi purimasiddhasīlavasena yutto, sahajātavasenāpi",
  "tika-abh02t21:94_7": "pana labbhatevāti dassento “sampayuttassāpī”ti āha. Sahajameva cettha adhippetanti",
  "tika-abh02t21:94_8": "āha “sampayuttasseva cā”tiādi. Sammoso pamādo, tappaṭipakkho asammoso appamādo, so",
  "tika-abh02t21:94_9": "cittassa ārakkhāti āha “cetaso rakkhitatā”ti.",
  "tika-abh02t21:95_0": "Sīlakkhandho cāti ca-saddena samādhikkhandho ca. Khantippadhānattā sīlassa adosasādhanatā,",
  "tika-abh02t21:95_1": "nīvaraṇajeṭṭhakassa kāmacchandassa ujuvipaccanīkabhāvato samādhissa alobhasādhanatā",
  "tika-abh02t21:95_2": "daṭṭhabbā. Sāsananti paṭivedhasāsanaṁ, “sāsanabrahmacariya”nti ca vadanti.",
  "tika-abh02t21:96": "Maggasaccaniddesavaṇṇanā niṭṭhitā.",
  "tika-abh02t21:97": "Suttantabhājanīyavaṇṇanā niṭṭhitā.",
  "tika-abh02t21:98": "2. Abhidhammabhājanīyavaṇṇanā",
  "tika-abh02t21:99_0": "206-214. “Pariññeyyabhāvarahite ekantapahātabbe”ti kasmā vuttaṁ, nanu taṇhāyapi cakkhādīnaṁ",
  "tika-abh02t21:99_1": "viya taṇhāvatthutāvacanena pariññeyyatā vuttā. Yathāha “rūpataṇhā loke piyarūpaṁ",
  "tika-abh02t21:99_2": "sātarūpaṁ, etthesā taṇhā uppajjamānā uppajjati, ettha nivisamānā nivisatī”tiādi.",
  "tika-abh02t21:99_3": "Tappaṭibaddhasaṁkilesappahānavasena samatikkamitabbatā hi pariññeyyatā. Ekantapahātabbatā",
  "tika-abh02t21:99_4": "ca na taṇhāya eva, atha kho avasesānaṁ saṁkilesadhammānampi. Tathā hi tesaṁ sabbaso",
  "tika-abh02t21:99_5": "accantappahāyikā dassanabhāvanāti? Saccametaṁ, tathāpi yathā “dukkhaṁ ariyasaccaṁ",
  "tika-abh02t21:99_6": "pariññeyya”nti taṇhāvajje upādānakkhandhapañcake pariññeyyabhāvo niruḷho, na tathā",
  "tika-abh02t21:99_7": "taṇhāya, taṇhāya pana “yāyaṁ taṇhā ponobhavikā”tiādinā samudayabhāvo viya sātisayaṁ",
  "tika-abh02t21:99_8": "pahātabbabhāvo niruḷhoti dassetuṁ “pariññeyyabhāvarahite ekantappahātabbe”ti vuttaṁ.",
  "tika-abh02t21:99_9": "Yassa asaṅgahito padeso atthi, so sappadeso, ekadesoti attho. Tatthāti ariyasaccasadde.",
  "tika-abh02t21:99_10": "Samudayoti samudayattho. “Nippadesato samudayaṁ dassetu”nti samudayassevettha gahaṇe",
  "tika-abh02t21:99_11": "kāraṇaṁ dassetuṁ “dukkhanirodhā panā”tiādi vuttaṁ. Tattha dukkhanirodhāti dukkhaṁ,",
  "tika-abh02t21:99_12": "nirodho ca. Ariyasaccadesanāyanti ariyasaccadesanāyampi saccadesanāyaṁ viya. Dhammatoti",
  "tika-abh02t21:99_13": "desetabbadhammato nippadesā eva. “Avasesā ca kilesā”tiādinā desanābhedo eva hi tattha",
  "tika-abh02t21:99_14": "viseso. Tenāha “na hi tato añño”tiādi. Apubbo natthīti dhammato apubbo natthīti attho.",
  "tika-abh02t21:99_15": "Tassāti samudayassa. Sabbattha tīsupi vāresūti aṭṭhaṅgikapañcaṅgikasabbasaṅgāhikabhedesu",
  "tika-abh02t21:99_16": "mahāvāresu, tadantogadhesu ca pañcasu koṭṭhāsesu. Apubbassāti “avasesā ca kilesā”tiādinā",
  "tika-abh02t21:99_17": "taṇhāya apubbassa. Avasiṭṭhakilesādīnañhi samudayatāvacanaṁ idha apubbadassanaṁ.",
  "tika-abh02t21:99_18": "Tassa yadipi dutiyatatiyavāresu viseso natthi, pañcasu pana koṭṭhāsesu uparūpari",
  "tika-abh02t21:99_19": "apubbaṁ dassitanti katvā evaṁ vuttaṁ. Tañhi samudayavisesadassanaṁ, itaraṁ pana maggavisesadassanaṁ.",
  "tika-abh02t21:99_20": "Tassa ca dhammato apubbābhāvo dassitoyeva. Yadi evaṁ dutiyādikoṭṭhāsesu, paṭhamakoṭṭhāsepi",
  "tika-abh02t21:99_21": "vā kasmā taṇhā gahitāti āha “apubbasamudayadassanatthāyapi hī”tiādi. Kevalāyāti tadaññakilesādinirapekkhāya.",
  "tika-abh02t21:99_22": "Desanāvasena na vuttoti na dhammavasenāti adhippāyo. Tasmā dukkhādīni tattha ariyasaccadesanāyaṁ",
  "tika-abh02t21:99_23": "sappadesāni dassitāni honti pariyāyenāti daṭṭhabbaṁ. Abhidhammadesanā pana nippariyāyakathāti",
  "tika-abh02t21:99_24": "katvā aṭṭhakathāyaṁ “nippadesato samudayaṁ dassetuṁ”icceva vuttaṁ. Paccayasaṅkhātanti",
  "tika-abh02t21:99_25": "paccayābhimataṁ paccayabhūtaṁ, paccayakoṭṭhāsaṁ vā.",
  "tika-abh02t21:100_0": "Tesanti kusaladhammānaṁ. Paccayānaṁ pahānavasenāti hetunirodhena phalanirodhaṁ dasseti,",
  "tika-abh02t21:100_1": "tappaṭibaddhakilesappahānena vā kusalānaṁ pahānaṁ vuttaṁ. Yathā “dhammāpi vo, bhikkhave,",
  "tika-abh02t21:100_2": "pahātabbā”ti. Iti pariyāyato kusalānaṁ pahānaṁ vuttaṁ, na nippariyāyato tadabhāvatoti",
  "tika-abh02t21:100_3": "āha “na hi kusalā pahātabbā”ti. Yathā ca kusaladhammesu, abyākatadhammesupi eseva",
  "tika-abh02t21:100_4": "nayo. Nirodhanti asaṅkhatadhātuṁ. Appavattibhāvoti yo nirodhassa nibbānassa taṇhādiappavattihetubhāvo,",
  "tika-abh02t21:100_5": "taṁ pahānanti vuttanti attho.",
  "tika-abh02t21:101_0": "Kāyakammādisuddhiyāti pubbabhāgakāyakammavacīkammaājīvasuddhiyā dūratarūpanissayataṁ",
  "tika-abh02t21:101_1": "ariyamaggassa dassetīti sambandho. Pañcaṅgikaṁ…pe… pavattataṁ dīpeti, na pana ariyamaggassa",
  "tika-abh02t21:101_2": "pañcaṅgikattāti adhippāyo. Ñāpakanidassananti ñāpakabhāvanidassanaṁ, etena “vacanato”ti",
  "tika-abh02t21:101_3": "idaṁ hetuatthe nissakkavacananti dasseti. Vacanatoti vā īdisassa vacanassa sabbhāvato.",
  "tika-abh02t21:101_4": "Paṭipadāya ekadesopi paṭipadā evāti attho. Niddiṭṭho dhammasaṅgāhakehi saṅgāyanavasena.",
  "tika-abh02t21:102_0": "Jhānehi desanāpaveso “lokuttaraṁ jhānaṁ bhāvetī”ti jhānasīsena desanāva. Tathā bhāvanāpaveso.",
  "tika-abh02t21:102_1": "Pāḷigamananti pāḷipavatti pāṭhadesanā. Yathāvijjamānadhammavasenāti tasmiṁ cittuppāde",
  "tika-abh02t21:102_2": "labbhamānavitakkādidhammavasena.",
  "tika-abh02t21:103": "Abhidhammabhājanīyavaṇṇanā niṭṭhitā.",
  "tika-abh02t21:104": "3. Pañhapucchakavaṇṇanā",
  "tika-abh02t21:105_0": "215.Tassāti suttantabhājanīyassa. Evaṁ panāti “apicesā sammādiṭṭhi nāma pubbabhāge",
  "tika-abh02t21:105_1": "nānākkhaṇā nānārammaṇā”tiādippakārena. Evañca katvāti lokuttaramaggasseva maggasaccabhāvassa",
  "tika-abh02t21:105_2": "adhippetattā. Tenāti tena kāraṇena, ariyamaggasseva uddisitvā niddiṭṭhattāti attho.",
  "tika-abh02t21:106": "Pañhapucchakavaṇṇanā niṭṭhitā.",
  "tika-abh02t21:107": "Saccavibhaṅgavaṇṇanā niṭṭhitā."
}