{
  "anya-e1102n4:0": "4. Samasīsikaṇḍo",
  "anya-e1102n4:1_0": "Idāni saṅgho ca dullabho loketi padassa vaṇṇanākkamo sampatto. Tattha saṅghoti paramatthasammutivasena",
  "anya-e1102n4:1_1": "duvidho hoti. Tesu paramatthasaṅgho cattāri purisayugāni, aṭṭhapurisapuggalā, cattālīsampi",
  "anya-e1102n4:1_2": "puggalā, aṭṭhasatampi purisapuggalāti catubbidho hoti. Tattha saṅkhepavasena sotāpattimaggaṭṭho",
  "anya-e1102n4:1_3": "phalaṭṭhoti ekaṁ yugaṁ, sakadāmimaggaṭṭho phalaṭṭhoti ekaṁ, anāgāmimaggaṭṭho phalaṭṭhoti",
  "anya-e1102n4:1_4": "ekaṁ, arahattamaggaṭṭho phalaṭṭhoti ekanti cattāri purisayugāni honti. Cattāro maggaṭṭhā",
  "anya-e1102n4:1_5": "cattāro phalaṭṭhāti aṭṭhapurisapuggalā honti. Cattālīsampi puggalāti sotāpattimaggaṭṭho",
  "anya-e1102n4:1_6": "paṭhamajhānikādivasena pañca, tathā sakadāgāmianāgāmiarahattamaggaṭṭhāpi pañca pañcāti",
  "anya-e1102n4:1_7": "vīsati maggaṭṭhapuggalā, tathā phalaṭṭhāpi sotapattiphalaṭṭhādivasena pañca pañcāti",
  "anya-e1102n4:1_8": "vīsati phalaṭṭhāti cattālīsapuggalā honti. Ettha ca maggassa ekacittakkhaṇikattā",
  "anya-e1102n4:1_9": "kathaṁ vīsatimaggaṭṭhā puggalā bhaveyyunti.",
  "anya-e1102n4:2_0": "Vuccatepādakajjhānasammasitajjhānapuggalajjhāsayesupi hi aññataravasena taṁ taṁ jhānasadisavitakkādiaṅgapātubhāvena",
  "anya-e1102n4:2_1": "cattāropi maggaṭṭhā paṭhamajjhānikādivohāraṁ labhantā paccekaṁ pañcapañcadhā vibhajiyanti,",
  "anya-e1102n4:2_2": "tasmā vīsati maggaṭṭhā honti. Tattha paṭhamajjhānādīsu yaṁ yaṁ jhānaṁ samāpajjitvā",
  "anya-e1102n4:2_3": "tato vuṭṭhāya saṅkhāre sammasantassa vuṭṭhānagāminīvipassanā pavattā, taṁ pādakajjhānaṁ",
  "anya-e1102n4:2_4": "vuṭṭhānagāminivipassanāya padaṭṭhānabhāvato. Yaṁ yaṁ jhānaṁ sammasantassa sā pavattā,",
  "anya-e1102n4:2_5": "taṁ sammasitajjhānaṁ. ‘‘Aho vata me paṭhamajjhānasadiso maggo pañcaṅgiko, dutiyajjhānādīsu",
  "anya-e1102n4:2_6": "vā aññatarasadiso caturaṅgikādibhedo maggo bhaveyyā’’ti evaṁ yogāvacarassa uppannajjhāsayo",
  "anya-e1102n4:2_7": "puggalajjhāsayo nāma. Tattha yena paṭhamajjhānādīsu aññataraṁ jhānaṁ samāpajjitvā",
  "anya-e1102n4:2_8": "tato vuṭṭhāya pakiṇṇakasaṅkhāre sammasitvā maggo uppādito hoti, tassa so maggo paṭhamajjhānādi",
  "anya-e1102n4:2_9": "taṁ taṁ pādakajjhānasadiso hoti. Sace pana vipassanāpādakaṁ kiñcijhānaṁ natthi, kevalaṁ",
  "anya-e1102n4:2_10": "paṭhamajjhānādīsu aññataraṁ jhānaṁ sammasitvā maggo uppādito hoti, tassa so sammasitajjhānasadiso",
  "anya-e1102n4:2_11": "hoti. Yadā panayaṁ kiñci jhānaṁ samāpajjitvā tato aññaṁ sammasitvā maggo uppādito",
  "anya-e1102n4:2_12": "hoti, tadā puggalajjhāsayavasena dvīsu aññatarasadiso hoti. Evaṁ samathayānikassa",
  "anya-e1102n4:2_13": "puthujjanassa ariyānaṁ vā pādakajjhānasammasitajjhānapuggalajjhāsayavasena paṭhamajjhānādīnaṁ",
  "anya-e1102n4:2_14": "aññatarajhānasadisassa maggaṅgikassa pavattanato puggalabhedavasena vīsati maggaṭṭhā",
  "anya-e1102n4:2_15": "puggalā honti, tathā phalaṭṭhāpi vīsatīti cattālīsaariyapuggalā honti. Aparampi sace",
  "anya-e1102n4:2_16": "pana puggalassa tathā vidho ajjhāsayo natthi, anulomavasena heṭṭhimaheṭṭhimajhānato",
  "anya-e1102n4:2_17": "vuṭṭhāya uparūparijhānadhamme sammasitvā uppāditamaggo pādakajjhānamanapekkhitvā",
  "anya-e1102n4:2_18": "sammasitajjhānasadiso hoti. Paṭilomavasena uparūparijhānato vuṭṭhāya heṭṭhimaheṭṭhimajhānadhamme",
  "anya-e1102n4:2_19": "sammasitvā uppāditamaggo sammasitajjhānamanapekkhitvā pādakajjhānasadiso hoti, heṭṭhimaheṭṭhimajhānato",
  "anya-e1102n4:2_20": "hi uparūparijhānaṁ balavataranti, aṭṭhasatampi purisapuggalāti tattha ekabījī, kolaṁkolo,",
  "anya-e1102n4:2_21": "sattakkhattuparamoti tayo sotāpannā. Kāmarūpārūpabhavesu adhigataphalā tayo sakadāgāminoti",
  "anya-e1102n4:2_22": "te sabbepi dukkhapaṭipadā dandhābhiññaṁ, dukkhapaṭipadā khippābhiññaṁ, sukhāpaṭipadā",
  "anya-e1102n4:2_23": "dandhābhiññaṁ, sukhāpaṭipadā khippābhiññanti catunnaṁ paṭipadānaṁ vasena catuvīsati,",
  "anya-e1102n4:2_24": "antarāparinibbāyī, upahaccapari nibbāyī, sasaṅkhāraparinibbāyī, asaṅkhāraparinibbāyī,",
  "anya-e1102n4:2_25": "uddhaṁsoto akaniṭṭhagāmīti avihāsu pañca anāmigāno, tathā atappāsudassāsudassīsupi",
  "anya-e1102n4:2_26": "pañca. Akaniṭṭhesu pana uddhaṁsotavajjā antarāparinibbāyī, upahaccaparinibbāyī, sasaṅkhāraparinibbāyī,",
  "anya-e1102n4:2_27": "asaṅkhāraparibbāyīti cattāroti catuvīsati anāgāmino. Sukkhavipassako, samathayānikoti",
  "anya-e1102n4:2_28": "dve arahanto, cattāro maggaṭṭhāti catupaññāsa te sabbepi saddhādhurapaññādhurānaṁvasena",
  "anya-e1102n4:2_29": "dveguṇe hutvā aṭṭhasataṁ ariyapuggalā honti. Te sabbepi ‘‘aṭṭhasataṁ vā’’ti vitthāravasena",
  "anya-e1102n4:2_30": "uddiṭṭhā ariyapuggalā te saṅkhepato yugavasena sotāpatti maggaṭṭho phalaṭṭhoti ekaṁ",
  "anya-e1102n4:2_31": "yugantyādinā cattārova honti. Tenevāha ratanaparitte ‘‘ye puggalā aṭṭhasataṁ pasatthā,",
  "anya-e1102n4:2_32": "cattāri etāni yugāni hontī’’ti ayaṁ pabhedomaggaṭṭhaphalaṭṭhesu missakavasena labbhati",
  "anya-e1102n4:2_33": "jhānikavipassakapabhedo pana phalaṭṭheyeva labbhati maggassa ekacittakkhatikattā",
  "anya-e1102n4:2_34": "maggaṭṭhesu na labbhati. Tattha sotāpattiphalaṭṭho jhānikasukkhavipassakavasena duvidho.",
  "anya-e1102n4:2_35": "Tesu jhāniko puggalo tasmiṁ bhave arahattappatto parinibbāyati. Appatto brahmalokagato",
  "anya-e1102n4:2_36": "hoti, so jhāniko nāma. Mūlaṭīkāyaṁ pana nikantiyā sati puthujjanādayo yathāladdhajjhānassa",
  "anya-e1102n4:2_37": "bhūmibhūte suddhāvāsavajjite yattha katthaci nibbattanti tathā kāmabhavepi kāmāvacarakammabalena",
  "anya-e1102n4:2_38": "‘‘ijjhati hi bhikkhave sīlavato cetopaṇidhi visuddhattā’’ti vuttaṁ. Anāgāmino pana",
  "anya-e1102n4:2_39": "kāmarāgassa sabbaso pahīnattā kāmabhavesu nikantiṁ na uppādentīti kāmalokavajjite",
  "anya-e1102n4:2_40": "yathāladdhassa bhūmi bhūte yattha katthaci nibbattantī’ti vuttaṁ tathā hi anāgāmisseva",
  "anya-e1102n4:2_41": "kāmabhave nikantiyā pahīnattā sotāpannasakadāgāmīnampi nikantiyā sati kāmabhave kāmāvacarakammabalena",
  "anya-e1102n4:2_42": "uppattibhāvo avāritova hotīti viññāyati tasmā ‘‘appatte brahmalokagato hoti, so jhāniko",
  "anya-e1102n4:2_43": "nāmāti idaṁ yebhuyyavasena vutta’’nti daṭṭhabbaṁ. Sukkhavipassako pana tividho ekabījī,",
  "anya-e1102n4:2_44": "kolaṁkolo, sattakkhattuparamoti. Tattha eko manussaloke vā hotu chadevaloke vā, ekapaṭisandhiko",
  "anya-e1102n4:2_45": "hutvā arahattaṁ patvā parinibbāyati, ayaṁ ekabījī nāma eko manussaloke ekā paṭisandhi",
  "anya-e1102n4:2_46": "devaloke ekāti dvepaṭisandhiko vā, evaṁ ticatupañcachaparamo hutvā arahattaṁ patvā",
  "anya-e1102n4:2_47": "parinibbāyati, ayaṁ kolaṁkolo nāma. Eko manussaloke sotāpanno hutvā devaloke ekā",
  "anya-e1102n4:2_48": "paṭisandhi tato punāgantvā manussaloke ekāti evaṁ manussadevalokamissakavasena tattha",
  "anya-e1102n4:2_49": "cattāri idha tīṇityādinā tattha cha, idha ekoti yāva sattapaṭisandhiko hutvā parinibbāyati,",
  "anya-e1102n4:2_50": "ayaṁ sattakkhattuparamo nāma. Kevalaṁ pana manussaloke yeva satta devalokeyeva vā",
  "anya-e1102n4:2_51": "sattāti evaṁ amisso hutvā paṭisandhiko gahetabbo apare pana ‘‘ito satta, tato satta",
  "anya-e1102n4:2_52": "saṁsāre vicarantī’’ti vuttattā manussalokasattapaṭisandhidevaloka sattapaṭisandhivasena",
  "anya-e1102n4:2_53": "sattakkhattuparamaṁ vadanti. Taṁ ayuttaṁ kasmā ‘‘kiñcāpi te honti bhusaṁpamattā,",
  "anya-e1102n4:2_54": "na te bhavaṁ aṭṭhamamādiyantī’’ti pāḷiyā virodhattā. Apica dvibhavaparicchinno sakadāgāmīpi",
  "anya-e1102n4:2_55": "dvikkhattuṁ manussalokaṁ āgato bhaveyya, tassapi tattha ekaṁ, idha ekanti vārassa",
  "anya-e1102n4:2_56": "labbhitabbato na panevaṁ daṭṭhabbaṁ. Sakiṁ imaṁ manussalokaṁ āgacchatīti sakadāgāmī",
  "anya-e1102n4:2_57": "idha patvā idha parinibbāyī, tattha patvā tattha parinibbāyī, tattha patvā idha parinibbāyī,",
  "anya-e1102n4:2_58": "idha patvā tattha parinibbāyīti pañcasu sakadāgāmīsu pañcamako idha adhippeto. Yadi",
  "anya-e1102n4:2_59": "evaṁ idha patvā idha parinibbāyīti ādayo cattāro kathaṁ sakadāgāmīnāmāti. Te sakiṁ",
  "anya-e1102n4:2_60": "puna āgacchatīti vacanatthena sakadāgāmī nāma. Kāmataṇhāya sabbaso pahīnattā imaṁ",
  "anya-e1102n4:2_61": "kāmadhātuṁ anāgacchatīti anāgāmī, niccaṁ brahmalokeyeva paṭisandhi vasena āgacchatīti",
  "anya-e1102n4:2_62": "adhippāyo. Jhānikassa evaṁ hotu, sukkhavipassakassa kathanti sopi jhānikova hutvā",
  "anya-e1102n4:2_63": "gacchati tassa hi maggantare sīhabyagghādīhi hatassāpi lakkhaṇattayaṁ āropetvā jhāniko",
  "anya-e1102n4:2_64": "hutvāva maraṇaṁ hoti ayaṁ pana rūpārūpabhavena ekakkhattuparamo nāma. Sattakkhattuparamādayo",
  "anya-e1102n4:2_65": "ariyā rūpārūpalokesu anekakkhattupaṭisandhikāpi brahmalokasāmaññena ekapaṭisandhikā",
  "anya-e1102n4:2_66": "nāma honti. Arahā pana pāpakaraṇe rahābhāvā dakkhiṇaṁ arahattā puna bhavā bhinibbattiyārahābhāvātyādinā",
  "anya-e1102n4:2_67": "vacanatthena arahā nāma. Sopi tividho jhānika sukkhavipassaka samasīsīvasena. Tattha",
  "anya-e1102n4:2_68": "jhāniko maggeneva āgato , so paṭisambhidāppatto nāma. Aparopi puthujjanasekkhasantāne",
  "anya-e1102n4:2_69": "jhāniko hutvā jhānaṁ pādakaṁ katvā maggaṁ uppādeti, sopi jhānikova. Sukkhavipassako",
  "anya-e1102n4:2_70": "pana kilesakkhayamattameva maggena saha anāgatajhānaṁ nāma natthi, taṁ pacchā parihāyatītipi",
  "anya-e1102n4:2_71": "vadanti. Samasīsī pana tividho hoti iriyāpathasamasīsī, rogasamasīsī, jīvitasamasīsīti.",
  "anya-e1102n4:2_72": "Tattha yo ṭhānādīsu iriyāpathesu yeneva iriyapathena samannāgato hutvā vipassanaṁ",
  "anya-e1102n4:2_73": "ārabhati, teneva iriyāpathena arahattaṁ patvā parinibbāyati ayaṁ iriyāpathasamasīsī",
  "anya-e1102n4:2_74": "nāma. Yo pana ekaṁ rogaṁ patvā antoroge eva vipassanaṁ paṭṭhapetvā arahattaṁ patvā",
  "anya-e1102n4:2_75": "teneva rogena parinibbāyati ayaṁ rogasamasīsi nāma. Yo pana terasasu sīsesu kilesasīsaṁ",
  "anya-e1102n4:2_76": "avijjaṁ arahattamaggo pariyādiyati, pavattisīsaṁ jīvitindriyaṁ cuticittaṁ pariyādiyati,",
  "anya-e1102n4:2_77": "ayaṁ jīvitasamasīsīnāma. Tattha terasa sīsāni katamāni terasa sīsāni. Palibodhasīsaṁ,",
  "anya-e1102n4:2_78": "taṇhābandhanasīsaṁ, mānaparāmāsasīsaṁ, diṭṭhivikkhepasīsaṁ, uddhaccakilesasīsaṁ,",
  "anya-e1102n4:2_79": "avijjāadhimokkhasīsaṁ, saddhāpaggahasīsaṁ, vīriyaupaṭṭhānasīsaṁ, satiavikkhepasīsaṁ,",
  "anya-e1102n4:2_80": "samādhidassanasīsaṁ, paññāpavattisīsaṁ, jīvitindriyagocarasīsaṁ, vimokkhasaṅkhārasīsanti.",
  "anya-e1102n4:2_81": "Ettha ca avijjā pariyādāyakaṁ maggacittaṁ jīvitindriyaṁ pariyādātuṁ sakkoti, jīvitapariyādāyakaṁ",
  "anya-e1102n4:2_82": "cuticittaṁ avijjaṁ pariyādātuṁ na sakkoti, avijjā pariyādāyakaṁ cittaṁ aññaṁ, jīvitindriyapariyādāyakaṁ",
  "anya-e1102n4:2_83": "cittaṁ aññaṁ. Kathaṁ panidaṁ sīsaṁ samaṁ hotīti. Vārasamatāya, yasmiñhi vāre maggavuṭṭhānaṁ",
  "anya-e1102n4:2_84": "hoti, sotāpattimagge maggaphalanibbānapahīnasesakilesapaccavekkhaṇāvasena pañca paccavekkhaṇāni,",
  "anya-e1102n4:2_85": "tathā sakadāmimagge pañca, anāgāmimagge pañca, arahattamagge sesakilesābhāvā cattārīti",
  "anya-e1102n4:2_86": "ekūnavīsatime paccavekkhaṇañāṇe patiṭṭhāya bhavaṅgaṁ otaritvā parinibbāyato imāya",
  "anya-e1102n4:2_87": "vārasamatāya idaṁ ubhayasīsa pariyādānampi samaṁ hoti nāma. Arahattamagge ca pavattisīsaṁ",
  "anya-e1102n4:2_88": "jīvitindriyaṁ pavattito vuṭṭhahanto maggo cutito uddhaṁ appavattikaraṇavasena yadipi",
  "anya-e1102n4:2_89": "pariyādiyati. Yāva pana cuti, tāva pavattisabhāvato pavattisīsaṁ jīvitindriyaṁ cuticittaṁ",
  "anya-e1102n4:2_90": "pariyādiyati nāma. Kilesapariyādānena maggacittena attano anantaraṁ viya nipphādetabbā",
  "anya-e1102n4:2_91": "paccavekkhaṇavārāva paripuṇṇā. Paripuṇṇavasena pahīnakilese paccavekkhaṇato kilesapariyādānasseva",
  "anya-e1102n4:2_92": "vārāti vattabbataṁ arahanti, teneva kilesasīsaṁ avijjāpariyādānañca pavattisīsaṁ",
  "anya-e1102n4:2_93": "jīvitindriyapariyādānañca samaṁ katvā imāya vārasamatāya kilesapariyādānaṁ jīvitapariyādānānaṁ",
  "anya-e1102n4:2_94": "apubbacarimatā veditabbāti vuttaṁ. Saṁyuttaṭhakathāyaṁ pana yassa puggalassa apubbaṁ",
  "anya-e1102n4:2_95": "acarimaṁ āsavapariyādānañca hoti jīvitapariyādānañca, ayaṁti puggalo samasīsī. Ettha",
  "anya-e1102n4:2_96": "ca pavattisīsaṁ kilesasīsanti dve sīsāni. Tattha pavattisīsaṁ nāma jīvitindriyaṁ.",
  "anya-e1102n4:2_97": "Kilesasīsaṁ nāma avijjā. Tesu jīvitindriyaṁ cuticittaṁ khepeti. Avijjaṁ maggacittaṁ.",
  "anya-e1102n4:2_98": "Dvinnaṁ cittānaṁ ekato uppādo natthi. Maggānantaraṁ pana phalaṁ, phalānantaraṁ bhavaṅgaṁ,",
  "anya-e1102n4:2_99": "bhavaṅgato vuṭṭhāya paccavekkhaṇaṁ paripuṇṇaṁ hoti, taṁ aparipuṇṇaṁ vāti. Tikhiṇena",
  "anya-e1102n4:2_100": "asinā sīse chindantepi hi eko vā dve vā paccavekkhaṇavārā avassaṁ uppajjantiyeva,",
  "anya-e1102n4:2_101": "cittānaṁ pana lahuparivattitāya āsavakkhayo ca jīvitapariyādānañca ekakkhaṇe viya",
  "anya-e1102n4:2_102": "sañjāyatī’ti vuttaṁ. Taṭṭīkāyañca ‘‘dvinnaṁ cittānanti cuticittamaggacittānaṁ. Tanti",
  "anya-e1102n4:2_103": "paccayavekallaṁ. Paripuṇṇaṁ javanacittānaṁ sattakkhattuṁ pavattiyā. Aparipuṇṇaṁ pañcakkhattuṁ",
  "anya-e1102n4:2_104": "pavattiyā. Kiñcāpi eko vā dve vā ti vuttaṁ, taṁ pana vacana siliṭṭhavasena vuttaṁ.",
  "anya-e1102n4:2_105": "Yāva ekaṁ vā dve vā tadārammaṇacittānīti heṭṭhimantena dve pavattantīti vadantī’’ti",
  "anya-e1102n4:2_106": "vuttaṁ. Ettha ca ‘‘paripuṇṇaṁ javanacittānaṁ sattakkhattuṁ pavattiyā, aparipuṇṇaṁ",
  "anya-e1102n4:2_107": "pañchakkhattuṁ pavattiyā’’ti iminā aṭṭhakathāṭīkāvacanena samasīsīnaṁ paccavekkhaṇāvasena",
  "anya-e1102n4:2_108": "maraṇāsannavīthiyaṁ paripuṇṇavasena sattakkhattuṁ, aparipuṇṇavasena pañcakkhattuṁ",
  "anya-e1102n4:2_109": "kriyajavanāni javantīti sanniṭṭhānametthāva gantabbaṁ. ‘‘Asammūḷho kālaṁ karotī’’ti",
  "anya-e1102n4:2_110": "vuttattā ca viññāyati sattakkhattuṁ paripuṇṇavasena maraṇāsannakāle javanapavatti.",
  "anya-e1102n4:2_111": "Evañca sati ‘‘mandappavattiyaṁ pana maraṇakālādīsu pañcavāramevā’’ti ettha ‘‘mandappavattiya’’nti",
  "anya-e1102n4:2_112": "visesanaṁ sātthakaṁ siyā. ‘‘Pañcavāramevā’’ti ettha evakārena mandappavattikāle chasattakkhattuṁ",
  "anya-e1102n4:2_113": "nivatteti. Asammūḷhakāle pana chasattakkhattumpi anujānāti. Kāmāvacarajavanānañca",
  "anya-e1102n4:2_114": "aniyataparimāṇā balavakālepi parisampuṇṇabhāvā tathā hi ‘‘kāmāvacarajavanānibalavakāle",
  "anya-e1102n4:2_115": "sattakkhattuṁ chakkhattuṁ vā, mandappavattiyaṁ pana maraṇakālādīsu pañcavārameva.",
  "anya-e1102n4:2_116": "Bhagavato yamakapāṭihāriyakālādīsu lahukappavattiyaṁ cattāri pañcavā paccavekkhaṇajavanacittāni",
  "anya-e1102n4:2_117": "bhavantī’’ti aniyamitappamāṇavasena uppattibhāvo āgato imasmiṁ samasīsiniddesavārepi",
  "anya-e1102n4:2_118": "maraṇāsannavīthicittassa visuṁ alabbhanato paccavekkhaṇanteyeva bhavaṅgacittena parinibbānato",
  "anya-e1102n4:2_119": "paripuṇṇavasena satta javanacittāni pāṭikaṅkhitabbānīti amhākaṁ khanti vīmaṁsitvā",
  "anya-e1102n4:2_120": "gahetabbo ito yuttataro vā pakāro labbhamāno gavesitabbo. Evaṁ paramatthasaṅghavasena",
  "anya-e1102n4:2_121": "cattāri purisayugāni, aṭṭha purisapuggalā, cattālīsampipuggalā aṭṭhasatampi purisapuggalāti",
  "anya-e1102n4:2_122": "sabbaṁ samodhānetvā imasmiṁ loke saṅghopi dullabhoti veditabbo tathā hi ariyapuggalā",
  "anya-e1102n4:2_123": "atidullabhāva sāsanassa vijjamānakālepi idāni sotāpannassāpi avijjamānato ayaṁ paramatthasaṅghavicāraṇā.",
  "anya-e1102n4:2_124": "Sammutisaṅgho pana ñatticatutthena upasampanno puthujjanasaṅghova, sopi dullabhoyeva.",
  "anya-e1102n4:2_125": "Kasmā buddhuppādakāleyeva labbhanato tathā hi anuppanne buddhe paccekabuddhānaṁ satasahassādigaṇane",
  "anya-e1102n4:2_126": "uppajjamānepi tesaṁ santike upasampadābhāvassa alabbhamānato paccekabuddhānañhi santike",
  "anya-e1102n4:2_127": "pabbajitānaṁ kulaputtānaṁ saraṇagamanakammaṭṭhānassāpi dātuṁ asakkuṇeyyattā. Paccekabuddhā",
  "anya-e1102n4:2_128": "ca nāma mūgassa supinadassanaṁ viya attanā paṭiladdhasaccadhamme paresaṁ ācikkhituṁ",
  "anya-e1102n4:2_129": "na sakkonti, tasmā te pabbājetvā kammaṭṭhāne niyojetuṁ asamatthā ‘‘evaṁ te nivāsetabbaṁ,",
  "anya-e1102n4:2_130": "evaṁ te pārupitabba’’nti ādinānayena abhisamācārikameva sikkhāpesuṁ tasmā buddhuppādakāleyeva",
  "anya-e1102n4:2_131": "sammutisaṅgho labbhati. Apica na te dullabhāyeva honti, atha kho tasmiṁ uddissa appamattakassāpi",
  "anya-e1102n4:2_132": "katākārassa asaṅkhyeyyaphalāpi honti vuttañhetaṁ bhagavatā ‘‘bhavissanti kho panānanda",
  "anya-e1102n4:2_133": "anāgatamaddhānaṁ gotrabhuno kāsāvakaṇṭhā dussīlā pāpadhammā tesu dussīlesu saṅghaṁ",
  "anya-e1102n4:2_134": "uddissa dānaṁ dassanti, tadā pāhaṁ ānanda saṅghagataṁ dakkhiṇaṁ asaṅkhyeyyaṁ appameyyaṁ",
  "anya-e1102n4:2_135": "vadāmi na tvevāhaṁ ānanda kenaci pariyāyena saṅghagatā dakkhiṇā pāṭipuggalikaṁ dakkhiṇaṁ",
  "anya-e1102n4:2_136": "mahapphalanti vadāmī’’ti. Tathā hi uparipaṇṇāsake dakkhiṇavibhaṅgavaṇṇanāyaṁ ‘‘kāsāvakaṇṭhānaṁ",
  "anya-e1102n4:2_137": "saṅghe dinne dakkhiṇāpi guṇāsaṅkhyāya asaṅkhyeyyā’’ti vuttaṁ. Saṅghagatadakkhiṇā",
  "anya-e1102n4:2_138": "hi saṅghe cittīkāraṁ kātuṁ sakkontassa hoti. Saṅghe pana cittīkāro dukkaro yo hi",
  "anya-e1102n4:2_139": "‘‘saṅghagataṁ dakkhiṇaṁ dassāmī’’ti deyyadhammaṁ paṭiyādetvā vihāraṁ gantvā bhante",
  "anya-e1102n4:2_140": "saṅghaṁ uddissa ekaṁ theraṁ dethā’ti vadati, atha saṅghato sāmaṇeraṁ labhitvā ‘‘sāmaṇero",
  "anya-e1102n4:2_141": "me laddho’’ti aññathattaṁ āpajjati, tassa dakkhiṇā saṅghagatā na hoti. Mahātheraṁ",
  "anya-e1102n4:2_142": "labhitvā pi ‘‘mahāthero me laddho’’ti somanassaṁ uppādentassāpi na hotiyeva. Tassa",
  "anya-e1102n4:2_143": "dakkhiṇā saṅghagatā na hoti. Yo pana sāmaṇeraṁ upasampannaṁ vā daharaṁ vā theraṁ",
  "anya-e1102n4:2_144": "vā bālaṁ vā paṇḍitaṁ vā yaṁkiñci saṅghato labhitvā nibbematiko hutvā ‘‘saṅghassa",
  "anya-e1102n4:2_145": "dammī’’ti saṅghe cittīkāraṁ kātuṁ sakkoti, tassa dakkhiṇā saṅghagatā nāma hoti. Parasamuddavāsino",
  "anya-e1102n4:2_146": "kira evaṁ karonti tattha hi eko vihārassāmikuṭumbiko ‘‘saṅghagataṁ dakkhiṇaṁ dassāmī’’ti",
  "anya-e1102n4:2_147": "saṅghato uddisitvā ‘‘ekaṁ bhikkhuṁ dethā’’ti yācitvā so ekaṁ dussīlabhikkhuṁ labhitvā",
  "anya-e1102n4:2_148": "nisīdanaṭṭhānaṁ opuñjāpetvā āsanaṁ paññapetvā upari vitānaṁ bandhitvā gandhadhūmapupphehi",
  "anya-e1102n4:2_149": "pūjetvā pāde dhovitvā makkhetvā buddhassa nipaccakāraṁ karonto viya saṅghe cittīkārena",
  "anya-e1102n4:2_150": "deyyadhammaṁ adāsi so bhikkhu pacchābhattaṁ vihāraṁ jagganatthāya ‘‘kudālakaṁ dethā’’ti",
  "anya-e1102n4:2_151": "gharadvāraṁ āgato upāsako nisinnova kudālaṁ pādena khipitvā ‘‘gaṇhā’’ti adāsi tamenaṁ",
  "anya-e1102n4:2_152": "manussā āhaṁsu ‘‘tumhehi pātova etassa katasakkāro vattuṁ na sakkā, idāni apacayamattakampi",
  "anya-e1102n4:2_153": "natthi, kiṁ nāmeta’’nti. Upāsako ‘‘saṅghassa so ayyo cittīkāro, na etassā’’ti āha.",
  "anya-e1102n4:2_154": "Kāsāvakaṇṭhasaṅghadinnadakkhiṇaṁ pana ko sodheti, sāriputtamoggalānādayo asītimahātherā",
  "anya-e1102n4:2_155": "sodhenti api ca therā ciraparinibbutā, there ādiṁ katvā yāvajjatanā dharamānakhīṇāsavā",
  "anya-e1102n4:2_156": "sodhentiyeva, tathā hi dāyakato paṭiggāhatopi mahapphalaṁ hoti dānaṁ. Dāyakato vessantarajātakaṁ",
  "anya-e1102n4:2_157": "kathetabbaṁ vessantaro hi dussīlassa jūjakābrāhmaṇassa nayanasadise dve jālīkaṇhājine",
  "anya-e1102n4:2_158": "putte datvā pathaviṁ kampesi. Sabbaññutaññāṇaṁ ārabbha pavattacetanāya mahantabhāvena",
  "anya-e1102n4:2_159": "pathaviṁ kampesi. Evaṁ dāyakatopi mahapphalaṁ hoti. Paṭiggāhakato pana sāriputtattherassa",
  "anya-e1102n4:2_160": "dinnacoraghātakavatthu kathetabbaṁ coraghātako nāma hi sāvatthiyaṁ eko janapadapuriso",
  "anya-e1102n4:2_161": "pañcavīsati vassāni coraghātakakammaṁ katvā mahallakakālepi tiṁsa vassāni nāsikavāteneva",
  "anya-e1102n4:2_162": "kaṇṇanāsādīni chinditvā coraghātakakammaṁ karontasseva pañcapaññāsa vassāni vītivattāni.",
  "anya-e1102n4:2_163": "So maraṇa mañce nipannova attano kammabalena mahāniraye nibbatto viya mahāsaddaṁ",
  "anya-e1102n4:2_164": "katvā dukkhito hoti, tassa saddena bhītā manussā ubhato passe gehaṁ chaḍḍetvā palāyiṁsu.",
  "anya-e1102n4:2_165": "Tadā sāriputtatthero dibbacakkhu nā lokaṁ volokento taṁ disvā tassa anukampaṁ paṭicca",
  "anya-e1102n4:2_166": "tassa gehadvāre aṭṭhāsi. So kujjhitvā tikkhattuṁ nāsikavātena vissajjamānopi vissajjituṁ",
  "anya-e1102n4:2_167": "asakkonto ativirocamānaṁ theraṁ disvā ativiya pasīditvā attano atthāya sampāditaṁ",
  "anya-e1102n4:2_168": "pāyāsaṁ adāsi. Theropi maṅgalaṁ vaḍḍhetvā pakkami. Coraghātako therassa dinnadānaṁ",
  "anya-e1102n4:2_169": "anussaritvā sagge nibbatti, evaṁ paṭiggāhakatopi mahapphalaṁ hoti. Ubhayatopi mahapphalaṁ,",
  "anya-e1102n4:2_170": "anāthapiṇḍikavisākhādayo buddhappamukhassa dinnadānaṁ veditabbaṁ.",
  "anya-e1102n4:3": "Vuttañhetaṁ bhagavatā.",
  "anya-e1102n4:4": "‘‘Tathāgate ca sambuddhe, athavā tassa sāvake;",
  "anya-e1102n4:5": "Natthi citte pasannamhi, appakā nāma dakkhiṇā.",
  "anya-e1102n4:6": "Evaṁ acintiyā buddhā, buddhadhammā acintiyā;",
  "anya-e1102n4:7": "Acintiye pasannānaṁ, vipāko hoti acintiyo’’ti.",
  "anya-e1102n4:8_0": "Evaṁ ubhayavasena mahapphalabhāvo veditabbo. Dāyakatopi paṭiggāhakatopi nipphalameva.",
  "anya-e1102n4:8_1": "Seyyathāpi makkhaligosālachasatthārādīnaṁ attano upāsakamicchādiṭṭhīhi pūjāvisesā",
  "anya-e1102n4:8_2": "vuttañhetaṁ bhagavatā.",
  "anya-e1102n4:9": "‘‘Māse māse kusaggena, bālo bhuñjeyya bhojanaṁ;",
  "anya-e1102n4:10": "Na so saṅkhatadhammānaṁ, kalaṁ nāgghati soḷasi’’nti.",
  "anya-e1102n4:11": "Tenevāha bhagavā cattārimāni ānanda dakkhiṇavisuddhiyo’’ti. Imāni tīṇi buddhadhammasaṅgharatanāni sādhūnaṁ ratijananatthena ratanāni nāma.",
  "anya-e1102n4:12": "Vuttañhetaṁ.",
  "anya-e1102n4:13": "‘‘Cittīkataṁ mahagghañca, atulaṁ dullabhadassanaṁ;",
  "anya-e1102n4:14": "Anomasattaparibhogaṁ, ratanaṁ tena vuccatī’’ti.",
  "anya-e1102n4:15_0": "Ratanañca nāma duvidhaṁ saviññāṇakāviññāṇakavasena. Tattha aviññāṇakaṁ cakkaratanaṁ,",
  "anya-e1102n4:15_1": "maṇiratanaṁ yaṁ vā panaññampi anindriyabaddhasuvaṇṇarajatādi. Saviññāṇakaṁ hatthiassaratanādipariṇāyakaratanapariyosānaṁ,",
  "anya-e1102n4:15_2": "yaṁ vā panaññampi indriyabaddhaṁ. Evaṁ duvidhe cettha saviññāṇakaratanaṁ aggamakkhāyati,",
  "anya-e1102n4:15_3": "kasmā yasmā aviññāṇakaṁ suvaṇṇarajatamaṇimuttādiratanaṁ saviññāṇakānaṁ hattiratanādīnaṁ",
  "anya-e1102n4:15_4": "alaṅkāratthāya upanīyati. Saviññāṇakaratanampi duvidhaṁ tiracchānagataratanaṁ manussaratanañca.",
  "anya-e1102n4:15_5": "Tattha manussaratanaṁ aggamakkhāyati. Kasmā yasmā tiracchānagataratanaṁ manussaratanassa",
  "anya-e1102n4:15_6": "opavayhaṁ hoti. Manussaratanampi duvidhaṁ itthiratanaṁ purisaratanañca. Tattha purisaratanaṁ",
  "anya-e1102n4:15_7": "aggamakkhāyati. Kasmā yasmā itthiratanaṁ purisaratanassa paricārikattaṁ āpajjati.",
  "anya-e1102n4:15_8": "Purisaratanampi duvidhaṁ agārikaratanaṁ anagārikaratanañca tattha anagārikaratanaṁ",
  "anya-e1102n4:15_9": "aggamakkhāyati. Kasmā yasmā agārikaratanesu aggo cakkavattīpi sīlādiguṇayuttaṁ anagārikaratanaṁ",
  "anya-e1102n4:15_10": "pañcapatiṭṭhitena vanditvā upaṭṭhahitvā payirupāsitvā dibbamānussikā sampattiyo pāpuṇitvā",
  "anya-e1102n4:15_11": "ante nibbānasampattiṁ pāpuṇāti. Anagārikaratanampi duvidhaṁ ariyaputhujjanavasena.",
  "anya-e1102n4:15_12": "Ariyaratanampi duvidhaṁ sekkhāsekkhavasena. Asekkharatanampi duvidhaṁ sukkhavipassakasamathayānikavasena.",
  "anya-e1102n4:15_13": "Samathayānikaratanampi duvidhaṁ sāvakapāramippattamapattañca. Tattha sāvakapāramippattaṁ",
  "anya-e1102n4:15_14": "aggamakkhāyati. Kasmā guṇamahattatāya. Sāvakapāramippattaratanatopi paccekabuddharatanaṁ",
  "anya-e1102n4:15_15": "aggamakkhāyati. Kasmā guṇamahattatāya. Sāriputtamoggalānasadisāpi hi anekasatā sāvakā",
  "anya-e1102n4:15_16": "paccekabuddhassa guṇānaṁ satabhāgampi na upanenti. Paccekabuddhato sambuddharatanaṁ",
  "anya-e1102n4:15_17": "aggamakkhāyati. Kasmā guṇamahattatāya sakalampi jambudīpaṁ pallaṅke na pallaṅkaṁ",
  "anya-e1102n4:15_18": "ghaṭṭento nisinnā paccekasambuddhā ekassa guṇānaṁ neva saṅkhyaṁ kalaṁ gaṇanabhāgaṁ",
  "anya-e1102n4:15_19": "upanenti, vuttañhetaṁ bhagavatā ‘‘yāvatā bhikkhave sattā apadā vā…pe… tathāgato tesaṁ",
  "anya-e1102n4:15_20": "aggamakkhāyatī’’ti ādi. Evaṁ ‘‘buddho ca dullabho loke, saddhammasavanampi ca, saṅgho",
  "anya-e1102n4:15_21": "ca dullabho loke’’ti imesaṁ tiṇṇaṁ padānaṁ atthuddhāravasena sabbaso attho vuttoyeva hoti.",
  "anya-e1102n4:16": "Iti sāgarabuddhittheraviracite sīmavisodhane saṅghavaṇṇanāya",
  "anya-e1102n4:17": "Samasīsikaṇḍo catuttho paricchedo."
}