{
  "tika-abh02t9:0": "10. Bojjhaṅgavibhaṅgo",
  "tika-abh02t9:1": "1. Suttantabhājanīyaṁ",
  "tika-abh02t9:2": "Paṭhamanayavaṇṇanā",
  "tika-abh02t9:3": "466.Patiṭṭhānāyūhanā oghataraṇasuttavaṇṇanāyaṁ –",
  "tika-abh02t9:4_0": "“Kilesavasena patiṭṭhānaṁ, abhisaṅkhāravasena āyūhanā. Tathā taṇhādiṭṭhīhi patiṭṭhānaṁ,",
  "tika-abh02t9:4_1": "avasesakilesābhisaṅkhārehi āyūhanā. Taṇhāvasena patiṭṭhānaṁ, diṭṭhivasena āyūhanā.",
  "tika-abh02t9:4_2": "Sassatadiṭṭhiyā patiṭṭhānaṁ, ucchedadiṭṭhiyā āyūhanā. Līnavasena patiṭṭhānaṁ, uddhaccavasena",
  "tika-abh02t9:4_3": "āyūhanā. Kāmasukhānuyogavasena patiṭṭhānaṁ, attakilamathānuyogavasena āyūhanā. Sabbākusalābhisaṅkhāravasena",
  "tika-abh02t9:4_4": "patiṭṭhānaṁ, sabbalokiyakusalābhisaṅkhāravasena āyūhanā”ti –",
  "tika-abh02t9:5": "Vuttesu pakāresu idha avuttānaṁ vasena veditabbā.",
  "tika-abh02t9:6_0": "Sammappavatte dhamme paṭisañcikkhati, upapattito ikkhati, tadākāro hutvā pavattatīti",
  "tika-abh02t9:6_1": "paṭisaṅkhānalakkhaṇo upekkhāsambojjhaṅgo. Evañca katvā “paṭisaṅkhā santiṭṭhanā gahaṇe",
  "tika-abh02t9:6_2": "majjhattatā”ti upekkhākiccādhimattatāya saṅkhārupekkhā vuttā. Anukkamanikkhepe payojanaṁ",
  "tika-abh02t9:6_3": "purimassa purimassa pacchimapacchimakāraṇabhāvo.",
  "tika-abh02t9:7_0": "467. Balavatī eva sati satisambojjhaṅgoti katvā balavabhāvadīpanatthaṁ paññā gahitā,",
  "tika-abh02t9:7_1": "na yassa kassaci sampadhāraṇasati, kusaluppattikāraṇassa pana saraṇaṁ satīti dassento",
  "tika-abh02t9:7_2": "“vattaṁ vā”tiādimāha. Vattasīse ṭhatvāti “aho vata me dhammaṁ suṇeyyuṁ, sutvā ca",
  "tika-abh02t9:7_3": "dhammaṁ pasīdeyyuṁ, pasannā ca me pasannākāraṁ kareyyu”nti evaṁcitto ahutvā “svākkhāto",
  "tika-abh02t9:7_4": "bhagavatā dhammo…pe… viññūhi, aho vata me dhammaṁ suṇeyyuṁ, sutvā ca dhammaṁ ājāneyyuṁ,",
  "tika-abh02t9:7_5": "ājānitvā ca pana tathatthāya paṭipajjeyyu”nti dhammasudhammataṁ paṭicca kāruññaṁ",
  "tika-abh02t9:7_6": "anuddayaṁ anukampaṁ upādāya mahākassapattherena viya bhāsitanti attho. Vimuttāyatanasīseti",
  "tika-abh02t9:7_7": "“na heva kho satthā, apica kho yathāsutaṁ yathāpariyattaṁ dhammaṁ vitthārena paresaṁ",
  "tika-abh02t9:7_8": "desessāmī”ti evaṁ vimuttikāraṇapadhānabhāve ṭhatvā. Cirakatavattādivasena taṁsamuṭṭhāpako",
  "tika-abh02t9:7_9": "arūpakoṭṭhāso vutto, bhāvatthattā eva vā katabhāsita-saddā kiriyābhūtassa arūpakoṭṭhāsassa",
  "tika-abh02t9:7_10": "vācakāti katvā āha “kāyaviññattiṁ…pe… koṭṭhāsa”nti.",
  "tika-abh02t9:8_0": "Bojjhaṅgasamuṭṭhāpakatā purimānaṁ channaṁ attano attano anantarikassa, paresaṁ sabbesaṁ",
  "tika-abh02t9:8_1": "vā taṁtaṁpariyāyena samuṭṭhāpanavasena yojetabbā. Kāmalokavaṭṭāmisāti taṇhā tadārammaṇā",
  "tika-abh02t9:8_2": "khandhāti vadanti, pañcakāmaguṇiko ca rāgo tadārammaṇañca kāmāmisaṁ, “sassato attā",
  "tika-abh02t9:8_3": "ca loko cā”tiādinā lokaggahaṇavasena pavatto sassatucchedasahagato rāgo tadārammaṇañca",
  "tika-abh02t9:8_4": "lokāmisaṁ, lokadhammā vā, vaṭṭassādavasena uppanno saṁsārajanako rāgo tadārammaṇañca",
  "tika-abh02t9:8_5": "vaṭṭāmisaṁ. Maggassa pubbabhāgattā pubbabhāgā.",
  "tika-abh02t9:9": "Paṭhamanayavaṇṇanā niṭṭhitā.",
  "tika-abh02t9:10": "Dutiyanayavaṇṇanā",
  "tika-abh02t9:11_0": "468-469.Abhiññeyyā dhammā nāma “sabbe sattā āhāraṭṭhitikā, dve dhātuyo, tisso dhātuyo,",
  "tika-abh02t9:11_1": "cattāri ariyasaccāni, pañca vimuttāyatanāni, cha anuttariyāni, satta niddasavatthūni,",
  "tika-abh02t9:11_2": "aṭṭhābhibhāyatanāni, navānupubbavihārā, dasa nijjaravatthūnī”ti evaṁpabhedā dhammā,",
  "tika-abh02t9:11_3": "“sabbaṁ, bhikkhave, abhiññeyya”nti dassitā khandhādayo ca. Vānanti vinandhanaṁ bhavādīnaṁ,",
  "tika-abh02t9:11_4": "gamanaṁ vā piyarūpasātarūpesu.",
  "tika-abh02t9:12_0": "Caṅkamaṁ adhiṭṭhahantassa uppannavīriyaṁ vipassanāsahagatanti veditabbaṁ. Ettakenāti",
  "tika-abh02t9:12_1": "“lokiyalokuttaramissakā kathitā”ti ettāvatā. Lokiyanti vadanto na kilamatīti kāyaviññattisamuṭṭhāpakassa",
  "tika-abh02t9:12_2": "lokiyattā acodanīyoti attho. Alabbha…pe… paṭikkhittāti rūpāvacare alabbhamānakaṁ",
  "tika-abh02t9:12_3": "pītisambojjhaṅgaṁ upādāya labbhamānāpi avitakkaavicārā pīti paṭikkhittā, “pītisambojjhaṅgo”ti",
  "tika-abh02t9:12_4": "na vuttoti attho. Kāmāvacare vā alabbhamānakaṁ avitakkaavicāraṁ pītiṁ upādāya labbhamānakāva",
  "tika-abh02t9:12_5": "pītibojjhaṅgabhūtā paṭikkhittā, avitakkaavicāro pītisambojjhaṅgo na vuttoti attho.",
  "tika-abh02t9:13_0": "Ajjhattavimokkhanti ajjhattadhamme abhinivisitvā tato vuṭṭhitamaggo “ajjhattavimokkho”ti",
  "tika-abh02t9:13_1": "idha vuttoti adhippāyo. Na vāretabboti vipassanāpādakesu kasiṇādijhānesu satiādīnaṁ",
  "tika-abh02t9:13_2": "nibbedhabhāgiyattā na paṭikkhipitabboti attho. Anuddharantā pana vipassanā viya bodhiyā",
  "tika-abh02t9:13_3": "maggassa āsannakāraṇaṁ jhānaṁ na hoti, na ca tathā ekantikaṁ kāraṇaṁ, na ca vipassanākiccassa",
  "tika-abh02t9:13_4": "viya jhānakiccassa niṭṭhānaṁ maggoti katvā na uddharanti. Tattha kasiṇajjhānaggahaṇena",
  "tika-abh02t9:13_5": "tadāyattāni āruppānipi gahitānīti daṭṭhabbāni. Asubhajjhānānaṁ avacanaṁ avitakkāvicārassa adhippetattā.",
  "tika-abh02t9:14": "Dutiyanayavaṇṇanā niṭṭhitā.",
  "tika-abh02t9:15": "Tatiyanayavaṇṇanā",
  "tika-abh02t9:16_0": "470-471. Tadaṅgasamucchedanissaraṇavivekanissitataṁ vatvā paṭippassaddhivivekanissitattassa",
  "tika-abh02t9:16_1": "avacanaṁ “satisambojjhaṅgaṁ bhāvetī”tiādinā idha bhāvetabbānaṁ bojjhaṅgānaṁ vuttattā.",
  "tika-abh02t9:16_2": "Bhāvitabojjhaṅgassa hi sacchikātabbā phalabojjhaṅgā abhidhammabhājanīye vuttāti.",
  "tika-abh02t9:16_3": "Vossagga-saddo pariccāgattho pakkhandanattho cāti vossaggassa duvidhatā vuttā. Yathāvuttenāti",
  "tika-abh02t9:16_4": "tadaṅgasamucchedappakārena tanninnabhāvārammaṇakaraṇappakārena ca. Pariṇāmentaṁ vipassanākkhaṇe,",
  "tika-abh02t9:16_5": "pariṇataṁ maggakkhaṇe.",
  "tika-abh02t9:17": "Tatiyanayavaṇṇanā niṭṭhitā.",
  "tika-abh02t9:18": "Suttantabhājanīyavaṇṇanā niṭṭhitā.",
  "tika-abh02t9:19": "2. Abhidhammabhājanīyavaṇṇanā",
  "tika-abh02t9:20_0": "472.Upekkhanavasenāti sabhāvaniddesataṁ dasseti, hāpanavaḍḍhanesu byāpāraṁ akatvā",
  "tika-abh02t9:20_1": "upapattito ikkhanavasenāti attho. Lokiyaupekkhanāya adhikā upekkhanā ajjhupekkhanāti",
  "tika-abh02t9:20_2": "ayamattho idha lokuttarā eva adhippetāti yuttoti.",
  "tika-abh02t9:21": "Abhidhammabhājanīyavaṇṇanā niṭṭhitā.",
  "tika-abh02t9:22": "Bojjhaṅgavibhaṅgavaṇṇanā niṭṭhitā."
}