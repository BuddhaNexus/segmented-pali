{
  "tika-vin07t23:0": "8. Cīvarakkhandhako",
  "tika-vin07t23:1": "Jīvakavatthukathādivaṇṇanā",
  "tika-vin07t23:2": "329. Cīvarakkhandhake kammavipākanti kammapaccayautucittāhārasamuṭṭhitaṁ appaṭibāhiyarogaṁ sandhāya vuttaṁ kammajassa rogassa abhāvā.",
  "tika-vin07t23:3_0": "330. Pāḷiyaṁ saṁyamassāti saṅgahaṇassa. Avisajjanassāti attho ‘‘yo saṁyamo so vināso’’tiādīsu",
  "tika-vin07t23:3_1": "(pe. va. 237) viya. Etassa saṁyamassa phalaṁ upajānāmāti yojanā. Tameva phalaṁ dassentī",
  "tika-vin07t23:3_2": "āha ‘‘varametaṁ…pe… āsitta’’nti. Keci pana ‘‘saṁyamassāti ānisaṁsassa, upayogatthe",
  "tika-vin07t23:3_3": "cetaṁ sāmivacana’’nti (sārattha. ṭī. mahāvagga 3.329-330) atthaṁ vadanti.",
  "tika-vin07t23:4": "336.Ussannadosoti sañjātapittādidoso. Sabbatthāti sakalasarīre.",
  "tika-vin07t23:5": "337.Mahāpiṭṭhiyakojavanti hatthipiṭṭhiyaṁ attharitabbatāya ‘‘mahāpiṭṭhiya’’nti laddhasamaññaṁ uṇṇāmayattharaṇaṁ.",
  "tika-vin07t23:6": "338-9.Upaḍḍhakāsinaṁ khamamānanti aḍḍhakāsiagghanakaṁ. Pāḷiyaṁ kiṁ nu khoti katamaṁ nu kho.",
  "tika-vin07t23:7_0": "340-342.Upacāreti susānassa āsanne padese. Chaḍḍetvā gatāti kiñci avatvā eva chaḍḍetvā",
  "tika-vin07t23:7_1": "gatā, etena ‘‘bhikkhū gaṇhantū’’ti chaḍḍite eva akāmā bhāgadānaṁ vihitaṁ, kevalaṁ",
  "tika-vin07t23:7_2": "chaḍḍite pana katikāya asati ekato bahūsu paviṭṭhesu yena gahitaṁ, tena akāmabhāgo",
  "tika-vin07t23:7_3": "na dātabboti dasseti. Samānā disā puratthimādibhedā etesanti sadisāti āha ‘‘ekadisāya",
  "tika-vin07t23:7_4": "vā okkamiṁsū’’ti. Dhuravihāraṭṭhāneti vihārassa sammukhaṭṭhāne.",
  "tika-vin07t23:8": "Jīvakavatthukathādivaṇṇanā niṭṭhitā.",
  "tika-vin07t23:9": "Bhaṇḍāgārasammutiādikathāvaṇṇanā",
  "tika-vin07t23:10_0": "343.Vihāramajjheti sabbesaṁ jānanatthāya vuttaṁ. Vaṇṇāvaṇṇaṁ katvāti paṭivīsappahonakatājānanatthaṁ",
  "tika-vin07t23:10_1": "haliddiyādīhi khuddakamahantavaṇṇehi yutte same koṭṭhāse katvā. Tenāha ‘‘same paṭivīse",
  "tika-vin07t23:10_2": "ṭhapetvā’’ti. Idanti sāmaṇerānaṁ upaḍḍhapaṭivīsadānaṁ. Phātikammanti pahonakakammaṁ.",
  "tika-vin07t23:10_3": "Yattakena vinayāgatena sammuñjanībandhanādihatthakammena vihārassa ūnakatā na hoti,",
  "tika-vin07t23:10_4": "tattakaṁ katvāti attho. Sabbesanti tatruppādavassāvāsikaṁ gaṇhantānaṁ sabbesaṁ bhikkhūnaṁ,",
  "tika-vin07t23:10_5": "sāmaṇerānañca. Bhaṇḍāgārikacīvarepīti akālacīvaraṁ sandhāya vuttaṁ. Etanti ukkuṭṭhiyā",
  "tika-vin07t23:10_6": "katāya samabhāgadānaṁ. Virajjhitvā karontīti kattabbakālesu akatvā yathārucitakkhaṇe karonti.",
  "tika-vin07t23:11": "Ettakena mama cīvaraṁ pahotīti dvādasagghanakeneva mama cīvaraṁ paripuṇṇaṁ hoti, na tato ūnenāti sabbaṁ gahetukāmoti attho.",
  "tika-vin07t23:12": "Bhaṇḍāgārasammutiādikathāvaṇṇanā niṭṭhitā.",
  "tika-vin07t23:13": "Cīvararajanakathādivaṇṇanā",
  "tika-vin07t23:14_0": "344.Evañhi kateti vaṭṭādhārassa anto rajanodakaṁ, bahi challikañca katvā viyojane",
  "tika-vin07t23:14_1": "kate. Na uttaratīti kevalaṁ udakato pheṇuṭṭhānābhāvā na uttarati. Rajanakuṇḍanti",
  "tika-vin07t23:14_2": "pakkarajanaṭṭhapanakaṁ mahāghaṭaṁ.",
  "tika-vin07t23:15_0": "345.Anuvātādīnaṁ dīghapattānanti āyāmato, vitthārato ca anuvātaṁ. Ādi-saddena dvinnaṁ",
  "tika-vin07t23:15_1": "khandhānaṁ antarā mātikākārena ṭhapitapattañca ‘‘dīghapatta’’nti daṭṭhabbaṁ. Āgantukapattanti",
  "tika-vin07t23:15_2": "diguṇacīvarassa upari aññaṁ paṭṭaṁ appenti, taṁ sandhāya vuttaṁ. Taṁ kira idāni na karonti.",
  "tika-vin07t23:16": "346. Pāḷiyaṁ nandimukhiyāti tuṭṭhimukhiyā, pasannadisāmukhāyāti attho.",
  "tika-vin07t23:17": "348.Acchupeyyanti patiṭṭhapeyyaṁ. Hatavatthakānanti purāṇavatthānaṁ. Anuddharitvāvāti aggaḷe viya dubbalaṭṭhānaṁ anapanetvāva.",
  "tika-vin07t23:18_0": "349-351. Visākhavatthumhi kallakāyāti akilantakāyā. Gatīti ñāṇagati adhigamo. Abhisamparāyoti",
  "tika-vin07t23:18_1": "‘‘sakideva imaṁ lokaṁ āgantvā dukkhassantaṁ karotī’’tiādinā (saṁ. ni. 5.1048) vutto",
  "tika-vin07t23:18_2": "ñāṇābhisamparāyo, maggañāṇayuttehi gantabbagativisesoti attho. Taṁ bhagavā byākarissati.",
  "tika-vin07t23:18_3": "‘‘Dadāti dāna’’nti idaṁ annapānavirahitānaṁ sesapaccayānaṁ dānavasena vuttaṁ. Sovaggikanti saggasaṁvattanikaṁ.",
  "tika-vin07t23:19": "359.Aṭṭhapadakacchannenāti aṭṭhapadakasaṅkhātajūtaphalakalekhāsaṇṭhānena.",
  "tika-vin07t23:20_0": "362. Pāḷiyaṁ nadīpāraṁ gantunti bhikkhuno nadīpāragamanaṁ hotīti attho. Aggaḷaguttiyeva",
  "tika-vin07t23:20_1": "pamāṇanti imehi catūhi nikkhepakāraṇehi ṭhapentenapi aggaḷaguttivihāre eva ṭhapetuṁ",
  "tika-vin07t23:20_2": "vaṭṭatīti adhippāyo. Nissīmāgatanti vassānasaṅkhātaṁ kālasīmaṁ atikkantaṁ, taṁ vassikasāṭikacīvaraṁ na hotīti attho.",
  "tika-vin07t23:21": "Cīvararajanakathādivaṇṇanā niṭṭhitā.",
  "tika-vin07t23:22": "Saṅghikacīvaruppādakathāvaṇṇanā",
  "tika-vin07t23:23_0": "363.Pañca māseti accantasaṁyoge upayogavacanaṁ. Vaḍḍhiṁ payojetvā ṭhapitaupanikkhepatoti",
  "tika-vin07t23:23_1": "vassāvāsikassatthāya dāyakehi vaḍḍhiṁ payojetvā ṭhapitaupanikkhepato. ‘‘Idha vassaṁvutthasaṅghassā’’ti",
  "tika-vin07t23:23_2": "idaṁ abhilāpamattaṁ. Idha-saddaṁ pana vinā ‘‘vassaṁvutthasaṅghassa demā’’ti vuttepi",
  "tika-vin07t23:23_3": "so eva nayo. Anatthatakathinassāpi pañca māse pāpuṇātīti vassāvāsikalābhavasena uppannattā",
  "tika-vin07t23:23_4": "anatthatakathinassāpi vutthavassassa pañca māse pāpuṇāti. Vakkhati hi ‘‘cīvaramāsato",
  "tika-vin07t23:23_5": "paṭṭhāya yāva hemantassa pacchimo divaso, tāva vassāvāsikaṁ demāti vutte kathinaṁ",
  "tika-vin07t23:23_6": "atthataṁ vā hotu anatthataṁ vā, atītavassaṁvutthānameva pāpuṇātī’’ti (mahāva. aṭṭha.",
  "tika-vin07t23:23_7": "379). Tato paranti pañcamāsato paraṁ, gimhānassa paṭhamadivasato paṭṭhāyāti attho.",
  "tika-vin07t23:23_8": "‘‘Kasmā? Piṭṭhisamaye uppannattā’’ti idaṁ ‘‘udāhu anāgatavasse’’ti imassānantaraṁ",
  "tika-vin07t23:23_9": "daṭṭhabbaṁ. Potthakesu pana ‘‘anatthatakathinassāpi pañca māse pāpuṇātī’’ti imassānantaraṁ",
  "tika-vin07t23:23_10": "‘‘kasmā piṭṭhisamaye uppannattā’’ti idaṁ likhanti, taṁ pamādalikhitaṁ piṭṭhisamaye",
  "tika-vin07t23:23_11": "uppannaṁ sandhāya ‘‘anatthatakathinassāpī’’ti vattabbato. Vutthavasse hi sandhāya",
  "tika-vin07t23:23_12": "‘‘anatthatakathinassāpī’’ti vuttaṁ, na ca piṭṭhisamaye uppannaṁ vutthavassasseva",
  "tika-vin07t23:23_13": "pāpuṇātīti sammukhībhūtānaṁ sabbesampi pāpuṇanato. Teneva vakkhati ‘‘sace pana gimhānaṁ",
  "tika-vin07t23:23_14": "paṭhamadivasato paṭṭhāya evaṁ vadati, tatra sammukhībhūtānaṁ sabbesaṁ pāpuṇāti. Kasmā?",
  "tika-vin07t23:23_15": "Piṭṭhisamaye uppannattā’’ti (mahāva. aṭṭha. 179).",
  "tika-vin07t23:24": "Duggahitānīti aggahitāni. Saṅghikānevāti attho. Itovāti therānaṁ dātabbatova, idānevāti vā attho.",
  "tika-vin07t23:25": "Saṅghikacīvaruppādakathāvaṇṇanā niṭṭhitā.",
  "tika-vin07t23:26": "Upanandasakyaputtavatthukathāvaṇṇanā",
  "tika-vin07t23:27_0": "364.‘‘Sattāhavārena aruṇameva uṭṭhāpetī’’ti idaṁ nānāsīmāvihāresu kattabbanayena",
  "tika-vin07t23:27_1": "ekasmimpi vihāre dvīsu senāsanesu nivutthabhāvadassanatthaṁ vuttaṁ, aruṇuṭṭhāpaneneva",
  "tika-vin07t23:27_2": "tattha vuttho hoti, na pana vassacchedaparihārāya. Antoupacārasīmāyapi yattha katthaci",
  "tika-vin07t23:27_3": "aruṇaṁ uṭṭhāpento attanā gahitasenāsanaṁ appaviṭṭhopi vutthavasso eva hoti, gahitasenāsane",
  "tika-vin07t23:27_4": "pana nivuttho nāma na hoti, tattha ca aruṇuṭṭhāpane pana sati hoti. Tenāha ‘‘purimasmiṁ",
  "tika-vin07t23:27_5": "bahutaraṁ nivasati nāmā’’ti, etena ca itarasmiṁ sattāhavārenāpi aruṇuṭṭhāpane sati",
  "tika-vin07t23:27_6": "eva appakataraṁ nivasati nāma hoti, nāsatīti dīpitaṁ hoti. Nānālābhehīti visuṁ visuṁ",
  "tika-vin07t23:27_7": "nibaddhavassāvāsikalābhehi. Nānūpacārehīti nānāparikkhepanānādvārehi. Ekasīmāvihārehīti",
  "tika-vin07t23:27_8": "dvinnaṁ vihārānaṁ ekena pākārena parikkhittattā ekāya upacārasīmāya antogatehi dvīhi",
  "tika-vin07t23:27_9": "vihārehi. Senāsanaggāho paṭippassambhatīti paṭhamaṁ gahito paṭippassambhati. Tatthāti",
  "tika-vin07t23:27_10": "yattha senāsanaggāho paṭippassaddho, tattha.",
  "tika-vin07t23:28": "Upanandasakyaputtavatthukathāvaṇṇanā niṭṭhitā.",
  "tika-vin07t23:29": "Gilānavatthukathāvaṇṇanā",
  "tika-vin07t23:30_0": "365-6.Bhūmiyaṁparibhaṇḍaṁ akāsīti gilānena nipannabhūmiyaṁ kiliṭṭhaṭṭhānaṁ dhovitvā",
  "tika-vin07t23:30_1": "haritūpalittaṁ kāresīti attho. Bhesajjaṁ yojetuṁ asamatthoti parehi vuttavidhimpi",
  "tika-vin07t23:30_2": "kātuṁ asamattho. Pāḷiyaṁ gilānupaṭṭhākānaṁ cīvaradāne sāmaṇerānaṁ ticīvarādhiṭṭhānābhāvā",
  "tika-vin07t23:30_3": "‘‘cīvarañca pattañcā’’tiādi sabbattha vuttaṁ. Sacepi sahassaṁ agghati, gilānupaṭṭhākānaññeva",
  "tika-vin07t23:30_4": "dātabbanti sambandho.",
  "tika-vin07t23:31": "Gilānavatthukathāvaṇṇanā niṭṭhitā.",
  "tika-vin07t23:32": "Matasantakakathādivaṇṇanā",
  "tika-vin07t23:33": "369.Aññanti cīvarapattato aññaṁ. Appagghanti atijiṇṇādibhāvena nihīnaṁ. Tatoti avasesaparikkhārato. Sabbanti pattaṁ, ticīvarañca.",
  "tika-vin07t23:34_0": "Tattha tattha saṅghassevāti tasmiṁ tasmiṁ vihāre saṅghasseva. Pāḷiyaṁ avissajjikaṁ",
  "tika-vin07t23:34_1": "avebhaṅgikanti āgatānāgatassa cātuddisassa saṅghasseva santakaṁ hutvā kassaci avissajjikaṁ",
  "tika-vin07t23:34_2": "avebhaṅgikaṁ bhavituṁ anujānāmīti attho.",
  "tika-vin07t23:35_0": "371-2.Akkanāḷamayanti akkadaṇḍamayaṁ. Akkadussānīti akkavākena katadussāni, potthakagatikāni",
  "tika-vin07t23:35_1": "dukkaṭavatthukānīti attho. Dupaṭṭacīvarassa vā majjheti yaṁ niṭṭhite tipaṭṭacīvaraṁ",
  "tika-vin07t23:35_2": "hoti, tassa majjhe paṭalaṁ katvā dātabbānīti attho.",
  "tika-vin07t23:36": "374.‘‘Sante patirūpe gāhake’’ti vuttattā gāhake asati adatvā bhājitepi subhājitamevāti daṭṭhabbaṁ.",
  "tika-vin07t23:37_0": "376.Dakkhiṇodakaṁ pamāṇanti ‘‘ettakāni cīvarāni dassāmī’’ti paṭhamaṁ udakaṁ pātetvā",
  "tika-vin07t23:37_1": "pacchā denti. Taṁ yehi gahitaṁ, te bhāginova hontīti adhippāyo. Parasamuddeti jambudīpe.",
  "tika-vin07t23:37_2": "Tambapaṇṇidīpañhi upādāyesa evaṁ vutto.",
  "tika-vin07t23:38": "Matasantakakathādivaṇṇanā niṭṭhitā.",
  "tika-vin07t23:39": "Aṭṭhacīvaramātikākathāvaṇṇanā",
  "tika-vin07t23:40_0": "379.Puggalādhiṭṭhānanayena vuttanti ‘‘sīmāya dāna’’ntiādinā vattabbe ‘‘sīmāya detī’’tiādi",
  "tika-vin07t23:40_1": "puggalādhiṭṭhānena vuttaṁ. ‘‘Apicā’’tiādinā paṭhamaleḍḍupātabhūtaparikkhepārahaṭṭhānato",
  "tika-vin07t23:40_2": "bahi dutiyaleḍḍupātopi upacārasīmā evāti dasseti. Dhuvasannipātaṭṭhānādikampi pariyante",
  "tika-vin07t23:40_3": "ṭhitameva gahetabbaṁ. Loke gāmasīmādayo viya lābhasīmā nāma visuṁ pasiddhā nāma natthi,",
  "tika-vin07t23:40_4": "kenāyaṁ anuññātāti āha ‘‘neva sammāsambuddhenā’’tiādi. Etena nāyaṁ sāsanavohārasiddhā,",
  "tika-vin07t23:40_5": "lokavohārasiddhā evāti dasseti. ‘‘Janapadaparicchedo’’ti idaṁ lokapasiddhasīmāsaddatthavasena",
  "tika-vin07t23:40_6": "vuttaṁ. Paricchedabbhantaraṁ pana sabbaṁ janapadasīmāti gahetabbaṁ, janapado eva",
  "tika-vin07t23:40_7": "janapadasīmā. Evaṁ raṭṭhasīmādīsupi. Tenāha ‘‘āṇāpavattiṭṭhāna’’ntiādi.",
  "tika-vin07t23:41_0": "Pathavīvemajjhe gatassāti yāva udakapariyantā khaṇḍasīmattā vuttaṁ, upacārasīmādīsu",
  "tika-vin07t23:41_1": "pana abaddhasīmāsu heṭṭhāpathaviyaṁ sabbattha ṭhitānaṁ na pāpuṇāti, kūpādipavesārahaṭṭhāne",
  "tika-vin07t23:41_2": "ṭhitānaññeva pāpuṇātīti heṭṭhā sīmākathāyaṁ vuttanayena taṁtaṁsīmaṭṭhabhāvo veditabbo.",
  "tika-vin07t23:41_3": "Cakkavāḷasīmāya pana dinnaṁ pathavīsandhārakaudakaṭṭhānepi ṭhitānaṁ pāpuṇāti sabbattha cakkavāḷavohārattā.",
  "tika-vin07t23:42_0": "Buddhādhivutthoti buddhena bhagavatā nivuttho. Pākavaṭṭanti nibaddhadānaṁ. Vattatīti",
  "tika-vin07t23:42_1": "pavattati. Tehīti yesaṁ sammukhe esa deti, tehi bhikkhūhi. Dutiyabhāge pana therāsanaṁ",
  "tika-vin07t23:42_2": "āruḷheti yāva saṅghanavakā ekavāraṁ sabbesaṁ bhāgaṁ datvā cīvare aparikkhīṇe puna",
  "tika-vin07t23:42_3": "sabbesaṁ dātuṁ dutiyabhāge therassa dinneti attho. Paṁsukūlikānampi vaṭṭatīti ettha",
  "tika-vin07t23:42_4": "‘‘tuyhaṁ demā’’ti avuttattāti kāraṇaṁ vadanti. Yadi evaṁ ‘‘saṅghassa demā’’ti vuttepi",
  "tika-vin07t23:42_5": "vaṭṭeyya, ‘‘bhikkhūnaṁ dema, therānaṁ dema, saṅghassa demā’’ti (mahāva. aṭṭha. 379)",
  "tika-vin07t23:42_6": "vacanato bhedo na dissati. Vīmaṁsitabbamettha kāraṇaṁ.",
  "tika-vin07t23:43_0": "Pārupituṁ vaṭṭatīti paṁsukūlikānaṁ vaṭṭati. Bhikkhusaṅghassa ca bhikkhunīnañca dammīti",
  "tika-vin07t23:43_1": "vutte pana na majjhe bhinditvā dātabbanti ettha yasmā bhikkhunipakkhe saṅghassa paccekaṁ",
  "tika-vin07t23:43_2": "aparāmaṭṭhattā bhikkhunīnaṁ gaṇanāya bhāgo dātabboti dāyakassa adhippāyoti sijjhati,",
  "tika-vin07t23:43_3": "tathā dānañca bhikkhūpi gaṇetvā dinne eva yujjati. Itarathā hi kittakaṁ bhikkhūnaṁ",
  "tika-vin07t23:43_4": "dātabbaṁ, kittakaṁ bhikkhunīnanti na viññāyati, tasmā ‘‘bhikkhusaṅghassā’’ti vuttavacanampi",
  "tika-vin07t23:43_5": "‘‘bhikkhūna’’nti vuttavacanasadisamevāti āha ‘‘bhikkhū ca bhikkhuniyo ca gaṇetvā",
  "tika-vin07t23:43_6": "dātabba’’nti. Tenāha ‘‘puggalo…pe… bhikkhusaṅghaggahaṇena aggahitattā’’ti. Bhikkhusaṅgha-saddena",
  "tika-vin07t23:43_7": "bhikkhūnaññeva gahitattā, puggalassa pana ‘‘tuyhañcā’’ti visuṁ gahitattā ca tatthassa",
  "tika-vin07t23:43_8": "aggahitatā daṭṭhabbā, ‘‘bhikkhūnañca bhikkhunīnañca tuyhañcā’’ti vuttaṭṭhānasadisattāti",
  "tika-vin07t23:43_9": "adhippāyo. Puggalappadhāno hettha saṅgha-saddo daṭṭhabbo. Keci pana ‘‘bhikkhusaṅghaggahaṇena",
  "tika-vin07t23:43_10": "gahitattā’’ti (sārattha. ṭī. mahāvagga 3.379) pāṭhaṁ likhanti, taṁ na sundaraṁ tassa",
  "tika-vin07t23:43_11": "visuṁ lābhaggahaṇe kāraṇavacanattā. Tathā hi visuṁ saṅghaggahaṇena gahitattāti visuṁ",
  "tika-vin07t23:43_12": "puggalassapi bhāgaggahaṇe kāraṇaṁ vuttaṁ. Yathā cettha puggalassa aggahaṇaṁ, evaṁ",
  "tika-vin07t23:43_13": "upari ‘‘bhikkhusaṅghassa ca tuyhañcā’’tiādīsupi saṅghādi-saddehi puggalassa aggahaṇaṁ",
  "tika-vin07t23:43_14": "daṭṭhabbaṁ. Yadi hi gahaṇaṁ siyā, saṅghatopi, visumpīti bhāgadvayaṁ labheyya ubhayattha gahitattā.",
  "tika-vin07t23:44_0": "Pūjetabbantiādi gihikammaṁ na hotīti dassanatthaṁ vuttaṁ. ‘‘Bhikkhusaṅghassa harā’’ti",
  "tika-vin07t23:44_1": "idaṁ piṇḍapātaharaṇaṁ sandhāya vuttaṁ. Tenāha ‘‘bhuñjituṁ vaṭṭatī’’ti. ‘‘Antohemante’’ti",
  "tika-vin07t23:44_2": "iminā anatthate kathine vassānaṁ pacchime māse dinnaṁ purimavassaṁvutthānaññeva pāpuṇāti,",
  "tika-vin07t23:44_3": "tato paraṁ hemante dinnaṁ pacchimavassaṁvutthānampi vutthavassattā pāpuṇāti. Hemantato",
  "tika-vin07t23:44_4": "pana paraṁ piṭṭhisamaye ‘‘vassaṁvutthasaṅghassā’’ti evaṁ vatvā dinnaṁ anantare vasse",
  "tika-vin07t23:44_5": "vā tato paresu vā yattha katthaci tasmiṁ vutthavassānaṁ sabbesaṁ pāpuṇāti. Ye pana",
  "tika-vin07t23:44_6": "sabbathā avutthavassā, tesaṁ na pāpuṇātīti dasseti. Sabbesampīti hi tasmiṁ bhikkhubhāve",
  "tika-vin07t23:44_7": "vutthavassānaṁ sabbesampīti attho daṭṭhabbo. ‘‘Vassaṁvutthasaṅghassā’’ti vuttattā",
  "tika-vin07t23:44_8": "sammukhībhūtānaṁ sabbesanti etthāpi eseva nayo. Atītavassanti anantarātītavassaṁ.",
  "tika-vin07t23:45_0": "Uddesaṁ gahetuṁ āgatoti uddese aggahitepi antevāsikovāti vuttaṁ. Gahetvā gacchantoti",
  "tika-vin07t23:45_1": "pariniṭṭhitauddeso hutvā gacchanto. ‘‘Vattaṁ katvā uddesaparipucchādīni gahetvā vicarantāna’’nti",
  "tika-vin07t23:45_2": "idaṁ ‘‘uddesantevāsikāna’’nti imasseva visesanaṁ, tena uddesakāle āgantvā uddesaṁ",
  "tika-vin07t23:45_3": "gahetvā gantvā aññattha nivasante anibaddhacārike nivatteti.",
  "tika-vin07t23:46": "Aṭṭhacīvaramātikākathāvaṇṇanā niṭṭhitā.",
  "tika-vin07t23:47": "Cīvarakkhandhakavaṇṇanānayo niṭṭhito."
}