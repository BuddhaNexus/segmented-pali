{
  "iti104:0.1": "Itivuttaka 104 ",
  "iti104:0.2": "Catukkanipāta ",
  "iti104:0.3": "Brāhmaṇadhammayāgavagga ",
  "iti104:0.4": "Sīlasampannasutta ",
  "iti104:1.1": "Vuttañhetaṁ bhagavatā vuttamarahatāti me sutaṁ: ",
  "iti104:2.1_0": "“Ye te, bhikkhave, bhikkhū sīlasampannā samādhisampannā paññāsampannā vimuttisampannā",
  "iti104:2.1_1": "vimuttiñāṇadassanasampannā ovādakā viññāpakā sandassakā samādapakā samuttejakā sampahaṁsakā",
  "iti104:2.1_2": "alaṁsamakkhātāro saddhammassa dassanampahaṁ, bhikkhave, tesaṁ bhikkhūnaṁ bahūpakāraṁ vadāmi;",
  "iti104:2.2": "savanampahaṁ, bhikkhave, tesaṁ bhikkhūnaṁ bahūpakāraṁ vadāmi; ",
  "iti104:2.3": "upasaṅkamanampahaṁ, bhikkhave, tesaṁ bhikkhūnaṁ bahūpakāraṁ vadāmi; ",
  "iti104:2.4": "payirupāsanampahaṁ, bhikkhave, tesaṁ bhikkhūnaṁ bahūpakāraṁ vadāmi; ",
  "iti104:2.5": "anussaraṇampahaṁ, bhikkhave, tesaṁ bhikkhūnaṁ bahūpakāraṁ vadāmi; ",
  "iti104:2.6": "anupabbajjampahaṁ, bhikkhave, tesaṁ bhikkhūnaṁ bahūpakāraṁ vadāmi. ",
  "iti104:2.7": "Taṁ kissa hetu? ",
  "iti104:2.8_0": "Tathārūpe, bhikkhave, bhikkhū sevato bhajato payirupāsato aparipūropi sīlakkhandho",
  "iti104:2.8_1": "bhāvanāpāripūriṁ gacchati, aparipūropi samādhikkhandho bhāvanāpāripūriṁ gacchati,",
  "iti104:2.8_2": "aparipūropi paññākkhandho bhāvanāpāripūriṁ gacchati, aparipūropi vimuttikkhandho",
  "iti104:2.8_3": "bhāvanāpāripūriṁ gacchati, aparipūropi vimuttiñāṇadassanakkhandho bhāvanāpāripūriṁ gacchati.",
  "iti104:2.9_0": "Evarūpā ca te, bhikkhave, bhikkhū satthārotipi vuccanti, satthavāhātipi vuccanti,",
  "iti104:2.9_1": "raṇañjahātipi vuccanti, tamonudātipi vuccanti, ālokakarātipi vuccanti, obhāsakarātipi",
  "iti104:2.9_2": "vuccanti, pajjotakarātipi vuccanti, ukkādhārātipi vuccanti, pabhaṅkarātipi vuccanti,",
  "iti104:2.9_3": "ariyātipi vuccanti, cakkhumantotipi vuccantī”ti.",
  "iti104:2.10": "Etamatthaṁ bhagavā avoca. ",
  "iti104:2.11": "Tatthetaṁ iti vuccati: ",
  "iti104:3.1": "“Pāmojjakaraṇaṁ ṭhānaṁ, ",
  "iti104:3.2": "etaṁ hoti vijānataṁ; ",
  "iti104:3.3": "Yadidaṁ bhāvitattānaṁ, ",
  "iti104:3.4": "ariyānaṁ dhammajīvinaṁ. ",
  "iti104:4.1": "Te jotayanti saddhammaṁ, ",
  "iti104:4.2": "bhāsayanti pabhaṅkarā; ",
  "iti104:4.3": "Ālokakaraṇā dhīrā, ",
  "iti104:4.4": "cakkhumanto raṇañjahā. ",
  "iti104:5.1": "Yesaṁ ve sāsanaṁ sutvā, ",
  "iti104:5.2": "sammadaññāya paṇḍitā; ",
  "iti104:5.3": "Jātikkhayamabhiññāya, ",
  "iti104:5.4": "nāgacchanti punabbhavan”ti. ",
  "iti104:6.1": "Ayampi attho vutto bhagavatā, iti me sutanti. ",
  "iti104:6.2": "Pañcamaṁ. "
}