{
  "atk-abh02a11:0": "12. Jhānavibhaṅgo",
  "atk-abh02a11:1": "1. Suttantabhājanīyaṁ",
  "atk-abh02a11:2": "Mātikāvaṇṇanā",
  "atk-abh02a11:3_0": "508. Idāni tadanantare jhānavibhaṅge yā tāva ayaṁ sakalassāpi suttantabhājanīyassa",
  "atk-abh02a11:3_1": "paṭhamaṁ mātikā ṭhapitā, tattha idhāti vacanaṁ pubbabhāgakaraṇīyasampadāya sampannassa",
  "atk-abh02a11:3_2": "sabbappakārajjhānanibbattakassa puggalassa sannissayabhūtasāsanaparidīpanaṁ, aññasāsanassa",
  "atk-abh02a11:3_3": "ca tathābhāvapaṭisedhanaṁ. Vuttañhetaṁ – ‘‘idheva, bhikkhave, samaṇo…pe… suññā parappavādā",
  "atk-abh02a11:3_4": "samaṇehi aññehī’’ti (a. ni. 4.241). Bhikkhūti tesaṁ jhānānaṁ nibbattakapuggalaparidīpanaṁ.",
  "atk-abh02a11:3_5": "Pātimokkhasaṁvarasaṁvutoti idamassa pātimokkhasaṁvare patiṭṭhitabhāvaparidīpanaṁ.",
  "atk-abh02a11:3_6": "Viharatīti idamassa tadanurūpavihārasamaṅgībhāvaparidīpanaṁ. Ācāragocarasampannoti",
  "atk-abh02a11:3_7": "idamassa heṭṭhā pātimokkhasaṁvarassa upari jhānānuyogassa ca upakāradhammaparidīpanaṁ.",
  "atk-abh02a11:3_8": "Aṇumattesu vajjesu bhayadassāvīti idamassa pātimokkhato acavanadhammatāparidīpanaṁ.",
  "atk-abh02a11:3_9": "Samādāyāti idamassa sikkhāpadānaṁ anavasesato ādānaparidīpanaṁ. Sikkhatīti idamassa",
  "atk-abh02a11:3_10": "sikkhāya samaṅgībhāvaparidīpanaṁ. Sikkhāpadesūti idamassa sikkhitabbadhammaparidīpanaṁ.",
  "atk-abh02a11:4_0": "Indriyesūti idamassa guttadvāratāya bhūmiparidīpanaṁ; rakkhitabbokāsaparidīpanantipi",
  "atk-abh02a11:4_1": "vadanti eva. Guttadvāroti idamassa chasu dvāresu saṁvihitārakkhabhāvaparidīpanaṁ.",
  "atk-abh02a11:4_2": "Bhojane mattaññūti idamassa santosādiguṇaparidīpanaṁ. Pubbarattāpararattaṁ jāgariyānuyogamanuyuttoti",
  "atk-abh02a11:4_3": "idamassa kāraṇabhāvaparidīpanaṁ. Sātaccaṁnepakkanti idamassa paññāpariggahitena vīriyena",
  "atk-abh02a11:4_4": "sātaccakāritāparidīpanaṁ . Bodhipakkhikānaṁ dhammānaṁ bhāvanānuyogamanuyuttoti idamassa",
  "atk-abh02a11:4_5": "paṭipattiyā nibbedhabhāgiyattaparidīpanaṁ.",
  "atk-abh02a11:5_0": "So abhikkante…pe… tuṇhībhāve sampajānakārī hotīti idamassa sabbattha satisampajaññasamannāgatattaparidīpanaṁ.",
  "atk-abh02a11:5_1": "So vivittaṁ senāsanaṁ bhajatīti idamassa anurūpasenāsanapariggahaparidīpanaṁ. Araññaṁ…pe…",
  "atk-abh02a11:5_2": "paṭisallānasāruppanti idamassa senāsanappabhedanirādīnavatānisaṁsaparidīpanaṁ. Soaraññagato",
  "atk-abh02a11:5_3": "vāti idamassa vuttappakārena senāsanena yuttabhāvaparidīpanaṁ. Nisīdatīti idamassa",
  "atk-abh02a11:5_4": "yogānurūpairiyāpathaparidīpanaṁ. Parimukhaṁ satiṁ upaṭṭhapetvāti idamassa yogārambhaparidīpanaṁ.",
  "atk-abh02a11:5_5": "So abhijjhaṁ loke pahāyātiādi panassa kammaṭṭhānānuyogena nīvaraṇappahānaparidīpanaṁ.",
  "atk-abh02a11:5_6": "Tasseva pahīnanīvaraṇassa vivicceva kāmehītiādi paṭipāṭiyā jhānuppattiparidīpanaṁ.",
  "atk-abh02a11:6_0": "Api ca idha bhikkhūti imasmiṁ sāsane jhānuppādako bhikkhu. Idāni yasmā jhānuppādakena",
  "atk-abh02a11:6_1": "bhikkhunā cattāri sīlāni sodhetabbāni, tasmāssa pātimokkhasaṁvarasaṁvutoti iminā",
  "atk-abh02a11:6_2": "pātimokkhasaṁvarasīlavisuddhiṁ upadisati. Ācāragocarasampannotiādinā ājīvapārisuddhisīlaṁ.",
  "atk-abh02a11:6_3": "Samādāya sikkhati sikkhāpadesūti iminā tesaṁ dvinnaṁ sīlānaṁ anavasesato ādānaṁ.",
  "atk-abh02a11:6_4": "Indriyesu guttadvāroti iminā indriyasaṁvarasīlaṁ. Bhojane mattaññūti iminā paccayasannissitasīlaṁ.",
  "atk-abh02a11:6_5": "Pubbarattāpararattantiādinā sīle patiṭṭhitassa jhānabhāvanāya upakārake dhamme. So",
  "atk-abh02a11:6_6": "abhikkantetiādinā tesaṁ dhammānaṁ aparihānāya kammaṭṭhānassa ca asammosāya satisampajaññasamāyogaṁ.",
  "atk-abh02a11:6_7": "So vivittantiādinā bhāvanānurūpasenāsanapariggahaṁ. Soaraññagato vātiādinā taṁ senāsanaṁ",
  "atk-abh02a11:6_8": "upagatassa jhānānurūpairiyāpathañceva jhānabhāvanārambhañca. So abhijjhantiādinā",
  "atk-abh02a11:6_9": "jhānabhāvanārambhena jhānapaccanīkadhammappahānaṁ. So ime pañca nīvaraṇe pahāyātiādinā",
  "atk-abh02a11:6_10": "evaṁ pahīnajjhānapaccanīkadhammassa sabbajjhānānaṁ uppattikkamaṁ upadisatīti.",
  "atk-abh02a11:7": "Mātikāvaṇṇanā.",
  "atk-abh02a11:8": "Niddesavaṇṇanā",
  "atk-abh02a11:9_0": "509. Idāni yathānikkhittaṁ mātikaṁ paṭipāṭiyā bhājetvā dassetuṁ idhāti imissā diṭṭhiyātiādi",
  "atk-abh02a11:9_1": "āraddhaṁ. Tattha imissā diṭṭhiyātiādīhi dasahi padehi sikkhattayasaṅkhātaṁ sabbaññubuddhasāsanameva",
  "atk-abh02a11:9_2": "kathitaṁ. Tañhi buddhena bhagavatā diṭṭhattā diṭṭhīti vuccati. Tasseva khamanavasena",
  "atk-abh02a11:9_3": "khanti, ruccanavasena ruci, gahaṇavasena ādāyo, sabhāvaṭṭhena dhammo, sikkhitabbaṭṭhena",
  "atk-abh02a11:9_4": "vinayo, tadubhayenāpi dhammavinayo, pavuttavasena pāvacanaṁ, seṭṭhacariyaṭṭhena brahmacariyaṁ,",
  "atk-abh02a11:9_5": "anusiṭṭhidānavasena satthusāsananti vuccati. Tasmā imissā diṭṭhiyātiādīsu imissā",
  "atk-abh02a11:9_6": "buddhadiṭṭhiyā, imissā buddhakhantiyā, imissā buddharuciyā, imasmiṁ buddhaādāye,",
  "atk-abh02a11:9_7": "imasmiṁ buddhadhamme, imasmiṁ buddhavinaye.",
  "atk-abh02a11:10_0": "‘‘Ye ca kho tvaṁ, gotami, dhamme jāneyyāsi – ‘ime dhammā sarāgāya saṁvattanti no",
  "atk-abh02a11:10_1": "virāgāya, saṁyogāya saṁvattanti no visaṁyogāya, ācayāya saṁvattanti no apacayāya,",
  "atk-abh02a11:10_2": "upādāya saṁvattanti no paṭinissaggiyā, mahicchatāya saṁvattanti no appicchatāya,",
  "atk-abh02a11:10_3": "asantuṭṭhiyā saṁvattanti no santuṭṭhiyā, saṅgaṇikāya saṁvattanti no pavivekāya, kosajjāya",
  "atk-abh02a11:10_4": "saṁvattanti no vīriyārambhāya, dubbharatāya saṁvattanti no subharatāyā’ti ekaṁsena",
  "atk-abh02a11:10_5": "hi, gotami, dhāreyyāsi – ‘neso dhammo, neso vinayo, netaṁ satthusāsana’nti. Ye ca",
  "atk-abh02a11:10_6": "kho tvaṁ, gotami, dhamme jāneyyāsi – ‘ime dhammā virāgāya saṁvattanti no sarāgāya…pe…",
  "atk-abh02a11:10_7": "subharatāya saṁvattanti no dubbharatāyā’ti. Ekaṁsena hi, gotami, dhāreyyāsi – ‘eso",
  "atk-abh02a11:10_8": "dhammo, eso vinayo, etaṁ satthusāsana’’nti (a. ni. 8.53; cūḷava. 406).",
  "atk-abh02a11:11": "Evaṁ vutte imasmiṁ buddhadhammavinaye , imasmiṁ buddhapāvacane, imasmiṁ buddhabrahmacariye, imasmiṁ buddhasatthusāsaneti evamattho veditabbo.",
  "atk-abh02a11:12_0": "Apicetaṁ sikkhāttayasaṅkhātaṁ sakalaṁ sāsanaṁ bhagavatā diṭṭhattā sammādiṭṭhipaccayattā",
  "atk-abh02a11:12_1": "sammādiṭṭhipubbaṅgamattā ca diṭṭhi, bhagavato khamanavasena khanti, ruccanavasena",
  "atk-abh02a11:12_2": "ruci, gahaṇavasena ādāyo. Attano kārakaṁ apāyesu apatamānaṁ dhāretīti dhammo. Sova",
  "atk-abh02a11:12_3": "saṁkilesapakkhaṁ vinatīti vinayo. Dhammo ca so vinayo cāti dhammavinayo. Kusaladhammehi",
  "atk-abh02a11:12_4": "vā akusaladhammānaṁ esa vinayoti dhammavinayo. Teneva vuttaṁ – ‘‘ye ca kho tvaṁ,",
  "atk-abh02a11:12_5": "gotami, dhamme jāneyyāsi – ‘ime dhammā virāgāya saṁvattanti no sarāgāya…pe… ekaṁsena,",
  "atk-abh02a11:12_6": "gotami, dhāreyyāsi ‘eso dhammo, eso vinayo, etaṁ satthusāsana’nti.",
  "atk-abh02a11:13": "Dhammena vā vinayo, na daṇḍādīhīti dhammavinayo, vuttampi cetaṁ –",
  "atk-abh02a11:14": "‘‘Daṇḍeneke damayanti, aṅkusehi kasāhi ca;",
  "atk-abh02a11:15": "Adaṇḍena asatthena, nāgo danto mahesinā’’ti. (cūḷava. 342; ma. ni. 2.352);",
  "atk-abh02a11:16": "Tathā –",
  "atk-abh02a11:17": "‘‘Dhammena nīyamānānaṁ, kā usūyā vijānata’’nti; (Mahāva. 63);",
  "atk-abh02a11:18_0": "Dhammāya vā vinayo dhammavinayo. Anavajjadhammatthañhesa vinayo, na bhavabhogāmisatthaṁ.",
  "atk-abh02a11:18_1": "Tenāha bhagavā – ‘‘nayidaṁ, bhikkhave, brahmacariyaṁ vussati janakuhanattha’’nti",
  "atk-abh02a11:18_2": "(a. ni. 4.25) vitthāro. Puṇṇattheropi āha – ‘‘anupādāparinibbānatthaṁ kho, āvuso,",
  "atk-abh02a11:18_3": "bhagavati brahmacariyaṁ vussatī’’ti (ma. ni. 1.259). Visiṭṭhaṁ vā nayatīti vinayo.",
  "atk-abh02a11:18_4": "Dhammato vinayo dhammavinayo. Saṁsāradhammato hi sokādidhammato vā esa visiṭṭhaṁ",
  "atk-abh02a11:18_5": "nibbānaṁ nayati. Dhammassa vā vinayo, na titthakarānanti dhammavinayo; dhammabhūto",
  "atk-abh02a11:18_6": "hi bhagavā, tasseva vinayo. Yasmā vā dhammāyeva abhiññeyyā pariññeyyā pahātabbā bhāvetabbā",
  "atk-abh02a11:18_7": "sacchikātabbā ca, tasmā esa dhammesu vinayo, na sattesu, na jīvesu cāti dhammavinayo.",
  "atk-abh02a11:18_8": "Sātthasabyañjanatādīhi aññesaṁ vacanato padhānaṁ vacananti pavacanaṁ; pavacanameva",
  "atk-abh02a11:18_9": "pāvacanaṁ. Sabbacariyāhi visiṭṭhacariyābhāvena brahmacariyaṁ. Devamanussānaṁ satthubhūtassa",
  "atk-abh02a11:18_10": "bhagavato sāsananti satthusāsanaṁ; satthubhūtaṁ vā sāsanantipi satthusāsanaṁ. ‘‘So",
  "atk-abh02a11:18_11": "vo mamaccayena satthā’’ti (dī. ni. 2.216) hi dhammavinayova satthāti vuttoti evametesaṁ",
  "atk-abh02a11:18_12": "padānaṁ attho veditabbo.",
  "atk-abh02a11:19_0": "Yasmā pana imasmiṁyeva sāsane sabbapakārajjhānanibbattako bhikkhu dissati, na aññatra,",
  "atk-abh02a11:19_1": "tasmā tattha tattha ‘imissā’ti ca ‘imasmi’nti ca ayaṁ niyamo katoti veditabboti.",
  "atk-abh02a11:19_2": "Ayaṁ ‘idhā’ti mātikāpadaniddesassa attho.",
  "atk-abh02a11:20_0": "510. Bhikkhuniddese samaññāyāti paññattiyā, vohārenāti attho. Samaññāya eva hi ekacco",
  "atk-abh02a11:20_1": "bhikkhūti paññāyati. Tathā hi nimantanādimhi bhikkhūsu gaṇīyamānesu sāmaṇerepi gahetvā",
  "atk-abh02a11:20_2": "‘sataṁ bhikkhū, sahassaṁ bhikkhū’ti vadanti. Paṭiññāyāti attano paṭijānanena. Paṭiññāyapi",
  "atk-abh02a11:20_3": "hi ekacco bhikkhūti paññāyati. Tassa ‘‘ko ettha āvuso’’ti? ‘‘Ahaṁ, āvuso, bhikkhū’’ti",
  "atk-abh02a11:20_4": "evamādīsu (a. ni. 10.96) sambhavo daṭṭhabbo. Ayaṁ pana ānandattherena vuttattā dhammikā",
  "atk-abh02a11:20_5": "paṭiññā. Rattibhāge pana dussīlāpi paṭipathaṁ āgacchantā ‘‘ko etthā’’ti vutte adhammikāya",
  "atk-abh02a11:20_6": "paṭiññāya abhūtatthāya ‘‘mayaṁ bhikkhū’’ti vadanti.",
  "atk-abh02a11:21_0": "Bhikkhatīti yācati. Yo hi koci bhikkhati, bhikkhaṁ esati gavesati, so taṁ labhatu",
  "atk-abh02a11:21_1": "vā mā vā, atha kho bhikkhatīti bhikkhu. Bhikkhakoti byañjanena padaṁ vaḍḍhitaṁ; bhikkhanadhammatāya",
  "atk-abh02a11:21_2": "bhikkhūti attho. Bhikkhācariyaṁ ajjhupagatoti buddhādīhi ajjhupagataṁ bhikkhācariyaṁ",
  "atk-abh02a11:21_3": "ajjhupagatattā bhikkhācariyaṁ ajjhupagato nāma. Yo hi koci appaṁ vā mahantaṁ vā bhogakkhandhaṁ",
  "atk-abh02a11:21_4": "pahāya agārasmā anagāriyaṁ pabbajito, kasigorakkhādīhi jīvitakappanaṁ hitvā liṅgasampaṭicchaneneva",
  "atk-abh02a11:21_5": "bhikkhācariyaṁ ajjhupagatoti bhikkhu. Parappaṭibaddhajīvikattā vā vihāramajjhe kājabhattaṁ",
  "atk-abh02a11:21_6": "bhuñjamānopi bhikkhācariyaṁ ajjhupagatoti bhikkhu. Piṇḍiyālopabhojanaṁ nissāya pabbajjāya",
  "atk-abh02a11:21_7": "ussāhajātattā vā bhikkhācariyaṁ ajjhupagatoti bhikkhu.",
  "atk-abh02a11:22_0": "Agghaphassavaṇṇabhedena bhinnaṁ paṭaṁ dhāretīti bhinnapaṭadharo. Tattha satthakacchedanena",
  "atk-abh02a11:22_1": "agghabhedo veditabbo. Sahassagghanakopi hi paṭo satthakena khaṇḍākhaṇḍikaṁ chinno",
  "atk-abh02a11:22_2": "bhinnaggho hoti, purimagghato upaḍḍhampi na agghati. Suttasaṁsibbanena phassabhedo",
  "atk-abh02a11:22_3": "veditabbo. Sukhasamphassopi hi paṭo suttehi saṁsibbito bhinnaphasso hoti, kharasamphassataṁ",
  "atk-abh02a11:22_4": "pāpuṇāti. Sūcimalādīhi vaṇṇabhedo veditabbo. Suparisuddhopi hi paṭo sūcikammato paṭṭhāya",
  "atk-abh02a11:22_5": "sūcimalena, hatthasedamalajallikādīhi , avasāne rajanakappakaraṇehi ca bhinnavaṇṇo",
  "atk-abh02a11:22_6": "hoti, pakativaṇṇaṁ vijahati. Evaṁ tīhākārehi bhinnapaṭadhāraṇato bhinnapaṭadharoti",
  "atk-abh02a11:22_7": "bhikkhu. Gihīvatthavisabhāgānaṁ vā kāsāvānaṁ dhāraṇamatteneva bhinnapaṭadharoti bhikkhu.",
  "atk-abh02a11:23_0": "Bhindati pāpake akusale dhammeti bhikkhu. Sotāpattimaggena pañca kilese bhindatīti",
  "atk-abh02a11:23_1": "bhikkhu. Sakadāgāmimaggena cattāro, anāgāmimaggena cattāro, arahattamaggena aṭṭha",
  "atk-abh02a11:23_2": "kilese bhindatīti bhikkhu. Ettāvatā cattāro maggaṭṭhā dassitā. Bhinnattāti iminā",
  "atk-abh02a11:23_3": "pana cattāro phalaṭṭhā. Sotāpanno hi sotāpattimaggena pañca kilese bhinditvā ṭhito.",
  "atk-abh02a11:23_4": "Sakadāgāmī sakadāgāmimaggena cattāro, anāgāmī anāgāmimaggena cattāro, arahā arahattamaggena",
  "atk-abh02a11:23_5": "aṭṭha kilese bhinditvā ṭhito. Evamayaṁ catubbidho phalaṭṭho bhinnattā pāpakānaṁ akusalānaṁ",
  "atk-abh02a11:23_6": "dhammānaṁ bhikkhu nāma.",
  "atk-abh02a11:24_0": "Odhiso kilesānaṁ pahānāti ettha dve odhī – maggodhi ca kilesodhi ca. Odhi nāma sīmā,",
  "atk-abh02a11:24_1": "mariyādā. Tattha sotāpanno maggodhinā odhiso kilesānaṁ pahānā bhikkhu. Tassa hi catūsu",
  "atk-abh02a11:24_2": "maggesu ekeneva odhinā kilesā pahīnā, na sakalena maggacatukkena. Sakadāgāmīanāgāmīsupi",
  "atk-abh02a11:24_3": "eseva nayo. Sotāpanno ca kilesodhināpi odhiso kilesānaṁ pahānā bhikkhu. Tassa hi",
  "atk-abh02a11:24_4": "pahātabbakilesesu odhināva kilesā pahīnā, na sabbena sabbaṁ. Arahā pana anodhisova",
  "atk-abh02a11:24_5": "kilesānaṁ pahānā bhikkhu. Tassa hi maggacatukkena anodhināva kilesā pahīnā, na ekāya",
  "atk-abh02a11:24_6": "maggasīmāya. Pahātabbakilesesu ca anodhisova kilesā pahīnā. Ekāpi hi kilesasīmā ṭhitā",
  "atk-abh02a11:24_7": "nāma natthi. Evaṁ so ubhayathāpi anodhiso kilesānaṁ pahānā bhikkhu.",
  "atk-abh02a11:25_0": "Sekkhoti puthujjanakalyāṇakena saddhiṁ satta ariyā. Tisso sikkhā sikkhantīti sekkhā.",
  "atk-abh02a11:25_1": "Tesu yo koci sekkho bhikkhuti veditabbo. Na sikkhatīti asekkho. Sekkhadhamme atikkamma",
  "atk-abh02a11:25_2": "aggaphale ṭhito tato uttari sikkhitabbābhāvato khīṇāsavo asekkhoti vuccati. Avaseso",
  "atk-abh02a11:25_3": "puthujjanabhikkhu tisso sikkhā neva sikkhati, na sikkhitvā ṭhitoti nevasekkhanāsekkhoti veditabbo.",
  "atk-abh02a11:26_0": "Sīlaggaṁ samādhiggaṁ paññaggaṁ vimuttagganti idaṁ aggaṁ patvā ṭhitattā aggo bhikkhu",
  "atk-abh02a11:26_1": "nāma. Bhadroti apāpako. Kalyāṇaputhujjanādayo hi yāva arahā tāva bhadrena sīlena",
  "atk-abh02a11:26_2": "samādhinā paññāya vimuttiyā vimuttiñāṇadassanena ca samannāgatattā bhadro bhikkhūti",
  "atk-abh02a11:26_3": "saṅkhyaṁ gacchanti. Maṇḍo bhikkhūti pasanno bhikkhu; sappimaṇḍo viya anāvilo vippasannoti",
  "atk-abh02a11:26_4": "attho. Sāroti tehiyeva sīlasārādīhi samannāgatattā, nīlasamannāgamena nīlo paṭo viya,",
  "atk-abh02a11:26_5": "sāro bhikkhūti veditabbo. Vigatakilesapheggubhāvato vā khīṇāsavova sāroti veditabbo.",
  "atk-abh02a11:27_0": "Tattha ca ‘‘bhindati pāpake akusale dhammeti bhikkhu, odhiso kilesānaṁ pahānā bhikkhu,",
  "atk-abh02a11:27_1": "sekkho bhikkhū’’ti imesu tīsu ṭhānesu satta sekkhā kathitā. ‘‘Bhinnattā pāpakānaṁ",
  "atk-abh02a11:27_2": "akusalānaṁ dhammānanti bhikkhu, anodhiso kilesānaṁ pahānā bhikkhu, asekkho bhikkhu,",
  "atk-abh02a11:27_3": "aggo bhikkhu, maṇḍo bhikkhū’’ti imesu pañcasu ṭhānesu khīṇāsavova kathito. ‘‘Nevasekkhanāsekkho’’ti",
  "atk-abh02a11:27_4": "ettha puthujjanova kathito. Sesaṭṭhānesu puthujjanakalyāṇako, satta sekkhā, khīṇāsavoti",
  "atk-abh02a11:27_5": "ime sabbepi kathitā.",
  "atk-abh02a11:28_0": "Evaṁ samaññādīhi bhikkhuṁ dassetvā idāni upasampadāvasena dassetuṁ samaggena saṅghenātiādimāha.",
  "atk-abh02a11:28_1": "Tattha samaggena saṅghenāti sabbantimena paricchedena pañcavaggakaraṇīye kamme yāvatikā",
  "atk-abh02a11:28_2": "bhikkhū kammappattā, tesaṁ āgatattā chandārahānaṁ chandassa āhaṭattā sammukhībhūtānañca",
  "atk-abh02a11:28_3": "appaṭikkosanato ekasmiṁ kamme samaggabhāvaṁ upagatena. Ñatticatutthenāti tīhi anussāvanāhi",
  "atk-abh02a11:28_4": "ekāya ca ñattiyā kātabbena. Kammenāti dhammikena vinayakammena. Akuppenāti vatthuñattianussāvanasīmāparisasampattisampannattā",
  "atk-abh02a11:28_5": "akopetabbataṁ appaṭikkositabbataṁ upagatena. Ṭhānārahenāti kāraṇārahena satthusāsanārahena.",
  "atk-abh02a11:29_0": "Upasampanno nāma uparibhāvaṁ samāpanno, pattoti attho. Bhikkhubhāvo hi uparibhāvo.",
  "atk-abh02a11:29_1": "Tañcesa yathāvuttena kammena samāpannattā upasampannoti vuccati. Etena yā imā ehibhikkhūpasampadā,",
  "atk-abh02a11:29_2": "saraṇāgamanūpasampadā, ovādapaṭiggahaṇūpasampadā, pañhabyākaraṇūpasampadā, garudhammapaṭiggahaṇūpasampadā,",
  "atk-abh02a11:29_3": "dūtenūpasampadā, aṭṭhavācikūpasampadā, ñatticatutthakammūpasampadāti aṭṭha upasampadā",
  "atk-abh02a11:29_4": "vuttā, tāsaṁ ñatticatutthakammūpasampadā, dūtenūpasampadā, aṭṭhavācikūpasampadāti",
  "atk-abh02a11:29_5": "imā tissova thāvarā. Sesā buddhe dharamāneyeva ahesuṁ. Tāsu upasampadāsu imasmiṁ",
  "atk-abh02a11:29_6": "ṭhāne ayaṁ ñatticatutthakammūpasampadāva adhippetā.",
  "atk-abh02a11:30_0": "511. Pātimokkhasaṁvaraniddese pātimokkhanti sikkhāpadasīlaṁ. Tañhi, yo naṁ pāti rakkhati,",
  "atk-abh02a11:30_1": "taṁ mokkheti mocayati āpāyikādīhi dukkhehi, tasmā pātimokkhanti vuttaṁ. Sīlaṁ patiṭṭhātiādīni",
  "atk-abh02a11:30_2": "tasseva vevacanāni. Tattha sīlanti kāmañcetaṁ saha kammavācāpariyosānena ijjhanakassa",
  "atk-abh02a11:30_3": "pātimokkhassa vevacanaṁ, evaṁ santepi dhammato etaṁ sīlaṁ nāma pāṇātipātādīhi vā",
  "atk-abh02a11:30_4": "viramantassa vattappaṭipattiṁ vā pūrentassa cetanādayo dhammā veditabbā. Vuttañhetaṁ",
  "atk-abh02a11:30_5": "paṭisambhidāyaṁ ‘‘kiṁ sīla’’nti? Cetanā sīlaṁ, cetasikaṁ sīlaṁ, saṁvaro sīlaṁ, avītikkamo",
  "atk-abh02a11:30_6": "sīla’’nti (paṭi. ma. 1.39).",
  "atk-abh02a11:31_0": "Tattha cetanā sīlaṁ nāma pāṇātipātādīhi vā viramantassa vattapaṭipattiṁ vā pūrentassa",
  "atk-abh02a11:31_1": "cetanā. Cetasikaṁ sīlaṁ nāma pāṇātipātādīhi viramantassa virati. Apica cetanā sīlaṁ",
  "atk-abh02a11:31_2": "nāma pāṇātipātādīni pajahantassa satta kammapathacetanā. Cetasikaṁ sīlaṁ nāma ‘‘abhijjhaṁ",
  "atk-abh02a11:31_3": "pahāya vigatābhijjhena cetasā viharatī’’tiādinā nayena saṁyuttamahāvagge vuttā anabhijjhāabyāpādasammādiṭṭhidhammā.",
  "atk-abh02a11:31_4": "Saṁvaro sīlanti ettha pañcavidhena saṁvaro veditabbo – pātimokkhasaṁvaro, satisaṁvaro,",
  "atk-abh02a11:31_5": "ñāṇasaṁvaro , khantisaṁvaro, vīriyasaṁvaroti. Tassa nānākaraṇaṁ visuddhimagge (visuddhi.",
  "atk-abh02a11:31_6": "1.6) vuttaṁ. Avītikkamo sīlanti samādiṇṇasīlassa kāyikavācasiko avītikkamo. Ettha",
  "atk-abh02a11:31_7": "ca saṁvarasīlaṁ avītikkamasīlanti idameva nippariyāyato sīlaṁ; cetanā sīlaṁ cetasikaṁ",
  "atk-abh02a11:31_8": "sīlanti pariyāyato sīlanti veditabbaṁ.",
  "atk-abh02a11:32_0": "Yasmā pana pātimokkhasaṁvarasīlena bhikkhu sāsane patiṭṭhāti nāma, tasmā taṁ ‘patiṭṭhā’ti",
  "atk-abh02a11:32_1": "vuttaṁ; patiṭṭhahati vā ettha bhikkhu, kusaladhammā eva vā ettha patiṭṭhahantīti",
  "atk-abh02a11:32_2": "patiṭṭhā. Ayamattho –",
  "atk-abh02a11:33": "‘‘Sīle patiṭṭhāya naro sapañño, cittaṁ paññañca bhāvayaṁ;",
  "atk-abh02a11:34": "Ātāpī nipako bhikkhu, so imaṁ vijaṭaye jaṭa’’nti ca. (saṁ. ni. 1.23);",
  "atk-abh02a11:35": "‘‘Patiṭṭhā , mahārāja, sīlaṁ sabbesaṁ kusaladhammāna’’nti ca ‘‘sīle patiṭṭhitassa kho, mahārāja, sabbe kusalā dhammā na parihāyantī’’ti (mi. pa. 2.1.9) ca ādisuttavasena veditabbo.",
  "atk-abh02a11:36": "Tadetaṁ pubbuppattiatthena ādi. Vuttampi cetaṁ –",
  "atk-abh02a11:37": "‘‘Tasmātiha tvaṁ, uttiya, ādimeva visodhehi kusalesu dhammesu. Ko cādi kusalānaṁ dhammānaṁ? Sīlañca suvisuddhaṁ diṭṭhi ca ujukā’’ti (saṁ. ni. 5.382).",
  "atk-abh02a11:38_0": "Yathā hi nagaravaḍḍhakī nagaraṁ māpetukāmo paṭhamaṁ nagaraṭṭhānaṁ sodheti, tato aparabhāge",
  "atk-abh02a11:38_1": "vīthicatukkasiṅghāṭakādiparicchedena vibhajitvā nagaraṁ māpeti; evameva yogāvacaro",
  "atk-abh02a11:38_2": "āditova sīlaṁ visodheti, tato aparabhāge samathavipassanāmaggaphalanibbānāni sacchikaroti.",
  "atk-abh02a11:38_3": "Yathā vā pana rajako paṭhamaṁ tīhi khārehi vatthaṁ dhovitvā parisuddhe vatthe yadicchakaṁ",
  "atk-abh02a11:38_4": "raṅgajātaṁ upaneti; yathā vā pana cheko cittakāro rūpaṁ likhitukāmo āditova bhittiparikammaṁ",
  "atk-abh02a11:38_5": "karoti, tato aparabhāge rūpaṁ samuṭṭhāpeti; evameva yogāvacaro āditova sīlaṁ visodhetvā",
  "atk-abh02a11:38_6": "aparabhāge samathavipassanādayo dhamme sacchikaroti. Tasmā sīlaṁ ‘‘ādī’’ti vuttaṁ.",
  "atk-abh02a11:39_0": "Tadetaṁ caraṇasarikkhatāya caraṇaṁ. Caraṇāti hi pādā vuccanti. Yathā hi chinnacaraṇassa",
  "atk-abh02a11:39_1": "purisassa disaṁgamanābhisaṅkhāro na jāyati, paripuṇṇapādasseva jāyati; evameva yassa",
  "atk-abh02a11:39_2": "sīlaṁ bhinnaṁ hoti khaṇḍaṁ aparipuṇṇaṁ, tassa nibbānagamanāya ñāṇagamanaṁ na sampajjati.",
  "atk-abh02a11:39_3": "Yassa pana taṁ abhinnaṁ hoti akkhaṇḍaṁ paripuṇṇaṁ tassa nibbānagamanāya ñāṇagamanaṁ",
  "atk-abh02a11:39_4": "sampajjati. Tasmā sīlaṁ ‘‘caraṇa’’nti vuttaṁ.",
  "atk-abh02a11:40_0": "Tadetaṁ saṁyamanavasena saṁyamo, saṁvaraṇavasena saṁvaro. Ubhayenāpi sīlasaṁyamo",
  "atk-abh02a11:40_1": "ceva sīlasaṁvaro ca kathito. Vacanattho panettha saṁyameti vītikkamavipphandanaṁ,",
  "atk-abh02a11:40_2": "puggalaṁ vā saṁyameti, vītikkamavasena tassa vipphandituṁ na detīti saṁyamo. Vītikkamassa",
  "atk-abh02a11:40_3": "pavesanadvāraṁ saṁvarati pidahatītipi saṁvaro. Mokkhanti uttamaṁ mukhabhūtaṁ vā.",
  "atk-abh02a11:40_4": "Yathā hi sattānaṁ catubbidho āhāro mukhena pavisitvā aṅgamaṅgāni pharati, evaṁ yoginopi",
  "atk-abh02a11:40_5": "catubhūmakakusalaṁ sīlamukhena pavisitvā atthasiddhiṁ sampādeti. Tena vuttaṁ ‘‘mokkha’’nti.",
  "atk-abh02a11:40_6": "Pamukhe sādhūti pāmokkhaṁ; pubbaṅgamaṁ seṭṭhaṁ padhānanti attho. Kusalānaṁ dhammānaṁ",
  "atk-abh02a11:40_7": "samāpattiyāti catubhūmakakusalānaṁ paṭilābhatthāya pāmokkhaṁ pubbaṅgamaṁ seṭṭhaṁ",
  "atk-abh02a11:40_8": "padhānanti veditabbaṁ.",
  "atk-abh02a11:41_0": "Kāyiko avītikkamoti tividhaṁ kāyasucaritaṁ. Vācasikoti catubbidhaṁ vacīsucaritaṁ.",
  "atk-abh02a11:41_1": "Kāyikavācasikoti tadubhayaṁ. Iminā ājīvaṭṭhamakasīlaṁ pariyādāya dasseti. Saṁvutoti",
  "atk-abh02a11:41_2": "pihito; saṁvutindriyo pihitindriyoti attho. Yathā hi saṁvutadvāraṁ gehaṁ ‘‘saṁvutagehaṁ",
  "atk-abh02a11:41_3": "pihitageha’’nti vuccati, evamidha saṁvutindriyo ‘‘saṁvuto’’ti vutto. Pātimokkhasaṁvarenāti",
  "atk-abh02a11:41_4": "pātimokkhena ca saṁvarena ca, pātimokkhasaṅkhātena vā saṁvarena. Upetotiādīni vuttatthāneva.",
  "atk-abh02a11:42": "512.Iriyatītiādīhi sattahipi padehi pātimokkhasaṁvarasīle ṭhitassa bhikkhuno iriyāpathavihāro kathito.",
  "atk-abh02a11:43_0": "513. Ācāragocaraniddese kiñcāpi bhagavā samaṇācaraṁ samaṇagocaraṁ kathetukāmo ‘‘ācāragocarasampannoti",
  "atk-abh02a11:43_1": "atthi ācāro, atthi anācāro’’ti padaṁ uddhari. Yathā pana maggakusalo puriso maggaṁ",
  "atk-abh02a11:43_2": "acikkhanto ‘vāmaṁ muñca dakkhiṇaṁ gaṇhā’ti paṭhamaṁ muñcitabbaṁ sabhayamaggaṁ uppathamaggaṁ",
  "atk-abh02a11:43_3": "ācikkhati , pacchā gahetabbaṁ khemamaggaṁ ujumaggaṁ; evameva maggakusalapurisasadiso",
  "atk-abh02a11:43_4": "dhammarājā paṭhamaṁ pahātabbaṁ buddhappaṭikuṭṭhaṁ anācāraṁ ācikkhitvā pacchā ācāraṁ",
  "atk-abh02a11:43_5": "ācikkhitukāmo ‘‘tattha katamo anācāro’’tiādimāha. Purisena hi ācikkhitamaggo sampajjeyya",
  "atk-abh02a11:43_6": "vā na vā, tathāgatena ācikkhitamaggo apaṇṇako, indena vissaṭṭhaṁ vajiraṁ viya, avirajjhanako",
  "atk-abh02a11:43_7": "nibbānanagaraṁyeva samosarati. Tena vuttaṁ – ‘‘puriso maggakusaloti kho, tissa, tathāgatassetaṁ",
  "atk-abh02a11:43_8": "adhivacanaṁ arahato sammāsambuddhassā’’ti (saṁ. ni. 3.84).",
  "atk-abh02a11:44_0": "Yasmā vā sasīsaṁ nahānena pahīnasedamalajallikassa purisassa mālāgandhavilepanādivibhūsanavidhānaṁ",
  "atk-abh02a11:44_1": "viya pahīnapāpadhammassa kalyāṇadhammasamāyogo sampannarūpo hoti, tasmā sedamalajallikkaṁ",
  "atk-abh02a11:44_2": "viya pahātabbaṁ paṭhamaṁ anācāraṁ ācikkhitvā, pahīnasedamalajallikassa mālāgandhavilepanādivibhūsanavidhānaṁ",
  "atk-abh02a11:44_3": "viya pacchā ācāraṁ ācikkhitukāmopi tattha katamo anācārotiādimāha. Tattha kāyiko",
  "atk-abh02a11:44_4": "vītikkamoti tividhaṁ kāyaduccaritaṁ; vācasiko vītikkamoti catubbidhaṁ vacīduccaritaṁ;",
  "atk-abh02a11:44_5": "kāyikavācasiko vītikkamoti tadubhayaṁ. Evaṁ ājīvaṭṭhamakasīlasseva vītikkamaṁ dassesi.",
  "atk-abh02a11:45_0": "Yasmā pana na kevalaṁ kāyavācāhi eva anācāraṁ ācarati, manasāpi ācarati eva, tasmā",
  "atk-abh02a11:45_1": "taṁ dassetuṁ ‘‘sabbampi dussīlyaṁ anācāro’’ti vuttaṁ. Tattha ekacciyaṁ anācāraṁ vibhajitvā",
  "atk-abh02a11:45_2": "dassento idhekacco veḷudānenātiādimāha. Tattha veḷudānenāti paccayahetukena veḷudānena.",
  "atk-abh02a11:45_3": "Vihāre uṭṭhitañhi araññato vā āharitvā rakkhitagopitaṁ veḷuṁ ‘evaṁ me paccayaṁ dassantī’ti",
  "atk-abh02a11:45_4": "upaṭṭhākānaṁ dātuṁ na vaṭṭati. Evañhi jīvitaṁ kappento anesanāya micchājīvena jīvati.",
  "atk-abh02a11:45_5": "So diṭṭheva dhamme garahaṁ pāpuṇāti, samparāye ca apāyaparipūrako hoti. Attano puggalikaveḷuṁ",
  "atk-abh02a11:45_6": "kulasaṅgahatthāya dadanto kuladūsakadukkaṭamāpajjati; parapuggalikaṁ theyyacittena",
  "atk-abh02a11:45_7": "dadamāno bhaṇḍagghena kāretabbo. Saṅghikepi eseva nayo. Sace pana taṁ issaravatāya",
  "atk-abh02a11:45_8": "deti garubhaṇḍavissajjanamāpajjati .",
  "atk-abh02a11:46_0": "Kataro pana veḷu garubhaṇḍaṁ hoti, kataro na hotīti? Yo tāva aropimo sayaṁjātako,",
  "atk-abh02a11:46_1": "so saṅghena paricchinnaṭṭhāneyeva garubhaṇḍaṁ, tato paraṁ na garubhaṇḍaṁ; ropitaṭṭhāne",
  "atk-abh02a11:46_2": "sabbena sabbaṁ garubhaṇḍaṁ. So pana pamāṇena paricchinno telanāḷippamāṇopi garubhaṇḍaṁ,",
  "atk-abh02a11:46_3": "na tato heṭṭhā. Yassa pana bhikkhuno telanāḷiyā vā kattaradaṇḍena vā attho, tena",
  "atk-abh02a11:46_4": "phātikammaṁ katvā gahetabbo. Phātikammaṁ tadagghanakaṁ vā atirekaṁ vā vaṭṭati, ūnakaṁ",
  "atk-abh02a11:46_5": "na vaṭṭati. Hatthakammampi udakāharaṇamattaṁ vā appaharitakaraṇamattaṁ vā na vaṭṭati,",
  "atk-abh02a11:46_6": "taṁ thāvaraṁ kātuṁ vaṭṭati. Tasmā pokkharaṇito vā paṁsuṁ uddharitvā sopānaṁ vā attharāpetvā",
  "atk-abh02a11:46_7": "visamaṭṭhānaṁ vā samaṁ katvā gahetuṁ vaṭṭati. Phātikammaṁ akatvā gahito tattha vasanteneva",
  "atk-abh02a11:46_8": "paribhuñjitabbo; pakkamantena saṅghikaṁ katvā ṭhapetvā gantabbaṁ. Asatiyā gahetvā",
  "atk-abh02a11:46_9": "gatena yattha gato sarati, tato paccāharitabbo. Sace antarā bhayaṁ hoti, sampattavihare ṭhapetvā gantabbaṁ.",
  "atk-abh02a11:47_0": "Manussā vihāraṁ gantvā veḷuṁ yācanti. Bhikkhū ‘saṅghiko’ti dātuṁ na visahanti. Manussā",
  "atk-abh02a11:47_1": "punappunaṁ yācanti vā tajjenti vā. Tadā bhikkhūhi ‘daṇḍakammaṁ katvā gaṇhathā’ti",
  "atk-abh02a11:47_2": "vattuṁ vaṭṭati; veḷudānaṁ nāma na hoti. Sace te daṇḍakammatthāya vāsipharasuādīni",
  "atk-abh02a11:47_3": "vā khādanīyabhojanīyaṁ vā denti, gahetuṁ na vaṭṭati. Vinayaṭṭhakathāyaṁ pana ‘‘daḍḍhagehā",
  "atk-abh02a11:47_4": "manussā gaṇhitvā gacchantā na vāretabbā’’ti vuttaṁ.",
  "atk-abh02a11:48_0": "Sace saṅghassa veḷugumbe veḷudūsikā uppajjanti, taṁ akoṭṭāpentānaṁ veḷu nassati,",
  "atk-abh02a11:48_1": "kiṁ kātabbanti? Bhikkhācāre manussānaṁ ācikkhitabbaṁ. Sace koṭṭetuṁ na icchanti ‘samabhāgaṁ",
  "atk-abh02a11:48_2": "labhissathā’ti vattabbā; na icchantiyeva ‘dve koṭṭhāse labhissathā’ti vattabbā. Evampi",
  "atk-abh02a11:48_3": "anicchantesu ‘naṭṭhena attho natthi, tumhākaṁ khaṇe sati daṇḍakammaṁ karissatha,",
  "atk-abh02a11:48_4": "koṭṭetvā gaṇhathā’ti vattabbā; veḷudānaṁ nāma na hoti. Veḷugumbe aggimhi uṭṭhitepi,",
  "atk-abh02a11:48_5": "udakena vuyhamānaveḷūsupi eseva nayo. Rukkhesupi ayameva kathāmaggo. Rukkho pana",
  "atk-abh02a11:48_6": "sūcidaṇḍakappamāṇo garubhaṇḍaṁ hoti. Saṅghike rukkhe koṭṭāpetvā saṅghaṁ anāpucchitvāpi",
  "atk-abh02a11:48_7": "saṅghikaṁ āvāsaṁ kātuṁ labbhati. Vacanapathacchedanatthaṁ pana āpucchitvāva kātabbo.",
  "atk-abh02a11:49_0": "Puggalikaṁ kātuṁ labbhati, na labbhatīti? Na labbhati. Hatthakammasīsena pana ekasmiṁ",
  "atk-abh02a11:49_1": "gehe mañcaṭṭhānamattaṁ labbhati, tīsu gehesu ekaṁ gehaṁ labhati. Sace dabbhasambhārā",
  "atk-abh02a11:49_2": "puggalikā honti, bhūmi saṅghikā, ekaṁ gehaṁ katvā samabhāgaṁ labhati, dvīsu gehesu",
  "atk-abh02a11:49_3": "ekaṁ gehaṁ labhati. Saṅghikarukkhe saṅghikaṁ āvāsaṁ bādhente saṅghaṁ anāpucchā hāretuṁ",
  "atk-abh02a11:49_4": "vaṭṭati, na vaṭṭatīti? Vaṭṭati. Vacanapathacchedanatthaṁ pana āpucchitvāva hāretabbo.",
  "atk-abh02a11:49_5": "Sace rukkhaṁ nissāya saṅghassa mahanto lābho hoti, na hāretabbo. Puggalikarukkhe",
  "atk-abh02a11:49_6": "saṅghikaṁ āvāsaṁ bādhente rukkhasāmikassa ācikkhitabbaṁ. Sace harituṁ na icchati,",
  "atk-abh02a11:49_7": "chedāpetvā hāretabbo. ‘Rukkhaṁ me dethā’ti codentassa rukkhaṁ agghāpetvā mūlaṁ dātabbaṁ.",
  "atk-abh02a11:49_8": "Saṅghike rukkhe puggalikāvāsaṁ, puggalike ca puggalikāvāsaṁ bādhentepi eseva nayo.",
  "atk-abh02a11:49_9": "Valliyampi ayameva kathāmaggo. Valli pana yattha vikkāyati, dullabhā hoti, tattha",
  "atk-abh02a11:49_10": "garubhaṇḍaṁ. Sā ca kho upaḍḍhabāhuppamāṇato paṭṭhāya; tato heṭṭhā vallikhaṇḍaṁ garubhaṇḍaṁ na hoti.",
  "atk-abh02a11:50_0": "Pattadānādīsupi pattadānenāti paccayahetukena pattadānenātiādi sabbaṁ veḷudāne vuttanayeneva",
  "atk-abh02a11:50_1": "veditabbaṁ. Garubhaṇḍatāya panettha ayaṁ vinicchayo. Pattampi hi yattha vikkāyati,",
  "atk-abh02a11:50_2": "gandhikādayo gandhapaliveṭhanādīnaṁ atthāya gaṇhanti, tādise dullabhaṭṭhāneyeva garubhaṇḍaṁ",
  "atk-abh02a11:50_3": "hoti. Esa tāva kiṁsukapattakaṇṇapiḷandhanatālapattādīsu vinicchayo.",
  "atk-abh02a11:51_0": "Tālapaṇṇampi imasmiṁyeva ṭhāne kathetabbaṁ. Tālapaṇṇampi hi sayaṁjāte tālavane saṅghena",
  "atk-abh02a11:51_1": "paricchinnaṭṭhāneyeva garubhaṇḍaṁ, na tato paraṁ. Ropimatālesu sabbampi garubhaṇḍaṁ.",
  "atk-abh02a11:51_2": "Tassa pamāṇaṁ heṭṭhimakoṭiyā aṭṭhaṅgulappamāṇopi rittapotthako. Tiṇampi ettheva pakkhipitvā",
  "atk-abh02a11:51_3": "kathetabbaṁ. Yattha pana tiṇaṁ natthi tattha muñjapalālanāḷikerapaṇṇādīhipi chādenti.",
  "atk-abh02a11:51_4": "Tasmā tānipi tiṇeneva saṅgahitāni. Iti muñjapalālādīsu yaṁkiñci muṭṭhippamāṇaṁ tiṇaṁ,",
  "atk-abh02a11:51_5": "nāḷikerapaṇṇādīsu ca ekapaṇṇampi saṅghassa dinnaṁ vā tatthajātakaṁ vā bahiārāme saṅghassa",
  "atk-abh02a11:51_6": "tiṇavatthumhi jātatiṇaṁ vā rakkhitagopitaṁ garubhaṇḍaṁ hoti. Taṁ pana saṅghakamme",
  "atk-abh02a11:51_7": "ca cetiyakamme ca kate atirekaṁ puggalikakamme dātuṁ vaṭṭati. Heṭṭhā vuttaveḷumhipi eseva nayo.",
  "atk-abh02a11:52_0": "Pupphadāne ‘‘ettakesu rukkhesu pupphāni vissajjetvā yāgubhattavatthe upanentu, ettakesu",
  "atk-abh02a11:52_1": "senāsanapaṭisaṅkharaṇe upanentū’’ti evaṁ niyamitaṭṭhāne eva pupphāni garubhaṇḍāni",
  "atk-abh02a11:52_2": "honti. Paratīre sāmaṇerā pupphāni ocinitvā rāsiṁ karonti, pañcaṅgasamannāgato pupphabhājako",
  "atk-abh02a11:52_3": "bhikkhusaṅghaṁ gaṇetvā koṭṭhāse karoti, so sampattaparisāya saṅghaṁ anāpucchitvāva",
  "atk-abh02a11:52_4": "dātuṁ labhati; asammatena pana āpucchitvāva dātabbaṁ. Bhikkhu pana kassa pupphāni",
  "atk-abh02a11:52_5": "dātuṁ labhati, kassa na labhatīti? Mātāpitūnaṁ gehaṁ haritvāpi gehato pakkosāpetvāpi",
  "atk-abh02a11:52_6": "‘vatthupūjaṁ karothā’ti dātuṁ labhati, piḷandhanatthāya dātuṁ na labhati; sesañātīnaṁ",
  "atk-abh02a11:52_7": "pana haritvā na dātabbaṁ, pakkosāpetvā ‘pūjaṁ karothā’ti dātabbaṁ; sesajanassa pūjanaṭṭhānaṁ",
  "atk-abh02a11:52_8": "sampattassa apaccāsīsantena dātabbaṁ; pupphadānaṁ nāma na hoti. Vihāre bahūni pupphāni",
  "atk-abh02a11:52_9": "pupphanti. Bhikkhunā piṇḍāya carantena manusse disvā ‘vihāre bahūni pupphāni, pūjethā’ti",
  "atk-abh02a11:52_10": "vattabbaṁ. Vacanamatte doso natthi. ‘Manussā khādanīyabhojanīyaṁ ādāya āgamissantī’ti",
  "atk-abh02a11:52_11": "cittena pana na vattabbaṁ. Sace vadati, khādanīyabhojanīyaṁ na paribhuñjitabbaṁ.",
  "atk-abh02a11:52_12": "Manussā attano dhammatāya ‘vihāre pupphāni atthī’ti pucchitvā ‘asukadivase vihāraṁ",
  "atk-abh02a11:52_13": "āgamissāma, sāmaṇerānaṁ pupphāni ocinituṁ mā dethā’ti vadanti. Bhikkhū sāmaṇerānaṁ",
  "atk-abh02a11:52_14": "kathetuṁ pamuṭṭhā. Sāmaṇerehi pupphāni ocinitvā ṭhapitāni. Manussā bhikkhū upasaṅkamitvā",
  "atk-abh02a11:52_15": "‘‘bhante, mayaṁ tumhākaṁ asukadivaseyeva ārocayimha – ‘sāmaṇerānaṁ pupphāni ocinituṁ",
  "atk-abh02a11:52_16": "mā dethā’ti. Kasmā na vārayitthā’’ti? ‘‘Sati me pamuṭṭhā, pupphāni ocinitamattāneva,",
  "atk-abh02a11:52_17": "tāva na pūjā katā’’ti vattabbaṁ. ‘‘Gaṇhatha pūjethā’’ti na vattabbaṁ. Sace vadati,",
  "atk-abh02a11:52_18": "āmisaṁ na paribhuñjitabbaṁ.",
  "atk-abh02a11:53_0": "Aparo bhikkhu sāmaṇerānaṁ ācikkhati ‘‘asukagāmavāsino pupphāni mā ocinitthā’’ti āhaṁsūti.",
  "atk-abh02a11:53_1": "Manussāpi āmisaṁ āharitvā dānaṁ datvā vadanti – ‘‘amhākaṁ manussā na bahukā, sāmaṇere",
  "atk-abh02a11:53_2": "amhehi saha pupphāni ocinituṁ āṇāpethā’’ti. ‘‘Sāmaṇerehi bhikkhā laddhā; ye bhikkhācāraṁ",
  "atk-abh02a11:53_3": "na gacchanti, te sayameva jānissanti, upāsakā’’ti vattabbaṁ. Ettakaṁ nayaṁ labhitvā",
  "atk-abh02a11:53_4": "sāmaṇere putte vā bhātike vā katvā pupphāni ocināpetuṁ doso natthi; pupphadānaṁ nāma na hoti.",
  "atk-abh02a11:54_0": "Phaladāne phalampi pupphaṁ viya niyamitameva garubhaṇḍaṁ hoti. Vihāre bahukamhi phalāphale",
  "atk-abh02a11:54_1": "sati aphāsukamanussā āgantvā yācanti. Bhikkhū ‘saṅghika’nti dātuṁ na ussahanti. Manussā",
  "atk-abh02a11:54_2": "vippaṭisārino akkosanti paribhāsanti. Tattha kiṁ kātabbanti? Phalehi vā rukkhehi",
  "atk-abh02a11:54_3": "vā paricchinditvā katikā kātabbā – ‘asukesu ca rukkhesu ettakāni phalāni gaṇhantā,",
  "atk-abh02a11:54_4": "ettakesu vā rukkhesu phalāni gaṇhantā na vāretabbā’ti. Corā pana issarā vā balakkārena",
  "atk-abh02a11:54_5": "gaṇhantā na vāretabbā; kuddhā te sakalavihārampi nāseyyuṁ. Ādīnavo pana kathetabboti.",
  "atk-abh02a11:55_0": "Sinānadāne sinānacuṇṇāni koṭṭitāni na garubhaṇḍāni. Akoṭṭito rukkhattacova garubhaṇḍaṁ.",
  "atk-abh02a11:55_1": "Cuṇṇaṁ pana agilānassa rajananipakkaṁ vaṭṭati. Gilānassa yaṁkiñci cuṇṇaṁ vaṭṭatiyeva.",
  "atk-abh02a11:55_2": "Mattikāpi ettheva pakkhipitvā kathetabbā. Mattikāpi yattha dullabhā hoti, tattheva",
  "atk-abh02a11:55_3": "garubhaṇḍaṁ. Sāpi heṭṭhimakoṭiyā tiṁsapalaguḷapiṇḍappamāṇāva tato heṭṭhā na garubhaṇḍanti.",
  "atk-abh02a11:56_0": "Dantakaṭṭhadāne dantakaṭṭhaṁ acchinnakameva garubhaṇḍaṁ. Yesaṁ sāmaṇerānaṁ saṅghato",
  "atk-abh02a11:56_1": "dantakaṭṭhavāro pāpuṇāti, te attano ācariyupajjhāyānaṁ pāṭiyekkaṁ dātuṁ na labhanti.",
  "atk-abh02a11:56_2": "Yehi pana ‘ettakāni dantakaṭṭhāni āharitabbānī’ti paricchinditvā vāraṁ gahitāni,",
  "atk-abh02a11:56_3": "te atirekāni ācariyupajjhāyānaṁ dātuṁ labhanti. Ekena bhikkhunā dantakaṭṭhamāḷakato",
  "atk-abh02a11:56_4": "bahūni dantakaṭṭhāni na gahetabbāni, devasikaṁ ekekameva gahetabbaṁ. Pāṭiyekkaṁ vasantenāpi",
  "atk-abh02a11:56_5": "bhikkhusaṅghaṁ gaṇayitvā yattakāni attano pāpuṇanti tattakāneva gahetvā gantabbaṁ;",
  "atk-abh02a11:56_6": "antarā āgantukesu vā āgatesu disaṁ vā pakkamantena āharitvā gahitaṭṭhāneyeva ṭhapetabbāni.",
  "atk-abh02a11:57_0": "Cāṭukamyatāyātiādīsu cāṭukamyatā vuccati attānaṁ dāsaṁ viya nīcaṭṭhāne ṭhapetvā parassa",
  "atk-abh02a11:57_1": "khalitavacanampi saṇṭhapetvā piyakāmatāya paggayhavacanaṁ. Muggasūpyatāyāti muggasūpasamānāya",
  "atk-abh02a11:57_2": "saccālikena jīvitakappanatāyetaṁ adhivacanaṁ. Yathā hi muggasūpe paccante bahū muggā",
  "atk-abh02a11:57_3": "pākaṁ gacchanti, thokā na gacchanti; evameva saccālikena jīvitakappake puggale bahu",
  "atk-abh02a11:57_4": "alikaṁ hoti, appakaṁ saccaṁ. Yathā vā muggasūpassa appavisanaṭṭhānaṁ nāma natthi,",
  "atk-abh02a11:57_5": "evameva saccālikavuttino puggalassa appaviṭṭhavācā nāma natthi; siṅghāṭakaṁ viya",
  "atk-abh02a11:57_6": "icchiticchitadhārāya patiṭṭhāti. Tenassa sā musāvāditā muggasūpyatāti vuttā. Pāribhaṭayatāti",
  "atk-abh02a11:57_7": "paribhaṭakammabhāvo. Paribhaṭassa hi kammaṁ pāribhaṭayaṁ, tassa bhāvo pāribhaṭayatā;",
  "atk-abh02a11:57_8": "alaṅkārakaraṇādīhi dārakakīḷāpanassetaṁ adhivacanaṁ.",
  "atk-abh02a11:58_0": "Jaṅghapesanikanti gāmantaradesantarādīsu tesaṁ tesaṁ gihīnaṁ sāsanapaṭisāsanaharaṇaṁ.",
  "atk-abh02a11:58_1": "Idañhi jaṅghapesanikaṁ nāma attano mātāpitūnaṁ, ye cassa mātāpitaro upaṭṭhahanti,",
  "atk-abh02a11:58_2": "tesaṁ sāsanaṁ gahetvā katthaci gamanavasena vaṭṭati. Cetiyassa vā saṅghassa vā attano",
  "atk-abh02a11:58_3": "vā kammaṁ karontānaṁ vaḍḍhakīnampi sāsanaṁ harituṁ vaṭṭati. Manussā ‘‘dānaṁ dassāma,",
  "atk-abh02a11:58_4": "pūjaṁ karissāma, bhikkhusaṅghassa ācikkhathā’’ti vadanti; ‘‘asukattherassa nāma dethā’’ti",
  "atk-abh02a11:58_5": "piṇḍapātaṁ vā bhesajjaṁ vā cīvaraṁ vā denti; ‘‘vihāre pūjaṁ karothā’’ti mālāgandhavilepanādīni",
  "atk-abh02a11:58_6": "vā dhajapatākādīni vā nīyyādenti, sabbaṁ harituṁ vaṭṭati; jaṅghapesanikaṁ nāma na",
  "atk-abh02a11:58_7": "hoti. Sesānaṁ sāsanaṁ gahetvā gacchantassa padavāre padavāre doso.",
  "atk-abh02a11:59_0": "Aññataraññatarenāti etesaṁ vā veḷudānādīnaṁ aññataraññatarena vejjakammabhaṇḍāgārikakammaṁ",
  "atk-abh02a11:59_1": "piṇḍapaṭipiṇḍakammaṁ saṅghuppādacetiyuppādaupaṭṭhāpanakammanti evarūpānaṁ vā micchājīvena",
  "atk-abh02a11:59_2": "jīvitakappanakakammānaṁ yena kenaci. Buddhapaṭikuṭṭhenāti buddhehi garahitena paṭisiddhena.",
  "atk-abh02a11:59_3": "Ayaṁ vuccatīti ayaṁ sabbopi anācāro nāma kathīyati. Ācāraniddeso vuttapaṭipakkhanayeneva veditabbo.",
  "atk-abh02a11:60_0": "514. Gocaraniddesepi paṭhamaṁ agocarassa vacane kāraṇaṁ heṭṭhā vuttanayeneva veditabbaṁ.",
  "atk-abh02a11:60_1": "Tattha ca gocaroti piṇḍapātādīnaṁ atthāya upasaṅkamituṁ yuttaṭṭhānaṁ gocaro, ayuttaṭṭhānaṁ",
  "atk-abh02a11:60_2": "agocaro. Vesiyā gocaro assāti vesiyagocaro; mittasanthavavasena upasaṅkamitaṭṭhānanti",
  "atk-abh02a11:60_3": "attho. Tattha vesiyā nāma rūpūpajīviniyo yena kenacideva sulabhajjhācāratāmittasatthavasinehavasena",
  "atk-abh02a11:60_4": "upasaṅkamanto vesiyāgocaro nāma hoti. Tasmā evaṁ upasaṅkamituṁ na vaṭṭati. Kiṁ kāraṇā?",
  "atk-abh02a11:60_5": "Ārakkhavipattito. Evaṁ upasaṅkamantassa hi ciraṁ rakkhitagopitopi samaṇadhammo katipāheneva",
  "atk-abh02a11:60_6": "nassati; sacepi na nassati garahaṁ labhati. Dakkhiṇāvasena pana upasaṅkamantena satiṁ",
  "atk-abh02a11:60_7": "upaṭṭhāpetvā upasaṅkamitabbaṁ. Vidhavā vuccanti matapatikā vā pavutthapatikā vā.",
  "atk-abh02a11:60_8": "Thullakumāriyoti mahallikā aniviṭṭhakumāriyo. Paṇḍakāti lokāmisanissitakathābahulā",
  "atk-abh02a11:60_9": "ussannakilesā avūpasantapariḷāhā napuṁsakā. Tesaṁ sabbesampi upasaṅkamane ādīnavo",
  "atk-abh02a11:60_10": "vuttanayeneva veditabbo. Bhikkhunīsupi eseva nayo. Apica bhikkhū nāma ussannabrahmacariyā",
  "atk-abh02a11:60_11": "honti, tathā bhikkhuniyo. Te aññamaññaṁ santhavavasena katipāheneva rakkhitagopitasamaṇadhammaṁ",
  "atk-abh02a11:60_12": "nāsenti. Gilānapucchakena pana gantuṁ vaṭṭati. Bhikkhunā pupphāni labhitvā pūjanatthāyapi",
  "atk-abh02a11:60_13": "ovādadānatthāyapi gantuṁ vaṭṭatiyeva.",
  "atk-abh02a11:61_0": "Pānāgāranti surāpānagharaṁ. Taṁ brahmacariyantarāyakarehi surāsoṇḍehi avivittaṁ hoti.",
  "atk-abh02a11:61_1": "Tattha tehi saddhiṁ saha soṇḍavasena upasaṅkamituṁ na vaṭṭati; brahmacariyantarāyo",
  "atk-abh02a11:61_2": "hoti. Saṁsaṭṭho viharati rājūhītiādīsu rājānoti abhisittā vā hontu anabhisittā vā",
  "atk-abh02a11:61_3": "ye rajjaṁ anusāsanti. Rājamahāmattāti rājūnaṁ issariyasadisāya mahatiyā issariyamattāya",
  "atk-abh02a11:61_4": "samannāgatā. Titthiyāti viparītadassanā bāhiraparibbājakā. Titthiyasāvakāti bhattivasena",
  "atk-abh02a11:61_5": "tesaṁ paccayadāyakā. Etehi saddhiṁ saṁsaggajāto hotīti attho.",
  "atk-abh02a11:62_0": "Ananulomikena saṁsaggenāti ananulomikasaṁsaggo nāma tissannaṁ sikkhānaṁ ananulomo",
  "atk-abh02a11:62_1": "paccanīkasaṁsaggo, yena brahmacariyantarāyaṁ paññattivītikkamaṁ sallekhaparihāniñca",
  "atk-abh02a11:62_2": "pāpuṇāti, seyyathidaṁ – rājarājamahāmattehi saddhiṁ sahasokitā, sahananditā, samasukhadukkhatā,",
  "atk-abh02a11:62_3": "uppannesu kiccakaraṇīyesu attanāva yogaṁ āpajjanatā, titthiyatitthiyasāvakehi saddhiṁ",
  "atk-abh02a11:62_4": "ekacchandarucisamācāratā ekacchandarucisamācārabhāvāvaho vā sinehabahumānasanthavo.",
  "atk-abh02a11:62_5": "Tattha rājarājamahāmattehi saddhiṁ saṁsaggo brahmacariyantarāyaṁ karoti. Itarehi",
  "atk-abh02a11:62_6": "titthiyasāvakehi tesaṁ laddhigahaṇaṁ. Tesaṁ pana vādaṁ bhinditvā attano laddhiṁ gaṇhāpetuṁ",
  "atk-abh02a11:62_7": "samatthena upasaṅkamituṁ vaṭṭati.",
  "atk-abh02a11:63_0": "Idāni aparenapi pariyāyena agocaraṁ dassetuṁ yāni vā pana tāni kulānītiādi āraddhaṁ.",
  "atk-abh02a11:63_1": "Tattha assaddhānīti buddhādīsu saddhāvirahitāni; buddho sabbaññū, dhammo niyyāniko,",
  "atk-abh02a11:63_2": "saṅgho suppaṭipannoti na saddahanti. Appasannānīti cittaṁ pasannaṁ anāvilaṁ kātuṁ",
  "atk-abh02a11:63_3": "na sakkonti. Akkosakaparibhāsakānīti akkosakāni ceva paribhāsakāni ca; ‘corosi, bālosi,",
  "atk-abh02a11:63_4": "mūḷhosi, oṭṭhosi, goṇosi, gadrabhosi, āpāyikosi, nerayikosi, tiracchānagatosi, natthi",
  "atk-abh02a11:63_5": "tuyhaṁ sugati, duggatiyeva pāṭikaṅkhā’ti evaṁ dasahi akkosavatthūhi akkosanti; ‘hotu,",
  "atk-abh02a11:63_6": "idāni taṁ paharissāma, bandhissāma , vadhissāmā’ti evaṁ bhayadassanena paribhāsanti",
  "atk-abh02a11:63_7": "cāti attho. Anatthakāmānīti atthaṁ na icchanti, anatthameva icchanti. Ahitakāmānīti",
  "atk-abh02a11:63_8": "ahitameva icchanti, hitaṁ na icchanti. Aphāsukakāmānīti phāsukaṁ na icchanti, aphāsukameva",
  "atk-abh02a11:63_9": "icchanti. Ayogakkhemakāmānīti catūhi yogehi khemaṁ nibbhayaṁ na icchanti, sabhayameva",
  "atk-abh02a11:63_10": "icchanti. Bhikkhūnanti ettha sāmaṇerāpi saṅgahaṁ gacchanti. Bhikkhunīnanti ettha",
  "atk-abh02a11:63_11": "sikkhamānasāmaṇeriyopi. Sabbesampi hi bhagavantaṁ uddissa pabbajitānañceva saraṇagatānañca",
  "atk-abh02a11:63_12": "catunnampi parisānaṁ tāni anatthakāmāniyeva. Tathārūpāni kulānīti evarūpāni khattiyakulādīni",
  "atk-abh02a11:63_13": "kulāni. Sevatīti nissāya jīvati. Bhajatīti upasaṅkamati. Payirupāsatīti punappunaṁ",
  "atk-abh02a11:63_14": "upasaṅkamati. Ayaṁ vuccatīti ayaṁ vesiyādigocarassa vesiyādiko, rājādisaṁsaṭṭhassa",
  "atk-abh02a11:63_15": "rājādiko, assaddhakulādisevakassa assaddhakulādiko cāti tippakāropi ayuttagocaro",
  "atk-abh02a11:63_16": "agocaroti veditabbo.",
  "atk-abh02a11:64_0": "Tassa iminā pariyāyena agocaratā veditabbā. Vesiyādiko tāva pañcakāmaguṇanissayato",
  "atk-abh02a11:64_1": "agocaroti veditabbo, yathāha – ‘‘ko ca, bhikkhave, bhikkhuno agocaro paravisayo?",
  "atk-abh02a11:64_2": "Yadidaṁ pañca kāmaguṇā’’ti (saṁ. ni. 5.372) rājādiko jhānānuyogassa anupanissayato",
  "atk-abh02a11:64_3": "lābhasakkārāsanicakkanipphādanato diṭṭhivipattihetuto ca, assaddhakulādiko saddhāhānicittasantāsāvahanato agocaroti.",
  "atk-abh02a11:65_0": "Gocaraniddese na vesiyagocarotiādīni vuttapaṭipakkhavasena veditabbāni. Opānabhūtānītiādīsu",
  "atk-abh02a11:65_1": "pana opānabhūtānīti udapānabhūtāni; bhikkhusaṅghassa, cātumahāpathe khatapokkharaṇī",
  "atk-abh02a11:65_2": "viya, yathāsukhaṁ ogāhanakkhamāni cittamahāmattassa gehasadisāni. Tassa kira gehe",
  "atk-abh02a11:65_3": "kālatthambho yuttoyeva . Gharadvāraṁ sampattānaṁ bhikkhūnaṁ paccayavekallaṁ nāma",
  "atk-abh02a11:65_4": "natthi. Ekadivasaṁ bhesajjavattameva saṭṭhi kahāpaṇāni nikkhamanti. Kāsāvapajjotānīti",
  "atk-abh02a11:65_5": "bhikkhubhikkhunīhi nivatthapārutānaṁ kāsāvānaṁyeva pabhāya ekobhāsāni bhūtapālaseṭṭhikulasadisāni.",
  "atk-abh02a11:65_6": "Isivātapaṭivātānīti gehaṁ pavisantānaṁ nikkhamantānañca bhikkhubhikkhunīsaṅkhātānaṁ",
  "atk-abh02a11:65_7": "isīnaṁ cīvaravātena ceva samiñjanapasāraṇādijanitasarīravātena ca paṭivātāni pavāyitāni",
  "atk-abh02a11:65_8": "viniddhutakibbisāni vā.",
  "atk-abh02a11:66_0": "515.Aṇumattesu vajjesu bhayadassāvitāniddese aṇumattānīti aṇuppamāṇā. Vajjāti dosā.",
  "atk-abh02a11:66_1": "Yāni tāni vajjānīti yāni tāni garahitabbaṭṭhena vajjāni. Appamattakānīti parittamattakāni",
  "atk-abh02a11:66_2": "khuddakappamāṇāni. Oramattakānīti parittatopi orimappamāṇattā oramattakāni. Lahusānīti",
  "atk-abh02a11:66_3": "lahukāni. Lahusammatānīti lahūti sammatāni. Saṁyamakaraṇīyānīti saṁyamena kattabbapaṭikammāni.",
  "atk-abh02a11:66_4": "Saṁvarakaraṇīyānīti saṁvarena kātabbāni saṁvarena kattabbapaṭikammāni. Cittuppādakaraṇīyānīti",
  "atk-abh02a11:66_5": "cittuppādamattena kattabbapaṭikammāni. Manasikārapaṭibaddhānīti manasā āvajjitamatteneva",
  "atk-abh02a11:66_6": "kattabbapaṭikammāni. Kāni pana tānīti? Divāvihāravāsī sumatthero tāva āha – ‘‘anāpattigamanīyāni",
  "atk-abh02a11:66_7": "cittuppādamattakāni yāni ‘na puna evarūpaṁ karissāmī’ti manasā āvajjitamatteneva",
  "atk-abh02a11:66_8": "sujjhanti. Adhiṭṭhānāvikammaṁ nāmetaṁ kathita’’nti. Antevāsiko panassa tipiṭakacūḷanāgatthero",
  "atk-abh02a11:66_9": "panāha – ‘‘idaṁ pātimokkhasaṁvarasīlasseva bhājanīyaṁ. Tasmā sabbalahukaṁ dukkaṭadubbhāsitaṁ",
  "atk-abh02a11:66_10": "idha vajjanti veditabbaṁ. Vuṭṭhānāvikammaṁ nāmetaṁ kathita’’nti. Itiimesūti evaṁpakāresu",
  "atk-abh02a11:66_11": "imesu. Vajjadassāvīti vajjato dosato dassanasīlo. Bhayadassāvīti catubbidhassa bhayassa",
  "atk-abh02a11:66_12": "kāraṇattā bhayato dassanasīlo. Ādīnavadassāvīti idha nindāvahanato, āyatiṁ dukkhavipākato,",
  "atk-abh02a11:66_13": "upariguṇānaṁ antarāyakaraṇato, vippaṭisārajananato ca etena nānappakārena ādīnavato dassanasīlo.",
  "atk-abh02a11:67_0": "Nissaraṇadassāvīti yaṁ tattha nissaraṇaṁ tassa dassanasīlo. Kiṁ panettha nissaraṇanti?",
  "atk-abh02a11:67_1": "Ācariyattheravāde tāva ‘‘anāpattigamanīyatāya sati adhiṭṭhānāvikammaṁ nissaraṇa’’nti",
  "atk-abh02a11:67_2": "kathitaṁ. Antevāsikattheravāde tāva ‘‘āpattigamanīyatāya sati vuṭṭhānāvikammaṁ nissaraṇa’’nti kathitaṁ.",
  "atk-abh02a11:68_0": "Tattha tathārūpo bhikkhu aṇumattāni vajjāni vajjato bhayato passati nāma. Taṁ dassetuṁ",
  "atk-abh02a11:68_1": "ayaṁ nayo kathito – paramāṇu nāma, aṇu nāma, tajjārī nāma, rathareṇu nāma, likkhā",
  "atk-abh02a11:68_2": "nāma, ūkā nāma, dhaññamāso nāma, aṅgulaṁ nāma, vidatthi nāma, ratanaṁ nāma, yaṭṭhi",
  "atk-abh02a11:68_3": "nāma, usabhaṁ nāma, gāvutaṁ nāma, yojanaṁ nāma. Tattha ‘paramāṇu’ nāma ākāsakoṭṭhāsiko",
  "atk-abh02a11:68_4": "maṁsacakkhussa āpāthaṁ nāgacchati, dibbacakkhusseva āgacchati. ‘Aṇu’ nāma bhitticchiddatālacchiddehi",
  "atk-abh02a11:68_5": "paviṭṭhasūriyarasmīsu vaṭṭi vaṭṭi hutvā paribbhamanto paññāyati. ‘Tajjārī’ nāma gopathamanussapathacakkapathesu",
  "atk-abh02a11:68_6": "chijjitvā ubhosu passesu uggantvā tiṭṭhati. ‘Rathareṇu’ nāma tattha tattheva allīyati.",
  "atk-abh02a11:68_7": "Likkhādayo pākaṭā eva. Etesu pana chattiṁsa paramāṇavo ekassa aṇuno pamāṇaṁ. Chattiṁsa",
  "atk-abh02a11:68_8": "aṇū ekāya tajjāriyā pamāṇaṁ. Chattiṁsa tajjāriyo eko rathareṇu. Chattiṁsa rathareṇū",
  "atk-abh02a11:68_9": "ekā likkhā. Satta likkhā ekā ūkā. Satta ūkā eko dhaññamāso. Sattadhaññamāsappamāṇaṁ",
  "atk-abh02a11:68_10": "ekaṁ aṅgulaṁ. Tenaṅgulena dvādasaṅgulāni vidatthi. Dve vidatthiyo ratanaṁ. Satta",
  "atk-abh02a11:68_11": "ratanāni yaṭṭhi. Tāya yaṭṭhiyā vīsati yaṭṭhiyo usabhaṁ. Asīti usabhāni gāvutaṁ. Cattāri",
  "atk-abh02a11:68_12": "gāvutāni yojanaṁ. Tena yojanena aṭṭhasaṭṭhiyojanasatasahassubbedho sinerupabbatarājā.",
  "atk-abh02a11:68_13": "Yo bhikkhu aṇumattaṁ vajjaṁ aṭṭhasaṭṭhiyojanasatasahassubbedhasinerupabbatasadisaṁ",
  "atk-abh02a11:68_14": "katvā daṭṭhuṁ sakkoti – ayaṁ bhikkhu aṇumattāni vajjāni bhayato passati nāma. Yopi",
  "atk-abh02a11:68_15": "bhikkhu sabbalahukaṁ dukkaṭadubbhāsitamattaṁ paṭhamapārājikasadisaṁ katvā daṭṭhuṁ",
  "atk-abh02a11:68_16": "sakkoti – ayaṁ aṇumattāni vajjāni vajjato bhayato passati nāmāti veditabbo.",
  "atk-abh02a11:69_0": "516.Samādāya sikkhati sikkhāpadesūtipadaniddese bhikkhusikkhāti bhikkhūhi sikkhitabbasikkhā.",
  "atk-abh02a11:69_1": "Sā bhikkhunīhi sādhāraṇāpi asādhāraṇāpi bhikkhusikkhā eva nāma. Bhikkhunīsikkhāti",
  "atk-abh02a11:69_2": "bhikkhunīhi sikkhitabbasikkhā. Sāpi bhikkhūhi sādhāraṇāpi asādhāraṇāpi bhikkhunīsikkhā",
  "atk-abh02a11:69_3": "eva nāma. Sāmaṇerasikkhamānasāmaṇerīnaṁ sikkhāpi ettheva paviṭṭhā. Upāsakasikkhāti",
  "atk-abh02a11:69_4": "upāsakehi sikkhitabbasikkhā. Sā pañcasīladasasīlavasena vaṭṭati. Upāsikāsikkhāti",
  "atk-abh02a11:69_5": "upāsikāhi sikkhitabbasikkhā. Sāpi pañcasīladasasīlavasena vaṭṭati. Tattha bhikkhubhikkhunīnaṁ",
  "atk-abh02a11:69_6": "sikkhā yāva arahattamaggā vaṭṭati. Upāsakaupāsikānaṁ sikkhā yāva anāgāmimaggā. Tatrāyaṁ",
  "atk-abh02a11:69_7": "bhikkhu attanā sikkhitabbasikkhāpadesu eva sikkhati. Sesasikkhā pana atthuddhāravasena",
  "atk-abh02a11:69_8": "sikkhāpadassa atthadassa dassanatthaṁ vuttā. Iti imāsu sikkhāsūti evaṁpakārāsu etāsu",
  "atk-abh02a11:69_9": "sikkhāsu. Sabbena sabbanti sabbena sikkhāsamādānena sabbaṁ sikkhaṁ. Sabbathā sabbanti",
  "atk-abh02a11:69_10": "sabbena sikkhitabbākārena sabbaṁ sikkhaṁ. Asesaṁ nissesanti sesābhāvato asesaṁ; satisammosena",
  "atk-abh02a11:69_11": "bhinnassāpi sikkhāpadassa puna pākatikakaraṇato nissesaṁ. Samādāya vattatīti samādiyitvā",
  "atk-abh02a11:69_12": "gahetvā vattati. Tena vuccatīti yena kāraṇena etaṁ sabbaṁ sikkhāpadaṁ sabbena sikkhitabbākārena",
  "atk-abh02a11:69_13": "samādiyitvā sikkhati pūreti, tena vuccati ‘‘samādāya sikkhati sikkhāpadesū’’ti.",
  "atk-abh02a11:70_0": "517-8.Indriyesu guttadvāro bhojane mattaññūtipadadvayassa niddese kaṇhapakkhassa",
  "atk-abh02a11:70_1": "paṭhamavacane payojanaṁ ācāraniddese vuttanayeneva veditabbaṁ. Tattha katamā indriyesu",
  "atk-abh02a11:70_2": "aguttadvāratātiādīsu pana yaṁ vattabbaṁ, taṁ sabbaṁ nikkhepakaṇḍavaṇṇanāyaṁ vuttameva.",
  "atk-abh02a11:71_0": "519.Jāgariyānuyoganiddese pubbarattāpararattanti ettha aḍḍharattasaṅkhātāya rattiyā",
  "atk-abh02a11:71_1": "pubbe pubbarattaṁ; iminā paṭhamayāmañceva pacchābhattañca gaṇhāti . Rattiyā pacchā",
  "atk-abh02a11:71_2": "apararattaṁ; iminā pacchimayāmañceva purebhattañca gaṇhāti. Majjhimayāmo panassa",
  "atk-abh02a11:71_3": "bhikkhuno niddākilamathavinodanokāsoti na gahito. Jāgariyānuyoganti jāgariyassa asupanabhāvassa",
  "atk-abh02a11:71_4": "anuyogaṁ. Anuyutto hotīti taṁ anuyogasaṅkhātaṁ āsevanaṁ bhāvanaṁ anuyutto hoti sampayutto.",
  "atk-abh02a11:71_5": "Niddese panassa idha bhikkhu divasanti pubbaṇho, majjhanho, sāyanhoti tayopi divasakoṭṭhāsā",
  "atk-abh02a11:71_6": "gahitā. Caṅkamena nisajjāyāti sakalampi divasaṁ iminā iriyāpathadvayeneva viharanto.",
  "atk-abh02a11:71_7": "Cittassa āvaraṇato āvaraṇīyehi dhammehi pañcahipi nīvaraṇehi sabbākusaladhammehi",
  "atk-abh02a11:71_8": "vā cittaṁ parisodheti. Tehi dhammehi visodheti parimoceti. Ṭhānaṁ panettha kiñcāpi",
  "atk-abh02a11:71_9": "na gahitaṁ, caṅkamanisajjāsannissitaṁ pana katvā gahetabbameva. Paṭhamayāmanti sakalasmimpi",
  "atk-abh02a11:71_10": "paṭhamayāme. Majjhimayāmanti rattindivassa chaṭṭhakoṭṭhāsasaṅkhāte majjhimayāme.",
  "atk-abh02a11:72_0": "Sīhaseyyanti ettha kāmabhogīseyyā, petaseyyā, sīhaseyyā, tathāgataseyyāti catasso",
  "atk-abh02a11:72_1": "seyyā. Tattha ‘‘yebhuyyena, bhikkhave, kāmabhogī vāmena passena sentī’’ti ayaṁ kāmabhogīseyyā.",
  "atk-abh02a11:72_2": "Tesu hi yebhuyyena dakkhiṇapassena sayāno nāma natthi. ‘‘Yebhuyyena, bhikkhave ,",
  "atk-abh02a11:72_3": "petā uttānā sentī’’ti ayaṁ petaseyyā; appamaṁsalohitattā hi aṭṭhisaṅghāṭajaṭitā ekena",
  "atk-abh02a11:72_4": "passena sayituṁ na sakkonti, uttānāva senti. Sīho, bhikkhave, migarājā dakkhiṇena",
  "atk-abh02a11:72_5": "passena seyyaṁ kappeti…pe… attamano hotī’’ti (a. ni. 4.246) ayaṁ sīhaseyyā; tejussadattā",
  "atk-abh02a11:72_6": "hi sīho migarājā dve purimapāde ekasmiṁ ṭhāne dve pacchimapāde ekasmiṁ ṭhāne ṭhapetvā",
  "atk-abh02a11:72_7": "naṅguṭṭhaṁ antarasatthimhi pakkhipitvā purimapādapacchimapādanaṅguṭṭhānaṁ ṭhitokāsaṁ",
  "atk-abh02a11:72_8": "sallakkhetvā dvinnaṁ purimapādānaṁ matthake sīsaṁ ṭhapetvā sayati; divasampi sayitvā",
  "atk-abh02a11:72_9": "pabujjhamāno na uttasanto pabujjhati, sīsaṁ pana ukkhipitvā purimapādādīnaṁ ṭhitokāsaṁ",
  "atk-abh02a11:72_10": "sallakkheti; sace kiñci ṭhānaṁ vijahitvā ṭhitaṁ hoti ‘nayidaṁ tuyhaṁ jātiyā na sūrabhāvassa",
  "atk-abh02a11:72_11": "anurūpa’nti anattamano hutvā tattheva sayati, na gocarāya pakkamati; avijahitvā ṭhite",
  "atk-abh02a11:72_12": "pana ‘tuyhaṁ jātiyā ca sūrabhāvassa ca anurūpamida’nti haṭṭhatuṭṭho uṭṭhāya sīhavijambhitaṁ",
  "atk-abh02a11:72_13": "vijambhitvā kesarabhāraṁ vidhunitvā tikkhattuṁ sīhanādaṁ naditvā gocarāya pakkamati.",
  "atk-abh02a11:72_14": "Catutthajjhānaseyyā pana tathāgataseyyāti vuccati. Tāsu idha sīhaseyyā āgatā. Ayañhi",
  "atk-abh02a11:72_15": "tejussadairiyāpathattā uttamaseyyā nāma.",
  "atk-abh02a11:73_0": "Pāde pādanti dakkhiṇapāde vāmapādaṁ. Accādhāyāti atiādhāya īsakaṁ atikkamma ṭhapetvā",
  "atk-abh02a11:73_1": "gopphakena hi gopphake jāṇunā vā jāṇumhi saṅghaṭṭiyamāne abhiṇhaṁ vedanā uppajjati,",
  "atk-abh02a11:73_2": "cittaṁ ekaggaṁ na hoti, seyyā aphāsukā hoti; yathā pana na saṅghaṭṭeti, evaṁ atikkamma",
  "atk-abh02a11:73_3": "ṭhapite vedanā nuppajjati, cittaṁ ekaggaṁ hoti, seyyā phāsukā hoti. Tena vuttaṁ ‘‘pāde",
  "atk-abh02a11:73_4": "pādaṁ accādhāyā’’ti. Sato sampajānoti satiyā ceva sampajānapaññāya ca samannāgato",
  "atk-abh02a11:73_5": "hutvā. Iminā supariggāhakaṁ satisampajaññaṁ kathitaṁ. Uṭṭhānasaññaṁ manasikaritvāti",
  "atk-abh02a11:73_6": "asukavelāya nāma uṭṭhahissāmī’ti evaṁ uṭṭhānavelāparicchedakaṁ uṭṭhānasaññaṁ citte",
  "atk-abh02a11:73_7": "upetvā. Evaṁ katvā nipanno hi yathāparicchinnakāleyeva uṭṭhātuṁ yutto.",
  "atk-abh02a11:74_0": "520-521.Sātaccaṁ nepakkanti satataṁ pavattayitabbato sātaccasaṅkhātaṁ vīriyañceva",
  "atk-abh02a11:74_1": "paripākagatattā nepakkasaṅkhātaṁ paññañca yutto anuyutto pavattayamānoyeva jāgariyānuyogaṁ",
  "atk-abh02a11:74_2": "anuyutto viharatīti attho. Ettha ca vīriyaṁ lokiyalokuttaramissakaṁ kathitaṁ, paññāpi",
  "atk-abh02a11:74_3": "vīriyagatikā eva; vīriye lokiyamhi lokiyā, lokuttare lokuttarāti attho.",
  "atk-abh02a11:75_0": "522.Bodhipakkhiyānaṁdhammānanti catusaccabodhisaṅkhātassa maggañāṇassa pakkhe bhavānaṁ",
  "atk-abh02a11:75_1": "dhammānaṁ. Ettāvatā sabbepi sattatiṁsa bodhipakkhiyadhamme samūhato gahetvā lokiyāyapi",
  "atk-abh02a11:75_2": "bhāvanāya ekārammaṇe ekato pavattanasamatthe bojjhaṅgeyeva dassento satta bojjhaṅgātiādimāha.",
  "atk-abh02a11:75_3": "Te lokiyalokuttaramissakāva kathitāti veditabbā. Sesamettha heṭṭhā vuttanayattā uttānatthameva.",
  "atk-abh02a11:76_0": "523. Abhikkantetiādiniddese abhikkante paṭikkanteti ettha tāva abhikkantaṁ vuccati",
  "atk-abh02a11:76_1": "purato gamanaṁ. Paṭikkantanti nivattanaṁ. Tadubhayampi catūsu iriyāpathesu labbhati.",
  "atk-abh02a11:76_2": "Gamane tāva purato kāyaṁ abhiharanto abhikkamati nāma, paṭinivattanto paṭikkamati",
  "atk-abh02a11:76_3": "nāma. Ṭhānepi ṭhitakova kāyaṁ purato onāmento abhikkamati nāma, pacchato apanāmento",
  "atk-abh02a11:76_4": "paṭikkamati nāma. Nisajjāyapi nisinnakova āsannassa purimaaṅgābhimukho saṁsaranto",
  "atk-abh02a11:76_5": "abhikkamati nāma, pacchimaaṅgappadesaṁ paccāsaṁsaranto paṭikkamati nāma. Nipajjāyapi eseva nayo.",
  "atk-abh02a11:77_0": "Sampajānakārī hotīti sampajaññena sabbakiccakārī, sampajaññasseva vā kārī. So hi",
  "atk-abh02a11:77_1": "abhikkantādīsu sampajaññaṁ karoteva, na katthaci sampajaññavirahito hoti. Taṁ pana",
  "atk-abh02a11:77_2": "sampajaññaṁ yasmā satisampayuttameva hoti, tenassa niddese ‘‘sato sampajāno abhikkamati,",
  "atk-abh02a11:77_3": "sato sampajāno paṭikkamatī’’ti vuttaṁ.",
  "atk-abh02a11:78_0": "Ayañhi abhikkamanto vā paṭikkamanto vā na muṭṭhassatī asampajāno hoti; satiyā pana",
  "atk-abh02a11:78_1": "samannāgato paññāya ca sampajānoyeva abhikkamati ceva paṭikkamati ca; sabbesu abhikkamādīsu",
  "atk-abh02a11:78_2": "catubbidhaṁ sampajaññaṁ otāreti. Catubbidhañhi sampajaññaṁ – sātthakasampajaññaṁ,",
  "atk-abh02a11:78_3": "sappāyasampajaññaṁ, gocarasampajaññaṁ, asammohasampajaññanti. Tattha abhikkamanacitte",
  "atk-abh02a11:78_4": "uppanne cittavaseneva agantvā ‘kinnu me ettha gatena attho atthi, natthī’ti atthānatthaṁ",
  "atk-abh02a11:78_5": "pariggahetvā atthapariggaṇhanaṁ ‘sātthakasampajaññaṁ’. Tattha ca ‘attho’ti cetiyadassanabodhidassanasaṅghadassanatheradassanaasubhadassanādivasena",
  "atk-abh02a11:78_6": "dhammato vaḍḍhi. Cetiyaṁ vā bodhiṁ vā disvāpi hi buddhārammaṇaṁ pītiṁ, saṅghadassanena",
  "atk-abh02a11:78_7": "saṅghārammaṇaṁ pītiṁ uppādetvā tadeva khayavayato sammasanto arahattaṁ pāpuṇāti.",
  "atk-abh02a11:78_8": "There disvā tesaṁ ovāde patiṭṭhāya, asubhaṁ disvā tattha paṭhamajjhānaṁ uppādetvā",
  "atk-abh02a11:78_9": "tadeva khayavayato sammasanto arahattaṁ pāpuṇāti. Tasmā etesaṁ dassanaṁ sātthaṁ.",
  "atk-abh02a11:78_10": "Keci pana ‘‘āmisatopi vaḍḍhi atthoyeva; taṁ nissāya brahmacariyānuggahāya paṭipannattā’’ti vadanti.",
  "atk-abh02a11:79_0": "Tasmiṁ pana gamane sappāyāsappāyaṁ pariggahetvā sappāyapariggaṇhanaṁ ‘sappāyasampajaññaṁ’,",
  "atk-abh02a11:79_1": "seyyathidaṁ – cetiyadassanaṁ tāva sātthaṁ. Sace pana cetiyassa mahatiyā pūjāya dasadvādasayojanantare",
  "atk-abh02a11:79_2": "parisā sannipatanti , attano vibhavānurūpaṁ itthiyopi purisāpi alaṅkatapaṭiyattā",
  "atk-abh02a11:79_3": "cittakammarūpakāni viya sañcaranti, tatra cassa iṭṭhe ārammaṇe lobho, aniṭṭhe paṭigho,",
  "atk-abh02a11:79_4": "asamapekkhane moho uppajjati, kāyasaṁsaggāpattiṁ vā āpajjati, jīvitabrahmacariyānaṁ",
  "atk-abh02a11:79_5": "vā antarāyo hoti. Evaṁ taṁ ṭhānaṁ asappāyaṁ hoti. Vuttappakāraantarāyābhāve sappāyaṁ.",
  "atk-abh02a11:79_6": "Bodhidassanepi eseva nayo. Saṅghadassanampi sātthaṁ. Sace pana antogāme mahāmaṇḍapaṁ",
  "atk-abh02a11:79_7": "kāretvā sabbarattiṁ dhammassavanaṁ karontesu manussesu vuttappakāreneva janasannipāto",
  "atk-abh02a11:79_8": "ceva antarāyo ca hoti. Evaṁ taṁ ṭhānaṁ asappāyaṁ hoti; antarāyābhāve sappāyaṁ hoti.",
  "atk-abh02a11:79_9": "Mahāparisaparivārānaṁ therānaṁ dassanepi eseva nayo.",
  "atk-abh02a11:80_0": "Asubhadassanampi sātthaṁ. Tadatthadīpanatthañca idaṁ vatthu – eko kira daharabhikkhu",
  "atk-abh02a11:80_1": "sāmaṇeraṁ gahetvā dantakaṭṭhatthāya gato. Sāmaṇero maggā okkamitvā purato gacchanto",
  "atk-abh02a11:80_2": "asubhaṁ disvā paṭhamajjhānaṁ nibbattetvā tadeva pādakaṁ katvā saṅkhāre sammasanto",
  "atk-abh02a11:80_3": "tīṇi phalāni sacchikatvā uparimaggatthāya kammaṭṭhānaṁ pariggahetvā aṭṭhāsi. Daharo",
  "atk-abh02a11:80_4": "taṁ apassanto ‘‘sāmaṇerā’’ti pakkosi. So ‘mayā pabbajitadivasato paṭṭhāya bhikkhunā",
  "atk-abh02a11:80_5": "saddhiṁ dve kathā nāma na kathitapubbā, aññasmiṁ divase uparivisesaṁ nibbattessāmī’ti",
  "atk-abh02a11:80_6": "cintetvā ‘‘kiṁ, bhante’’ti paṭivacanaṁ adāsi. ‘‘Ehī’’ti ca vutto ekavacaneneva āgantvā",
  "atk-abh02a11:80_7": "‘‘bhante, iminā tāva maggena gantvā mayā ṭhitokāse muhuttaṁ puratthābhimukho ṭhatvā",
  "atk-abh02a11:80_8": "olokethā’’ti āha. So tathā katvā tena pattavisesameva pāpuṇi. Evaṁ ekaṁ asubhaṁ dvinnaṁ",
  "atk-abh02a11:80_9": "janānaṁ atthāya jātaṁ. Evaṁ sātthampi panetaṁ purisassa mātugāmāsubhaṁ asappāyaṁ,",
  "atk-abh02a11:80_10": "mātugāmassa ca purisāsubhaṁ, sabhāgameva sappāyanti. Evaṁ sappāyapariggaṇhanaṁ sappāyasampajaññaṁ nāma.",
  "atk-abh02a11:81_0": "Evaṁ pariggahitasātthasappāyassa pana aṭṭhatiṁsāya kammaṭṭhānesu attano cittaruciyaṁ",
  "atk-abh02a11:81_1": "kammaṭṭhānasaṅkhātaṁ gocaraṁ uggahetvā bhikkhācāragocare taṁ gahetvāva gamanaṁ ‘gocarasampajaññaṁ’",
  "atk-abh02a11:81_2": "nāma. Tassāvibhāvanatthaṁ idaṁ catukkaṁ veditabbaṁ –",
  "atk-abh02a11:82_0": "Idhekacco bhikkhu harati na paccāharati, ekacco na harati paccāharati, ekacco pana",
  "atk-abh02a11:82_1": "neva harati na paccāharati, ekacco harati ca paccāharati ca. Tattha yo bhikkhu divasaṁ",
  "atk-abh02a11:82_2": "caṅkamena nisajjāya āvaraṇīyehi dhammehi cittaṁ parisodhetvā, tathā rattiyā paṭhamayāme",
  "atk-abh02a11:82_3": "majjhimayāme seyyaṁ kappetvā pacchimayāmepi nisajjācaṅkamehi vītināmetvā pageva cetiyaṅgaṇabodhiyaṅgaṇavattaṁ",
  "atk-abh02a11:82_4": "katvā bodhirukkhe udakaṁ āsiñcitvā pānīyaṁ paribhojanīyaṁ paccupaṭṭhāpetvā ācariyupajjhāyavattādīni",
  "atk-abh02a11:82_5": "sabbāni khandhakavattāni samādāya vattati, so sarīraparikammaṁ katvā senāsanaṁ pavisitvā",
  "atk-abh02a11:82_6": "dve tayo pallaṅke usumaṁ gāhāpento kammaṭṭhānaṁ anuyuñjitvā, bhikkhācāravelāya uṭṭhahitvā",
  "atk-abh02a11:82_7": "kammaṭṭhānasīseneva pattacīvaramādāya senāsanato nikkhamitvā kammaṭṭhānaṁ manasikarontova",
  "atk-abh02a11:82_8": "cetiyaṅgaṇaṁ gantvā, sace buddhānussatikammaṭṭhānaṁ hoti taṁ avissajjetvāva cetiyaṅgaṇaṁ",
  "atk-abh02a11:82_9": "pavisati, aññaṁ ce kammaṭṭhānaṁ hoti sopānamūle ṭhatvā hatthena gahitabhaṇḍaṁ viya",
  "atk-abh02a11:82_10": "taṁ ṭhapetvā buddhārammaṇaṁ pītiṁ gahetvā cetiyaṅgaṇaṁ āruyha mahantaṁ cetiyaṁ ce,",
  "atk-abh02a11:82_11": "tikkhattuṁ padakkhiṇaṁ katvā catūsu ṭhānesu vanditabbaṁ, khuddakaṁ ce, tatheva padakkhiṇaṁ",
  "atk-abh02a11:82_12": "katvā aṭṭhasu ṭhānesu vanditabbaṁ. Cetiyaṁ vanditvā bodhiyaṅgaṇaṁ pattenāpi buddhassa",
  "atk-abh02a11:82_13": "bhagavato sammukhā viya nipaccākāraṁ dassetvā bodhi vanditabbā.",
  "atk-abh02a11:83_0": "So evaṁ cetiyañca bodhiñca vanditvā paṭisāmitaṭṭhānaṁ gantvā, paṭisāmitaṁ bhaṇḍakaṁ",
  "atk-abh02a11:83_1": "hatthena gaṇhanto viya, nikkhittakammaṭṭhānaṁ gahetvā gāmasamīpe kammaṭṭhānasīseneva",
  "atk-abh02a11:83_2": "cīvaraṁ pārupitvā gāmaṁ piṇḍāya pavisati. Atha naṁ manussā disvā ‘ayyo no āgato’ti",
  "atk-abh02a11:83_3": "paccuggantvā pattaṁ gahetvā āsanasālāya vā gehe vā nisīdāpetvā yāguṁ datvā yāva bhattaṁ",
  "atk-abh02a11:83_4": "na niṭṭhāti tāva pāde dhovitvā telena makkhetvā purato nisīditvā pañhaṁ vā pucchanti",
  "atk-abh02a11:83_5": "dhammaṁ vā sotukāmā honti. Sacepi na kathāpenti ‘‘janasaṅgahatthaṁ dhammakathā nāma",
  "atk-abh02a11:83_6": "kātabbāyevā’’ti aṭṭhakathācariyā vadanti. Dhammakathā hi kammaṭṭhānavinimuttā nāma",
  "atk-abh02a11:83_7": "natthi. Tasmā kammaṭṭhānasīseneva āhāraṁ paribhuñjitvā anumodanaṁ vatvā nivattiyamānehipi",
  "atk-abh02a11:83_8": "manussehi anugatova gāmato nikkhamitvā tattha te nivattetvā maggaṁ paṭipajjati.",
  "atk-abh02a11:84_0": "Atha naṁ puretaraṁ nikkhamitvā bahigāme katabhattakiccā sāmaṇeradaharabhikkhū disvā",
  "atk-abh02a11:84_1": "paccuggantvā pattacīvaramassa gaṇhanti. Porāṇakabhikkhū kira ‘amhākaṁ upajjhāyo,",
  "atk-abh02a11:84_2": "amhākaṁ ācariyo’ti na mukhaṁ oloketvā vattaṁ karonti, sampattaparicchedeneva karonti.",
  "atk-abh02a11:84_3": "Te taṁ pucchanti ‘‘bhante, ete manussā tumhākaṁ kiṁ honti? Mātipakkhato sambandhā",
  "atk-abh02a11:84_4": "pitipakkhato’’ti? ‘‘Kiṁ disvā pucchathā’’ti? ‘‘Tumhesu etesaṁ pemaṁ bahumāna’’nti.",
  "atk-abh02a11:84_5": "‘‘Āvuso, yaṁ mātāpitūhipi dukkaraṁ taṁ ete manussā amhākaṁ karonti. Pattacīvarampi",
  "atk-abh02a11:84_6": "no etesaṁ santakameva, etesaṁ ānubhāvena neva bhaye bhayaṁ, na chātake chātakaṁ jānāma.",
  "atk-abh02a11:84_7": "Edisā nāma amhākaṁ upakārino natthī’’ti tesaṁ guṇe kathento gacchati. Ayaṁ vuccati",
  "atk-abh02a11:84_8": "‘harati na paccāharatī’ti.",
  "atk-abh02a11:85_0": "Yassa pana pageva vuttappakāraṁ vattapaṭipattiṁ karontassa kammajatejo pajjalati,",
  "atk-abh02a11:85_1": "anupādinnakaṁ muñcitvā upādinnakaṁ gaṇhāti, sarīrato sedā muccanti, kammaṭṭhānaṁ",
  "atk-abh02a11:85_2": "vīthiṁ nārohati, so pageva pattacīvaramādāya vegasāva cetiyaṁ vanditvā gorūpānaṁ",
  "atk-abh02a11:85_3": "nikkhamanavelāyameva gāmaṁ yāgubhikkhāya pavisitvā yāguṁ labhitvā āsanasālaṁ gantvā",
  "atk-abh02a11:85_4": "pivati. Athassa dvattikkhattuṁ ajjhoharaṇamatteneva kammajatejodhātu upādinnakaṁ",
  "atk-abh02a11:85_5": "muñcitvā anupādinnakaṁ gaṇhāti, ghaṭasatena nhāto viya tejodhātupariḷāhanibbānaṁ",
  "atk-abh02a11:85_6": "patvā kammaṭṭhānasīsena yāguṁ paribhuñjitvā pattañca mukhañca dhovitvā antarābhatte",
  "atk-abh02a11:85_7": "kammaṭṭhānaṁ manasikatvā avasesaṭṭhāne piṇḍāya caritvā kammaṭṭhānasīsena āhāraṁ paribhuñjitvā",
  "atk-abh02a11:85_8": "tato paṭṭhāya poṅkhānupoṅkhaṁ upaṭṭhahamānaṁ kammaṭṭhānaṁ gahetvāva āgacchati. Ayaṁ",
  "atk-abh02a11:85_9": "vuccati ‘na harati paccāharatī’ti. Edisā ca bhikkhū yāguṁ pivitvā vipassanaṁ ārabhitvā",
  "atk-abh02a11:85_10": "buddhasāsane arahattaṁ pattā nāma gaṇanapathaṁ vītivattā. Sīhaḷadīpeyeva tesu tesu",
  "atk-abh02a11:85_11": "gāmesu āsanasālāya na taṁ āsanaṁ atthi, yattha yāguṁ pivitvā arahattaṁ pattā bhikkhū natthīti.",
  "atk-abh02a11:86_0": "Yo pamādavihārī hoti nikkhittadhuro sabbavattāni bhinditvā pañcavidhacetokhīlavinibandhabaddhacitto",
  "atk-abh02a11:86_1": "viharanto ‘kammaṭṭhānaṁ nāma atthī’tipi saññaṁ akatvā gāmaṁ piṇḍāya pavisitvā ananulomikena",
  "atk-abh02a11:86_2": "gihīsaṁsaggena saṁsaṭṭho caritvā ca bhuñjitvā ca tuccho nikkhamati – ayaṁ vuccati",
  "atk-abh02a11:86_3": "‘neva harati na paccāharatī’ti.",
  "atk-abh02a11:87_0": "Yo panāyaṁ ‘‘harati ca paccāharati cā’’ti vutto, so gatapaccāgatikavattavasena veditabbo",
  "atk-abh02a11:87_1": "– atthakāmā hi kulaputtā sāsane pabbajitvā dasampi vīsampi tiṁsampi cattārīsampi",
  "atk-abh02a11:87_2": "paññāsampi satampi ekato vasantā katikavattaṁ katvā viharanti – ‘‘āvuso, tumhe na",
  "atk-abh02a11:87_3": "iṇaṭṭā, na bhayaṭṭā, na ājīvikāpakatā pabbajitā; dukkhā muñcitukāmā panettha pabbajitā.",
  "atk-abh02a11:87_4": "Tasmā gamane uppannakilesaṁ gamaneyeva niggaṇhatha. Ṭhāne, nisajjāya, sayane uppannakilesaṁ",
  "atk-abh02a11:87_5": "sayaneyeva niggaṇhathā’’ti.",
  "atk-abh02a11:88_0": "Te evaṁ katikavattaṁ katvā bhikkhācāraṁ gacchantā, aḍḍhausabhausabhaaḍḍhagāvutagāvutantaresu",
  "atk-abh02a11:88_1": "pāsāṇā honti, tāya saññāya kammaṭṭhānaṁ manasikarontāva gacchanti. Sace kassaci gamane",
  "atk-abh02a11:88_2": "kileso uppajjati, tattheva naṁ niggaṇhāti. Tathā asakkonto tiṭṭhati. Athassa pacchato",
  "atk-abh02a11:88_3": "āgacchantopi tiṭṭhati. So ‘ayaṁ bhikkhu tuyhaṁ uppannaṁ vitakkaṁ jānāti, ananucchavikaṁ",
  "atk-abh02a11:88_4": "te eta’nti attānaṁ paṭicodetvā vipassanaṁ vaḍḍhetvā ariyabhūmiṁ okkamati. Tathā asakkonto",
  "atk-abh02a11:88_5": "nisīdati. Athassa pacchato āgacchantopi nisīdatīti so eva nayo. Ariyabhūmiṁ okkamituṁ",
  "atk-abh02a11:88_6": "asakkontopi taṁ kilesaṁ vikkhambhetvā kammaṭṭhānaṁ manasikarontova gacchati, na kammaṭṭhānavippayuttena",
  "atk-abh02a11:88_7": "cittena pādaṁ uddharati, uddharati ce paṭinivattitvā purimapadesaññeva eti, ālindakavāsī",
  "atk-abh02a11:88_8": "mahāphussadevatthero viya. So kira ekūnavīsati vassāni gatapaccāgatavattaṁ pūrento",
  "atk-abh02a11:88_9": "eva vihāsi. Manussāpi antarāmagge kasantā ca vapantā ca maddantā ca kammāni ca karontā",
  "atk-abh02a11:88_10": "theraṁ tathāgacchantaṁ disvā ‘‘ayaṁ thero punappunaṁ nivattitvā gacchati, kiṁ nu",
  "atk-abh02a11:88_11": "kho maggamūḷho udāhu kiñci pamuṭṭho’’ti samullapanti. So taṁ anādiyitvā kammaṭṭhānayuttacitteneva",
  "atk-abh02a11:88_12": "samaṇadhammaṁ karonto vīsativassabbhantare arahattaṁ pāpuṇi. Arahattapattadivase",
  "atk-abh02a11:88_13": "cassa caṅkamanakoṭiyaṁ adhivatthā devatā aṅgulīhi dīpaṁ ujjāletvā aṭṭhāsi. Cattāropi",
  "atk-abh02a11:88_14": "mahārājāno sakko ca devānamindo brahmā ca sahampati upaṭṭhānaṁ āgamiṁsu. Tañca obhāsaṁ",
  "atk-abh02a11:88_15": "disvā vanavāsī mahātissatthero taṁ dutiyadivase pucchi – ‘‘rattibhāge āyasmato santike",
  "atk-abh02a11:88_16": "obhāso ahosi. Kiṁ so obhāso’’ti? Thero vikkhepaṁ karonto ‘‘obhāso nāma dīpobhāsopi",
  "atk-abh02a11:88_17": "hoti, maṇiobhāsopī’’ti evamādimāha. Tato ‘‘paṭicchādetha tumhe’’ti nibaddho ‘‘āmā’’ti",
  "atk-abh02a11:88_18": "paṭijānitvā ārocesi.",
  "atk-abh02a11:89_0": "Kāḷavallimaṇḍapavāsī mahānāgatthero viya ca. Sopi kira gatapaccāgatavattaṁ pūrento",
  "atk-abh02a11:89_1": "‘paṭhamaṁ tāva bhagavato mahāpadhānaṁ pūjessāmī’ti satta vassāni ṭhānacaṅkamameva",
  "atk-abh02a11:89_2": "adhiṭṭhāsi; puna soḷasa vassāni gatapaccāgatavattaṁ pūretvā arahattaṁ pāpuṇi. So",
  "atk-abh02a11:89_3": "kammaṭṭhānayutteneva cittena pādaṁ uddharanto vippayuttena cittena uddhate pāde paṭinivattento",
  "atk-abh02a11:89_4": "gāmasīmaṁ gantvā ‘gāvī nu kho, pabbajito nu kho’ti āsaṅkanīyappadese ṭhatvā cīvaraṁ",
  "atk-abh02a11:89_5": "pārupitvā kacchakantarato udakena pattaṁ dhovitvā udakagaṇḍūsaṁ karoti. Kiṁ kāraṇā?",
  "atk-abh02a11:89_6": "‘Mā me bhikkhaṁ dātuṁ vā vandituṁ vā āgate manusse ‘dīghāyukā hothā’ti vacanamattenāpi",
  "atk-abh02a11:89_7": "kammaṭṭhānavikkhepo ahosī’ti. ‘Ajja, bhante, katimī’ti divasaṁ vā bhikkhugaṇanaṁ",
  "atk-abh02a11:89_8": "vā pañhaṁ vā pucchito pana udakaṁ gilitvā āroceti; sace divasādipucchakā na honti,",
  "atk-abh02a11:89_9": "nikkhamanavelāyaṁ gāmadvāre niṭṭhubhitvāva yāti.",
  "atk-abh02a11:90_0": "Kalambatitthavihāre vassūpagatā paññāsa bhikkhū viya ca. Te kira āsāḷhipuṇṇimāyaṁ",
  "atk-abh02a11:90_1": "katikavattaṁ akaṁsu – ‘‘arahattaṁ appatvā aññamaññaṁ nālapissāmā’’ti. Gāmañca piṇḍāya",
  "atk-abh02a11:90_2": "pavisantā udakagaṇḍūsaṁ katvā pavisiṁsu, divasādīsu pucchitesu vuttanayena paṭipajjiṁsu.",
  "atk-abh02a11:90_3": "Tattha manussā niṭṭhubhanaṭṭhānaṁ disvā jāniṁsu – ‘ajja eko āgato, ajja dve’ti; evañca",
  "atk-abh02a11:90_4": "cintesuṁ – ‘kinnu kho ete amheheva saddhiṁ na sallapanti udāhu aññamaññampi? Yadi",
  "atk-abh02a11:90_5": "aññamaññampi na sallapanti, addhā vivādajātā bhavissanti; etha ne aññamaññaṁ khamāpessāmā’ti",
  "atk-abh02a11:90_6": "sabbe vihāraṁ gantvā paññāsāya bhikkhūsu dvepi bhikkhū ekokāse nāddasaṁsu. Tato yo",
  "atk-abh02a11:90_7": "tesu cakkhumā puriso so āha – ‘‘na, bho, kalahakārakānaṁ vasanokāso īdiso hoti. Susammaṭṭhaṁ",
  "atk-abh02a11:90_8": "cetiyaṅgaṇabodhiyaṅgaṇaṁ, sunikkhittā sammajjaniyo, sūpaṭṭhitaṁ pānīyaparibhojanīya’’nti.",
  "atk-abh02a11:90_9": "Te tatova nivattā. Tepi bhikkhū antotemāseyeva arahattaṁ patvā mahāpavāraṇāya visuddhipavāraṇaṁ pavāresuṁ.",
  "atk-abh02a11:91_0": "Evaṁ kāḷavallimaṇḍapavāsī mahānāgatthero viya, kalambutitthavihāre vassūpagatabhikkhū",
  "atk-abh02a11:91_1": "viya ca kammaṭṭhānayutteneva cittena pādaṁ uddharanto gāmasamīpaṁ gantvā udakagaṇḍūsaṁ",
  "atk-abh02a11:91_2": "katvā vīthiyo sallakkhetvā yattha surāsoṇḍadhuttādayo kalahakārakā caṇḍahatthiassādayo",
  "atk-abh02a11:91_3": "vā natthi, taṁ vīthiṁ paṭipajjati. Tattha piṇḍāya caramāno na turitaturito viya javena",
  "atk-abh02a11:91_4": "gacchati, na hi javanapiṇḍapātikadhutaṅgaṁ nāma kiñci atthi, visamabhūmibhāgappattaṁ",
  "atk-abh02a11:91_5": "pana udakasakaṭaṁ viya niccalo hutvā gacchati, anugharaṁ paviṭṭho ca dātukāmaṁ vā",
  "atk-abh02a11:91_6": "adātukāmaṁ vā sallakkhetuṁ tadanurūpaṁ kālaṁ āgamento bhikkhaṁ gahetvā antogāme vā",
  "atk-abh02a11:91_7": "bahigāme vā vihārameva vā āgantvā , yathāphāsuke patirūpe okāse nisīditvā, kammaṭṭhānaṁ",
  "atk-abh02a11:91_8": "manasikaronto āhāre paṭikūlasaññaṁ upaṭṭhapetvā, akkhabbhañjanavaṇālepanaputtamaṁsūpamavasena",
  "atk-abh02a11:91_9": "paccavekkhanto aṭṭhaṅgasamannāgataṁ āhāraṁ āhāreti neva davāya, na madāya, na maṇḍanāya,",
  "atk-abh02a11:91_10": "na vibhūsanāya…pe… phāsuvihāro cāti. Bhuttāvī ca udakakiccaṁ katvā muhuttaṁ bhattakilamathaṁ",
  "atk-abh02a11:91_11": "paṭippassambhetvā yathā purebhattaṁ, evaṁ pacchābhattaṁ purimayāmaṁ pacchimayāmañca",
  "atk-abh02a11:91_12": "kammaṭṭhānameva manasikaroti. Ayaṁ vuccati ‘harati ca paccāharati cā’ti.",
  "atk-abh02a11:92_0": "Imaṁ pana haraṇapaccāharaṇasaṅkhātaṁ gatapaccāgatavattaṁ pūrento, yadi upanissayasampanno",
  "atk-abh02a11:92_1": "hoti, paṭhamavaye eva arahattaṁ pāpuṇāti, no ce paṭhamavaye pāpuṇāti atha majjhimavaye,",
  "atk-abh02a11:92_2": "no ce majjhimavaye pāpuṇāti atha pacchimavaye, no ce pacchimavaye pāpuṇāti atha maraṇasamaye,",
  "atk-abh02a11:92_3": "no ce maraṇasamaye pāpuṇāti atha devaputto hutvā, no ce devaputto hutvā pāpuṇāti",
  "atk-abh02a11:92_4": "anuppanne buddhe nibbatto paccekabodhiṁ sacchikaroti, no ce paccekabodhiṁ sacchikaroti",
  "atk-abh02a11:92_5": "atha buddhānaṁ sammukhībhāve khippābhiñño vā hoti – seyyathāpi thero bāhiyo dārucīriyo,",
  "atk-abh02a11:92_6": "mahāpañño vā – seyyathāpi thero sāriputto, mahiddhiko vā – seyyathāpi thero mahāmoggallāno,",
  "atk-abh02a11:92_7": "dhutaṅgadharo vā – seyyathāpi thero mahākassapo, dibbacakkhuko vā – seyyathāpi thero",
  "atk-abh02a11:92_8": "anuruddho, vinayadharo vā – seyyathāpi thero upāli, dhammakathiko vā – seyyathāpi",
  "atk-abh02a11:92_9": "thero puṇṇo mantāṇiputto, āraññiko vā – seyyathāpi thero revato, bahussuto vā – seyyathāpi",
  "atk-abh02a11:92_10": "thero ānando, sikkhākāmo vā – seyyathāpi thero rāhulo buddhaputtoti. Iti imasmiṁ",
  "atk-abh02a11:92_11": "catukke yvāyaṁ harati ca paccāharati ca, tassa gocarasampajaññaṁ sikhāppattaṁ hoti.",
  "atk-abh02a11:93_0": "Abhikkamādīsu pana asammuyhanaṁ asammohasampajaññaṁ. Taṁ evaṁ veditabbaṁ – idha bhikkhu",
  "atk-abh02a11:93_1": "abhikkamanto vā paṭikkamanto vā yathā andhabālaputhujjanā abhikkamādīsu ‘attā abhikkamati,",
  "atk-abh02a11:93_2": "attanā abhikkamo nibbattito’ti vā ‘ahaṁ abhikkamāmi, mayā abhikkamo nibbattito’ti",
  "atk-abh02a11:93_3": "vā sammuyhanti, tathā asammuyhanto ‘abhikkamāmī’ti citte uppajjamāne teneva cittena",
  "atk-abh02a11:93_4": "saddhiṁ cittasamuṭṭhānavāyodhātu viññattiṁ janayamānā uppajjati. Iti cittakiriyāvāyodhātuvipphāravasena",
  "atk-abh02a11:93_5": "ayaṁ kāyasammato aṭṭhisaṅghāto abhikkamati. Tassevaṁ abhikkamato ekekapāduddharaṇe",
  "atk-abh02a11:93_6": "pathavīdhātu āpodhātūti dve dhātuyo omattā honti mandā, itarā dve adhimattā honti",
  "atk-abh02a11:93_7": "balavatiyo; tathā atiharaṇavītiharaṇesu. Vossajjane tejodhātu vāyodhātūti dve dhātuyo",
  "atk-abh02a11:93_8": "omattā honti mandā, itarā dve adhimattā honti balavatiyo; tathā sannikkhepanasannirujjhanesu",
  "atk-abh02a11:93_9": "tattha uddharaṇe pavattā rūpārūpadhammā atiharaṇaṁ na pāpuṇanti; tathā atiharaṇe",
  "atk-abh02a11:93_10": "pavattā vītiharaṇaṁ, vītiharaṇe pavattā vossajjanaṁ, vossajjane pavattā sannikkhepanaṁ,",
  "atk-abh02a11:93_11": "sannikkhepane pavattā sannirujjhanaṁ na pāpuṇanti; tattha tattheva pabbaṁ pabbaṁ",
  "atk-abh02a11:93_12": "sandhi sandhi odhi odhi hutvā tattakapāle pakkhittatilaṁ viya paṭapaṭāyantā bhijjanti.",
  "atk-abh02a11:93_13": "Tattha ko eko abhikkamati? Kassa vā ekassa abhikkamanaṁ? Paramatthato hi dhātūnaṁyeva",
  "atk-abh02a11:93_14": "gamanaṁ, dhātūnaṁ ṭhānaṁ, dhātūnaṁ nisajjā, dhātūnaṁ sayanaṁ, tasmiṁ tasmiñhi koṭṭhāse saddhiṁ rūpehi –",
  "atk-abh02a11:94": "Aññaṁ uppajjate cittaṁ, aññaṁ cittaṁ nirujjhati;",
  "atk-abh02a11:95": "Avīcimanusambandho, nadīsotova vattatīti.",
  "atk-abh02a11:96": "Evaṁ abhikkamādīsu asammuyhanaṁ asammohasampajaññaṁ nāmāti.",
  "atk-abh02a11:97": "Niṭṭhito abhikkante paṭikkante sampajānakārī hotītipadassa attho.",
  "atk-abh02a11:98_0": "Ālokite vilokiteti ettha pana ālokitaṁ nāma purato pekkhanaṁ, vilokitaṁ nāma anudisāpekkhanaṁ.",
  "atk-abh02a11:98_1": "Aññānipi heṭṭhā upari pacchato pekkhanavasena olokitaullokitāpalokitāni nāma honti.",
  "atk-abh02a11:98_2": "Tāni idha na gahitāni. Sāruppavasena pana imāneva dve gahitāni. Iminā vā mukhena",
  "atk-abh02a11:98_3": "sabbānipi tāni gahitānevāti.",
  "atk-abh02a11:99": "Tattha ‘ālokessāmī’ti citte uppanne cittavaseneva anoloketvā atthapariggaṇhanaṁ ‘sātthakasampajaññaṁ’. Taṁ āyasmantaṁ nandaṁ kāyasakkhiṁ katvā veditabbaṁ. Vuttañhetaṁ bhagavatā –",
  "atk-abh02a11:100_0": "‘‘Sace, bhikkhave, nandassa puratthimā disā āloketabbā hoti, sabbaṁ cetasā samannāharitvā",
  "atk-abh02a11:100_1": "nando puratthimaṁ disaṁ āloketi – ‘evaṁ me puratthimaṁ disaṁ ālokayato na abhijjhādomanassā",
  "atk-abh02a11:100_2": "pāpakā akusalā dhammā anvāssavissantī’ti. Itiha sātthakasampajāno hoti. ‘‘Sace, bhikkhave,",
  "atk-abh02a11:100_3": "nandassa pacchimā disā, uttarā disā, dakkhiṇā disā, uddhaṁ, adho, anudisā anuviloketabbā",
  "atk-abh02a11:100_4": "hoti, sabbaṁ cetasā samannāharitvā nando anudisaṁ anuviloketi – evaṁ me anudisaṁ",
  "atk-abh02a11:100_5": "anuvilokayato…pe… sampajāno hotī’’ti (a. ni. 8.9).",
  "atk-abh02a11:101": "Apica idhāpi pubbe vuttacetiyadassanādivaseneva sātthakatā ca sappāyatā ca veditabbā.",
  "atk-abh02a11:102_0": "Kammaṭṭhānassa pana avijahanameva ‘gocarasampajaññaṁ’. Tasmā khandhadhātuāyatanakammaṭṭhānikehi",
  "atk-abh02a11:102_1": "attano kammaṭṭhānavaseneva, kasiṇādikammaṭṭhānikehi vā pana kammaṭṭhānasīseneva ālokanavilokanaṁ kātabbaṁ.",
  "atk-abh02a11:103_0": "Abbhantare attā nāma āloketā vā viloketā vā natthi. ‘Ālokessāmī’ti pana citte uppajjamāne",
  "atk-abh02a11:103_1": "teneva cittena saddhiṁ cittasamuṭṭhānā vāyodhātu viññattiṁ janayamānā uppajjati.",
  "atk-abh02a11:103_2": "Iti cittakiriyāvāyodhātuvipphāravasena heṭṭhimaṁ akkhidalaṁ adho sīdati, uparimaṁ",
  "atk-abh02a11:103_3": "uddhaṁ laṅgheti. Koci yantakena vivaranto nāma natthi. Tato cakkhuviññāṇaṁ dassanakiccaṁ",
  "atk-abh02a11:103_4": "sādhentaṁ uppajjatī’ti evaṁ pajānanaṁ panettha ‘asammohasampajaññaṁ’ nāma.",
  "atk-abh02a11:104": "Apica mūlapariññāāgantukatāvakālikabhāvavasena panettha asammohasampajaññaṁ veditabbaṁ. Mūlapariññāvasena tāva –",
  "atk-abh02a11:105": "Bhavaṅgāvajjanañceva, dassanaṁ sampaṭicchanaṁ;",
  "atk-abh02a11:106": "Santīraṇaṁ voṭṭhabbanaṁ, javanaṁ bhavati sattamaṁ.",
  "atk-abh02a11:107_0": "Tattha bhavaṅgaṁ upapattibhavassa aṅgakiccaṁ sādhayamānaṁ pavattati; taṁ āvattetvā",
  "atk-abh02a11:107_1": "kiriyamanodhātu āvajjanakiccaṁ sādhayamānā; tannirodhā cakkhuviññāṇaṁ dassanakiccaṁ",
  "atk-abh02a11:107_2": "sādhayamānaṁ; tannirodhā vipākamanodhātu sampaṭicchanakiccaṁ sādhayamānā; tannirodhā",
  "atk-abh02a11:107_3": "vipākamanoviññāṇadhātu santīraṇakiccaṁ sādhayamānā; tannirodhā kiriyamanoviññāṇadhātu",
  "atk-abh02a11:107_4": "voṭṭhabbanakiccaṁ sādhayamānā; tannirodhā sattakkhattuṁ javanaṁ javati. Tattha paṭhamajavanepi",
  "atk-abh02a11:107_5": "‘ayaṁ itthī, ayaṁ puriso’ti rajjanadussanamuyhanavasena ālokitavilokitaṁ na hoti;",
  "atk-abh02a11:107_6": "dutiyajavanepi…pe… sattamajavanepi. Etesu pana, yuddhamaṇḍale yodhesu viya, heṭṭhupariyavasena",
  "atk-abh02a11:107_7": "bhijjitvā patitesu ‘ayaṁ itthī, ayaṁ puriso’ti rajjanādivasena ālokitavilokitaṁ hoti.",
  "atk-abh02a11:107_8": "Evaṁ tāvettha ‘mūlapariññāvasena’ asammohasampajaññaṁ veditabbaṁ.",
  "atk-abh02a11:108_0": "Cakkhudvāre pana rūpe āpāthagate bhavaṅgacalanato uddhaṁ sakasakakiccanipphādanavasena",
  "atk-abh02a11:108_1": "āvajjanādīsu uppajjitvā niruddhesu avasāne javanaṁ uppajjati. Taṁ pubbe uppannānaṁ",
  "atk-abh02a11:108_2": "āvajjanādīnaṁ gehabhūte cakkhudvāre āgantukapuriso viya hoti. Tassa yathā paragehe",
  "atk-abh02a11:108_3": "kiñci yācituṁ paviṭṭhassa āgantukapurisassa gehasāmikesupi tuṇhīmāsinesu āṇākaraṇaṁ",
  "atk-abh02a11:108_4": "na yuttaṁ, evaṁ āvajjanādīnaṁ gehabhūte cakkhudvāre āvajjanādīsupi arajjantesu adussantesu",
  "atk-abh02a11:108_5": "amuyhantesu ca rajjanadussanamuyhanaṁ ayuttanti. Evaṁ ‘āgantukabhāvavasena’ asammohasampajaññaṁ veditabbaṁ.",
  "atk-abh02a11:109_0": "Yāni panetāni cakkhudvāre voṭṭhabbanapariyosānāni cittāni uppajjanti, tāni saddhiṁ",
  "atk-abh02a11:109_1": "sampayuttadhammehi tattha tattheva bhijjanti, aññamaññaṁ na passantīti ittarāni tāvakālikāni",
  "atk-abh02a11:109_2": "honti. Tattha yathā ekasmiṁ ghare sabbesu mānusakesu matesu avasesassa ekakassa taṅkhaṇaṁyeva",
  "atk-abh02a11:109_3": "maraṇadhammassa na yuttā naccagītādīsu abhirati nāma, evameva ekadvāre sasampayuttesu",
  "atk-abh02a11:109_4": "āvajjanādīsu tattha tattheva matesu avasesassa taṅkhaṇaṁññeva maraṇadhammassa javanassāpi",
  "atk-abh02a11:109_5": "rajjanadussanamuyhanavasena abhirati nāma na yuttāti. Evaṁ ‘tāvakālikabhāvavasena’",
  "atk-abh02a11:109_6": "asammohasampajaññaṁ veditabbaṁ.",
  "atk-abh02a11:110_0": "Apica khandhāyatanadhātupaccayapaccavekkhaṇavasenapetaṁ veditabbaṁ. Ettha hi cakkhu",
  "atk-abh02a11:110_1": "ceva rūpāni ca rūpakkhandho, dassanaṁ viññāṇakkhandho, taṁsampayuttā vedanā vedanākkhandho,",
  "atk-abh02a11:110_2": "saññā saññākkhandho, phassādikā saṅkhārakkhandho. Evametesaṁ pañcannaṁ khandhānaṁ",
  "atk-abh02a11:110_3": "samavāye ālokanavilokanaṁ paññāyati. Tattha ko eko āloketi? Ko viloketi?",
  "atk-abh02a11:111_0": "Tathā cakkhu cakkhāyatanaṁ, rūpaṁ rūpāyatanaṁ, dassanaṁ manāyatanaṁ, vedanādayo taṁsampayuttā",
  "atk-abh02a11:111_1": "dhammā dhammāyatanaṁ. Evametesaṁ catunnaṁ āyatanānaṁ samavāye ālokanavilokanaṁ paññāyati.",
  "atk-abh02a11:111_2": "Tattha ko eko āloketi? Ko viloketi?",
  "atk-abh02a11:112_0": "Tathā cakkhu cakkhudhātu, rūpaṁ rūpadhātu, dassanaṁ cakkhuviññāṇadhātu, taṁsampayuttā",
  "atk-abh02a11:112_1": "vedanādayo dhammā dhammadhātu. Evametāsaṁ catunnaṁ dhātūnaṁ samavāye ālokanavilokanaṁ",
  "atk-abh02a11:112_2": "paññāyati. Tattha ko eko āloketi? Ko viloketi?",
  "atk-abh02a11:113_0": "Tathā cakkhu nissayapaccayo, rūpaṁ ārammaṇapaccayo, āvajjanaṁ anantarasamanantaraanantarūpanissayanatthivigatapaccayo,",
  "atk-abh02a11:113_1": "āloko upanissayapaccayo, vedanādayo sahajātādipaccayā. Evametesaṁ paccayānaṁ samavāye",
  "atk-abh02a11:113_2": "ālokanavilokanaṁ paññāyati. Tattha ko eko āloketi? Ko viloketīti? Evamettha khandhāyatanadhātupaccayapaccavekkhaṇavasenāpi",
  "atk-abh02a11:113_3": "asammohasampajaññaṁ veditabbaṁ.",
  "atk-abh02a11:114_0": "Samiñjite pasāriteti pabbānaṁ samiñjanapasāraṇe. Tattha cittavaseneva samiñjanapasāraṇaṁ",
  "atk-abh02a11:114_1": "akatvā hatthapādānaṁ samiñjanapasāraṇapaccayā atthānatthaṁ pariggahetvā tattha atthapariggaṇhanaṁ",
  "atk-abh02a11:114_2": "‘sātthakasampajaññaṁ’. Tattha hatthapāde aticiraṁ samiñjitvā vā pasāretvā eva vā",
  "atk-abh02a11:114_3": "ṭhitassa khaṇe khaṇe vedanā uppajjanti, cittaṁ ekaggataṁ na labhati, kammaṭṭhānaṁ",
  "atk-abh02a11:114_4": "paripatati, visesaṁ nādhigacchati; kāle samiñjantassa kāle pasārentassa pana tā vedanā",
  "atk-abh02a11:114_5": "nuppajjanti, cittaṁ ekaggaṁ hoti, kammaṭṭhānaṁ phātiṁ gacchati, visesamadhigacchatīti.",
  "atk-abh02a11:114_6": "Evaṁ ‘atthānatthapariggaṇhanaṁ’ veditabbaṁ.",
  "atk-abh02a11:115": "Atthe pana satipi sappāyāsappāyaṁ pariggahetvā sappāyapariggaṇhanaṁ ‘sappāyasampajaññaṁ’.",
  "atk-abh02a11:116_0": "Tatrāyaṁ nayo – mahācetiyaṅgaṇe kira daharabhikkhū sajjhāyaṁ gaṇhanti. Tesaṁ piṭṭhipasse",
  "atk-abh02a11:116_1": "daharabhikkhuniyo dhammaṁ suṇanti. Tatreko daharo hatthaṁ pasārento kāyasaṁsaggaṁ",
  "atk-abh02a11:116_2": "patvā teneva kāraṇena gihī jāto. Aparo bhikkhu pādaṁ pasārento aggimhi pasāresi.",
  "atk-abh02a11:116_3": "Aṭṭhiṁ āhacca pādo jhāyi. Aparo bhikkhu vammike pasāresi. So āsīvisena daṭṭho. Aparo",
  "atk-abh02a11:116_4": "bhikkhu cīvarakuṭidaṇḍake pasāresi. Taṁ maṇisappo ḍaṁsi. Tasmā evarūpe asappāye apasāretvā",
  "atk-abh02a11:116_5": "sappāye pasāretabbaṁ. Idamettha sappāyasampajaññaṁ.",
  "atk-abh02a11:117_0": "‘Gocarasampajaññaṁ’ pana mahātheravatthunā dīpetabbaṁ – mahāthero kira divāṭṭhāne",
  "atk-abh02a11:117_1": "nisinno antevāsikehi saddhiṁ kathayamāno sahasā hatthaṁ samiñjitvā puna yathāṭhāne",
  "atk-abh02a11:117_2": "ṭhapetvā saṇikaṁ samiñjesi. Taṁ antevāsikā pucchiṁsu – ‘‘kasmā, bhante, sahasā hatthaṁ",
  "atk-abh02a11:117_3": "samiñjitvā puna yathāṭhāne ṭhapetvā saṇikaṁ samiñjitthā’’ti? ‘‘Yato paṭṭhāya mayā,",
  "atk-abh02a11:117_4": "āvuso, kammaṭṭhānaṁ manasikātuṁ āraddho, na me kammaṭṭhānaṁ muñcitvā hattho samiñjitapubbo.",
  "atk-abh02a11:117_5": "Idāni pana me tumhehi saddhiṁ kathayamānena kammaṭṭhānaṁ muñcitvā samiñjito. Tasmā",
  "atk-abh02a11:117_6": "puna yathāṭhāne ṭhapetvā samiñjesi’’nti. ‘‘Sādhu, bhante, bhikkhunā nāma evarūpena",
  "atk-abh02a11:117_7": "bhavitabba’’nti. Evametthāpi kammaṭṭhānāvijahanameva ‘gocarasampajañña’nti veditabbaṁ.",
  "atk-abh02a11:118_0": "‘Abbhantare attā nāma koci samiñjento vā pasārento vā natthi. Vuttappakāracittakiriyāvāyodhātuvipphārena",
  "atk-abh02a11:118_1": "pana, suttākaḍḍhanavasena dāruyantassa hatthapādacalanaṁ viya, samiñjanapasāraṇaṁ",
  "atk-abh02a11:118_2": "hotī’ti parijānanaṁ panettha ‘asammohasampajañña’nti veditabbaṁ.",
  "atk-abh02a11:119_0": "Saṅghāṭipattacīvaradhāraṇeti ettha saṅghāṭicīvarānaṁ nivāsanapārupanavasena pattassa",
  "atk-abh02a11:119_1": "bhikkhāpaṭiggahaṇādivasena paribhogo ‘dhāraṇaṁ’ nāma. Tattha saṅghāṭicīvaradhāraṇe",
  "atk-abh02a11:119_2": "tāva nivāsetvā pārupitvā ca piṇḍāya carato ‘‘āmisalābho sītassa paṭighātāyā’’tiādinā",
  "atk-abh02a11:119_3": "nayena bhagavatā vuttappakāroyeva ca attho ‘attho’ nāma. Tassa vasena ‘sātthakasampajaññaṁ’ veditabbaṁ.",
  "atk-abh02a11:120_0": "Uṇhapakatikassa pana dubbalassa ca cīvaraṁ sukhumaṁ sappāyaṁ, sītālukassa ghanaṁ",
  "atk-abh02a11:120_1": "dupaṭṭaṁ; viparītaṁ asappāyaṁ. Yassa kassaci jiṇṇaṁ asappāyameva. Aggaḷādidānena",
  "atk-abh02a11:120_2": "hissa taṁ palibodhakaraṁ hoti. Tathā paṭṭuṇṇadukūlādibhedaṁ corānaṁ lobhanīyacīvaraṁ.",
  "atk-abh02a11:120_3": "Tādisañhi araññe ekakassa nivāsantarāyakaraṁ jīvitantarāyakarañcāpi hoti. Nippariyāyena",
  "atk-abh02a11:120_4": "pana yaṁ nimittakammādimicchājīvavasena uppannaṁ, yañcassa sevamānassa akusalā dhammā",
  "atk-abh02a11:120_5": "abhivaḍḍhanti, kusalā dhammā parihāyanti, taṁ asappāyaṁ ; viparītaṁ sappāyaṁ. Tassa",
  "atk-abh02a11:120_6": "vasenettha ‘sappāyasampajaññaṁ’ kammaṭṭhānāvijahanavaseneva ca ‘gocarasampajaññaṁ’ veditabbaṁ.",
  "atk-abh02a11:121_0": "Abbhantare attā nāma koci cīvaraṁ pārupanto natthi. Vuttappakāracittakiriyāvāyodhātuvipphāreneva",
  "atk-abh02a11:121_1": "pana cīvarapārupanaṁ hoti. Tattha cīvarampi acetanaṁ, kāyopi acetano. Cīvaraṁ na",
  "atk-abh02a11:121_2": "jānāti – ‘mayā kāyo pārupito’ti, kāyopi na jānāti – ‘ahaṁ cīvarena pārupito’ti. Dhātuyova",
  "atk-abh02a11:121_3": "dhātusamūhaṁ paṭicchādenti, paṭapilotikāya potthakarūpapaṭicchādane viya. Tasmā neva",
  "atk-abh02a11:121_4": "sundaraṁ cīvaraṁ labhitvā somanassaṁ kātabbaṁ , na asundaraṁ labhitvā domanassaṁ.",
  "atk-abh02a11:121_5": "Nāgavammikacetiyarukkhādīsu hi keci mālāgandhadhūpavatthādīhi sakkāraṁ karonti, keci",
  "atk-abh02a11:121_6": "gūthamuttakaddamadaṇḍasatthappahārādīhi asakkāraṁ. Na tehi nāgavammikarukkhādayo",
  "atk-abh02a11:121_7": "somanassaṁ vā domanassaṁ vā karonti. Evameva neva sundaraṁ cīvaraṁ labhitvā somanassaṁ",
  "atk-abh02a11:121_8": "kātabbaṁ, na asundaraṁ labhitvā domanassanti. Evaṁ pavattapaṭisaṅkhānavasenettha",
  "atk-abh02a11:121_9": "‘asammohasampajaññaṁ’ veditabbaṁ.",
  "atk-abh02a11:122_0": "Pattadhāraṇepi pattaṁ sahasāva aggahetvā ‘imaṁ gahetvā piṇḍāya caramāno bhikkhaṁ",
  "atk-abh02a11:122_1": "labhissāmī’ti evaṁ pattaggahaṇapaccayā paṭilabhitabbaatthavasena ‘sātthakasampajaññaṁ’",
  "atk-abh02a11:122_2": "veditabbaṁ. Kisadubbalasarīrassa pana garupatto asappāyo; yassa kassaci catupañcagaṇṭhikāhato",
  "atk-abh02a11:122_3": "dubbisodhanīyo asappāyova. Duddhotapatto hi na vaṭṭati; taṁ dhovantasseva cassa palibodho",
  "atk-abh02a11:122_4": "hoti. Maṇivaṇṇapatto pana lobhanīyova cīvare vuttanayeneva asappāyo. Nimittakammādivasena",
  "atk-abh02a11:122_5": "pana laddho, yañcassa sevamānassa akusalā dhammā abhivaḍḍhanti, kusalā dhammā parihāyanti,",
  "atk-abh02a11:122_6": "ayaṁ ekantāsappāyova viparīto sappāyo. Tassa vasenettha ‘sappāyasampajaññaṁ’ kammaṭṭhānāvijahanavaseneva",
  "atk-abh02a11:122_7": "‘gocarasampajaññaṁ’ veditabbaṁ.",
  "atk-abh02a11:123_0": "Abbhantare attā nāma koci pattaṁ gaṇhanto natthi. Vuttappakāracittakiriyāvāyodhātuvipphāravaseneva",
  "atk-abh02a11:123_1": "pana pattaggahaṇaṁ nāma hoti. Tattha pattopi acetano, hatthāpi acetanā. Patto na",
  "atk-abh02a11:123_2": "jānāti – ‘ahaṁ hatthehi gahito’ti. Hatthāpi na jānanti – ‘patto amhehi gahito’ti.",
  "atk-abh02a11:123_3": "Dhātuyova dhātusamūhaṁ gaṇhanti, saṇḍāsena aggivaṇṇapattagahaṇe viyāti. Evaṁ pavattapaṭisaṅkhānavasenettha",
  "atk-abh02a11:123_4": "‘asammohasampajaññaṁ’ veditabbaṁ.",
  "atk-abh02a11:124_0": "Apica yathā chinnahatthapāde vaṇamukhehi paggharitapubbalohitakimikule nīlamakkhikasamparikiṇṇe",
  "atk-abh02a11:124_1": "anāthasālāyaṁ anāthamanusse disvā dayālukā purisā tesaṁ vaṇabandhapaṭṭacoḷakāni ceva",
  "atk-abh02a11:124_2": "kapālādīhi ca bhesajjāni upanāmenti. Tattha coḷakānipi kesañci saṇhāni kesañci thūlāni",
  "atk-abh02a11:124_3": "pāpuṇanti. Bhesajjakapālakānipi kesañci susaṇṭhānāni kesañci dussaṇṭhānāni pāpuṇanti.",
  "atk-abh02a11:124_4": "Na te tattha sumanā vā honti dummanā vā. Vaṇapaṭicchādanamatteneva hi coḷakena, bhesajjapariggahaṇamatteneva",
  "atk-abh02a11:124_5": "ca kapālakena tesaṁ attho. Evameva yo bhikkhu vaṇacoḷakaṁ viya cīvaraṁ, bhesajjakapālakaṁ",
  "atk-abh02a11:124_6": "viya ca pattaṁ, kapāle bhesajjamiva ca patte laddhabhikkhaṁ sallakkheti – ayaṁ saṅghāṭipattacīvaradhāraṇe",
  "atk-abh02a11:124_7": "asammohasampajaññena uttamasampajānakārīti veditabbo.",
  "atk-abh02a11:125_0": "Asitādīsu asiteti piṇḍapātādibhojane. Pīteti yāguādipāne. Khāyiteti piṭṭhakhajjakādikhādane.",
  "atk-abh02a11:125_1": "Sāyiteti madhuphāṇitādisāyane. Tattha ‘‘neva davāyā’’tiādinā nayena vutto aṭṭhavidhopi",
  "atk-abh02a11:125_2": "attho ‘attho’ nāma. Tassa vasena ‘sātthakasampajaññaṁ’ veditabbaṁ.",
  "atk-abh02a11:126_0": "Lūkhapaṇītatittamadhurādīsu pana yena bhojanena yassa aphāsu hoti, taṁ tassa asappāyaṁ.",
  "atk-abh02a11:126_1": "Yaṁ pana nimittakammādivasena paṭiladdhaṁ, yañcassa bhuñjato akusalā dhammā abhivaḍḍhanti,",
  "atk-abh02a11:126_2": "kusalā dhammā parihāyanti, taṁ ekantaṁ asappāyameva; viparītaṁ sappāyaṁ. Tassa vasenettha",
  "atk-abh02a11:126_3": "‘sappāyasampajaññaṁ’ kammaṭṭhānāvijahanavaseneva ca ‘gocarasampajaññaṁ’ veditabbaṁ.",
  "atk-abh02a11:127_0": "Abbhantare attā nāma koci bhuñjako natthi. Vuttappakāracittakiriyāvāyodhātuvipphāreneva",
  "atk-abh02a11:127_1": "pana pattapaṭiggahaṇaṁ nāma hoti. Cittakiriyāvāyodhātuvipphāreneva hatthassa patte",
  "atk-abh02a11:127_2": "otāraṇaṁ nāma hoti. Cittakiriyāvāyodhātuvipphāreneva ālopakaraṇaṁ, ālopauddharaṇaṁ,",
  "atk-abh02a11:127_3": "mukhavivaraṇañca hoti. Na koci kuñcikāya, na yantakena hanukaṭṭhiṁ vivarati. Cittakiriyāvāyodhātuvipphāreneva",
  "atk-abh02a11:127_4": "ālopassa mukhe ṭhapanaṁ, uparidantānaṁ musalakiccasādhanaṁ, heṭṭhādantānaṁ udukkhalakiccasādhanaṁ,",
  "atk-abh02a11:127_5": "jivhāya hatthakiccasādhanañca hoti. Iti naṁ tattha aggajivhāya tanukakheḷo mūlajivhāya",
  "atk-abh02a11:127_6": "bahalakheḷo makkheti. Taṁ heṭṭhādantaudukkhale jivhāhatthaparivattitaṁ kheḷaudakatemitaṁ",
  "atk-abh02a11:127_7": "uparidantamusalasañcuṇṇitaṁ koci kaṭacchunā vā dabbiyā vā anto pavesento nāma natthi;",
  "atk-abh02a11:127_8": "vāyodhātuyāva pavisati. Paviṭṭhaṁ paviṭṭhaṁ koci palālasanthāraṁ katvā dhārento nāma",
  "atk-abh02a11:127_9": "natthi; vāyodhātuvaseneva tiṭṭhati. Ṭhitaṁ ṭhitaṁ koci uddhanaṁ katvā aggiṁ jāletvā",
  "atk-abh02a11:127_10": "pacanto nāma natthi; tejodhātuyāva paccati. Pakkaṁ pakkaṁ koci daṇḍakena vā yaṭṭhiyā",
  "atk-abh02a11:127_11": "vā bahi nīhārako nāma natthi; vāyodhātuyeva nīharati. Iti vāyodhātu atiharati ca",
  "atk-abh02a11:127_12": "vītiharati ca dhāreti ca parivatteti ca sañcuṇṇeti ca visoseti ca nīharati ca. Pathavīdhātu",
  "atk-abh02a11:127_13": "dhāreti ca parivatteti ca sañcuṇṇeti ca visoseti ca nīharati ca. Āpodhātu sineheti",
  "atk-abh02a11:127_14": "ca allattañca anupāleti. Tejodhātu antopaviṭṭhaṁ paripāceti. Ākāsadhātu añjaso hoti.",
  "atk-abh02a11:127_15": "Viññāṇadhātu tattha tattha sammāpayogamanvāya ābhujatīti. Evaṁ pavattapaṭisaṅkhānavasenettha",
  "atk-abh02a11:127_16": "‘asammohasampajaññaṁ’ veditabbaṁ.",
  "atk-abh02a11:128_0": "Apica gamanato, pariyesanato, paribhogato, āsayato, nidhānato, aparipakkato, paripakkato,",
  "atk-abh02a11:128_1": "phalato, nissandanato, sammakkhanatoti evaṁ dasavidhapaṭikūlabhāvapaccavekkhaṇatopettha",
  "atk-abh02a11:128_2": "‘asammohasampajaññaṁ’ veditabbaṁ. Vitthārakathā panettha visuddhimagge āhārapaṭikūlasaññāniddesato gahetabbā.",
  "atk-abh02a11:129_0": "Uccārapassāvakammeti uccārassa ca passāvassa ca karaṇe. Tattha pakkakāle uccārapassāvaṁ",
  "atk-abh02a11:129_1": "akarontassa sakalasarīrato sedā muccanti, akkhīni bhamanti, cittaṁ na ekaggaṁ hoti,",
  "atk-abh02a11:129_2": "aññe ca rogā uppajjanti; karontassa pana sabbaṁ taṁ na hotīti ayamettha attho. Tassa",
  "atk-abh02a11:129_3": "vasena ‘sātthakasampajaññaṁ’ veditabbaṁ.",
  "atk-abh02a11:130_0": "Aṭṭhāne uccārapassāvaṁ karontassa pana āpatti hoti, ayaso vaḍḍhati, jīvitantarāyo",
  "atk-abh02a11:130_1": "hoti; patirūpe ṭhāne karontassa sabbaṁ taṁ na hotīti idamettha sappāyaṁ. Tassa vasena",
  "atk-abh02a11:130_2": "‘sappāyasampajaññaṁ’ kammaṭṭhānāvijahanavaseneva ca ‘gocarasampajaññaṁ’ veditabbaṁ.",
  "atk-abh02a11:131_0": "Abbhantare attā nāma koci uccārapassāvakammaṁ karonto natthi. Cittakiriyāvāyodhātuvipphāreneva",
  "atk-abh02a11:131_1": "pana uccārapassāvakammaṁ hoti. Yathā pana pakke gaṇḍe gaṇḍabhedena pubbalohitaṁ akāmatāya",
  "atk-abh02a11:131_2": "nikkhamati, yathā ca atibharitā udakabhājanā udakaṁ akāmatāya nikkhamati, evaṁ pakkāsayamuttavatthīsu",
  "atk-abh02a11:131_3": "sannicitā uccārapassāvā vāyuvegasamuppīḷitā akāmatāyapi nikkhamanti. So panāyaṁ evaṁ",
  "atk-abh02a11:131_4": "nikkhamanto uccārapassāvo neva tassa bhikkhuno attano hoti na parassa; kevalaṁ pana",
  "atk-abh02a11:131_5": "sarīranissandova hoti. Yathā kiṁ? Yathā udakatumbhato purāṇaudakaṁ chaḍḍentassa neva",
  "atk-abh02a11:131_6": "taṁ attano hoti na paresaṁ, kevalaṁ paṭijagganamattameva hoti, evanti. Evaṁ pavattapaṭisaṅkhānavasenettha",
  "atk-abh02a11:131_7": "‘asammohasampajaññaṁ’ veditabbaṁ.",
  "atk-abh02a11:132": "Gatādīsu gateti gamane. Ṭhiteti ṭhāne. Nisinneti nisajjāya. Sutteti sayane. Tattha abhikkantādīsu vuttanayeneva sampajānakāritā veditabbā.",
  "atk-abh02a11:133_0": "Ayaṁ panettha aparopi nayo – eko hi bhikkhu gacchanto aññaṁ cintento aññaṁ vitakkento",
  "atk-abh02a11:133_1": "gacchati. Eko kammaṭṭhānaṁ avissajjetvāva gacchati. Tathā eko bhikkhu tiṭṭhanto,",
  "atk-abh02a11:133_2": "nisīdanto, sayanto aññaṁ cintento aññaṁ vitakkento sayati. Eko kammaṭṭhānaṁ avissajjetvāva sayati.",
  "atk-abh02a11:134_0": "Ettakena pana na pākaṭaṁ hotīti caṅkamena dīpayiṁsu. Yo hi bhikkhu caṅkamanaṁ otaritvā",
  "atk-abh02a11:134_1": "caṅkamanakoṭiyaṁ ṭhito pariggaṇhāti; ‘pācīnacaṅkamanakoṭiyaṁ pavattā rūpārūpadhammā",
  "atk-abh02a11:134_2": "pacchimacaṅkamanakoṭiṁ appatvā ettheva niruddhā, pacchimacaṅkamanakoṭiyaṁ pavattāpi",
  "atk-abh02a11:134_3": "pācīnacaṅkamanakoṭiṁ appatvā ettheva niruddhā, caṅkamanavemajjhe pavattā ubho koṭiyo",
  "atk-abh02a11:134_4": "appatvā ettheva niruddhā, caṅkamane pavattā rūpārūpadhammā ṭhānaṁ appatvā ettheva",
  "atk-abh02a11:134_5": "niruddhā, ṭhāne pavattā nisajjaṁ, nisajjāya pavattā sayanaṁ appatvā ettheva niruddhā’ti",
  "atk-abh02a11:134_6": "evaṁ pariggaṇhanto pariggaṇhantoyeva bhavaṅgaṁ otāreti; uṭṭhahanto kammaṭṭhānaṁ gahetvāva",
  "atk-abh02a11:134_7": "uṭṭhāti – ayaṁ bhikkhu gatādīsu sampajānakārī nāma hotīti.",
  "atk-abh02a11:135_0": "Evaṁ pana sutte kammaṭṭhānaṁ avibhūtaṁ hoti. Kammaṭṭhānaṁ avibhūtaṁ na kātabbaṁ.",
  "atk-abh02a11:135_1": "Tasmā yo bhikkhu yāva sakkoti tāva caṅkamitvā ṭhatvā nisīditvā sayamāno evaṁ pariggahetvā",
  "atk-abh02a11:135_2": "sayati – ‘kāyo acetano, mañco acetano. Kāyo na jānāti – ahaṁ mañce sayitoti. Mañcopi",
  "atk-abh02a11:135_3": "na jānāti – mayi kāyo sayitoti. Acetano kāyo acetane mañce sayito’ti. Evaṁ pariggaṇhanto",
  "atk-abh02a11:135_4": "pariggaṇhantoyeva cittaṁ bhavaṅgaṁ otāreti, pabujjhamāno kammaṭṭhānaṁ gahetvāva pabujjhati.",
  "atk-abh02a11:135_5": "Ayaṁ sutte sampajānakārī nāma hotīti.",
  "atk-abh02a11:136_0": "Jāgariteti jāgaraṇe. Tattha ‘kiriyāmayapavattassa appavattiyā sati jāgaritaṁ nāma",
  "atk-abh02a11:136_1": "na hoti; kiriyāmayapavattavaḷañje pavattante jāgaritaṁ nāma hotī’ti pariggaṇhanto",
  "atk-abh02a11:136_2": "bhikkhu jāgarite sampajānakārī nāma hoti. Apica rattindivaṁ cha koṭṭhāse katvā pañca",
  "atk-abh02a11:136_3": "koṭṭhāse jaggantopi jāgarite sampajānakārī nāma hoti.",
  "atk-abh02a11:137_0": "Bhāsiteti kathane. Tattha ‘upādārūpassa saddāyatanassa appavatte sati bhāsitaṁ nāma",
  "atk-abh02a11:137_1": "na hoti; tasmiṁ pavattante hotī’ti pariggāhako bhikkhu bhāsite sampajānakārī nāma",
  "atk-abh02a11:137_2": "hoti. Vimuttāyatanasīsena dhammaṁ desentopi bāttiṁsa tiracchānakathā pahāya dasakathāvatthunissitaṁ",
  "atk-abh02a11:137_3": "kathaṁ kathentopi bhāsite sampajānakārī nāma hoti.",
  "atk-abh02a11:138_0": "Tuṇhībhāveti akathane. Tattha ‘upādārūpassa saddāyatanassa pavattiyaṁ sati tuṇhībhāvo",
  "atk-abh02a11:138_1": "nāma natthi; appavattiyaṁ hotī’ti pariggāhako bhikkhu tuṇhībhāve sampajānakārī nāma",
  "atk-abh02a11:138_2": "hoti. Aṭṭhatiṁsāya ārammaṇesu cittaruciyaṁ kammaṭṭhānaṁ gahetvā nisinnopi dutiyajjhānaṁ",
  "atk-abh02a11:138_3": "samāpannopi tuṇhībhāve sampajānakārīyeva nāma hoti.",
  "atk-abh02a11:139_0": "Ettha ca eko iriyāpatho dvīsu ṭhānesu āgato. So heṭṭhā abhikkante paṭikkanteti ettha",
  "atk-abh02a11:139_1": "bhikkhācāragāmaṁ gacchato ca āgacchato ca addhānagamanavasena kathito. Gate ṭhite",
  "atk-abh02a11:139_2": "nisinneti ettha vihāre cuṇṇikapāduddhārairiyāpathavasena kathitoti veditabbo.",
  "atk-abh02a11:140": "524.Tattha katamā satītiādi sabbaṁ uttānatthameva.",
  "atk-abh02a11:141_0": "526.Sovivittanti iminā kiṁ dasseti? Etassa bhikkhuno upāsanaṭṭhānaṁ yogapathaṁ sappāyasenāsanaṁ",
  "atk-abh02a11:141_1": "dasseti. Yassa hi abbhantare ettakā guṇā atthi, tassa anucchaviko araññavāso. Yassa",
  "atk-abh02a11:141_2": "panete natthi, tassa ananucchaviko. Evarūpassa hi araññavāso kāḷamakkaṭaacchataracchadīpimigādīnaṁ",
  "atk-abh02a11:141_3": "aṭavīvāsasadiso hoti. Kasmā? Icchāya ṭhatvā paviṭṭhattā. Tassa hi araññavāsamūlako",
  "atk-abh02a11:141_4": "koci attho natthi; araññavāsañceva āraññake ca dūseti; sāsane appasādaṁ uppādeti.",
  "atk-abh02a11:141_5": "Yassa pana abbhantare ettakā guṇā atthi, tasseva so anucchaviko. So hi araññavāsaṁ",
  "atk-abh02a11:141_6": "nissāya vipassanaṁ paṭṭhapetvā arahattaṁ gaṇhitvā parinibbāti, sakalaaraññavāsaṁ",
  "atk-abh02a11:141_7": "upasobheti, āraññikānaṁ sīsaṁ dhovati, sakalasāsanaṁ pasāreti. Tasmā satthā evarūpassa",
  "atk-abh02a11:141_8": "bhikkhuno upāsanaṭṭhānaṁ yogapathaṁ sappāyasenāsanaṁ dassento so vivittaṁ senāsanaṁ",
  "atk-abh02a11:141_9": "bhajatītiādimāha. Tattha vivittanti suññaṁ appasaddaṁ appanigghosaṁ. Etameva hi atthaṁ",
  "atk-abh02a11:141_10": "dassetuṁ tañca anākiṇṇantiādi vuttaṁ. Tattha anākiṇṇanti asaṅkiṇṇaṁ asambādhaṁ. Tattha",
  "atk-abh02a11:141_11": "yassa senāsanassa sāmantā gāvutampi aḍḍhayojanampi pabbatagahanaṁ vanagahanaṁ nadīgahanaṁ",
  "atk-abh02a11:141_12": "hoti, na koci avelāya upasaṅkamituṁ sakkoti – idaṁ santikepi anākiṇṇaṁ nāma. Yaṁ",
  "atk-abh02a11:141_13": "pana aḍḍhayojanikaṁ vā yojanikaṁ vā hoti – idaṁ dūratāya eva anākiṇṇaṁ nāma hoti.",
  "atk-abh02a11:142_0": "527. Seti ceva āsati ca etthāti senāsanaṁ. Tassa pabhedaṁ dassetuṁ mañco pīṭhantiādi",
  "atk-abh02a11:142_1": "vuttaṁ. Tattha mañcoti cattāro mañcā – masārako, bundikābaddho, kuḷīrapādako, āhaccapādakoti.",
  "atk-abh02a11:142_2": "Tathā pīṭhaṁ. Bhisīti pañca bhisiyo – uṇṇābhisi, coḷabhisi, vākabhisi, tiṇabhisi,",
  "atk-abh02a11:142_3": "paṇṇabhisīti. Bimbohananti sīsupadhānaṁ vuttaṁ. Taṁ vitthārato vidatthicaturaṅgulaṁ",
  "atk-abh02a11:142_4": "vaṭṭati, dīghato mañcavitthārappamāṇaṁ. Vihāroti samantā parihārapathaṁ antoyeva",
  "atk-abh02a11:142_5": "rattiṭṭhānadivāṭṭhānāni dassetvā katasenāsanaṁ. Aḍḍhayogoti supaṇṇavaṅkagehaṁ. Pāsādoti",
  "atk-abh02a11:142_6": "dve kaṇṇikāni gahetvā kato dīghapāsādo. Aṭṭoti paṭirājādipaṭibāhanatthaṁ iṭṭhakāhi",
  "atk-abh02a11:142_7": "kato bahalabhittiko catupañcabhūmiko patissayaviseso. Māḷoti bhojanasālasadiso maṇḍalamāḷo;",
  "atk-abh02a11:142_8": "vinayaṭṭhakathāyaṁ pana ekakūṭasaṅgahito caturassapāsādoti vuttaṁ. Leṇanti pabbataṁ",
  "atk-abh02a11:142_9": "khaṇitvā vā pabbhārassa appahonakaṭṭhāne kuṭṭaṁ uṭṭhāpetvā vā katasenāsanaṁ. Guhāti",
  "atk-abh02a11:142_10": "bhūmidari vā yattha rattindivaṁ dīpaṁ laddhuṁ vaṭṭati, pabbataguhā vā bhūmiguhā vā.",
  "atk-abh02a11:142_11": "Rukkhamūlanti rukkhassa heṭṭhā parikkhittaṁ vā aparikkhittaṁ vā. Veḷugumboti veḷugaccho.",
  "atk-abh02a11:142_12": "Yattha vā pana bhikkhū paṭikkamantīti ṭhapetvā vā etāni mañcādīni yattha bhikkhū",
  "atk-abh02a11:142_13": "sannipatanti, yaṁ tesaṁ sannipātārahaṭṭhānaṁ, sabbametaṁ senāsanaṁ.",
  "atk-abh02a11:143_0": "528.Bhajatīti upeti. Sambhajatīti tattha abhirativasena anukkaṇṭhito suṭṭhu upeti.",
  "atk-abh02a11:143_1": "Sevatīti nivāsanavasena sevati nisevatīti anukkaṇṭhamāno sannisito hutvā sevati.",
  "atk-abh02a11:143_2": "Saṁsevatīti senāsanavattaṁ sampādento sammā sevati.",
  "atk-abh02a11:144_0": "529. Idāni yaṁ taṁ vivittanti vuttaṁ, tassa pabhedaṁ dassetuṁ araññaṁ rukkhamūlantiādi",
  "atk-abh02a11:144_1": "āraddhaṁ. Tattha araññanti vinayapariyāyena tāva ‘‘ṭhapetvā gāmañca gāmūpacārañca",
  "atk-abh02a11:144_2": "avasesaṁ arañña’’nti (pārā. 12) āgataṁ. Suttantapariyāyena āraññikaṁ bhikkhuṁ sandhāya",
  "atk-abh02a11:144_3": "‘‘āraññakaṁ nāma senāsanaṁ pañcadhanusatikapacchima’’nti (pāci. 573) āgataṁ. Vinayasuttantā",
  "atk-abh02a11:144_4": "pana ubhopi pariyāyadesanā nāma. Abhidhammo nippariyāyadesanāti abhidhammapariyāyena",
  "atk-abh02a11:144_5": "araññaṁ dassetuṁ nikkhamitvā bahi indakhīlāti vuttaṁ; indakhīlato bahi nikkhamitvāti attho.",
  "atk-abh02a11:145_0": "530. Rukkhamūlādīnaṁ pakatiyā ca suviññeyyabhāvato rukkhamūlaṁyeva rukkhamūlantiādi",
  "atk-abh02a11:145_1": "vuttaṁ. Apicettha rukkhamūlanti yaṁkiñci sītacchāyaṁ vivittaṁ rukkhamūlaṁ. Pabbatanti",
  "atk-abh02a11:145_2": "selaṁ. Tattha hi udakasoṇḍīsu udakakiccaṁ katvā sītāya rukkhacchāyāya nisinnassa",
  "atk-abh02a11:145_3": "nānādisāsu khāyamānāsu sītena vātena bījiyamānassa cittaṁ ekaggaṁ hoti. Kandaranti",
  "atk-abh02a11:145_4": "kaṁ vuccati udakaṁ, tena daritaṁ udakena bhinnaṁ pabbatappadesaṁ; yaṁ nitumbantipi",
  "atk-abh02a11:145_5": "nadīkuñjantipi vadanti. Tattha hi rajatapaṭṭasadisā vālikā honti, matthake maṇivitānaṁ",
  "atk-abh02a11:145_6": "viya vanagahanaṁ, maṇikkhandhasadisaṁ udakaṁ sandati. Evarūpaṁ kandaraṁ oruyha pānīyaṁ",
  "atk-abh02a11:145_7": "pivitvā gattāni sītaṁ katvā vālikaṁ ussāpetvā paṁsukūlacīvaraṁ paññapetvā nisinnassa",
  "atk-abh02a11:145_8": "samaṇadhammaṁ karoto cittaṁ ekaggaṁ hoti. Giriguhanti dvinnaṁ pabbatānaṁ antaraṁ,",
  "atk-abh02a11:145_9": "ekasmiṁyeva vā umaṅgasadisaṁ mahāvivaraṁ. Susānalakkhaṇaṁ visuddhimagge (visuddhi. 1.34) vuttaṁ.",
  "atk-abh02a11:146_0": "531.Vanapatthanti gāmantaṁ atikkamitvā manussānaṁ anupacāraṭṭhānaṁ, yattha na kasanti",
  "atk-abh02a11:146_1": "na vapanti. Tenevassa niddese ‘‘vanapatthanti dūrānametaṁ senāsanānaṁ adhivacana’’ntiādi",
  "atk-abh02a11:146_2": "vuttaṁ. Yasmā vā rukkhamūlādīsu idamevekaṁ bhājetvā dassitaṁ, tasmāssa nikkhepapaṭipāṭiyā",
  "atk-abh02a11:146_3": "niddesaṁ akatvā sabbapariyante niddeso katoti veditabbo. Abbhokāsanti acchannaṁ.",
  "atk-abh02a11:146_4": "Ākaṅkhamāno panettha cīvarakuṭiṁ katvā vasati. Palālapuñjanti palālarāsi. Mahāpalālapuñjato",
  "atk-abh02a11:146_5": "hi palālaṁ nikkaḍḍhitvā pabbhāraleṇasadise ālaye karonti, gacchagumbādīnampi upari",
  "atk-abh02a11:146_6": "palālaṁ pakkhipitvā heṭṭhā nisinnā samaṇadhammaṁ karonti; taṁ sandhāyetaṁ vuttaṁ.",
  "atk-abh02a11:146_7": "Vanapatthaniddese salomahaṁsānanti yattha paviṭṭhassa lomahaṁso uppajjati; evarūpānaṁ",
  "atk-abh02a11:146_8": "bhīsanakasenāsanānaṁ. Pariyantānanti dūrabhāvena pariyante ṭhitānaṁ. Na manussūpacārānanti",
  "atk-abh02a11:146_9": "kasanavapanavasena manussehi upacaritabbaṁ vanantaṁ atikkamitvā ṭhitānaṁ. Durabhisambhavānanti",
  "atk-abh02a11:146_10": "aladdhavivekassādehi abhibhuyya vasituṁ nasakkuṇeyyānaṁ.",
  "atk-abh02a11:147": "532. Appasaddādiniddese appasaddanti vacanasaddena appasaddaṁ.",
  "atk-abh02a11:148_0": "533.Appanigghosanti nagaranigghosasaddena appanigghosaṁ. Yasmā pana ubhayampetaṁ",
  "atk-abh02a11:148_1": "saddaṭṭhena ekaṁ, tasmāssa niddese ‘‘yadeva taṁ appasaddaṁ tadeva taṁ appanigghosa’’nti",
  "atk-abh02a11:148_2": "vuttaṁ. Vijanavātanti anusañcaraṇajanassa sarīravātena virahitaṁ. Vijanavādantipi",
  "atk-abh02a11:148_3": "pāṭho; antojanavādena virahitanti attho. Yasmā pana yaṁ appanigghosaṁ, tadeva janasañcaraṇena",
  "atk-abh02a11:148_4": "ca janavādena ca virahitaṁ hoti, tasmāssa niddese ‘‘yadeva taṁ appanigghosaṁ tadeva",
  "atk-abh02a11:148_5": "taṁ vijanavāta’’nti vuttaṁ. Manussarāhaseyyakanti manussānaṁ rahassakiriyaṭṭhāniyaṁ.",
  "atk-abh02a11:148_6": "Yasmā pana taṁ janasañcaraṇarahitaṁ hoti, tenassa niddese ‘‘yadeva taṁ vijanavātaṁ",
  "atk-abh02a11:148_7": "tadeva taṁ manussarāhaseyyaka’’nti vuttaṁ. Paṭisallānasāruppanti vivekānurūpaṁ. Yasmā",
  "atk-abh02a11:148_8": "pana taṁ niyameneva manussarāhaseyyakaṁ hoti, tasmāssa niddese ‘‘yadeva taṁ manussarāhaseyyakaṁ",
  "atk-abh02a11:148_9": "tadeva taṁ paṭisallānasāruppa’’nti vuttaṁ.",
  "atk-abh02a11:149": "534. Araññagatādiniddese araññaṁ vuttameva. Tathā rukkhamūlaṁ. Avasesaṁ pana sabbampi senāsanaṁ suññāgārena saṅgahitaṁ.",
  "atk-abh02a11:150_0": "535.Pallaṅkaṁ ābhujitvāti samantato ūrubaddhāsanaṁ bandhitvā. Ujuṁ kāyaṁ paṇidhāyāti",
  "atk-abh02a11:150_1": "uparimaṁ sarīraṁ ujuṁ ṭhapetvā aṭṭhārasa piṭṭhikaṇṭake koṭiyā koṭiṁ paṭipādetvā.",
  "atk-abh02a11:150_2": "Evañhi nisinnassa cammamaṁsanhārūni na paṇamanti. Athassa yā tesaṁ paṇamanapaccayā",
  "atk-abh02a11:150_3": "khaṇe khaṇe vedanā uppajjeyyuṁ, tā nuppajjanti. Tāsu na uppajjamānāsu cittaṁ ekaggaṁ",
  "atk-abh02a11:150_4": "hoti, kammaṭṭhānaṁ na paripatati, vuḍḍhiṁ phātiṁ upagacchati.",
  "atk-abh02a11:151": "536.Ujuko hoti kāyo ṭhito paṇihitoti idampi hi imamevatthaṁ sandhāya vuttaṁ.",
  "atk-abh02a11:152_0": "537.Parimukhaṁ satiṁ upaṭṭhapetvāti kammaṭṭhānābhimukhaṁ satiṁ ṭhapayitvā, mukhasamīpe",
  "atk-abh02a11:152_1": "vā katvāti attho. Teneva vuttaṁ ‘‘ayaṁ sati upaṭṭhitā hoti sūpaṭṭhitā nāsikagge vā",
  "atk-abh02a11:152_2": "mukhanimitte vā’’ti. Mukhanimittanti cettha uttaroṭṭhassa vemajjhappadeso daṭṭhabbo,",
  "atk-abh02a11:152_3": "yattha nāsikavāto paṭihaññati; atha vā parīti pariggahaṭṭho, mukhanti niyyānaṭṭho,",
  "atk-abh02a11:152_4": "satīti upaṭṭhānaṭṭho; tena vuccati ‘‘parimukhaṁ sati’’nti evaṁ paṭisambhidāyaṁ (paṭi.",
  "atk-abh02a11:152_5": "ma. 1.164) vuttanayenapettha attho daṭṭhabbo. Tatrāyaṁ saṅkhepo ‘‘pariggahitaniyyānaṁ satiṁ katvā’’ti.",
  "atk-abh02a11:153_0": "538. Abhijjhāniddeso uttānatthoyeva. Ayaṁ panettha saṅkhepavaṇṇanā – abhijjhaṁ loke",
  "atk-abh02a11:153_1": "pahāyāti lujjanapalujjanaṭṭhena pañcupādānakkhandhā loko. Tasmā pañcasu upādānakkhandhesu",
  "atk-abh02a11:153_2": "rāgaṁ pahāya kāmacchandaṁ vikkhambhetvāti ayamettha attho.",
  "atk-abh02a11:154": "539.Vigatābhijjhenāti vikkhambhanavasena pahīnattā vigatābhijjhena, na cakkhuviññāṇasadisenāti attho.",
  "atk-abh02a11:155_0": "541.Abhijjhāyacittaṁ parisodhetīti abhijjhāto cittaṁ parisodheti; yathā naṁ sā muñcati",
  "atk-abh02a11:155_1": "ceva, muñcitvā ca na puna gaṇhāti, evaṁ karotīti attho. Niddesapadesu panassa āsevanto",
  "atk-abh02a11:155_2": "sodheti, bhāvento visodheti, bahulīkaronto parisodhetīti evamattho veditabbo. Mocetītiādīsupi eseva nayo.",
  "atk-abh02a11:156_0": "542-543.Byāpādadosaṁ pahāyātiādīnampi imināva nayena attho veditabbo. Byāpajjati",
  "atk-abh02a11:156_1": "iminā cittaṁ pūtikummāsādayo viya pakatiṁ jahatīti byāpādo. Vikārappattiyā padussati,",
  "atk-abh02a11:156_2": "paraṁ vā padūseti vināsetīti padoso. Ubhayametaṁ kodhassevādhivacanaṁ. Teneva vuttaṁ",
  "atk-abh02a11:156_3": "‘‘yo byāpādo so padoso; yo padoso so byāpādo’’ti. Yasmā cesa sabbasaṅgāhikavasena",
  "atk-abh02a11:156_4": "niddiṭṭho, tasmā ‘‘sabbapāṇabhūtahitānukampī’’ti avatvā ‘‘abyāpannacitto’’ti ettakameva vuttaṁ.",
  "atk-abh02a11:157_0": "546. Thinaṁ cittagelaññaṁ, middhaṁ cetasikagelaññaṁ; thinañca middhañca thinamiddhaṁ.",
  "atk-abh02a11:157_1": "Santā hontīti ime dvepi dhammā nirodhasantatāya santā hontīti. Idaṁ sandhāyettha vacanabhedo kato.",
  "atk-abh02a11:158": "549.Ālokasaññīti rattimpi divāpi diṭṭhālokasañjānanasamatthāya vigatanīvaraṇāya parisuddhāya saññāya samannāgato.",
  "atk-abh02a11:159": "550.Sato sampajānoti satiyā ca ñāṇena ca samannāgato. Idaṁ ubhayaṁ ālokasaññāya upakārakattā vuttaṁ.",
  "atk-abh02a11:160_0": "553. Vigatathinamiddhatāya pana ālokasaññāya niddesapadesu cattattātiādīni aññamaññavevacanāneva",
  "atk-abh02a11:160_1": ". Tattha cattattāti cattakāraṇā. Sesapadesupi eseva nayo. Cattattāti idaṁ panettha",
  "atk-abh02a11:160_2": "sakabhāvapariccajanavasena vuttaṁ. Vantattāti idaṁ puna anādiyanabhāvadassanavasena.",
  "atk-abh02a11:160_3": "Muttattāti idaṁ santatito vinimocanavasena. Pahīnattāti idaṁ muttassāpi katthaci",
  "atk-abh02a11:160_4": "ṭhānābhāvavasena. Paṭinissaṭṭhattāti idaṁ pubbe ādinnapubbassa nissaggadassanavasena.",
  "atk-abh02a11:160_5": "Paṭimuñcato vā nissaṭṭhattā bhāvanābalena abhibhuyya nissaṭṭhattāti attho. Pahīnapaṭinissaṭṭhattāti",
  "atk-abh02a11:160_6": "yathāvikkhambhanavaseneva pahānaṁ hoti, punappunaṁ santatiṁ na ajjhāruhati, tathā",
  "atk-abh02a11:160_7": "paṭinissaṭṭhattāti. Ālokā hotīti sappabhā hoti. Nirāvaraṇaṭṭhena vivaṭā. Nirupakkilesaṭṭhena",
  "atk-abh02a11:160_8": "parisuddhā. Pabhassaraṭṭhena pariyodātā.",
  "atk-abh02a11:161": "556.Uddhaccakukkuccanti ettha uddhatākāro uddhaccaṁ, ārammaṇe anicchayatāya vatthujjhācāro kukkuccaṁ. Idhāpi ‘‘santā hontī’’ti purimanayeneva vacanabhedo veditabbo.",
  "atk-abh02a11:162_0": "558.Tiṇṇavicikicchoti vicikicchaṁ taritvā atikkamitvā ṭhito. Niddesepissa tiṇṇoti",
  "atk-abh02a11:162_1": "idaṁ vicikicchāya animuggabhāvadassanavasena vuttaṁ. Uttiṇṇoti idaṁ tassā atikkamadassanavasena.",
  "atk-abh02a11:162_2": "Nittiṇṇoti idaṁ bhāvanābalena abhibhuyya upaddave tiṇṇabhāvadassanavasena. Pāraṅgatoti",
  "atk-abh02a11:162_3": "nibbicikicchābhāvasaṅkhātaṁ vicikicchāpāraṁ gato. Pāramanuppattoti tadeva pāraṁ bhāvanānuyogena",
  "atk-abh02a11:162_4": "pattoti. Evamassa paṭipattiyā saphalataṁ dasseti.",
  "atk-abh02a11:163_0": "559.Akathaṁkathīti ‘kathamidaṁ kathamida’nti evaṁ pavattāya kathaṁkathāya virahito.",
  "atk-abh02a11:163_1": "Kusalesu dhammesūti anavajjadhammesu. Na kaṅkhatīti ‘ime nu kho kusalā’ti kaṅkhaṁ",
  "atk-abh02a11:163_2": "na uppādeti. Na vicikicchatīti te dhamme sabhāvato vinicchetuṁ na kicchati, na kilamati.",
  "atk-abh02a11:163_3": "Akathaṁkathī hotīti ‘kathaṁ nu kho ime kusalā’ti kathaṁkathāya rahito hoti. Nikkathaṁkathī",
  "atk-abh02a11:163_4": "vigatakathaṁkathoti tasseva vevacanaṁ. Vacanattho panettha kathaṁkathāto nikkhantoti",
  "atk-abh02a11:163_5": "nikkathaṁkatho. Vigatā kathaṁkathā assāti vigatakathaṁkatho.",
  "atk-abh02a11:164": "562.Upakkileseti upakkilesabhūte. Te hi cittaṁ upagantvā kilissanti. Tasmā upakkilesāti vuccanti.",
  "atk-abh02a11:165_0": "563.Paññāyadubbalīkaraṇeti yasmā ime nīvaraṇā uppajjamānā anuppannāya lokiyalokuttarāya",
  "atk-abh02a11:165_1": "paññāya uppajjituṁ na denti, uppannā api aṭṭha samāpattiyo pañca vā abhiññāyo upacchinditvā",
  "atk-abh02a11:165_2": "pātenti, tasmā ‘paññāya dubbalīkaraṇā’ti vuccanti. ‘Anuppannā ceva paññā na uppajjati,",
  "atk-abh02a11:165_3": "uppannā ca paññā nirujjhatī’ti idampi hi imamevatthaṁ sandhāya vuttaṁ. Sesamettha",
  "atk-abh02a11:165_4": "sabbaṁ heṭṭhā tattha tattha pakāsitattā uttānatthameva.",
  "atk-abh02a11:166_0": "564.Vivicceva kāmehītiādīsupi niddesesu yaṁ vattabbaṁ siyā, taṁ heṭṭhā cittuppādakaṇḍe",
  "atk-abh02a11:166_1": "(dha. sa. aṭṭha. 160) rūpāvacaraniddese idheva ca tattha tattha vuttameva. Kevalañhi",
  "atk-abh02a11:166_2": "dutiyatatiyacatutthajjhānaniddesesupi yathā tāni jhānāni heṭṭhā ‘tivaṅgikaṁ jhānaṁ",
  "atk-abh02a11:166_3": "hoti, duvaṅgikaṁ jhānaṁ hotī’ti vuttāni, evaṁ avatvā ‘‘ajjhattaṁ sampasādana’’ntiādivacanato",
  "atk-abh02a11:166_4": "pariyāyena sampasādādīhi saddhiṁ tāni aṅgāni gahetvā ‘‘jhānanti sampasādo pītisukhaṁ",
  "atk-abh02a11:166_5": "cittassekaggatā’’tiādinā nayena taṁ taṁ jhānaṁ niddiṭṭhanti ayamettha viseso.",
  "atk-abh02a11:167_0": "588.Yaṁ taṁ ariyā ācikkhantītipadaniddese pana kiñcāpi ‘ācikkhanti desentī’tiādīni",
  "atk-abh02a11:167_1": "sabbāneva aññamaññavevacanāni, evaṁ santepi ‘upekkhako satimā sukhavihārī’tiādiuddesavasena",
  "atk-abh02a11:167_2": "ācikkhanti, niddesavasena desenti, paṭiniddesavasena paññāpenti, tena tena pakārena",
  "atk-abh02a11:167_3": "atthaṁ ṭhapetvā paṭṭhapenti, tassa tassatthassa kāraṇaṁ dassentā vivaranti, byañjanavibhāgaṁ",
  "atk-abh02a11:167_4": "dassentā vibhajanti, nikkujjitabhāvaṁ gambhīrabhāvañca nīharitvā vā sotūnaṁ ñāṇassa",
  "atk-abh02a11:167_5": "patiṭṭhaṁ janayantā uttāniṁ karonti, sabbehipi imehi ākārehi sotūnaṁ aññāṇandhakāraṁ",
  "atk-abh02a11:167_6": "vidhamentā pakāsentīti evamattho daṭṭhabbo.",
  "atk-abh02a11:168": "Samatikkamaniddesepi tattha tattha tehi tehi dhammehi vuṭṭhitattā atikkamanto, uparibhūmippattiyā vītikkanto, tato aparihānibhāvena samatikkantoti evamattho daṭṭhabbo.",
  "atk-abh02a11:169": "Suttantabhājanīyavaṇṇanā.",
  "atk-abh02a11:170": "2. Abhidhammabhājanīyavaṇṇanā",
  "atk-abh02a11:171_0": "623. Abhidhammabhājanīye heṭṭhā cittuppādakaṇḍe āgatanayeneva tanti ṭhapitā. Tasmā",
  "atk-abh02a11:171_1": "tattha sabbesampi kusalavipākakiriyavasena niddiṭṭhānaṁ jhānānaṁ tattha vuttanayeneva",
  "atk-abh02a11:171_2": "attho veditabbo. Suddhikanavakādibhedopi sabbo tattha vuttasadisoyevāti.",
  "atk-abh02a11:172": "Abhidhammabhājanīyavaṇṇanā.",
  "atk-abh02a11:173": "3. Pañhāpucchakavaṇṇanā",
  "atk-abh02a11:174_0": "638. Pañhāpucchake pāḷianusāreneva jhānānaṁ kusalādibhāvo veditabbo. Ārammaṇattikesu",
  "atk-abh02a11:174_1": "pana tiṇṇaṁ jhānānaṁ nimittārammaṇattā parittārammaṇādibhāvena navattabbatā veditabbā.",
  "atk-abh02a11:174_2": "Lokuttarā panettha maggakāle phalakāle vā siyā appamāṇārammaṇā. Catutthaṁ jhānaṁ",
  "atk-abh02a11:174_3": "siyā parittārammaṇanti ettha kusalato terasa catutthajjhānāni sabbatthapādakacatutthaṁ,",
  "atk-abh02a11:174_4": "iddhividhacatutthaṁ, dibbasotañāṇacatutthaṁ, cetopariyañāṇacatutthaṁ, pubbenivāsañāṇacatutthaṁ,",
  "atk-abh02a11:174_5": "dibbacakkhuñāṇacatutthaṁ, yathākammūpagañāṇacatutthaṁ, anāgataṁsañāṇacatutthaṁ, ākāsānañcāyatanādicatutthaṁ,",
  "atk-abh02a11:174_6": "lokuttaracatutthanti.",
  "atk-abh02a11:175": "Tattha sabbatthapādakacatutthaṁ navattabbārammaṇameva hoti.",
  "atk-abh02a11:176_0": "Iddhividhacatutthaṁ cittavasena kāyaṁ pariṇāmentassa adissamānena kāyena pāṭihāriyakaraṇe",
  "atk-abh02a11:176_1": "kāyārammaṇattā parittārammaṇaṁ, kāyavasena cittaṁ pariṇāmentassa dissamānena kāyena",
  "atk-abh02a11:176_2": "pāṭihāriyaṁ katvā brahmalokaṁ gacchantassa samāpatticittārammaṇattā mahaggatārammaṇaṁ.",
  "atk-abh02a11:177": "Dibbasotañāṇacatutthaṁ saddārammaṇattā parittārammaṇaṁ.",
  "atk-abh02a11:178_0": "Cetopariyañāṇacatutthaṁ kāmāvacaracittajānanakāle parittārammaṇaṁ, rūpāvacarārūpāvacaracittajānanakāle",
  "atk-abh02a11:178_1": "mahaggatārammaṇaṁ, lokuttaracittajānanakāle appamāṇārammaṇaṁ. Cetopariyañāṇalābhī",
  "atk-abh02a11:178_2": "pana puthujjano puthujjanānaṁyeva cittaṁ jānāti, na ariyānaṁ. Sotāpanno sotāpannassa",
  "atk-abh02a11:178_3": "ceva puthujjanassa ca; sakadāgāmī sakadāgāmino ceva heṭṭhimānañca dvinnaṁ; anāgāmī",
  "atk-abh02a11:178_4": "anāgāmino ceva heṭṭhimānañca tiṇṇaṁ; khīṇāsavo sabbesampi jānāti.",
  "atk-abh02a11:179_0": "Pubbenivāsañāṇacatutthaṁ kāmāvacarakkhandhānussaraṇakāle parittārammaṇaṁ, rūpāvacarārūpāvacarakkhandhānussaraṇakāle",
  "atk-abh02a11:179_1": "mahaggatārammaṇaṁ, ‘‘atīte buddhapaccekabuddhakhīṇāsavā maggaṁ bhāvayiṁsu, phalaṁ",
  "atk-abh02a11:179_2": "sacchikariṁsū’’ti anussaraṇakāle appamāṇārammaṇaṁ, nāmagottānussaraṇakāle navattabbārammaṇaṁ.",
  "atk-abh02a11:180": "Dibbacakkhuñāṇacatutthaṁ vaṇṇārammaṇattā parittārammaṇaṁ.",
  "atk-abh02a11:181": "Yathākammūpagañāṇacatutthaṁ kāmāvacarakammānussaraṇakāle parittārammaṇaṁ, rūpāvacarārūpāvacarakammānussaraṇakāle mahaggatārammaṇaṁ.",
  "atk-abh02a11:182_0": "Anāgataṁsañāṇacatutthaṁ anāgate kāmadhātuyā nibbattijānanakāle parittārammaṇaṁ, rūpārūpabhavesu",
  "atk-abh02a11:182_1": "nibbattijānanakāle mahaggatārammaṇaṁ, ‘‘anāgate buddhapaccekabuddhakhīṇāsavā maggaṁ",
  "atk-abh02a11:182_2": "bhāvessanti, phalaṁ sacchikarissantī’’ti jānanakāle appamāṇārammaṇaṁ, ‘‘anāgate saṅkho",
  "atk-abh02a11:182_3": "nāma rājā bhavissatī’’tiādinā (dī. ni. 3.108) nayena nāmagottānussaraṇakāle navattabbārammaṇaṁ.",
  "atk-abh02a11:183": "Ākāsānañcāyatanaākiñcaññāyatanacatutthaṁ navattabbārammaṇaṁ. Viññāṇañcāyatananevasaññānāsaññāyatanacatutthaṁ mahaggatārammaṇaṁ.",
  "atk-abh02a11:184": "Lokuttaracatutthaṁ appamāṇārammaṇaṁ.",
  "atk-abh02a11:185_0": "Kiriyatopi tesaṁ dvādasannaṁ jhānānaṁ idameva ārammaṇavidhānaṁ. Tīṇi jhānāni namaggārammaṇāti",
  "atk-abh02a11:185_1": "paccavekkhaṇañāṇaṁ vā cetopariyādiñāṇaṁ vā maggaṁ ārammaṇaṁ kareyya, tīṇi jhānāni",
  "atk-abh02a11:185_2": "tathā appavattito namaggārammaṇā, sahajātahetuvasena pana siyā maggahetukā; vīriyajeṭṭhikāya",
  "atk-abh02a11:185_3": "vā vīmaṁsājeṭṭhikāya vā maggabhāvanāya maggādhipatino; chandacittajeṭṭhakakāle phalakāle ca navattabbā.",
  "atk-abh02a11:186_0": "Catutthaṁ jhānanti idhāpi kusalato terasasu catutthajjhānesu sabbatthapādakaiddhividhadibbasotadibbacakkhuyathākammūpagañāṇacatutthañceva",
  "atk-abh02a11:186_1": "catubbidhañca āruppacatutthaṁ maggārammaṇādibhāvena na vattabbaṁ. Cetopariyapubbenivāsaanāgataṁsañāṇacatutthaṁ",
  "atk-abh02a11:186_2": "pana maggārammaṇaṁ hoti. Na vattabbaṁ maggahetukaṁ maggādhipatīti vā; lokuttaracatutthaṁ",
  "atk-abh02a11:186_3": "maggārammaṇaṁ na hoti; maggakāle pana sahajātahetuvasena maggahetukaṁ; vīriyavīmaṁsājeṭṭhikāya",
  "atk-abh02a11:186_4": "maggabhāvanāya maggādhipati; chandacittajeṭṭhikāya ceva maggabhāvanāya phalakāle",
  "atk-abh02a11:186_5": "ca na vattabbaṁ. Kiriyatopi dvādasasu jhānesu ayameva nayo.",
  "atk-abh02a11:187": "Tīṇi jhānāni na vattabbāti atītādīsu ekadhammampi ārabbha appavattito navattabbāti veditabbā.",
  "atk-abh02a11:188_0": "Catutthaṁ jhānanti kusalato terasasu catutthajjhānesu sabbatthapādakacatutthaṁ navattabbārammaṇameva.",
  "atk-abh02a11:188_1": "Iddhividhacatutthaṁ kāyavasena cittapariṇāmane samāpatticittārammaṇattā atītārammaṇaṁ;",
  "atk-abh02a11:188_2": "‘‘anāgate imāni pupphāni mā milāyiṁsu, dīpā mā nibbāyiṁsu, eko aggikkhandho samuṭṭhātu,",
  "atk-abh02a11:188_3": "pabbato samuṭṭhātū’’ti adhiṭṭhānakāle anāgatārammaṇaṁ; cittavasena kāyapariṇāmanakāle",
  "atk-abh02a11:188_4": "kāyārammaṇattā paccuppannārammaṇaṁ. Dibbasotañāṇacatutthaṁ saddārammaṇattā paccuppanārammaṇaṁ.",
  "atk-abh02a11:188_5": "Cetopariyañāṇacatutthaṁ atīte sattadivasabbhantare uppajjitvā niruddhacittajānanakāle",
  "atk-abh02a11:188_6": "atītārammaṇaṁ; anāgate sattadivasabbhantare uppajjanakacittajānanakāle anāgatārammaṇaṁ.",
  "atk-abh02a11:188_7": "‘‘Yathā imassa bhoto manosaṅkhārā paṇihitā imassa cittassa anantarā amuṁ nāma vitakkaṁ",
  "atk-abh02a11:188_8": "vitakkessatīti. So bahuñcepi ādisati, tatheva taṁ hoti no aññathā’’ti iminā hi suttena",
  "atk-abh02a11:188_9": "(a. ni. 3.61) cetopariyañāṇasseva pavatti pakāsitā. Addhānapaccuppannasantatipaccuppannavaseneva",
  "atk-abh02a11:188_10": "paccuppannaṁ ārabbha pavattikāle paccuppannārammaṇaṁ. Vitthārakathā panettha heṭṭhāaṭṭhakathākaṇḍavaṇṇanāyaṁ",
  "atk-abh02a11:188_11": "vuttanayeneva veditabbā.",
  "atk-abh02a11:189_0": "Pubbenivāsañāṇacatutthaṁ atītakkhandhānussaraṇakāle atītārammaṇaṁ, nāmagottānussaraṇakāle",
  "atk-abh02a11:189_1": "navattabbārammaṇaṁ. Dibbacakkhuñāṇacatutthaṁ vaṇṇārammaṇattā paccuppannārammaṇaṁ.",
  "atk-abh02a11:189_2": "Yathākammūpagañāṇacatutthaṁ atītakammameva ārammaṇaṁ karotīti atītārammaṇaṁ. Anāgataṁsañāṇacatutthaṁ",
  "atk-abh02a11:189_3": "anāgatakkhandhānussaraṇakāle anāgatārammaṇaṁ, nāmagottānussaraṇakāle navattabbārammaṇaṁ.",
  "atk-abh02a11:189_4": "Ākāsānañcāyatanaākiñcaññāyatanacatutthaṁ navattabbārammaṇameva. Viññāṇañcāyatananevasaññānāsaññāyatanacatutthaṁ",
  "atk-abh02a11:189_5": "atītārammaṇameva. Lokuttaracatutthaṁ navattabbārammaṇameva. Kiriyatopi dvādasasu",
  "atk-abh02a11:189_6": "catutthajjhānesu eseva nayo.",
  "atk-abh02a11:190": "Tīṇijhānāni bahiddhārammaṇāti ajjhattato bahiddhābhūtaṁ nimittaṁ ārabbha pavattito bahiddhārammaṇā.",
  "atk-abh02a11:191": "Catutthaṁ jhānanti idhāpi kusalato terasasu catutthajjhānesu sabbatthapādakacatutthaṁ bahiddhārammaṇameva.",
  "atk-abh02a11:192_0": "Iddhividhacatutthaṁ kāyavasena cittapariṇāmanepi cittavasena kāyapariṇāmanepi attanova",
  "atk-abh02a11:192_1": "kāyacittārammaṇattā ajjhattārammaṇaṁ; ‘‘bahiddhā hatthimpi dassetī’’tiādinā nayena",
  "atk-abh02a11:192_2": "pavattakāle bahiddhārammaṇaṁ.",
  "atk-abh02a11:193": "Dibbasotañāṇacatutthaṁ attano kucchigatasaddārammaṇakāle ajjhattārammaṇaṁ, parassa saddārammaṇakāle bahiddhārammaṇaṁ, ubhayavasenāpi ajjhattabahiddhārammaṇaṁ.",
  "atk-abh02a11:194": "Cetopariyañāṇacatutthaṁ bahiddhārammaṇameva.",
  "atk-abh02a11:195": "Pubbenivāsañāṇacatutthaṁ attano khandhānussaraṇakāle ajjhattārammaṇaṁ, parassa khandhānañceva nāmagottassa ca anussaraṇakāle bahiddhārammaṇaṁ.",
  "atk-abh02a11:196": "Dibbacakkhuñāṇacatutthaṁ attano rūpārammaṇakāle ajjhattārammaṇaṁ, parassa rūpārammaṇakāle bahiddhārammaṇaṁ, ubhayavasenāpi ajjhattabahiddhārammaṇaṁ.",
  "atk-abh02a11:197": "Yathākammūpagañāṇacatutthaṁ attano kammajānanakāle ajjhattārammaṇaṁ, parassa kammajānanakāle bahiddhārammaṇaṁ, ubhayavasenāpi ajjhattabahiddhārammaṇaṁ.",
  "atk-abh02a11:198_0": "Anāgataṁsañāṇacatutthaṁ attano anāgate nibbattijānanakāle ajjhattārammaṇaṁ, parassa",
  "atk-abh02a11:198_1": "khandhānussaraṇakāle ceva nāmagottānussaraṇakāle ca bahiddhārammaṇaṁ, ubhayavasenāpi",
  "atk-abh02a11:198_2": "ajjhattabahiddhārammaṇaṁ.",
  "atk-abh02a11:199": "Ākāsānañcāyatanacatutthaṁ bahiddhārammaṇaṁ. Ākiñcaññāyatanacatutthaṁ navattabbārammaṇaṁ. Viññāṇañcāyatananevasaññānāsaññāyatanacatutthaṁ ajjhattārammaṇaṁ.",
  "atk-abh02a11:200": "Lokuttaracatutthaṁ bahiddhārammaṇameva. Kiriyatopi dvādasasu jhānesu ayameva nayoti.",
  "atk-abh02a11:201_0": "Imasmiṁ pana jhānavibhaṅge sammāsambuddhena suttantabhājanīyepi lokiyalokuttaramissakāneva",
  "atk-abh02a11:201_1": "jhānāni kathitāni; abhidhammabhājanīyepi pañhāpucchakepi. Tayopi hi ete nayā tebhūmakadhammamissakattā",
  "atk-abh02a11:201_2": "ekaparicchedā eva. Evamayaṁ jhānavibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a11:202": "Sammohavinodaniyā vibhaṅgaṭṭhakathāya",
  "atk-abh02a11:203": "Jhānavibhaṅgavaṇṇanā niṭṭhitā."
}