{
  "tika-abh05t2:0": "Puggalapaññattipakaraṇa-anuṭīkā",
  "tika-abh05t2:1": "1. Mātikāvaṇṇanā",
  "tika-abh05t2:2_0": "1. ‘‘Dhātukathaṁ desayitvā anantaraṁ tassa āha puggalapaññatti’’nti vutte tattha",
  "tika-abh05t2:2_1": "kāraṇaṁ samudāgamato paṭṭhāya vibhāvento ‘‘dhammasaṅgahe’’tiādimāha. Tattha yadipi",
  "tika-abh05t2:2_2": "dhammasaṅgahe phassādīnaṁ pathavīādīnañca dhammānaṁ nānānayavicitto anupadavibhāgopi",
  "tika-abh05t2:2_3": "kato, na saṅgaho eva, so pana tesaṁ kusalattikādihetudukāditikadukehi saṅgahasandassanatthoti",
  "tika-abh05t2:2_4": "vuttaṁ ‘‘dhammasaṅgahe tikadukādivasena saṅgahitānaṁ dhammāna’’nti. Teneva hi taṁ",
  "tika-abh05t2:2_5": "pakaraṇaṁ ‘‘dhammasaṅgaho’’ti samaññaṁ labhi. Kāmañca dhammasaṅgahepi ‘‘tasmiṁ kho",
  "tika-abh05t2:2_6": "pana samaye cattāro khandhā hontī’’tiādinā (dha. sa. 58) khandhādivibhāgo dassito,",
  "tika-abh05t2:2_7": "so pana na tathā sātisayo, yathā vibhaṅgapakaraṇeti sātisayaṁ taṁ gahetvā āha ‘‘vibhaṅge",
  "tika-abh05t2:2_8": "khandhādivibhāgaṁ dassetvā’’ti, yato taṁ ‘‘vibhaṅgo’’tveva paññāyittha. Dhātukathāyāti",
  "tika-abh05t2:2_9": "ādhāre bhummaṁ, tathā ‘‘dhammasaṅgahe vibhaṅge’’ti etthāpi. Ādhāro hi saṅgahaṇavibhajanappabhedavacanasaṅkhātānaṁ",
  "tika-abh05t2:2_10": "avayavakiriyānaṁ taṁsamudāyabhūtāni pakaraṇāni yathā ‘‘rukkhe sākhā’’ti. Karaṇavacanaṁ",
  "tika-abh05t2:2_11": "vā etaṁ, dhātukathāya karaṇabhūtāyāti attho.",
  "tika-abh05t2:3_0": "Ettha ca abhiññeyyadhamme desento desanākusalo bhagavā tikadukavasena tāva nesaṁ",
  "tika-abh05t2:3_1": "saṅgahaṁ dassento dhammasaṅgaṇiṁ desetvā saṅgahapubbakattā vibhāgassa tadanantaraṁ",
  "tika-abh05t2:3_2": "khandhādivasena vibhāgaṁ dassento vibhaṅgaṁ desesi. Puna yathāvuttavibhāgasaṅgahayutte",
  "tika-abh05t2:3_3": "dhamme saṅgahāsaṅgahādinayappabhedato dassento dhātukathaṁ desesi tassā abbhantarabāhiramātikāsarīrakattā.",
  "tika-abh05t2:3_4": "Na hi sakkā khandhādike kusalādike ca vinā saṅgahāsaṅgahādinayaṁ netunti. Tenāha",
  "tika-abh05t2:3_5": "‘‘tathāsaṅgahitavibhattāna’’nti. Evaṁ saṅgahato vibhāgato pabhedato ca dhammānaṁ",
  "tika-abh05t2:3_6": "desanā yassā paññattiyā vasena hoti, yo cāyaṁ yathāvuttadhammupādāno puggalavohāro,",
  "tika-abh05t2:3_7": "tassa ca samayavimuttādivasena vibhāgo, taṁ sabbaṁ vibhāvetuṁ puggalapaññatti desitāti",
  "tika-abh05t2:3_8": "idametesaṁ catunnaṁ pakaraṇānaṁ desanānukkamakāraṇaṁ daṭṭhabbaṁ.",
  "tika-abh05t2:4_0": "Tesanti dhammānaṁ. Sabhāvatoti ‘‘phasso vedanā’’tiādisabhāvato. Upādāyāti ‘‘puggalo",
  "tika-abh05t2:4_1": "satto poso’’tiādinā khandhe upādāya. Paññāpanaṁ yāya tajjāupādādibhedāya paññattiyā",
  "tika-abh05t2:4_2": "hoti, taṁ paññattiṁ. Pabhedatoti khandhādisamayavimuttādivibhāgato. Yāya paññattiyā",
  "tika-abh05t2:4_3": "sabhāvato upādāya ca paññāpananti saṅkhepato vuttamatthaṁ vivaranto ‘‘tattha ye dhamme’’tiādimāha.",
  "tika-abh05t2:4_4": "Tattha asabhāvapaññattiyāpi mūlabhūtaṁ upādānaṁ sabhāvadhammo eva, kevalaṁ pana tesaṁ",
  "tika-abh05t2:4_5": "pavattiākārabhedasannissayato visesoti dassento ‘‘ye dhamme…pe… hotī’’ti āha. Tattha",
  "tika-abh05t2:4_6": "pubbāpariyabhāvena pavattamāneti iminā pabandhasannissayataṁ dassento santānapaññattiṁ",
  "tika-abh05t2:4_7": "vadati, asabhāvasamūhavasenāti iminā sesapaññattiṁ. Tisso hi paññattiyo santānapaññatti",
  "tika-abh05t2:4_8": "samūhapaññatti avatthāvisesapaññattīti. Tattha pabandho santāno. Samudāyo samūho.",
  "tika-abh05t2:4_9": "Uppādādiko daharabhāvādiko ca avatthāviseso. Tesu asabhāvaggahaṇena vinā pabandhasamūhānaṁ",
  "tika-abh05t2:4_10": "asabhāvatte siddhe asabhāvasamūhavasenāti asabhāvaggahaṇaṁ pabandhasamūhavinimuttapaññattisandassanatthanti",
  "tika-abh05t2:4_11": "tena avatthāvisesapaññattiyā pariggaho vuttoti veditabbo.",
  "tika-abh05t2:5_0": "Tesanti pubbe yaṁ-saddena parāmaṭṭhānaṁ indriyabaddhadhammānaṁ. Tenevāha ‘‘aññesañca",
  "tika-abh05t2:5_1": "bāhirarūpanibbānāna’’nti. Sasabhāvasamūhasasabhāvappabhedavasenāti rūpakkhandhādisasabhāvasamūhavasena",
  "tika-abh05t2:5_2": "cakkhāyatanādisasabhāvavisesavasena ca. ‘‘Sasabhāvasamūhasabhāvabhedavasenā’’ti ca",
  "tika-abh05t2:5_3": "pāṭho. Tattha samūhasabhāvoti sabhāvasantānaṁ avatthāvisesavidhuraṁ samūhavasena",
  "tika-abh05t2:5_4": "lakkhaṇamevāha. Tathā hi khandhapaññattiyāpi sabhāvapaññattitā vuttā. Tāyāti āyatanapaññattiādippabhedāya",
  "tika-abh05t2:5_5": "sabhāvapaññattiyā. Vibhattā sabhāvapaññattīti ‘‘phasso phusanā’’tiādinā (dha. sa.",
  "tika-abh05t2:5_6": "2) vibhattā phassādisabhāvapaññatti. Sabbāpīti pi-saddena sabhāvadhammesu sāmaññavasena",
  "tika-abh05t2:5_7": "pavattaṁ kusalādipaññattiṁ saṅgaṇhāti. Rūpādidhammānaṁ samūho santānena pavattamāno",
  "tika-abh05t2:5_8": "avatthāvisesasahito ekattaggahaṇanibandhano sattoti voharīyatīti so sabhāvadhammo",
  "tika-abh05t2:5_9": "nāma pana na hotīti āha ‘‘puggalapaññatti pana asabhāvapaññattī’’ti. Tāyāti puggalapaññattiyā.",
  "tika-abh05t2:5_10": "Yasmā pana dhammānaṁ pabandho samūho ca dhammasannissitoti vattabbataṁ arahati, tasmā",
  "tika-abh05t2:5_11": "‘‘pariññeyyādisabhāvadhamme upādāya pavattito’’ti vuttaṁ.",
  "tika-abh05t2:6_0": "Vijjamānapaññatti pana ‘‘sabhāvapaññattī’’ti vuttā, avijjamānapaññatti ‘‘asabhāvapaññattī’’ti",
  "tika-abh05t2:6_1": "vuttā. Sabbā paññattiyoti upādāyapaññattikiccapaññattiādayo sabbā paññattiyo. Yadi",
  "tika-abh05t2:6_2": "sabbā paññattiyo idha dassitā honti, kathaṁ ‘‘puggalapaññattī’’ti nāmaṁ jātanti āha",
  "tika-abh05t2:6_3": "‘‘khandhādipaññattīsū’’tiādi. Aññatthāti dhammasaṅgahādīsu. Ye dhammeti ye khandhādidhamme.",
  "tika-abh05t2:6_4": "Paññattiyā vatthubhāvenāti paññāpanassa adhiṭṭhānabhāvena. Adhiṭṭhānañhi paññāpetabbadhammā",
  "tika-abh05t2:6_5": "paññāpanassa. Evañca katvā khandhādīhi saddhiṁ puggalo gahito. Ye dhammeti vā ye",
  "tika-abh05t2:6_6": "paññattidhamme. Paññāpetukāmoti nikkhipitukāmo vatthubhedato asaṅkarato ṭhapetukāmo.",
  "tika-abh05t2:6_7": "Paññattiparicchedanti ca vatthubhedabhinnaṁ paññattibhūtaṁ paricchedaṁ. Evamettha attho daṭṭhabbo.",
  "tika-abh05t2:7_0": "Sāmaññappabhedapaññāpanāti sāmaññabhūtānaṁ visesabhūtānañca atthānaṁ paññāpanā. Tesanti",
  "tika-abh05t2:7_1": "attha-saddāpekkhāya pulliṅganiddeso. Tatthāti paññāpanāya atthadassanabhūtesu dassanādīsu.",
  "tika-abh05t2:7_2": "Idamevaṁnāmakanti idaṁ ruppanādiatthajātaṁ itthannāmakaṁ rūpakkhandhavedanākkhandhādisamaññaṁ.",
  "tika-abh05t2:7_3": "Taṁtaṁkoṭṭhāsikakaraṇanti rūpavedanāditaṁtaṁatthavibhāgapariyāpannatāpādanaṁ. Tathā",
  "tika-abh05t2:7_4": "saññuppādānamevāti āha ‘‘bodhanameva nikkhipanā’’ti. Bodhanañhi bodhaneyyasantāne",
  "tika-abh05t2:7_5": "bodhetabbassa atthassa ṭhapananti katvā ‘‘nikkhipanā’’ti vuttaṁ. ‘‘Paññāpanā’’tiādinā",
  "tika-abh05t2:7_6": "bhāvasādhanena vatvā sādhanantarāmasanena atthantaraparikappāsaṅkā siyāti taṁ nivāretuṁ",
  "tika-abh05t2:7_7": "‘‘yo panāyaṁ…pe… veditabbo’’ti āha. Tesaṁ tesaṁ dhammānanti taṁtaṁpaññāpetabbadhammānaṁ.",
  "tika-abh05t2:7_8": "Dassanabhūtāya nāmapaññattiyā diṭṭhatāya, ṭhapanabhūtāya ṭhapitatāya. Taṁnimittatanti",
  "tika-abh05t2:7_9": "tassa dassanassa ṭhapanassa ca nimittakāraṇataṁ. Nimittañhi kattubhāvena voharīyati",
  "tika-abh05t2:7_10": "yathā ‘‘bhikkhā vāsetī’’ti, ‘‘ariyabhāvakarāni saccāni ariyasaccānī’’ti ca.",
  "tika-abh05t2:8_0": "Pāḷiyaṁanāgatatanti vijjamānatādivisesavacanena saha pāṭhānāruḷhataṁ. Vijjamānassa",
  "tika-abh05t2:8_1": "satoti vijjamānassa samānassāti imamatthaṁ dassento ‘‘vijjamānabhūtassāti attho’’ti",
  "tika-abh05t2:8_2": "āha. Tathāti saccikaṭṭhaparamatthavasena avijjamānassa anupalabbhamānassa. Taṁ pana",
  "tika-abh05t2:8_3": "anupalabbhamānataṁ tathā-saddena byatirekavasena dīpitaṁ pākaṭataraṁ kātuṁ ‘‘yathā",
  "tika-abh05t2:8_4": "kusalādīnī’’tiādimāha. Tattha vinivattasabhāvānīti vibhattasabhāvāni. Upaladdhīti",
  "tika-abh05t2:8_5": "gahaṇaṁ. Tenākārenāti tena rūpavedanādiākārena avijjamānassa. Aññenākārenāti tato",
  "tika-abh05t2:8_6": "rūpavedanādito aññena tabbinimuttena paññāpetabbapaññāpanākārena vijjamānassa. Paññattiduke",
  "tika-abh05t2:8_7": "vuttameva ‘‘ayañca vādo sevatthikathāya paṭisiddho’’tiādinā. Lokaniruttimattasiddhassāti",
  "tika-abh05t2:8_8": "ettha mattaggahaṇaṁ tassa paññattivatthussa na kevalaṁ vijjamānasabhāvatānivattanatthameva,",
  "tika-abh05t2:8_9": "atha kho viparītaggāhanivattanatthampīti dassento ‘‘anabhinivesena cittenā’’ti āha.",
  "tika-abh05t2:8_10": "Catusaccapañcakkhandhādivinimuttaṁ saccantarakhandhantarādikaṁ pañcamasaccādikaṁ.",
  "tika-abh05t2:8_11": "Sace taṁ koci atthīti paṭijāneyya, ayāthāvagahitassa taṁ vācāvatthumattamevassāti",
  "tika-abh05t2:8_12": "dassento āha ‘‘sābhinivesena…pe… vutta’’nti. Uddese niddese ca sattavantaṁ padhānabhāvena",
  "tika-abh05t2:8_13": "āgamanaṁ sandhāyāha ‘‘sarūpato tissannaṁ āgatata’’nti. Guṇabhāvena pana uddhaṁsotapaññāvimuttapāsāṇalekhādiggahaṇesu",
  "tika-abh05t2:8_14": "itarāpi tisso paññattiyo imasmiṁ pakaraṇe āgatā eva.",
  "tika-abh05t2:9_0": "Yathāvuttassa…pe… avirodhenāti ‘‘vijjamānapaññatti avijjamānapaññattī’’ti evaṁ vuttappakārassa",
  "tika-abh05t2:9_1": "avilomanena. Ācariyavādāti cettha attanomatiyo veditabbā, aññattha pana aṭṭhakathā",
  "tika-abh05t2:9_2": "ca. Yathā ca avirodho hoti, taṁ dassento ‘‘tasmā’’tiādimāha. Tattha avijjamānattā",
  "tika-abh05t2:9_3": "paññāpetabbamattatthena paññattīti etena ‘‘avijjamānā paññatti avijjamānapaññattī’’ti",
  "tika-abh05t2:9_4": "imaṁ samāsavikappamāha. Avijjamānapaññattīti ettha hi dve samāsā avijjamānassa, avijjamānā",
  "tika-abh05t2:9_5": "vā paññattīti avijjamānapaññatti. Tesu purimena nāmapaññatti vuttā, dutiyena upādāpaññattiādibhedā",
  "tika-abh05t2:9_6": "itarāpi. Sasabhāvaṁ vedanādikaṁ. Tajjaparamatthanāmalābhatoti tajjassa tadanurūpassa",
  "tika-abh05t2:9_7": "paramatthassa anvatthassa nāmassa labhanato, anubhavanādisabhāvānaṁ dhammānaṁ paramatthikassa",
  "tika-abh05t2:9_8": "vedanādināmassa labhanattāti attho . Etena visesanivattiattho matta-saddo, tena cāyaṁ",
  "tika-abh05t2:9_9": "viseso nivattitoti dasseti. Parato labhitabbanti paraṁ upādāya laddhabbaṁ yathā rūpādike",
  "tika-abh05t2:9_10": "upādāya sattoti nissabhāvasamūhasantānādi paññattivatthu. Ekattenāti anaññattena.",
  "tika-abh05t2:9_11": "Anupalabbhasabhāvatā ñāṇena aggahetabbasabhāvatā, yato te navattabbāti vuccanti.",
  "tika-abh05t2:10_0": "Sasūkasālirāsiādiākārena saṁkucitaggo vāsavavāsudevādīnaṁ viya moliviseso kirīṭaṁ,",
  "tika-abh05t2:10_1": "so pana makuṭavisesopi hotiyevāti āha ‘‘kirīṭaṁ makuṭa’’nti. Sabbasamorodhoti sabbāsaṁ",
  "tika-abh05t2:10_2": "vijjamānapaññattiādīnaṁ channaṁ paññattīnaṁ antokaraṇaṁ. Saṅkhātabbappadhānattāti",
  "tika-abh05t2:10_3": "idaṁ lakkhaṇavacanaṁ. Na hi sabbāpi upanidhāpaññattisaṅkhāvasena pavattā, nāpi sabbā",
  "tika-abh05t2:10_4": "saṅkhātabbappadhānā. Dutiyaṁ tatiyantiādikaṁ pana upanidhāpaññattiyā, dve tīṇītiādikaṁ",
  "tika-abh05t2:10_5": "upanikkhittapaññattiyā ekadesaṁ upalakkhaṇavasena dassento tassa ca saṅkhyeyyappadhānatāyāha",
  "tika-abh05t2:10_6": "‘‘saṅkhātabbappadhānattā’’ti. Pūraṇattho hi saddo tadatthadīpanamukhena pūretabbamatthaṁ",
  "tika-abh05t2:10_7": "dīpeti. So ca saṅkhāvisayo padhānovāti dutiyādīnaṁ paññattīnaṁ saṅkhātabbappadhānatā",
  "tika-abh05t2:10_8": "vuttā. Yāva hi dasasaṅkhā saṅkhyeyyappadhānāti. Tathā dve tīṇītiādīnampi paññattīnaṁ.",
  "tika-abh05t2:10_9": "Saṅkhātabbo pana attho koci vijjamāno, koci avijjamāno, koci saha visuñca tadubhayaṁ",
  "tika-abh05t2:10_10": "missoti chapi paññattiyo bhajatīti.",
  "tika-abh05t2:11_0": "Itarāti upādāsamodhānatajjāsantatipaññattiyo vuttāvasesā upanidhāpaññattiupanikkhittapaññattiyo",
  "tika-abh05t2:11_1": "ca. Sattarathādibhedā upādāpaññatti, dīgharassādibhedā upanidhāpaññatti ca avijjamānapaññatti.",
  "tika-abh05t2:11_2": "Hatthagatādivisiṭṭhā upanidhāpaññatti, samodhānapaññatti ca avijjamānenaavijjamānapaññatti.",
  "tika-abh05t2:11_3": "Tatheva ‘‘suvaṇṇavaṇṇo brahmassaro’’tiādikā vijjamānagabbhā vijjamānenaavijjamānapaññattiṁ",
  "tika-abh05t2:11_4": "bhajantīti āha ‘‘yathāyogaṁ taṁ taṁ paññatti’’nti. Tena vuttaṁ ‘‘dutiyaṁ tatiyaṁ…pe…",
  "tika-abh05t2:11_5": "bhajantī’’ti. Yañhītiādi yathāvuttaupanidhāupanikkhittapaññattīnaṁ avijjamānenaavijjamānapaññattibhāvasamatthanaṁ.",
  "tika-abh05t2:11_6": "Tattha tañca saṅkhānanti yaṁ ‘‘paṭhamaṁ eka’’ntiādikaṁ saṅkhānaṁ, tañca saṅkhāmukhena",
  "tika-abh05t2:11_7": "gahetabbarūpaṁ. Ca-saddena saṅkhyeyyaṁ saṅgaṇhāti. Tampi hi paññāpetabbaṁ paññattīti.",
  "tika-abh05t2:11_8": "Tassā pana paramatthato abhāvo vuttoyeva. Kiñcinatthīti paramatthato kiñci natthi.",
  "tika-abh05t2:11_9": "Tathāti iminā avijjamānenaavijjamānabhāvanti etaṁ ākaḍḍhati. Tenāha ‘‘na hi…pe… vijjamāno’’ti.",
  "tika-abh05t2:12_0": "Okāseti avīciparanimmitavasavattīparicchinne padese. So hi kāmādhiṭṭhānato ‘‘kāmo’’ti",
  "tika-abh05t2:12_1": "vuccati. Kammanibbattakkhandhesūti iminā uttarapadalopena kāmabhavaṁ ‘‘kāmo’’ti vadati.",
  "tika-abh05t2:12_2": "Bhaṇanaṁ saddo cetanā vā, taṁsamaṅgitāya tabbisiṭṭhe puggale bhāṇakoti paññattīti",
  "tika-abh05t2:12_3": "āha ‘‘vijjamānenaavijjamānapaññattipakkhaṁ bhajatī’’ti. Yebhuyyena rūpāyatanaggahaṇamukhena",
  "tika-abh05t2:12_4": "rūpasaṅkhātena saṇṭhānaṁ gayhatīti tassa tena abhedopacāraṁ katvā vuttaṁ ‘‘rūpāyatanasaṅkhātena",
  "tika-abh05t2:12_5": "saṇṭhānenā’’ti. Yaṁ abhedopacāraṁ bhindituṁ ajānantā nikāyantariyā rūpāyatanaṁ saṇṭhānasabhāvaṁ",
  "tika-abh05t2:12_6": "paṭijānanti. ‘‘Kiso puggalo, thūlo puggalo, kiso daṇḍo, thūlo daṇḍo’’tiādinā puggalādīnaṁ",
  "tika-abh05t2:12_7": "paññāpanā tathātathāsanniviṭṭhe rūpasaṅkhāte kisādisaṇṭhānapaññatti, na rūpāyatanamatteti",
  "tika-abh05t2:12_8": "āha ‘‘saṇṭhānanti vā rūpāyatane aggahite’’ti. Paccattadhammanāmavasenāti ‘‘pathavī",
  "tika-abh05t2:12_9": "phasso’’tiādinā dhammānaṁ taṁtaṁnāmavasena. Kiccapaññattiādivibhāgena pavatto ayampi",
  "tika-abh05t2:12_10": "ācariyavādo ‘‘kiccapaññatti ekaccā bhūmipaññatti paccattapaññatti asaṅkhatapaññatti",
  "tika-abh05t2:12_11": "ca vijjamānapaññatti, liṅgapaññatti ekaccā paccattapaññatti ca avijjamānapaññatti,",
  "tika-abh05t2:12_12": "ekaccā kiccapaññatti vijjamānenaavijjamānapaññatti, ekaccā bhūmisaṇṭhānapaññatti",
  "tika-abh05t2:12_13": "vijjamānena vā avijjamānena vā avijjamānapaññattī’’ti dassitattā ‘‘dhammakathā itthiliṅga’’ntiādīnaṁ",
  "tika-abh05t2:12_14": "vijjamānenavijjamānapaññattibhāvo, avijjamānenaavijjamānapaññattibhāvo ca dassitanayoti",
  "tika-abh05t2:12_15": "āha ‘‘sabbasaṅgāhakoti daṭṭhabbo’’ti. Upādāpaññattiādibhāvo cettha kiccapaññattiādīnaṁ",
  "tika-abh05t2:12_16": "kiccapaññattiādibhāvo ca tāsaṁ yathārahaṁ vibhāvetabbo.",
  "tika-abh05t2:13_0": "2.Saṅkhepappabhedavasenāti ‘‘yāvatā pañcakkhandhā’’ti sabbepi khandhe khandhabhāvasāmaññena",
  "tika-abh05t2:13_1": "saṁkhipanavasena, ‘‘yāvatā rūpakkhandho’’tiādinā khandhānaṁ tato sāmaññato pakārehi",
  "tika-abh05t2:13_2": "bhindanavasena ca. Ayaṁ atthoti ayaṁ paññattisaṅkhāto attho. Sāmaññato vā hi dhammānaṁ",
  "tika-abh05t2:13_3": "paññāpanaṁ hoti visesato vā. Viseso cettha attano sāmaññāpekkhāya veditabbo, visesāpekkhāya",
  "tika-abh05t2:13_4": "pana sopi sāmaññaṁ sampajjatīti ‘‘kittāvatā khandhānaṁ khandhapaññattī’’ti pucchāya",
  "tika-abh05t2:13_5": "saṅkhepato vissajjanavasena ‘‘yāvatā pañcakkhandhā’’ti vuttanti tatthāpi ‘‘khandhānaṁ",
  "tika-abh05t2:13_6": "khandhapaññattī’’ti ānetvā yojetabbanti āha ‘‘yāvatā…pe… paññattī’’ti. ‘‘Yāvatā pañcakkhandhā,",
  "tika-abh05t2:13_7": "ettāvatā khandhānaṁ khandhapaññatti. Yāvatā rūpakkhandho…pe… viññāṇakkhandho, ettāvatā",
  "tika-abh05t2:13_8": "khandhānaṁ khandhapaññattī’’ti evamettha pāḷiyojanā kātabbā. Evañhi saṅkhepato pabhedato",
  "tika-abh05t2:13_9": "ca khandhapaññatti vissajjitā hoti. Tathā hi imasseva atthassa aṭṭhakathāyaṁ vuttabhāvaṁ",
  "tika-abh05t2:13_10": "dassento ‘‘yattakena…pe… ādikenā’’ti āha. Tatthāti tasmiṁ vissajjanassa atthavacane,",
  "tika-abh05t2:13_11": "tasmiṁ vā vissajjanapāṭhe tadatthavacane ca. Pabhedanidassanamattanti pabhedassa",
  "tika-abh05t2:13_12": "udāharaṇamattaṁ. Avuttopi sabbo bhūtupādiko, sukhādiko ca pabhedo. Taṁ pana bhūmimukhena",
  "tika-abh05t2:13_13": "dassetuṁ ‘‘rūpakkhandho kāmāvacaro’’tiādi vuttanti daṭṭhabbaṁ.",
  "tika-abh05t2:14_0": "Evaṁ aṭṭhakathāyaṁ āgatanayena pāḷiyā atthayojanaṁ dassetvā idāni taṁ pakārantarena",
  "tika-abh05t2:14_1": "dassetuṁ ‘‘ayaṁ vā’’tiādi vuttaṁ. Tattha ayaṁ vāti vuccamānaṁ sandhāyāha. Etthāti",
  "tika-abh05t2:14_2": "etasmiṁ khandhapaññattivissajjane. Idanti idaṁ padaṁ. Yattako…pe… khandhapaññattiyā",
  "tika-abh05t2:14_3": "pabhedoti iminā saṅkhepato vitthārato ca khandhānaṁ pabhedaṁ pati paññattivibhāgoti",
  "tika-abh05t2:14_4": "dassitaṁ hoti. Tenāha ‘‘vatthubhedena…pe… dassetī’’ti. Pakaraṇantareti vibhaṅgapakaraṇe.",
  "tika-abh05t2:14_5": "Tattha hi sātisayaṁ khandhānaṁ vibhāgapaññatti vuttā. Tenāha aṭṭhakathāyaṁ ‘‘sammāsambuddhena",
  "tika-abh05t2:14_6": "hi…pe… kathitā’’ti. Ettha ca paṭhamanaye samukhena, dutiye vatthumukhena paññattiyā",
  "tika-abh05t2:14_7": "vibhāgā dassitāti ayametesaṁ viseso.",
  "tika-abh05t2:15_0": "Esa nayoti iminā khandhapaññattiyā vuttamatthaṁ āyatanapaññattiyādīsu atidisati.",
  "tika-abh05t2:15_1": "Tattha ‘‘yāvatā pañcakkhandhā’’ti, ‘‘khandhānaṁ khandhapaññattī’’ti idaṁ paññattiniddesapāḷiyā",
  "tika-abh05t2:15_2": "ādipariyosānaggahaṇamukhena dassanaṁ. ‘‘Yāvatā dvādasāyatanānī’’ti, ‘‘āyatanānaṁ",
  "tika-abh05t2:15_3": "āyatanapaññattī’’ti imassa attho ‘‘yattakena paññāpanena saṅkhepato dvādasāyatanānī’’ti",
  "tika-abh05t2:15_4": "etena dassito, ‘‘yāvatā cakkhāyatana’’ntiādikassa pana ‘‘pabhedato cakkhāyatana’’ntiādikenāti.",
  "tika-abh05t2:15_5": "Tattha ‘‘cakkhāyatanaṁ…pe… dhammāyatana’’nti pabhedanidassanamattametaṁ. Etena avuttopi",
  "tika-abh05t2:15_6": "sabbo saṅgahito hotīti ‘‘tatrāpi dasāyatanā kāmāvacarā’’tiādi vuttaṁ. Ayaṁ vā ettha",
  "tika-abh05t2:15_7": "pāḷiyā atthayojanā – ‘‘yāvatā’’ti idaṁ sabbehi padehi yojetvā ‘‘yattakāni dvādasāyatanāni…pe…",
  "tika-abh05t2:15_8": "yattako dvādasannaṁ āyatanānaṁ, tappabhedānañca cakkhāyatanādīnaṁ pabhedo, tattako",
  "tika-abh05t2:15_9": "āyatanānaṁ āyatanapaññattiyā pabhedo’’ti pakaraṇantare vuttena vatthupabhedena āyatanapaññattiyā",
  "tika-abh05t2:15_10": "pabhedaṁ dassetītiādinā itarapaññattīsupi nayo yojetabbo.",
  "tika-abh05t2:16_0": "7. ‘‘Cha paññattiyo…pe… puggalapaññattī’’ti imaṁ apekkhitvā ‘‘kittāvatā…pe… ettāvatā",
  "tika-abh05t2:16_1": "indriyānaṁ indriyapaññattī’’ti ayaṁ pāḷipadeso niddesopi samāno pakaraṇantare vatthubhedena",
  "tika-abh05t2:16_2": "vuttaṁ khandhādipaññattippabhedaṁ upādāya uddesoyeva hotīti āha ‘‘uddesamattenevāti attho’’ti.",
  "tika-abh05t2:17": "Mātikāvaṇṇanā niṭṭhitā.",
  "tika-abh05t2:18": "2. Niddesavaṇṇanā",
  "tika-abh05t2:19": "1. Ekakaniddesavaṇṇanā",
  "tika-abh05t2:20_0": "1. Paccanīkadhammānaṁ jhāpanaṭṭhena jhānaṁ, tato suṭṭhu vimuccanaṭṭhena vimokkhoti",
  "tika-abh05t2:20_1": "nippariyāyena jhānaṅgāneva vimokkhoti aṭṭhakathāadhippāyo. Ṭīkākārena pana ‘‘abhibhāyatanaṁ",
  "tika-abh05t2:20_2": "viya sasampayuttaṁ jhānaṁ vimokkho’’ti maññamānena ‘‘adhippāyenāhā’’ti vuttaṁ. Jhānadhammā",
  "tika-abh05t2:20_3": "hi sampayuttadhammehi saddhiṁyeva paṭipakkhato vimuccanti, na vinā, tathā abhirativasena",
  "tika-abh05t2:20_4": "ārammaṇe nirāsaṅkappavattipīti adhippāyo. Yathā vā jhānaṅgānaṁ jhānapaccayena paccayabhāvato",
  "tika-abh05t2:20_5": "saviseso jhānapariyāyo, evaṁ vimokkhakiccayogato tesaṁ saviseso vimokkhapariyāyo,",
  "tika-abh05t2:20_6": "tadupacārena sampayuttānaṁ veditabbo. Paṭhamaṁ samaṅgibhāvatthanti paṭilābhaṁ sandhāyāha.",
  "tika-abh05t2:20_7": "‘‘Phusitvā viharatīti paṭilabhitvā iriyatī’’ti hi vuttaṁ. Aṭṭhakathāyaṁ ‘‘yena hi",
  "tika-abh05t2:20_8": "saddhiṁ…pe… paṭiladdhā nāma hontī’’ti tehi sādhetabbasahajātādipaccayalābhoyevettha",
  "tika-abh05t2:20_9": "paṭilābho daṭṭhabbo. Yathā phasso yattha uppanno, taṁ ārammaṇaṁ phusatīti vuccati,",
  "tika-abh05t2:20_10": "evaṁ sampayuttadhammepi taṁsabhāvattāti āha ‘‘samphassena phusanattha’’nti. Tassa",
  "tika-abh05t2:20_11": "‘‘vivaratī’’ti iminā sambandho. Itarehīti upacārampītiādinā upacārapurimappanāparappanānaṁ",
  "tika-abh05t2:20_12": "paṭilābhakāraṇanti vacanehi. Itare kāraṇattheti ‘‘upacārena…pe… phusatiyevā’’ti vutte",
  "tika-abh05t2:20_13": "kāraṇatthadīpake atthe. Phusati phalaṁ adhigacchati etāyāti kāraṇabhāvassa phusanāpariyāyo veditabbo.",
  "tika-abh05t2:21_0": "Paṭhamatthamevāti samaṅgibhāvatthameva. Tāni aṅgānīti iminā jhānakoṭṭhāsabhāvena",
  "tika-abh05t2:21_1": "vuttadhammāyeva gahitā, na phassapañcamakaindriyaṭṭhakādibhāvenāti vuttaṁ ‘‘sesā…pe…",
  "tika-abh05t2:21_2": "saṅgahitānī’’ti. Evaṁ satīti sukhasaṅkhātajhānaṅgato vedanāsomanassindriyānaṁ sesitabbabhāve",
  "tika-abh05t2:21_3": "sati. Evañhi nesaṁ phassakatā itarassa phassitabbatāva siyā. Tenāha ‘‘sukhassa phusitabbattā’’ti.",
  "tika-abh05t2:21_4": "Vedayitādhipateyyaṭṭhehīti ārammaṇānubhavanasaṅkhātena vedayitasabhāvena, tasseva",
  "tika-abh05t2:21_5": "sātavisesasaṅkhātena sampayuttehi anuvattanīyabhāvena ca. Upanijjhāyanabhāvopi yathāvuttavedayitādhipateyyaṭṭhavisiṭṭho",
  "tika-abh05t2:21_6": "oḷārikassa ārammaṇassa nijjhāyanabhāvo. Abhinnasabhāvopi hi dhammo purimavisiṭṭhapaccayavisesasambhavena",
  "tika-abh05t2:21_7": "visesena bhinnākāro hutvā visiṭṭhaphalabhāvaṁ āpajjati. Yathekaṁyeva kammaṁ cakkhādinibbattihetubhūtaṁ",
  "tika-abh05t2:21_8": "kammaṁ. Tena vuttaṁ ‘‘vedayitā…pe… vuttattā’’ti. Aṅgānīti nāyaṁ tapparabhāvena bahuvacananiddeso",
  "tika-abh05t2:21_9": "anantabhāvato, kevalañca aṅgānaṁ bahuttā bahuvacanaṁ, tena kiṁ siddhaṁ? Paccekampi",
  "tika-abh05t2:21_10": "yojanā siddhā hoti. Tena vuttaṁ ‘‘paccekampi yojanā kātabbā’’ti. Yadi ‘‘sukhaṁ ṭhapetvā’’ti",
  "tika-abh05t2:21_11": "yojanāyaṁ sesā tayo khandhā honti, sesā tayo, cattāro ca khandhā hontīti vattabbaṁ",
  "tika-abh05t2:21_12": "siyāti? Na, catūsu tiṇṇaṁ antogadhattā. Tenāha ‘‘sabbayojanā…pe… vutta’’nti.",
  "tika-abh05t2:22_0": "2.Asamayavimokkhenāti heṭṭhāmaggavimokkhena. So hi lokiyavimokkho viya adhigamavaḷañjanatthaṁ",
  "tika-abh05t2:22_1": "pakappetabbasamayavisesābhāvato evaṁ vutto. Aggamaggavimokkho pana ekaccāsavavimuttivacanato",
  "tika-abh05t2:22_2": "idha nādhippeto. Tenāha ‘‘ekacce āsavā parikkhīṇā hontī’’ti. Ekaccehi āsavehi vimuttoti",
  "tika-abh05t2:22_3": "diṭṭhāsavādīhi samucchedavimuttiyā vimutto. Asamaya…pe… lābhenāti yathāvuttaasamayavimokkhassa",
  "tika-abh05t2:22_4": "upanissayabhūtassa adhigamena. Tato eva sātisayena, ekaccehi kāmāsavehi vimutto vikkhambhanavasenāti",
  "tika-abh05t2:22_5": "attho. So eva ekaccasamayavimokkhalābhī yathāvutto samayavimutto asamayavimokkhavisesassa",
  "tika-abh05t2:22_6": "vasena samayavimokkhapaññattiyā adhippetattā. Soti asamayavimokkhūpanissayasamayavimokkhalābhī.",
  "tika-abh05t2:22_7": "Tena sātisayena samayavimokkhena. Tathāvimuttova hotīti ettha iti-saddo hetuattho.",
  "tika-abh05t2:22_8": "Yasmā tathāvimutto hoti, tasmā samayavimuttapaññattiṁ laddhuṁ arahatīti pariññātatthaṁ",
  "tika-abh05t2:22_9": "hetunā patiṭṭhāpeti. Byatirekamukhenapi tamatthaṁ pākaṭataraṁ kātuṁ ‘‘puthujjano",
  "tika-abh05t2:22_10": "panā’’tiādi vuttaṁ. Tattha samudācārabhāvatoti samudācārassa sambhavato. Soti jhānalābhī puthujjano.",
  "tika-abh05t2:23_0": "Yadi punarāvattakadhammatāya puthujjano samayavimuttoti na vutto, tadabhāvato kasmā",
  "tika-abh05t2:23_1": "arahā tathā na vuttoti āha ‘‘arahato panā’’tiādi. Tadakāraṇabhāvanti tesaṁ vimokkhānaṁ,",
  "tika-abh05t2:23_2": "tassa vā samayavimuttibhāvassa akāraṇabhāvaṁ. Sabboti sukkhavipassakopi samathayānikopi",
  "tika-abh05t2:23_3": "aṭṭhavimokkhalābhīpi . Bahiabbhantarabhāvā apekkhāsiddhā, vattu adhippāyavasena gahetabbarūpā",
  "tika-abh05t2:23_4": "cāti āha ‘‘bāhirānanti lokuttarato bahibhūtāna’’nti.",
  "tika-abh05t2:24_0": "3.Rūpatoaññaṁ na rūpanti tattha rūpapaṭibhāgaṁ kasiṇarūpādi rūpa-saddena gahitanti",
  "tika-abh05t2:24_1": "tadaññaṁ paṭhamatatiyāruppavisayamattaṁ arūpakkhandhanibbānavinimuttaṁ arūpa-saddena",
  "tika-abh05t2:24_2": "gahitaṁ daṭṭhabbaṁ. Paṭipakkhabhūtehi kilesacorehi amūsitabbaṁ jhānameva cittamañjūsaṁ.",
  "tika-abh05t2:24_3": "Samādhinti vā samādhisīsena jhānameva vuttanti veditabbaṁ.",
  "tika-abh05t2:25_0": "4.Attano anurūpena pamādenāti ettha anāgāmino adhikusalesu dhammesu asakkaccaasātaccakiriyādinā.",
  "tika-abh05t2:25_1": "Khīṇāsavassa pana tādisena pamādapatirūpakena, tādisāya vā asakkaccakiriyāya. Sā",
  "tika-abh05t2:25_2": "cassa ussukkābhāvato veditabbā. Paṭippassaddhasabbussukkā hi te uttamapurisā. Samayena",
  "tika-abh05t2:25_3": "samayanti samaye samaye. Bhummatthe hi etaṁ karaṇavacanaṁ upayogavacanañca. Anipphattitoti",
  "tika-abh05t2:25_4": "samāpajjituṁ asakkuṇeyyato. Assāti ‘‘tesañhī’’tiādinā vuttassa imassa aṭṭhakathāvacanassa.",
  "tika-abh05t2:25_5": "Tenāti yathābhatena suttena.",
  "tika-abh05t2:26_0": "5. Yenādhippāyena ‘‘dhammehī’’ti vattabbanti vuttaṁ, taṁ vivaranto ‘‘idhā’’tiādimāha.",
  "tika-abh05t2:26_1": "Tattha idhāti ‘‘parihānadhammo aparihānadhammo’’ti etasmiṁ padadvaye. Tatthāti ‘‘kuppadhammo",
  "tika-abh05t2:26_2": "akuppadhammo’’ti padadvaye. Sati vacananānatte attheva vacanatthanānattanti āha ‘‘vacanatthanānattamattena",
  "tika-abh05t2:26_3": "vā’’ti. Vacanatthaggahaṇamukhena gahetabbassa pana vibhāvanatthassa natthettha nānattaṁ,",
  "tika-abh05t2:26_4": "yato tesaṁ pariyāyantaratāsiddhi.",
  "tika-abh05t2:27_0": "7-8.Samāpatticetanāti yāya cetanāya samāpattiṁ nibbatteti samāpajjati ca. Tenāha",
  "tika-abh05t2:27_1": "‘‘tadāyūhanā’’ti. Ārakkhapaccupaṭṭhānā satīti katvā āha ‘‘anurakkhaṇā…pe… satī’’ti.",
  "tika-abh05t2:27_2": "Tenāha ‘‘ekārakkho satārakkhena cetasā viharatī’’ti. Tathā hi sā ‘‘kusalākusalānaṁ",
  "tika-abh05t2:27_3": "dhammānaṁ gatiyo samannesatī’’ti vuttā.",
  "tika-abh05t2:28": "11. Aggamaggaṭṭhopi itaramaggaṭṭhā viya anupacchinnabhayattā bhayūparatavohāraṁ labhatīti āha ‘‘arahattamaggaṭṭho ca…pe… bhayūparato’’ti.",
  "tika-abh05t2:29": "12.Kecīti tihetukapaṭisandhike mandabuddhike sandhāyāha. Tena vuttaṁ ‘‘duppaññāti iminā gayhantī’’ti. Dubbalā paññā yesaṁ te duppaññāti.",
  "tika-abh05t2:30": "14. Aniyatadhammasamannāgatasseva paccayavisesena niyatadhammapaṭilābhoti āha ‘‘yattha…pe… hontī’’ti. Tadabhāvāti niyatāniyatavomissāya pavattiyā abhāvā.",
  "tika-abh05t2:31_0": "16.Pariyādiyitabbānīti pariyādakena maggena khepetabbāni. Taṇhādīnaṁ palibudhanādikiriyāya",
  "tika-abh05t2:31_1": "matthakappattiyā sīsabhāvo veditabbo, nibbānassa pana visaṅkhārabhāvato saṅkhārasīsatā.",
  "tika-abh05t2:31_2": "Tenāha ‘‘saṅkhāravivekabhūto nirodho’’ti. Keci pana ‘‘saṅkhārasīsaṁ nirodhasamāpattī’’ti",
  "tika-abh05t2:31_3": "vadanti, taṁ tesaṁ matimattaṁ paññattimattassa sīsabhāvānupapattito taduddhañca saṅkhārappavattisabbhāvato.",
  "tika-abh05t2:31_4": "Saha viyāti ekajjhaṁ viya. Etena sama-saddassa atthamāha. Sahattho hesa sama-saddo.",
  "tika-abh05t2:31_5": "Saṁsiddhidassanenāti saṁsiddhiyā niṭṭhānassa uparamassa dassanena.",
  "tika-abh05t2:32_0": "Idhāti imissā puggalapaññattipāḷiyā, imissā vā tadaṭṭhakathāya. Kilesapavattasīsānanti",
  "tika-abh05t2:32_1": "kilesasīsapavattasīsānaṁ. Tesu hi gahitesu itarampi pariyādiyitabbaṁ kilesabhāvena",
  "tika-abh05t2:32_2": "pariyādiyitabbatāsāmaññena ca gahitameva hotīti kilesavaṭṭapariyādānena maggassa",
  "tika-abh05t2:32_3": "itaravaṭṭānampi pariyādiyanaṁ. Vaṭṭupacchedakena maggeneva hi jīvitindriyampi anavasesato",
  "tika-abh05t2:32_4": "nirujjhatīti. Kasmā panettha pavattasīsaṁ visuṁ gahitanti codanaṁ sandhāyāha ‘‘pavattasīsampī’’tiādi.",
  "tika-abh05t2:32_5": "Odhiso ca anodhiso ca kilesapariyādāne sati sijjhamānā paccavekkhaṇavārā tena nipphādetabbāti",
  "tika-abh05t2:32_6": "vuttā. Tenevāha ‘‘kilesapariyādānasseva vārā’’ti. Idāni tamatthaṁ āgamena sādhento",
  "tika-abh05t2:32_7": "‘‘vimuttasmi’’ntiādimāha. Cuticittena hotīti idaṁ yathāvuttassa kilesapariyādānasamāpanabhūtassa",
  "tika-abh05t2:32_8": "paccavekkhaṇavārassa cuticittena paricchinnattā vuttaṁ, tasmā cuticittena paricchedakena",
  "tika-abh05t2:32_9": "paricchinnaṁ hotīti attho.",
  "tika-abh05t2:33": "17.Tiṭṭheyyāti na upagaccheyya. Ṭhānañhi gatinivatti. Tena vuttaṁ ‘‘nappavatteyyā’’ti.",
  "tika-abh05t2:34": "18. Payirupāsanāya bahūpakārattā payirupāsitabbattā.",
  "tika-abh05t2:35_0": "20. Aggavijjā yassa anadhigatavijjādvayassa hoti, so ce pacchā vijjādvayaṁ adhigacchati,",
  "tika-abh05t2:35_1": "tassa paṭhamaṁ adhigatavijjādvayassa viya atevijjatābhāvā yadipi nippariyāyatā tevijjatā,",
  "tika-abh05t2:35_2": "paṭhamaṁ adhigatavijjādvayassa pana sā savisesāti dassento ‘‘yāya katakiccatā’’tiādimāha.",
  "tika-abh05t2:35_3": "Tattha aggavijjāti āsavakkhayañāṇaṁ, aggamaggañāṇameva vā veditabbaṁ. Sā ca tevijjatāti yojanā.",
  "tika-abh05t2:36": "22.Tatthevāti saccābhisambodhe eva.",
  "tika-abh05t2:37_0": "24.Tanti nirodhasamāpattilābhino ubhatobhāgavimuttatāvacanaṁ. Vuttalakkhaṇūpapattikoti",
  "tika-abh05t2:37_1": "dvīhi bhāgehi dve vāre vimuttoti evaṁ vuttalakkhaṇena upapattito yuttito samannāgato.",
  "tika-abh05t2:37_2": "Eseva nayoti yathā catunnaṁ arūpasamāpattīnaṁ ekekato nirodhato ca vuṭṭhāya arahattaṁ",
  "tika-abh05t2:37_3": "pattānaṁ vasena pañca ubhatobhāgavimuttā vuttā, tathā sekkhabhāvaṁ pattānaṁ vasena",
  "tika-abh05t2:37_4": "pañca kāyasakkhino hontīti katvā vuttaṁ.",
  "tika-abh05t2:38_0": "Dassanakāraṇāti iminā ‘‘disvā’’ti ettha tvā-saddo hetuatthoti dasseti yathā ‘‘sīhaṁ",
  "tika-abh05t2:38_1": "disvā bhayaṁ hotī’’tiādīsu. Dassane sati parikkhayo, nāsatīti āha ‘‘dassanāyattaparikkhayattā’’ti.",
  "tika-abh05t2:38_2": "Purimakiriyāti āsavānaṁ khayakiriyāya purimakiriyā. Samānakālattepi hi kāraṇakiriyā",
  "tika-abh05t2:38_3": "phalakiriyāya purimasiddhā viya voharīyati. Tato nāmakāyato muccanato. Yato hi yena",
  "tika-abh05t2:38_4": "muccitabbaṁ, taṁ nissito hotīti vuttaṁ ‘‘nāmanissitako’’ti. Tassāti kāyadvayavimuttiyā",
  "tika-abh05t2:38_5": "ubhatobhāgavimuttabhāvassa. Arūpaloke hi ṭhitārahantavasenāyamattho vutto. Tenāha ‘‘sutte hī’’tiādi.",
  "tika-abh05t2:39_0": "Dvīhi bhāgehīti vikkhambhanasamucchedabhāgehi. Dve vāreti kilesānaṁ vikkhambhanasamucchindanavasena",
  "tika-abh05t2:39_1": "dvikkhattuṁ. Kilesehi vimuttoti idaṁ paṭhamatatiyavādānaṁ vasena vuttaṁ, itaraṁ dutiyavādassa.",
  "tika-abh05t2:39_2": "Arūpajjhānaṁ yadipi rūpasaññādīhi vimuttaṁ taṁsamatikkamādinā pattabbattā, pavattinivārakehi",
  "tika-abh05t2:39_3": "pana kāmacchandādīhiyevassa vimutti sātisayāti dassento ‘‘nīvaraṇasaṅkhātanāmakāyato",
  "tika-abh05t2:39_4": "vimutta’’nti āha. Yañcāpi arūpajjhānaṁ rūpaloke vivekaṭṭhatāvasenapi rūpakāyato vimuttaṁ,",
  "tika-abh05t2:39_5": "taṁ pana rūpapaṭibandhachandarāgavikkhambhaneneva hotīti vikkhambhanameva padhānanti",
  "tika-abh05t2:39_6": "vuttaṁ ‘‘rūpataṇhāvikkhambhanenarūpakāyato ca vimuttattā’’ti. Ekadesena ubhatobhāgavimuttaṁ",
  "tika-abh05t2:39_7": "nāma hoti samucchedavimuttiyā abhāvā.",
  "tika-abh05t2:40": "25. ‘‘Sattisayo’’ti viya samudāye pavatto vohāro avayavepi dissatīti dassento āha ‘‘aṭṭhavimokkhekadesena…pe… vuccatī’’ti.",
  "tika-abh05t2:41_0": "26.Phuṭṭhānanti phassitānaṁ, adhigatānanti attho. Antoti antasadiso phassanāya parakālo.",
  "tika-abh05t2:41_1": "Tadanantaro hi tappariyosāno viya hotīti. Kālavisayo cāyaṁ anta-saddo, na pana kālattho.",
  "tika-abh05t2:41_2": "Tenāha ‘‘adhippāyo’’ti. Nāmakāyekadesatoti nīvaraṇasaṅkhātanāmakāyekadesato. Ālocito",
  "tika-abh05t2:41_3": "pakāsito viya hoti vibandhavikkhambhanena ālocane pakāsane samatthassa ñāṇacakkhuno",
  "tika-abh05t2:41_4": "adhiṭṭhānasamuppādanato. Na tu vimuttoti vimuttoti na vuccateva.",
  "tika-abh05t2:42_0": "28.Imaṁ pana nayanti ‘‘apica tesa’’ntiādinā āgatavidhiṁ. Yena visesenāti yena kāraṇavisesena.",
  "tika-abh05t2:42_1": "Soti diṭṭhippattasaddhāvimuttānaṁ yathāvutto paññāya viseso. Paṭikkhepo kato kāraṇassa",
  "tika-abh05t2:42_2": "avibhāvitattā. Ubhatobhāgavimutto viya, paññāvimutto viya vā sabbathā avimuttassa",
  "tika-abh05t2:42_3": "sāvasesavimuttiyampi diṭṭhippattassa viya paññāya sātisayāya abhāvato saddhāmattena",
  "tika-abh05t2:42_4": "vimuttabhāvo daṭṭhabbo. Saddhāya adhimuttoti idaṁ āgamanavasena saddhāya adhikabhāvaṁ",
  "tika-abh05t2:42_5": "sandhāya vuttaṁ, maggādhigamato panassa paccakkhameva ñāṇadassanaṁ.",
  "tika-abh05t2:43_0": "31. ‘‘Sototi ariyamaggassa nāma’’nti nippariyāyena taṁsamaṅgī sotāpannoti adhippāyena",
  "tika-abh05t2:43_1": "codako ‘‘api-saddo kasmā vutto’’ti codanaṁ uṭṭhāpetvā ‘‘nanū’’tiādinā attano adhippāyaṁ",
  "tika-abh05t2:43_2": "vivarati. Itaro ‘‘nāpanna’’ntiādinā pariharati. Samannāgato eva nāma lokuttaradhammānaṁ",
  "tika-abh05t2:43_3": "akuppasabhāvattā. Itarehīti dutiyamaggaṭṭhādīhi. So evāti paṭhamaphalaṭṭho eva. Idhāti",
  "tika-abh05t2:43_4": "imasmiṁ sattakkhattuparamaniddese. Sotaṁ vā ariyamaggaṁ ādito panno adhigatoti sotāpannoti",
  "tika-abh05t2:43_5": "vuccamāne dutiyamaggaṭṭhādīnaṁ nattheva sotāpannabhāvāpatti. Sutte pana sotaṁ ariyamaggaṁ",
  "tika-abh05t2:43_6": "ādito mariyādaṁ amuñcitvāva panno paṭipajjatīti katvā maggasamaṅgī ‘‘sotāpanno’’ti",
  "tika-abh05t2:43_7": "vutto. Pariyāyena itaropi tassa aparihānadhammattā sotāpannoti veditabbaṁ. Pahīnāvasiṭṭhakilesapaccavekkhaṇāya",
  "tika-abh05t2:43_8": "samudayasaccaṁ viya dukkhasaccampi paccavekkhitaṁ hoti saccadvayapariyāpannattā kilesānanti",
  "tika-abh05t2:43_9": "āha ‘‘catusaccapaccavekkhaṇādīna’’nti. Ādi-saddena phalapaccavekkhaṇauparimaggaphaladhamme ca saṅgaṇhāti.",
  "tika-abh05t2:44": "32.Mahākulamevāti uḷārakulameva vuccati ‘‘kulīno kulaputto’’tiādīsu viya.",
  "tika-abh05t2:45_0": "33. Sajjhānako aparihīnajjhāno kālakato brahmalokūpago hutvā vaṭṭajjhāsayo ce, uparūpari",
  "tika-abh05t2:45_1": "nibbattitvā nibbāyatīti āha ‘‘anāgāmisabhāgo’’ti. Yato so jhānānāgāmīti vuccati.",
  "tika-abh05t2:45_2": "Tenāha ‘‘anāvattidhammo’’ti.",
  "tika-abh05t2:46": "36. Parayoge tvā-saddo tadanto hutvā ‘‘parasaddayoge’’ti vutto, appatvāti vuttaṁ hotīti ‘‘appattaṁ hutvā’’ti iminā vuccati.",
  "tika-abh05t2:47": "37.Tenāti ‘‘upahaccā’’ti padena. Nanu ca vemajjhātikkamo ‘‘atikkamitvā vemajjha’’nti iminā pakāsito hotīti adhippāyo.",
  "tika-abh05t2:48_0": "40.Taṇhāvaṭṭasotā taṇhāvaṭṭabandhā. Tassāti sotassa. Sambandhe cetaṁ sāmivacanaṁ.",
  "tika-abh05t2:48_1": "Uddhaṁsotassa uparibhavūpagatā ekaṁsikāti āha ‘‘yattha vā tattha vā gantvā’’ti. Tassāti",
  "tika-abh05t2:48_2": "uddhaṁsotassa. Tatthāti avihesu. Lahusālahusagatikāti lahukālahukāyugatikā, lahukālahukañāṇagatikā",
  "tika-abh05t2:48_3": "vā. Uppajjitvāva nibbāyanakādīhīti ādi-saddena ‘‘ākāsaṁ laṅghitvā nibbāyatī’’tiādinā",
  "tika-abh05t2:48_4": "vuttā tisso upamā saṅgaṇhāti. Antarāupahaccaparinibbāyīhi adhimattatā, uddhaṁsotato",
  "tika-abh05t2:48_5": "anadhimattatā ca asaṅkhārasasaṅkhāraparinibbāyīnaṁ na veditabbāti yojanā. Te evāti",
  "tika-abh05t2:48_6": "antarāupahaccaparinibbāyiuddhaṁsotā eva. Yadi evaṁ asaṅkhārasasaṅkhāraparinibbāyīnaṁ",
  "tika-abh05t2:48_7": "upamāvacanena tato mahantatarehi kasmā vuttanti codanaṁ sandhāyāha ‘‘tato mahanta…pe… dassanattha’’nti.",
  "tika-abh05t2:49_0": "Tenāti ‘‘no cassa, no ca me siyā’’ti vacanena. Tenāti vā yathāvuttena tassa atthavacanena.",
  "tika-abh05t2:49_1": "Imassa dukkhassāti imassa sampati vattamānassa viññāṇādidukkhassa. Udayadassanaṁ",
  "tika-abh05t2:49_2": "ñāṇaṁ. Catūhipīti ‘‘no cassā’’ti catūhi padehi. Yaṁ atthīti yaṁ paramatthato vijjati",
  "tika-abh05t2:49_3": ". Tenāha ‘‘bhūtanti sasabhāva’’nti, bhūtanti khandhapañcakanti attho. Yathāha ‘‘bhūtamidanti,",
  "tika-abh05t2:49_4": "bhikkhave, samanupassathā’’ti. Vivaṭṭamānaso viviccamānahadayo taṇhādisotato nivattajjhāsayo.",
  "tika-abh05t2:49_5": "Upekkhako hotīti cattabhariyo viya puriso bhayaṁ nandiñca pahāya udāsino hoti.",
  "tika-abh05t2:50_0": "Avisiṭṭheti hīne. Visiṭṭheti uttame. ‘‘Bhave’’ti vatvā ‘‘sambhave’’ti vuccamānaṁ",
  "tika-abh05t2:50_1": "avuttavācakaṁ hotīti dassento ‘‘paccuppanno’’tiādimāha. Bhūtameva vuccatīti yaṁ bhūtanti",
  "tika-abh05t2:50_2": "vuccati, tadeva bhavoti ca vuccati, bhavati ahosīti vā. Sambhavati etasmāti sambhavo.",
  "tika-abh05t2:50_3": "Tadāhāro tassa bhavassa paccayo. Anukkamena maggapaññāyāti vipassanānukkamena laddhāya",
  "tika-abh05t2:50_4": "ariyamaggapaññāya. Tenāti sekkhena.",
  "tika-abh05t2:51": "Ekakaniddesavaṇṇanā niṭṭhitā.",
  "tika-abh05t2:52": "2. Dukaniddesavaṇṇanā",
  "tika-abh05t2:53": "63.Kassacīti kassacipi. Kathañcīti kenaci pakārena, vikkhambhanamattenāpīti vuttaṁ hoti. Ajjhattaggahaṇassāti attānaṁ adhikicca uddissa pavattaggāhassa.",
  "tika-abh05t2:54_0": "83.Purimaggahitanti ‘‘karissati me’’tiādinā cittena paṭhamaṁ gahitaṁ. Taṁ katanti",
  "tika-abh05t2:54_1": "taṁ tādisaṁ upakāraṁ. Puññaphalaṁ upajīvanto kataññupakkhe tiṭṭhatīti vuttaṁ ‘‘puññaphalaṁ anupajīvanto’’ti.",
  "tika-abh05t2:55": "90. Guṇapāripūriyā paripuṇṇo yāvadattho idha tittoti āha ‘‘niṭṭhitakiccatāya nirussukko’’ti.",
  "tika-abh05t2:56": "Dukaniddesavaṇṇanā niṭṭhitā.",
  "tika-abh05t2:57": "3. Tikaniddesavaṇṇanā",
  "tika-abh05t2:58_0": "91.Sesasaṁvarabhedenāti kāyikavācasikavītikkamato sesena saṁvaravināsena. So pana",
  "tika-abh05t2:58_1": "dvāravasena vuccamāno manodvāriko hotīti āha ‘‘manosaṁvarabhedenā’’ti. Idāni taṁ",
  "tika-abh05t2:58_2": "pakārabhedena dassento ‘‘satisaṁvarādibhedena vā’’ti āha, muṭṭhasaccādippavattiyāti",
  "tika-abh05t2:58_3": "attho. Yaṁ kiñci sabhāvabhūtaṁ caritampi ‘‘sīla’’nti vuccatīti akusalassapi sīlapariyāyo vutto.",
  "tika-abh05t2:59": "94.Samānavisayānanti paṭhamaphalādiko samāno evarūpo visayo etesanti samānavisayā, tesaṁ.",
  "tika-abh05t2:60": "107.Tadattho tappayojano lokuttarasādhakoti attho. Tassa paramatthasāsanassa. Mūlekadesattāti mūlabhāvena ekadesattā.",
  "tika-abh05t2:61": "118.Unnaḷo uggatatucchamāno.",
  "tika-abh05t2:62": "123. Sīlassa anuggaṇhanaṁ aparisuddhiyaṁ sodhanaṁ apāripūriyaṁ pūraṇañcāti āha ‘‘sodhetabbe ca vaḍḍhetabbe cā’’ti. Adhisīlaṁ nissāyāti adhisīlaṁ nissayaṁ katvā uppannapaññāya.",
  "tika-abh05t2:63_0": "124.Gūthasadisattameva dasseti, na gūthakūpasadisattanti adhippāyo. Gūthavaseneva",
  "tika-abh05t2:63_1": "hi kūpassapi jigucchanīyatāti. Ayañca attho gūtharāsiyeva gūthakūpoti imasmiṁ pakkhe navattabbo siyā.",
  "tika-abh05t2:64_0": "130. Sarabhaṅgasatthārādayo rūpabhavādikāmādipariññaṁ katvā paññapento lokiyaṁ pariññaṁ",
  "tika-abh05t2:64_1": "sammadeva paññapentīti āha ‘‘yebhuyyena na sakkontī’’ti. Asamatthabhāvaṁ vā sandhāya",
  "tika-abh05t2:64_2": "no ca paññāpetuṁ sakkontīti vuttanti yojanā.",
  "tika-abh05t2:65": "Tikaniddesavaṇṇanā niṭṭhitā.",
  "tika-abh05t2:66": "4. Catukkaniddesavaṇṇanā",
  "tika-abh05t2:67_0": "133.Parenāti aññena, āṇattenāti attho. Āṇattiyā attanā cāti āṇāpakassa āṇattiyā,",
  "tika-abh05t2:67_1": "attanā ca āṇattena kataṁ tañca tassa āṇāpakassa yaṁ vacīpayogena katanti yojanā.",
  "tika-abh05t2:67_2": "Āṇattiyā pāpassāti āṇāpanavasena pasutapāpassa.",
  "tika-abh05t2:68": "148.Desanāya karaṇabhūtāya. Dhammānanti desanāya yathābodhetabbānaṁ sīlādidhammānaṁ.",
  "tika-abh05t2:69_0": "152.Anantaranti ñāṇassa upaṭṭhitanti anantaraṁ vuttaṁ. Kiṁ pana tanti āha ‘‘vacana’’nti.",
  "tika-abh05t2:69_1": "Lujjatīti idaṁ yena kāraṇena loka-saddo tadatthe pavatto, taṁ dassetīti āha ‘‘kāraṇayutta’’nti.",
  "tika-abh05t2:70_0": "156.Sahitāsahitassāti kusalasaddayogena sāmivacanaṁ bhummattheti dassento āha ‘‘sahitāsahiteti",
  "tika-abh05t2:70_1": "attho’’ti. Sahitabhāsanena desakasampatti, sahitāsahitakosallena sāvakasampatti veditabbā.",
  "tika-abh05t2:70_2": "Parisasampattipi ñāṇasampannassa dhammakathikassa paṭibhānasampadāya kāraṇaṁ hotīti",
  "tika-abh05t2:70_3": "āha ‘‘sāvakasampattiyā bodhetuṁ samatthatāyā’’ti.",
  "tika-abh05t2:71": "157.Kusaladhammehīti samathavipassanādhammehi. Catuttho vutto, yo neva saṅghaṁ nimanteti, na dānaṁ deti.",
  "tika-abh05t2:72_0": "166.Yamidaṁ ‘‘kālenā’’ti vuttanti ‘‘yo tattha avaṇṇo, tampi bhaṇati kālena. Yopi",
  "tika-abh05t2:72_1": "tattha vaṇṇo, tampi bhaṇati kālenā’’ti yaṁ idaṁ pāḷiyaṁ vuttaṁ, tatra tasmiṁ vacane",
  "tika-abh05t2:72_2": "vākye yo puggalo ‘‘kālena bhaṇatī’’ti vutto, so kīdisoti vicāraṇāya tassa dassanatthaṁ",
  "tika-abh05t2:72_3": "‘‘kālaññū hotī’’tiādi pāḷiyaṁ vuttanti dassento saṅgahe āhāti yojanā.",
  "tika-abh05t2:73": "168.Pubbuppannapaccayavipattīti tasmiṁ attabhāve paṭhamuppannapaccayavipatti. Tesaṁ vipatti pavattappaccayavipattīti yojanā.",
  "tika-abh05t2:74": "173.Tesanti pahīnāvasiṭṭhakilesānaṁ. Vimuttidassanameva hoti vimuttiatthattā taṁdassanassa.",
  "tika-abh05t2:75": "174.Tantāvutānaṁ vatthānanti niddhāraṇe sāmivacanaṁ.",
  "tika-abh05t2:76_0": "178.Nāmakāyoti nāmasamūho. Idameva ca dvayanti sīlasaṁvarapūraṇaṁ, sājīvāvītikkamanañcāti",
  "tika-abh05t2:76_1": "idameva dvayaṁ. Tatoti sājīvāvītikkamanato. Kathāya haliddarāgādisadisatāti yojanā.",
  "tika-abh05t2:76_2": "Tenāha ‘‘na puggalassā’’ti.",
  "tika-abh05t2:77": "179.Iti-saddenāti ‘‘dārumāsako’’ti ettha vuttaiti-saddena. Evaṁpakāreti imināpi salākādike saṅgaṇhāti.",
  "tika-abh05t2:78": "181.Avisaṭasukhanti avikkhepasukhaṁ.",
  "tika-abh05t2:79": "187.Khandhadhammesūti saṅkhatadhammesu. Tadalābhenāti maggaphalālābhena. Atthenāti sīlādiatthena.",
  "tika-abh05t2:80": "Catukkaniddesavaṇṇanā niṭṭhitā.",
  "tika-abh05t2:81": "5. Pañcakaniddesavaṇṇanā",
  "tika-abh05t2:82_0": "191.Yathā tesu paṭipajjitabbanti tesu pañcasu puggalesu yathārahaṁ upameyyopamādassanamukhena",
  "tika-abh05t2:82_1": "hitūpadesapaṭipattiyā yathā aññehi paṭipajjitabbanti attho. Kiriyāvācī ārambha-saddo",
  "tika-abh05t2:82_2": "adhippeto, na ‘‘ārambhakattussa kasāvapucchā’’tiādīsu viya dhammavācīti āha ‘‘ārambhakiriyāvācako",
  "tika-abh05t2:82_3": "saddo’’ti. ‘‘Nirujjhantī’’ti vuttattā ‘‘maggakiccavasenā’’ti vuttaṁ.",
  "tika-abh05t2:83": "192.Gahaṇaṁ ‘‘evameta’’nti sampaṭicchanaṁ.",
  "tika-abh05t2:84": "199.Na evaṁ sambandho asamānajātikattā.",
  "tika-abh05t2:85": "Pañcakaniddesavaṇṇanā niṭṭhitā.",
  "tika-abh05t2:86": "6. Chakkaniddesavaṇṇanā",
  "tika-abh05t2:87_0": "202.Idaṁ saccābhisambodhādikaṁ saṅgahitaṁ hoti phalassa hetunā avinābhāvato. Tenāha",
  "tika-abh05t2:87_1": "‘‘sāma’’ntiādi. Anācariyakena attanā uppāditenāti idaṁ sabbaññutaññāṇe vijjamānaguṇakathanaṁ,",
  "tika-abh05t2:87_2": "na tabbidhuradhammantaranivattanaṁ tathārūpassa aññassa abhāvato. Tenassa sācariyakatā,",
  "tika-abh05t2:87_3": "parato ca uppatti paṭikkhittāti imamatthamāha ‘‘tatthā’’tiādinā. Tattha sācariyakattaṁ",
  "tika-abh05t2:87_4": "parūpadesahetukatā, parato uppatti upadesena vināpi sannissāya nibbattīti ayametesaṁ viseso.",
  "tika-abh05t2:88": "Chakkaniddesavaṇṇanā niṭṭhitā.",
  "tika-abh05t2:89": "7. Sattakaniddesavaṇṇanā",
  "tika-abh05t2:90_0": "203.Kusalesu dhammesūti ādhāre bhummaṁ, na visayeti dassento ‘‘kusalesu dhammesu",
  "tika-abh05t2:90_1": "antogadhā’’ti āha. Idāni visayalakkhaṇaṁ etaṁ bhummanti dassento ‘‘bodhipakkhiyadhammesu",
  "tika-abh05t2:90_2": "vā’’tiādimāha. ‘‘Tadupakāratāyā’’ti idaṁ kusalesu dhammesu sādhetabbesūti imamatthaṁ",
  "tika-abh05t2:90_3": "sandhāya vuttaṁ. Ummujjanapaññāyāti ummujjāpanapaññāya, ummujjanākārena vā pavattapaññāya.",
  "tika-abh05t2:90_4": "Tenevāti ummujjanamattattā eva. Yathā hi ñāṇuppādo saṁkilesapakkhato ummujjanaṁ,",
  "tika-abh05t2:90_5": "evaṁ saddhuppādopīti āha ‘‘saddhāsaṅkhātameva ummujjana’’nti. Cittavāroti cittappabandhavāro.",
  "tika-abh05t2:90_6": "Paccekaṁ ṭhānavipassanāpataraṇapatigādhappattiniṭṭhattā tesaṁ puggalānaṁ ‘‘aneke",
  "tika-abh05t2:90_7": "puggalā’’ti vuttaṁ. Kasmā? Tenattabhāvena arahattassa aggahaṇato. Tatiyapuggalādibhāvanti",
  "tika-abh05t2:90_8": "ummujjitvā ṭhitapuggalādibhāvaṁ.",
  "tika-abh05t2:91": "Sattakaniddesavaṇṇanā niṭṭhitā.",
  "tika-abh05t2:92": "10. Dasakaniddesavaṇṇanā",
  "tika-abh05t2:93_0": "209.Sotāpannādayoti vuttavisesayuttā sotāpannasakadāgāmijhānānāgāmino. Asā…pe… panāti",
  "tika-abh05t2:93_1": "ettha pana-saddo visesatthadīpano. Tena ‘‘ajjhattasaṁyojanānaṁ samucchinnattā’’ti",
  "tika-abh05t2:93_2": "idaṁ visesaṁ dīpetīti veditabbaṁ.",
  "tika-abh05t2:94": "Dasakaniddesavaṇṇanā niṭṭhitā.",
  "tika-abh05t2:95": "Puggalapaññattipakaraṇa-anuṭīkā samattā."
}