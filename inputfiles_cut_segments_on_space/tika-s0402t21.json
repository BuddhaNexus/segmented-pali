{
  "tika-s0402t21:0": "4. Devadūtavaggo",
  "tika-s0402t21:1": "1. Sabrahmakasuttavaṇṇanā",
  "tika-s0402t21:2_0": "31. Catutthassa paṭhame sabrahmakānīti saseṭṭhakāni. Yesanti yesaṁ kulānaṁ. Puttānanti",
  "tika-s0402t21:2_1": "puttehi. Pūjitasaddayogena hi idaṁ karaṇatthe sāmivacanaṁ. Tenāti āhārādinā. Paṭijaggitā",
  "tika-s0402t21:2_2": "gopitāti yathākālaṁ tassa tassa dātabbassa dānena veyyāvaccassa ca karaṇena paṭijaggitā",
  "tika-s0402t21:2_3": "ceva uppannānatthappaharaṇena gopitā ca honti. Tesanti mātāpitūnaṁ. Brahmādibhāvasādhanatthanti",
  "tika-s0402t21:2_4": "tesaṁ guṇānaṁ atthitāya loke brahmā nāma vuccati, ācariyo nāma vuccati, āhuneyyo",
  "tika-s0402t21:2_5": "nāma vuccati, te mātāpitūnaṁ puttakaṁ paṭilabhantīti dassanavasena nesaṁ brahmādibhāvasādhanatthaṁ",
  "tika-s0402t21:2_6": "‘‘bahukārā’’ti, vatvā taṁ tesaṁ bahukārataṁ nānākārato dassetuṁ ‘‘āpādakā’’tiādi",
  "tika-s0402t21:2_7": "vuttaṁ. Mātāpitaro hi puttānaṁ jīvitassa āpādakā, sarīrassa posakā, ācārasamācārānaṁ",
  "tika-s0402t21:2_8": "sikkhāpakā sakalassapi imassa lokassa dassetāro. Tenāha ‘‘puttānaṁ hī’’tiādi. Iṭṭhārammaṇaṁ",
  "tika-s0402t21:2_9": "tāva te dassentu, aniṭṭhārammaṇaṁ kathanti? Tampi dassetabbameva vajjanīyabhāvajānāpanatthaṁ.",
  "tika-s0402t21:3_0": "Avijahitā hontīti tāsaṁ bhāvanāya brahmānaṁ brahmaloke uppannattā avijahitā honti",
  "tika-s0402t21:3_1": "bhāvanā. Lobhanīyavayasmiṁ paṭhamayobbane ativiya mudubhāvappattadassanatthaṁ satavihataggahaṇaṁ.",
  "tika-s0402t21:3_2": "Pāṭiyekkanti visuṁ. Iminā kāraṇenāti iminā yathāvuttena puttesu pavattitehi atikkamena",
  "tika-s0402t21:3_3": "mettādisamuppattisaṅkhātena kāraṇena.",
  "tika-s0402t21:4_0": "Tharusippanti asisattikuntakalāpādiāyudhasippaṁ. Muddāgaṇanāti aṅgulisaṁkocanādinā",
  "tika-s0402t21:4_1": "hatthamuddāya gaṇanā. Ādisaddena pāṇādīnaṁ saṅgaho. Pacchācariyā nāma mātāpitūnaṁ",
  "tika-s0402t21:4_2": "santike uggahitagahaṭṭhavattasseva puggalassa yathāsakaṁ hatthācariyādīnaṁ sippaggāhāpananti",
  "tika-s0402t21:4_3": "katvā sabbapaṭhamaṁ ācariyā nāmāti yojetabbaṁ. Ānīya hutaṁ āhutaṁ. Pakārehi hutaṁ",
  "tika-s0402t21:4_4": "pāhutaṁ. Abhisaṅkhatanti tasseva vevacanaṁ.",
  "tika-s0402t21:5_0": "Namo kareyyāti sāyaṁ pātaṁ upaṭṭhānaṁ gantvā ‘‘idaṁ mayhaṁ uttamapuññakkhetta’’nti",
  "tika-s0402t21:5_1": "namakkāraṁ kareyya. Tāya naṁ pāricariyāyāti ettha nanti nipātamattaṁ, yathāvuttaparicaraṇenāti",
  "tika-s0402t21:5_2": "attho . Atha vā pāricariyāyāti bharaṇakiccakaraṇakulavaṁsappatiṭṭhānāpanādinā pañcavidhaupaṭṭhānena. Vuttañhetaṁ –",
  "tika-s0402t21:6_0": "‘‘Pañcahi kho, gahapatiputta, ṭhānehi puttena puratthimā disā mātāpitaro paccupaṭṭhātabbā",
  "tika-s0402t21:6_1": "– ‘bhato nesaṁ bharissāmi, kiccaṁ nesaṁ karissāmi, kulavaṁsaṁ ṭhapessāmi, dāyajjaṁ",
  "tika-s0402t21:6_2": "paṭipajjāmi, atha vā pana petānaṁ kālakatānaṁ dakkhiṇaṁ anuppadassāmī’ti. Imehi kho,",
  "tika-s0402t21:6_3": "gahapatiputta, pañcahi ṭhānehi puttena puratthimā disā mātāpitaro paccupaṭṭhitā pañcahi",
  "tika-s0402t21:6_4": "ṭhānehi puttaṁ anukampanti, pāpā nivārenti, kalyāṇe nivesenti, sippaṁ sikkhāpenti,",
  "tika-s0402t21:6_5": "patirūpena dārena saṁyojenti, samaye dāyajjaṁ niyyādentī’’ti (dī. ni. 3.267).",
  "tika-s0402t21:7_0": "Apica yo mātāpitaro tīsu vatthūsu abhippasanne katvā sīlesu vā patiṭṭhāpetvā pabbajjāya",
  "tika-s0402t21:7_1": "vā niyojetvā upaṭṭhahati, ayaṁ mātāpitūpaṭṭhākānaṁ aggoti veditabbo. Sā panāyaṁ pāricariyā",
  "tika-s0402t21:7_2": "puttassa ubhayalokahitasukhāvahāti taṁ dassetuṁ ‘‘idheva naṁ pasaṁsanti, pecca sagge",
  "tika-s0402t21:7_3": "pamodatī’’ti vuttaṁ. Pasaṁsantīti ‘‘ayaṁ puggalo matteyyo petteyyo saggasaṁvattaniyaṁ",
  "tika-s0402t21:7_4": "paṭipadaṁ pūretī’’ti idheva naṁ pasaṁsanti. Āmodati ādito paṭṭhāya modappattiyā.",
  "tika-s0402t21:7_5": "Pamodati nānappakāramodasampavattiyā.",
  "tika-s0402t21:8": "Sabrahmakasuttavaṇṇanā niṭṭhitā.",
  "tika-s0402t21:9": "2. Ānandasuttavaṇṇanā",
  "tika-s0402t21:10_0": "32. Dutiye tathājātikoti tathāsabhāvo. Cittekaggatālābhoti cittekaggatāya adhigamo.",
  "tika-s0402t21:10_1": "Rūpameva kilesuppattiyā kāraṇabhāvato rūpanimittaṁ. Esa nayo sesesupi. Sassatādinimittanti",
  "tika-s0402t21:10_2": "sassatucchedabhāvanimittaṁ. Puggalanimittanti puggalābhinivesananimittaṁ. Dhammanimittanti",
  "tika-s0402t21:10_3": "dhammārammaṇasaṅkhātaṁ nimittaṁ. ‘‘Siyā nu kho, bhante’’ti therena puṭṭho bhagavā",
  "tika-s0402t21:10_4": "‘‘siyā’’ti avoca lokuttarasamādhippaṭilābhaṁ sandhāya. So hi nibbānaṁ santaṁ paṇītanti",
  "tika-s0402t21:10_5": "ca passati. Tenāha ‘‘idhānandā’’tiādi.",
  "tika-s0402t21:11_0": "Nibbānaṁsantanti samāpattiṁ appetvāti nibbānaṁ santanti ābhujitvā phalasamāpattiṁ",
  "tika-s0402t21:11_1": "appetvā . Divasampītiādinā asaṅkhatāya dhātuyā accantasantapaṇītādibhāvaṁ dasseti.",
  "tika-s0402t21:11_2": "Aṭṭhavidheti ‘‘santaṁ paṇītaṁ sabbasaṅkhārasamatho sabbūpadhipaṭinissaggo taṇhākkhayo",
  "tika-s0402t21:11_3": "virāgo nirodho nibbāna’’nti evaṁ aṭṭhavidhe ābhogasaññite samannāhāre. Niddhāraṇe",
  "tika-s0402t21:11_4": "cetaṁ bhummaṁ. Imasmiṁ ṭhāne…pe… labbhantevāti ‘‘idhānanda, bhikkhuno evaṁ hotī’’ti",
  "tika-s0402t21:11_5": "āgate imasmiṁ suttappadese ekopi ābhogasamannāhāro cepi sabbe aṭṭhapi ābhogasamannāhārā",
  "tika-s0402t21:11_6": "labbhanteva samannāharataṁ atthāvahattā.",
  "tika-s0402t21:12_0": "Ñāṇena jānitvāti vipassanāñāṇasahitena maggañāṇena jānitvā. Parāni ca oparāni ca",
  "tika-s0402t21:12_1": "cakkhādīni āyatanāni. Santatāyāti paṭippassaddhitāya. Kāyaduccaritādidhūmavirahitoti",
  "tika-s0402t21:12_2": "kāyaduccaritādi eva santāpanaṭṭhena dhūmo, tena virahito. Anīghoti apāpo. Jātijarāgahaṇeneva",
  "tika-s0402t21:12_3": "byādhimaraṇampi gahitamevāti tabbhāvabhāvatoti vuttaṁ.",
  "tika-s0402t21:13": "Ānandasuttavaṇṇanā niṭṭhitā.",
  "tika-s0402t21:14": "3. Sāriputtasuttavaṇṇanā",
  "tika-s0402t21:15_0": "33. Tatiye, ‘‘sāriputta, mayā saṁkhittena desitaṁ dhammaṁ tādisenapi na sukaraṁ viññātu’’nti",
  "tika-s0402t21:15_1": "iminā adhippāyeneva vadanto therassa ñāṇaṁ sabbamatikkamaṁ. Aññātāro ca dullabhāti",
  "tika-s0402t21:15_2": "hi iminā sāmaññavacanena sāriputtattherampi antogadhaṁ katvā dassento tenapi attano",
  "tika-s0402t21:15_3": "desanāya duppaṭividdhabhāvaṁ dasseti.",
  "tika-s0402t21:16_0": "Sammāti hetunā kāraṇena. Tenāha ‘‘upāyenā’’tiādi. Mānābhisamayāti mānassa dassanābhisamayā.",
  "tika-s0402t21:16_1": "Pahānābhisamayoti ca dassanābhisamayoti ca pariññābhisamayo vutto. Arahattamaggo",
  "tika-s0402t21:16_2": "hi pariññākiccasiddhiyā kiccavasena mānaṁ passati, asammohappaṭivedhavasenāti vuttaṁ",
  "tika-s0402t21:16_3": "hoti, ayamassa dassanābhisamayo. Tena diṭṭho pana pahānābhisamayo ca. Dassanābhisamayena",
  "tika-s0402t21:16_4": "hi pariññābhisamayameva pahīyati. Diṭṭhavisena diṭṭhasattānaṁ jīvitaṁ viya ayamassa",
  "tika-s0402t21:16_5": "pahānābhisamayo . Aṭṭhakathāyaṁ pana pahānābhisamayassa dassanābhisamayanānantariyakattā",
  "tika-s0402t21:16_6": "‘‘pahānābhisamayena’’icceva vuttaṁ. Pahānābhisamaye hi gahite dassanābhisamayo gahitova hoti.",
  "tika-s0402t21:17_0": "Antamakāsidukkhassāti arahattamaggena mānassa pahīnattā ye ime ‘‘kāyabandhanassa",
  "tika-s0402t21:17_1": "anto jīrati (cūḷava. 278), haritantaṁ vā’’ti (ma. ni. 1.304) evaṁ vuttaantimamariyādanto",
  "tika-s0402t21:17_2": "ca ‘‘antamidaṁ, bhikkhave, jīvikāna’’nti (saṁ. ni. 3.80; itivu. 91) evaṁ vuttalāmakanto",
  "tika-s0402t21:17_3": "ca ‘‘sakkāyo eko anto’’ti (saṁ. ni. 3.103) evaṁ vuttakoṭṭhāsanto ca ‘‘esevanto dukkhassa",
  "tika-s0402t21:17_4": "sapaccayasaṅkhayā’’ti evaṁ vuttakoṭṭhāsanto cāti cattāro antā, tesu sabbasseva vaṭṭadukkhassa",
  "tika-s0402t21:17_5": "aduṁ catutthakoṭisaṅkhātaṁ antamakāsi, paricchedaṁ parivaṭumaṁ akāsi, antimasamudayamattāvasesaṁ",
  "tika-s0402t21:17_6": "dukkhamakāsīti vuttaṁ hoti. Tenāha ‘‘vaṭṭadukkhassa antamakāsī’’ti.",
  "tika-s0402t21:18_0": "Nanu ca ‘‘pahāna’’nti imassa niddese nibbānaṁ āgataṁ? Idha paṭippassaddhippahānasaṅkhātaṁ",
  "tika-s0402t21:18_1": "arahattaphalaṁ vuttaṁ, tasmā niddesenāyaṁ vaṇṇanā virujjhatīti āha ‘‘niddese panā’’tiādi.",
  "tika-s0402t21:18_2": "Tattha tāni padāni āgatānīti tasmiṁ niddese ‘‘pahānaṁ vūpasamaṁ paṭinissagga’’ntiādīni",
  "tika-s0402t21:18_3": "(cūḷani. 75 udayamāṇavapucchāniddeso) padāni āgatāni.",
  "tika-s0402t21:19_0": "Dhammatakkapurejavanti iminā tasmiṁ catutthajjhānavimokkhe ṭhatvā jhānaṅgāni vipassitvā",
  "tika-s0402t21:19_1": "adhigataṁ arahattavimokkhaṁ vadati. Arahattavimokkhassa hi maggasampayuttasammāsaṅkappasaṅkhāto",
  "tika-s0402t21:19_2": "dhammatakko purejavo hoti.",
  "tika-s0402t21:20": "Sāriputtasuttavaṇṇanā niṭṭhitā.",
  "tika-s0402t21:21": "4. Nidānasuttavaṇṇanā",
  "tika-s0402t21:22_0": "34. Catutthe piṇḍakaraṇatthāyāti āyūhanavasena rāsikaraṇatthāya. Abhinnānīti ekadesenapi",
  "tika-s0402t21:22_1": "akhaṇḍitāni. Bhinnakālato paṭṭhāya hi bījaṁ bījakiccāya na upakappati. Apūtīnīti",
  "tika-s0402t21:22_2": "udakatemanena pūtibhāvaṁ na upagatāni. Pūtibījañhi bījatthāya na upakappati. Tenāha",
  "tika-s0402t21:22_3": "‘‘pūtibhāvena abījattaṁ appattānī’’ti. Na vātena na ca ātapena hatānīti vātena ca",
  "tika-s0402t21:22_4": "ātapena ca na hatāni, nirojataṁ na pāpitāni. Nirojañhi kasaṭabījaṁ bījatthāya na",
  "tika-s0402t21:22_5": "upakappati. Sārādānīti taṇḍulasārassa ādānato sārādāni. Nissārañhi bījaṁ bījatthāya",
  "tika-s0402t21:22_6": "na upakappati. Tenāha ‘‘gahitasārānī’’ti, patiṭṭhitasārānīti attho. Sannicayabhāvena",
  "tika-s0402t21:22_7": "sukhaṁ sayitānīti cattāro māse koṭṭhapakkhittaniyāmeneva sukhasayitāni.",
  "tika-s0402t21:23_0": "Kammavibhattīti kammavibhāgo. Diṭṭhadhammo vuccati paccakkhabhūto paccuppanno attabhāvo,",
  "tika-s0402t21:23_1": "tattha veditabbaphalaṁ kammaṁ diṭṭhadhammavedanīyaṁ. Paccupannabhavato anantaraṁ",
  "tika-s0402t21:23_2": "veditabbaphalaṁ kammaṁ upapajjavedanīyaṁ. Aparapariyāyavedanīyanti diṭṭhadhammānantarabhavato",
  "tika-s0402t21:23_3": "aññasmiṁ attabhāvapariyāye attabhāvaparivatte veditabbaphalaṁ kammaṁ. Paṭipakkhehi",
  "tika-s0402t21:23_4": "anabhibhūtatāya paccayavisesena paṭiladdhavisesatāya ca balavabhāvappattā tādisassa",
  "tika-s0402t21:23_5": "pubbābhisaṅkhārassa vasena sātisayā hutvā pavattā paṭhamajavanacetanā tasmiṁyeva",
  "tika-s0402t21:23_6": "attabhāve phaladāyinī diṭṭhadhammavedanīyakammaṁ nāma. Sā hi vuttākārena balavatī",
  "tika-s0402t21:23_7": "javanasantāne guṇavisesayuttesu upakārānupakāravasappavattiyā āsevanālābhena appavipākatāya",
  "tika-s0402t21:23_8": "ca paṭhamajavanacetanā itaradvayaṁ viya pavattasantānuparamāpekkhaṁ okāsalābhāpekkhañca",
  "tika-s0402t21:23_9": "kammaṁ na hotīti idheva pupphamattaṁ viya pavattivipākamattaṁ phalaṁ deti. Tathā",
  "tika-s0402t21:23_10": "asakkontanti kammassa vipākadānaṁ nāma upadhippayogādipaccayantarasamavāyeneva hotīti",
  "tika-s0402t21:23_11": "tadabhāvato tasmiṁyeva attabhāve vipākaṁ dātuṁ asakkontaṁ. Ahosikammanti ahosi eva",
  "tika-s0402t21:23_12": "kammaṁ, na tassa vipāko ahosi atthi bhavissati cāti evaṁ veditabbaṁ kammaṁ.",
  "tika-s0402t21:24_0": "Atthasādhikāti dānādipāṇātipātādiatthassa nipphādikā. Kā pana sāti āha ‘‘sattamajavanacetanā’’ti.",
  "tika-s0402t21:24_1": "Sā hi sanniṭṭhāpakacetanā vuttanayena paṭiladdhavisesā purimajavanacetanāhi laddhāsevanā",
  "tika-s0402t21:24_2": "ca samānā anantarattabhāve vipākadāyinī upapajjavedanīyakammaṁ nāma. Purimaupamāyayevāti",
  "tika-s0402t21:24_3": "migaluddakopamāyayeva.",
  "tika-s0402t21:25_0": "Sati saṁsārappavattiyāti iminā asati saṁsārappavattiyaṁ ahosikammapakkhe tiṭṭhati",
  "tika-s0402t21:25_1": "vipaccanokāsassa abhāvatoti dīpeti. Yaṁ garukanti yaṁ akusalaṁ mahāsāvajjaṁ, kusalañca",
  "tika-s0402t21:25_2": "mahānubhāvaṁ kammaṁ. Kusalaṁ vā hi hotu akusalaṁ vā, yaṁ garukaṁ mātughātādikammaṁ",
  "tika-s0402t21:25_3": "vā mahaggatakammaṁ vā, tadeva paṭhamaṁ vipaccati. Tenāha ‘‘kusalākusalesu panā’’tiādi.",
  "tika-s0402t21:25_4": "Yaṁ bahulanti yaṁ bahulaṁ abhiṇhaso kataṁ samāsevitaṁ. Tenāha ‘‘kusalākusalesu pana",
  "tika-s0402t21:25_5": "yaṁ bahulaṁ hotī’’tiādi. Yadāsannaṁ nāma maraṇakāle anussaritaṁ kammaṁ, āsannakāle",
  "tika-s0402t21:25_6": "kate pana vattabbameva natthīti āha ‘‘yaṁ pana kusalākusalesu āsannamaraṇe’’tiādi.",
  "tika-s0402t21:25_7": "Anussaritunti paribyattabhāvena anussarituṁ.",
  "tika-s0402t21:26_0": "Tesaṁ abhāveti tesaṁ yaṁgarukādīnaṁ tiṇṇaṁ kammānaṁ abhāve. Yattha katthaci vipākaṁ",
  "tika-s0402t21:26_1": "detīti paṭisandhijanakavasena vipākaṁ deti. Paṭisandhijanakavasena hi garukādikammacatukkaṁ",
  "tika-s0402t21:26_2": "vuttaṁ. Tattha garukaṁ sabbapaṭhamaṁ vipaccati, garuke asati bahulīkataṁ, tasmiṁ",
  "tika-s0402t21:26_3": "asati yadāsannaṁ , tasmiṁ asati ‘‘kaṭattā vā panā’’ti vuttaṁ purimajātīsu katakammaṁ",
  "tika-s0402t21:26_4": "vipaccati. Bahulāsannapubbakatesu ca balābalaṁ jānitabbaṁ. Pāpato pāpantaraṁ kalyāṇañca,",
  "tika-s0402t21:26_5": "kalyāṇato kalyāṇantaraṁ pāpañca bahulīkataṁ. Tato mahatova pubbakatādi appañca bahulānussaraṇena",
  "tika-s0402t21:26_6": "vippaṭisārādijananato, paṭipakkhassa aparipuṇṇatāya āraddhavipākassa kammassa kammasesassa",
  "tika-s0402t21:26_7": "vā aparapariyāyavedanīyassa aparikkhīṇatāya santatiyā pariṇāmavisesatoti tehi tehi",
  "tika-s0402t21:26_8": "kāraṇehi āyūhitaphalaṁ paṭhamaṁ vipaccati. Mahānāradakassapajātake (jā. 2.22.1153",
  "tika-s0402t21:26_9": "ādayo) videharañño senāpati alāto, bījako dāso, rājakaññā rucā ca ettha nidassanaṁ.",
  "tika-s0402t21:26_10": "Tathā hi vuttaṁ bhagavatā –",
  "tika-s0402t21:27_0": "‘‘Tatrānanda, yvāyaṁ puggalo idha pāṇātipātī…pe… micchādiṭṭhi. Kāyassa bhedā paraṁ",
  "tika-s0402t21:27_1": "maraṇā apāyaṁ duggatiṁ vinipātaṁ nirayaṁ upapajjati, pubbe vāssa taṁ kataṁ hoti pāpakammaṁ",
  "tika-s0402t21:27_2": "dukkhavedanīyaṁ, pacchā vāssa taṁ kataṁ hoti pāpakammaṁ dukkhavedanīyaṁ, maraṇakāle",
  "tika-s0402t21:27_3": "vāssa hoti micchādiṭṭhi samattā samādinnā, tena so kāyassa bhedā paraṁ maraṇā apāyaṁ",
  "tika-s0402t21:27_4": "duggatiṁ vinipātaṁ nirayaṁ upapajjatī’’ti –",
  "tika-s0402t21:28_0": "Ādi . Sabbaṁ mahākammavibhaṅgasuttaṁ (ma. ni. 3.303) vitthāretabbaṁ. Kiṁ bahunā.",
  "tika-s0402t21:28_1": "Yaṁ taṁ tathāgatassa mahākammavibhaṅgañāṇaṁ, tassevāyaṁ visayo, yadidaṁ tassa tassa",
  "tika-s0402t21:28_2": "kammassa tena tena kāraṇena pubbāparavipākatā samatthīyati.",
  "tika-s0402t21:29_0": "Idāni janakādikammacatukkaṁ vibhajanto ‘‘janakaṁ nāmā’’tiādimāha. Pavattiṁ na janetīti",
  "tika-s0402t21:29_1": "pavattivipākaṁ na janeti. Paṭhamanaye janakakammassa paṭisandhivipākamattasseva vuttattā",
  "tika-s0402t21:29_2": "tassa pavattivipākadāyakattampi anujānanto ‘‘aparo nayo’’tiādimāha. Tattha paṭisandhidānādivasena",
  "tika-s0402t21:29_3": "vipākasantānassa nibbattakaṁ janakaṁ. Sukhadukkhasantānassa nāmarūpappabandhassa",
  "tika-s0402t21:29_4": "vā cirataraṁ pavattihetubhūtaṁ upatthambhakaṁ. Tenāha ‘‘sukhadukkhaṁ upatthambheti,",
  "tika-s0402t21:29_5": "addhānaṁ pavattetī’’ti. Upapīḷakaṁ sukhadukkhappabandhe pavattamāne saṇikaṁ saṇikaṁ",
  "tika-s0402t21:29_6": "hāpeti. Tenāha ‘‘sukhadukkhaṁ pīḷeti bādheti, addhānaṁ pavattituṁ na detī’’ti.",
  "tika-s0402t21:30_0": "Vātakāḷako mahallako core ghātetuṁ na sakkotīti so kira mahallakakāle ekappahārena",
  "tika-s0402t21:30_1": "sīsaṁ chindituṁ na sakkoti, dve tayo vāre paharanto manusse kilameti, tasmā te evamāhaṁsu.",
  "tika-s0402t21:30_2": "Anulomikaṁ khantiṁ paṭilabhitvāti sotāpattimaggassa orato anulomikaṁ khantiṁ labhitvā",
  "tika-s0402t21:30_3": ". Taruṇavacchāya gāviyā madditvā jīvitakkhayaṁ pāpitoti ekā kira yakkhinī dhenuvesena",
  "tika-s0402t21:30_4": "āgantvā ure paharitvā māresi, taṁ sandhāyetaṁ vuttaṁ. Nagare bhavo nāgariyo.",
  "tika-s0402t21:31_0": "Ghātetvāti upacchinditvā. Kammassa upacchindanaṁ nāma tassa vipākappaṭibāhanamevāti",
  "tika-s0402t21:31_1": "āha ‘‘tassa vipākaṁ paṭibāhitvā’’ti. Tañca attano vipākuppattiyā okāsakaraṇanti vuttaṁ",
  "tika-s0402t21:31_2": "‘‘attano vipākassa okāsaṁ karotī’’ti. Vipaccanāya katokāsaṁ kammaṁ vipakkammeva nāma",
  "tika-s0402t21:31_3": "hotīti āha ‘‘evaṁ pana kammena kate okāse taṁ vipākaṁ uppannaṁ nāma vuccatī’’ti.",
  "tika-s0402t21:31_4": "Upapīḷakaṁ aññassa vipākaṁ upacchindati, na sayaṁ attano vipākaṁ deti. Upaghātakaṁ",
  "tika-s0402t21:31_5": "pana dubbalakammaṁ upacchinditvā attano vipākaṁ uppādetīti ayametesaṁ viseso. Kiñci",
  "tika-s0402t21:31_6": "bahvābādhatādipaccayūpasannipātena vipākassa vibādhakaṁ upapīḷakaṁ, tathā vipākasseva",
  "tika-s0402t21:31_7": "upacchedakaṁ. Upaghātakakammaṁ pana upaghātetvā attano vipākassa okāsakaraṇena vipaccane",
  "tika-s0402t21:31_8": "sati janakameva siyā. Janakādibhāvo nāma vipākaṁ pati icchitabbo, na kammaṁ patīti",
  "tika-s0402t21:31_9": "vipākasseva upaghātakatā yuttā viya dissati, vīmaṁsitabbaṁ.",
  "tika-s0402t21:32_0": "Aparo nayo – yasmiṁ kamme kate paṭisandhiyaṁ pavatte ca vipākakaṭattārūpānaṁ uppatti",
  "tika-s0402t21:32_1": "hoti, taṁ janakaṁ. Yasmiṁ pana kate aññena janitassa iṭṭhassa vā aniṭṭhassa vā phalassa",
  "tika-s0402t21:32_2": "vibādhakavicchedakapaccayānuppattiyā upabrūhanapaccayuppattiyā janakasāmatthiyānurūpaṁ",
  "tika-s0402t21:32_3": "parisuddhiciratarappabandhā hoti, taṁ upatthambhakaṁ. Janakena nibbattitaṁ kusalaphalaṁ",
  "tika-s0402t21:32_4": "vā akusalaphalaṁ vā yena paccanīkabhūtena rogadhātuvisamatādinimittatāya vibādhayati,",
  "tika-s0402t21:32_5": "taṁ upapīḷakaṁ. Yena pana kammunā janakasāmatthiyavasena ciratarappabandhārahampi",
  "tika-s0402t21:32_6": "samānaṁ phalaṁ vicchedakapaccayuppattiyā upahaññati vicchijjati, taṁ upaghātakanti ayamettha sāro.",
  "tika-s0402t21:33_0": "Tattha keci dutiyassa kusalabhāvaṁ itthattamāgatassa appābādhadīghāyukatāsaṁvattanavasena,",
  "tika-s0402t21:33_1": "pacchimānaṁ dvinnaṁ akusalabhāvaṁ bahvābādhaappāyukatāsaṁvattanavasena vaṇṇenti.",
  "tika-s0402t21:33_2": "Tathā ca vuttaṁ majjhimanikāye cūḷakammavibhaṅgasuttavaṇṇanāyaṁ (ma. ni. aṭṭha. 3.290) –",
  "tika-s0402t21:34_0": "‘‘Cattāri hi kammāni – upapīḷakaṁ, upacchedakaṁ, janakaṁ, upatthambhakanti. Balavakammena",
  "tika-s0402t21:34_1": "hi nibbattaṁ pavatte upapīḷakaṁ āgantvā atthato evaṁ vadati nāma ‘sacāhaṁ paṭhamataraṁ",
  "tika-s0402t21:34_2": "jāneyyaṁ, na te idha nibbattituṁ dadeyyaṁ, catūsuyeva taṁ apāyesu nibbattāpeyyaṁ.",
  "tika-s0402t21:34_3": "Hotu, tvaṁ yattha katthaci nibbatta, ahaṁ upapīḷakakammaṁ nāma taṁ pīḷetvā nirojaṁ",
  "tika-s0402t21:34_4": "niyūsaṁ kasaṭaṁ karissāmī’ti. Tato paṭṭhāya taṁ tādisaṁ karoti. Kiṁ karoti? Parissayaṁ",
  "tika-s0402t21:34_5": "upaneti, bhoge vināseti.",
  "tika-s0402t21:35_0": "‘‘Tattha dārakassa mātukucchiyaṁ nibbattakālato paṭṭhāya mātu assādo vā sukhaṁ vā",
  "tika-s0402t21:35_1": "na hoti, mātāpitūnaṁ pīḷāva uppajjati. Evaṁ parissayaṁ upaneti. Dārakassa pana mātukucchimhi",
  "tika-s0402t21:35_2": "nibbattakālato paṭṭhāya gehe bhogā udakaṁ patvā loṇaṁ viya rājādīnaṁ vasena nassanti,",
  "tika-s0402t21:35_3": "kumbhadohanadhenuyo khīraṁ na denti, sūratā goṇā caṇḍā honti, kāṇā honti, khañjā",
  "tika-s0402t21:35_4": "honti, gomaṇḍale rogo patati, dāsādayo vacanaṁ na karonti, vāpitaṁ sassaṁ na jāyati,",
  "tika-s0402t21:35_5": "gehagataṁ gehe, araññagataṁ araññe nassati, anupubbena ghāsacchādanamattaṁ dullabhaṁ",
  "tika-s0402t21:35_6": "hoti, gabbhaparihāro na hoti, vijātakāle mātu thaññaṁ chijjati, dārako parihāraṁ",
  "tika-s0402t21:35_7": "alabhanto pīḷito nirojo niyūso kasaṭo hoti. Idaṁ upapīḷakakammaṁ nāma.",
  "tika-s0402t21:36_0": "‘‘Dīghāyukakammena pana nibbattassa upacchedakakammaṁ āgantvā āyuṁ chindati. Yathā",
  "tika-s0402t21:36_1": "hi puriso aṭṭhusabhagamanaṁ katvā saraṁ khipeyya, tamañño dhanuto muttamattaṁ muggarena",
  "tika-s0402t21:36_2": "paharitvā tattheva pāteyya, evaṁ dīghāyukakammena nibbattassa upacchedakakammaṁ āyuṁ",
  "tika-s0402t21:36_3": "chindati. Kiṁ karoti? Corānaṁ aṭaviṁ paveseti, vāḷamacchodakaṁ otāreti, aññataraṁ",
  "tika-s0402t21:36_4": "vā pana saparissayaṭhānaṁ upaneti. Idaṁ upacchedakakammaṁ nāma. ‘Upaghātaka’ntipi",
  "tika-s0402t21:36_5": "etasseva nāmaṁ. Paṭisandhinibbattakaṁ pana kammaṁ janakakammaṁ nāma. Appabhogakulādīsu",
  "tika-s0402t21:36_6": "nibbattassa bhogasampadādikaraṇena upatthambhakakammaṁ upatthambhakakammaṁ nāma.",
  "tika-s0402t21:37_0": "‘‘Parittakammenapi nibbattaṁ etaṁ pavatte pāṇātipātādiviratikammaṁ āgantvā atthato",
  "tika-s0402t21:37_1": "evaṁ vadati nāma ‘sacāhaṁ paṭhamataraṁ jāneyyaṁ, na te idha nibbattituṁ dadeyyaṁ,",
  "tika-s0402t21:37_2": "devalokeyeva taṁ nibbattāpeyyaṁ, hotu, tvaṁ yattha katthaci nibbatta, ahaṁ upatthambhakakammaṁ",
  "tika-s0402t21:37_3": "nāma upatthambhaṁ te karissāmī’ti upatthambhaṁ karoti. Kiṁ karoti? Parissayaṁ nāseti, bhoge uppādeti.",
  "tika-s0402t21:38_0": "‘‘Tattha dārakassa mātukucchiyaṁ nibbattakālato paṭṭhāya mātāpitūnaṁ sukhameva sātameva",
  "tika-s0402t21:38_1": "hoti. Yepi pakatiyā manussāmanussaparissayā honti, te sabbe apagacchanti . Evaṁ parissayaṁ",
  "tika-s0402t21:38_2": "nāseti. Dārakassa pana mātukucchimhi nibbattakālato paṭṭhāya gehe bhogānaṁ pamāṇaṁ",
  "tika-s0402t21:38_3": "na hoti, nidhikumbhiyo puratopi pacchatopi gehaṁ parivaṭṭamānā pavisanti. Mātāpitaro",
  "tika-s0402t21:38_4": "parehi ṭhapitadhanassapi sammukhībhāvaṁ gacchanti, dhenuyo bahukhīrā honti, goṇā",
  "tika-s0402t21:38_5": "sukhasīlā honti, vappaṭṭhāne sassāni sampajjanti, vaḍḍhiyā vā sampayuttaṁ, tāvakālikaṁ",
  "tika-s0402t21:38_6": "vā dinnaṁ dhanaṁ acoditā sayameva āharitvā denti, dāsādayo subbacā honti, kammantā",
  "tika-s0402t21:38_7": "na parihāyanti, dārako gabbhato paṭṭhāya parihāraṁ labhati, komārikavejjā sannihitāva",
  "tika-s0402t21:38_8": "honti. Gahapatikule jāto seṭṭhiṭṭhānaṁ, amaccakulādīsu jāto senāpatiṭṭhānādīni labhati.",
  "tika-s0402t21:38_9": "Evaṁ bhoge uppādeti. So aparissayo sabhogo ciraṁ jīvati. Idaṁ upatthambhakakammaṁ",
  "tika-s0402t21:38_10": "nāma. Imesu catūsu purimāni dve akusalāneva, janakaṁ kusalampi akusalampi, upatthambhakaṁ kusalamevā’’ti.",
  "tika-s0402t21:39_0": "Ettha vibādhūpaghātā nāma kusalavipākamhi na yuttāti adhippāyena ‘‘dve akusalānevā’’ti",
  "tika-s0402t21:39_1": "vuttaṁ. Devadattādīnaṁ pana nāgādīnaṁ ito anuppadinnayāpanakapetānañca narakādīsu",
  "tika-s0402t21:39_2": "akusalavipākūpatthambhanūpapīḷanūpaghātakāni santīti catunnampi kusalākusalabhāvo",
  "tika-s0402t21:39_3": "na virujjhati. Evañca katvā yā bahūsu ānantariyesu katesu ekena gahitappaṭisandhikassa",
  "tika-s0402t21:39_4": "itaresaṁ tassa anubalappadāyitā vuttā, sāpi samatthitā hoti.",
  "tika-s0402t21:40_0": "Suttantapariyāyena ekādasa kammāni vibhajitvā idāni abhidhammapariyāpannaṁ dassento",
  "tika-s0402t21:40_1": "‘‘atthekaccāni pāpakāni kammasamādānānī’’tiādinā vibhaṅgapāḷiṁ (vibha. 810) dasseti.",
  "tika-s0402t21:40_2": "Tattha gatisampattipaṭibāḷhānīti gatisampattiyā paṭibāhitāni nivāritāni paṭisedhitāni.",
  "tika-s0402t21:40_3": "Sesapadesupi eseva nayo. Tattha ca gatisampattīti sampannagati devaloko ca manussaloko",
  "tika-s0402t21:40_4": "ca. Gativipattīti vipannagati cattāro apāyā. Upadhisampattīti attabhāvasamiddhi.",
  "tika-s0402t21:40_5": "Upadhivipattīti hīnaattabhāvatā. Kālasampattīti surājasumanussakālasaṅkhāto sampannakālo.",
  "tika-s0402t21:40_6": "Kālavipattīti durājadummanussakālasaṅkhāto vipannakālo. Payogasampattīti sammāpayogo.",
  "tika-s0402t21:40_7": "Payogavipattīti micchāpayogo.",
  "tika-s0402t21:41_0": "Idāni yathāvuttapāḷiyā atthaṁ dassento ‘‘tatthā’’tiādimāha. Tattha aniṭṭhārammaṇānubhavanārahe",
  "tika-s0402t21:41_1": "kamme vijjamāneyevāti iminā aniṭṭhārammaṇānubhavananimmittakassa pāpakammassa sabbhāvaṁ",
  "tika-s0402t21:41_2": "dasseti. Taṁ kammanti taṁ pāpakaṁ kammaṁ. Ekaccassa hi aniṭṭhārammaṇānubhavananimittaṁ",
  "tika-s0402t21:41_3": "bahupāpakammaṁ vijjamānampi gativipattiyaṁ ṭhitasseva vipaccati. Yadi pana so ekena",
  "tika-s0402t21:41_4": "kalyāṇakammena gatisampattiyaṁ devesu vā manussesu vā nibbatteyya, tādise ṭhāne akusalassa",
  "tika-s0402t21:41_5": "vāro natthi, ekantaṁ kusalassevāti taṁ kammaṁ gatisampattipaṭibāḷhaṁ na vipaccati.",
  "tika-s0402t21:41_6": "Patibāhitaṁ hutvāti bādhitaṁ hutvā. Attabhāvasamiddhiyanti sarīrasampattiyaṁ. Kiliṭṭhakammassāti",
  "tika-s0402t21:41_7": "hatthimeṇḍaassabandhakagopālakādikammassa. Palāyitabbayuttakāleti hatthiādipaccatthikasamāgamakāle.",
  "tika-s0402t21:41_8": "Lañjaṁ detīti evaṁ me bādhataṁ paresaṁ vase na hotīti deti. Corikayuttakāleti pakkhabalādīnaṁ",
  "tika-s0402t21:41_9": "labbhamānakāle. Antarakappeti pariyosānappatte antarakappe.",
  "tika-s0402t21:42_0": "Abhidhammanayena soḷasa kammāni vibhajitvā paṭisambhidāmaggapariyāyena (paṭi. ma.",
  "tika-s0402t21:42_1": "1.234-235) dvādasa kammāni vibhajitvā dassetuṁ ‘‘aparānipī’’tiādimāha. Tattha atītabhavesu",
  "tika-s0402t21:42_2": "katassa kammassa atītabhavesuyeva vipakkavipākaṁ gahetvā ‘‘ahosi kammaṁ ahosi kammavipāko’’ti",
  "tika-s0402t21:42_3": "vuttanti āha ‘‘yaṁ kammaṁ atīte āyūhita’’ntiādi. Vipākavāranti vipaccanāvasaraṁ vipākavāraṁ.",
  "tika-s0402t21:42_4": "‘‘Vipākavāraṁ labhatī’’ti iminā vuttamevatthaṁ ‘‘paṭisandhiṁ janesī’’tiādinā vibhāveti.",
  "tika-s0402t21:42_5": "Tattha paṭisandhiṁ janesīti iminā ca paṭisandhidāyakassa kammassa pavattivipākadāyitāpi",
  "tika-s0402t21:42_6": "vuttā hoti. Pavattivipākasseva pana dāyakaṁ rūpajanakasīsena vadati. Tasseva atītassa",
  "tika-s0402t21:42_7": "kammassa diṭṭhadhammavedanīyassa upapajjavedanīyassa ca paccayavekallena atītabhavesuyeva",
  "tika-s0402t21:42_8": "avipakkavipākañca, atīteyeva parinibbutassa diṭṭhadhammavedanīyaupapajjavedanīyaaparapariyāyavedanīyassa",
  "tika-s0402t21:42_9": "kammassa avipakkavipākañca gahetvā ‘‘ahosi kammaṁ nāhosi kammavipāko’’tipi vuttanti",
  "tika-s0402t21:42_10": "āha ‘‘yaṁ pana vipākavāraṁ na labhī’’tiādi.",
  "tika-s0402t21:43_0": "Atītasseva kammassa avipakkavipākassa paccuppannabhave paccayasampattiyā vipaccamānaṁ",
  "tika-s0402t21:43_1": "vipākaṁ gahetvā ‘‘ahosi kammaṁ atthi kammavipāko’’ti vuttanti āha ‘‘yaṁ pana atīte",
  "tika-s0402t21:43_2": "āyūhita’’ntiādimāha. Atītasseva kammassa atikkantavipākakālassa ca paccuppannabhave",
  "tika-s0402t21:43_3": "parinibbāyantassa ca avipaccamānavipākaṁ gahetvā ‘‘ahosi kammaṁ natthi kammavipāko’’ti",
  "tika-s0402t21:43_4": "vuttanti āha ‘‘aladdhavipākavāra’’ntiādi. Atītasseva kammassa vipākārahassa avipakkavipākassa",
  "tika-s0402t21:43_5": "anāgatabhave paccayasampattiyā vipaccitabbaṁ vipākaṁ gahetvā ‘‘ahosi kammaṁ bhavissati",
  "tika-s0402t21:43_6": "kammavipāko’’ti vuttanti dassento ‘‘yaṁ pana atīte āyūhita’’ntiādimāha. Atītasseva",
  "tika-s0402t21:43_7": "kammassa atikkantavipākakālassa ca anāgatabhave parinibbāyitabbassa avipaccitabbavipākañca",
  "tika-s0402t21:43_8": "gahetvā ‘‘ahosi kammaṁ na bhavissati kammavipāko’’ti vuttanti āha ‘‘yaṁ anāgate vipākavāraṁ",
  "tika-s0402t21:43_9": "na labhissatī’’tiādi. Evaṁ tāva atītakammaṁ atītapaccuppannānāgatavipākāvipākavasena chadhā dassitaṁ.",
  "tika-s0402t21:44_0": "Idāni paccuppannabhave katassa diṭṭhadhammavedanīyassa idheva vipaccamānaṁ vipākaṁ",
  "tika-s0402t21:44_1": "gahetvā ‘‘atthi kammaṁ atthi kammavipāko’’ti vuttanti dassento ‘‘yaṁ pana etarahi",
  "tika-s0402t21:44_2": "āyūhita’’ntiādimāha. Yaṁ pana etarahi vipākavāraṁ na labhatītiādinā tasseva paccuppannassa",
  "tika-s0402t21:44_3": "kammassa paccayavekallena idha avipaccamānañca diṭṭheva dhamme parinibbāyantassa",
  "tika-s0402t21:44_4": "idha avipaccamānañca vipākaṁ gahetvā ‘‘atthi kammaṁ natthi kammavipāko’’ti vuttanti",
  "tika-s0402t21:44_5": "dasseti. Paccuppannasseva kammassa upapajjavedanīyassa aparapariyāyavedanīyassa ca",
  "tika-s0402t21:44_6": "anāgatabhave vipaccitabbavipākaṁ gahetvā ‘‘atthi kammaṁ bhavissati kammavipāko’’ti",
  "tika-s0402t21:44_7": "vuttanti āha ‘‘yaṁ pana etarahi āyūhitaṁ anāgate vipākavāraṁ labhissatī’’tiādi. Paccuppannasseva",
  "tika-s0402t21:44_8": "kammassa upapajjavedanīyassa paccayavekallena anāgatabhave avipaccitabbañca anāgatabhave",
  "tika-s0402t21:44_9": "parinibbāyitabbassa aparapariyāyavedanīyassa avipaccitabbañca vipākaṁ gahetvā ‘‘atthi",
  "tika-s0402t21:44_10": "kammaṁ na bhavissati kammavipāko’’ti vuttanti āha ‘‘yaṁ pana vipākavāraṁ na labhissatī’’tiādi.",
  "tika-s0402t21:45_0": "Evañca paccuppannakammaṁ paccuppannānāgatavipākāvipākavasena catudhā dassetvā idāni",
  "tika-s0402t21:45_1": "anāgatabhave katassa kammassa anāgate vipaccitabbavipākaṁ gahetvā ‘‘bhavissati kammaṁ",
  "tika-s0402t21:45_2": "bhavissati kammavipāko’’ti vuttanti dassento ‘‘yaṁ panānāgate āyūhissatī’’tiādimāha.",
  "tika-s0402t21:45_3": "Tasseva anāgatassa kammassa paccayavekallena avipaccitabbañca anāgatabhave parinibbāyitabbassa",
  "tika-s0402t21:45_4": "avipaccitabbañca vipākaṁ gahetvā ‘‘bhavissati kammaṁ na bhavissati kammavipāko’’ti",
  "tika-s0402t21:45_5": "vuttanti āha ‘‘yaṁ pana vipākavāraṁ na labhissatī’’tiādi . Evaṁ anāgatakammaṁ anāgatavipākāvipākavasena",
  "tika-s0402t21:45_6": "dvidhā dassitaṁ. Evantiādinā yathāvuttadvādasakammāni nigameti.",
  "tika-s0402t21:46_0": "Idāni sabbesu yathāvuttappabhedesu kammesu yāni abhidhammanayena vibhattāni soḷasa",
  "tika-s0402t21:46_1": "kammāni, yāni ca paṭisambhidāmaggapariyāyena vibhattāni dvādasa kammāni, tāni sabbāni",
  "tika-s0402t21:46_2": "suttantikapariyāyena vibhattesu ekādasavidhesuyeva kammesu antogadhāni, tāni ca diṭṭhadhammavedanīyaupapajjavedanīyaaparapariyāyavedanīyesu",
  "tika-s0402t21:46_3": "tīsuyeva antogadhānīti dassento ‘‘iti imāni cevā’’tiādimāha. Tattha attano ṭhānā",
  "tika-s0402t21:46_4": "osakkitvāti attano yathāvuttadvādasasoḷasappabhedasaṅkhātaṭṭhānato parihāpetvā, taṁ",
  "tika-s0402t21:46_5": "taṁ pabhedaṁ hitvāti vuttaṁ hoti. Ekādasa kammāniyevabhavantīti taṁsabhāvānaṁyeva",
  "tika-s0402t21:46_6": "kammānaṁ dvādasadhā soḷasadhā ca vibhajitvā vuttattā evamāha. Yasmā ekādasadhā vuttakammāni",
  "tika-s0402t21:46_7": "diṭṭhadhammavedanīyāni vā siyuṁ upapajjavedanīyāni vā aparapariyāyavedanīyāni vā,",
  "tika-s0402t21:46_8": "tasmā vuttaṁ ‘‘tīṇiyeva kammāni hontī’’ti.",
  "tika-s0402t21:47_0": "Tesaṁ saṅkamanaṁ natthīti tesaṁ diṭṭhadhammavedanīyādīnaṁ saṅkamanaṁ natthi, saṅkamanaṁ",
  "tika-s0402t21:47_1": "upapajjavedanīyādibhāvāpatti. Tenāha ‘‘yathāṭhāneyeva tiṭṭhantī’’ti, attano diṭṭhadhammavedanīyādiṭṭhāneyeva",
  "tika-s0402t21:47_2": "tiṭṭhantīti attho. Diṭṭhadhammavedanīyameva hi paṭhamajavanacetanā, upapajjavedanīyameva",
  "tika-s0402t21:47_3": "sattamajavanacetanā, majjhe pañca aparapariyāyavedanīyamevāti natthi tesaṁ aññamaññaṁ",
  "tika-s0402t21:47_4": "saṅgaho, tasmā attano attano diṭṭhadhammavedanīyādisabhāveyeva tiṭṭhanti. Teneva",
  "tika-s0402t21:47_5": "bhagavatā – ‘‘diṭṭhe vā dhamme, upapajja vā, apare vā pariyāye’’ti tayo vikappā dassitā.",
  "tika-s0402t21:47_6": "Tenevāha ‘‘diṭṭhadhammavedanīyaṁ kamma’’ntiādi. Tattha ‘‘diṭṭhe vā dhamme’’ti satthā",
  "tika-s0402t21:47_7": "na vadeyyāti asati niyāme na vadeyya. Yasmā pana tesaṁ saṅkamanaṁ natthi, niyatasabhāvā",
  "tika-s0402t21:47_8": "hi tāni, tasmā satthā ‘‘diṭṭhe vā dhamme’’tiādimavoca.",
  "tika-s0402t21:48_0": "Sukkapakkheti ‘‘alobho nidānaṁ kammānaṁ samudayāyā’’tiādinā āgate kusalapakkhe. Niruddheti",
  "tika-s0402t21:48_1": "ariyamaggādhigamena anuppādanirodhena niruddhe. Tālavatthu viya katanti yathā tāle",
  "tika-s0402t21:48_2": "chinne ṭhitaṭṭhāne kiñci na hoti, evaṁ kamme pahīne kiñci na hotīti attho. Tālavatthūti",
  "tika-s0402t21:48_3": "vā matthakacchinno tālo vutto pattaphalamakulasūciādīnaṁ abhāvato. Tato eva so aviruḷhidhammo.",
  "tika-s0402t21:48_4": "Evaṁ pahīnakammo sattasantāno. Tenāha ‘‘matthakacchinnatālo viyā’’ti. Anuabhāvaṁ",
  "tika-s0402t21:48_5": "kataṁ pacchato dhammappavattiyā abhāvato. Tenāha ‘‘yathā’’tiādi. Appavattikatakālo",
  "tika-s0402t21:48_6": "viyāti bījānaṁ sabbaso appavattiyā katakālo viya. Chinnamūlakānanti kilesamūlassa",
  "tika-s0402t21:48_7": "sabbaso chinnattā chinnamūlakānaṁ. Kilesā hi khandhānaṁ mūlāni.",
  "tika-s0402t21:49_0": "Vedanīyanti veditabbaṁ. Aññaṁ vatthu natthīti aññaṁ adhiṭṭhānaṁ natthi. Sugatisaññitāpi",
  "tika-s0402t21:49_1": "heṭṭhimantena saṅkhāradukkhato anapagatattā duggatiyo evāti vuttaṁ ‘‘sabbā duggatiyo’’ti,",
  "tika-s0402t21:49_2": "evaṁ vā ettha attho daṭṭhabbo. Lobho etassa kāraṇabhūto atthīti lobhaṁ, lobhanimittaṁ",
  "tika-s0402t21:49_3": "kammaṁ. Tathā dosanti etthāpi. Tenāha ‘‘lobhadosasīsena lobhajañca dosajañca kammameva",
  "tika-s0402t21:49_4": "niddiṭṭha’’nti. Vaṭṭavivaṭṭanti vaṭṭañca vivaṭṭañca.",
  "tika-s0402t21:50": "Nidānasuttavaṇṇanā niṭṭhitā.",
  "tika-s0402t21:51": "5. Hatthakasuttavaṇṇanā",
  "tika-s0402t21:52_0": "35. Pañcame āḷaviyanti āḷaviraṭṭhe, na āḷavinagare. Tenāha ‘‘āḷaviyanti āḷaviraṭṭhe’’ti.",
  "tika-s0402t21:52_1": "Athāti avicchedatthe nipāto. Tattha bhagavato nisajjāya avicchinnāya evāti attho.",
  "tika-s0402t21:52_2": "Tenāha ‘‘eva’’ntiādi. Hatthato hatthaṁ gatattāti āḷavakassa yakkhassa hatthato sammāsambuddhassa",
  "tika-s0402t21:52_3": "hatthaṁ, tato rājapurisānaṁ hatthaṁ gatattā.",
  "tika-s0402t21:53_0": "Māghassāti māghamāsassa. Evaṁ phaggunassāti etthāpi. Khurantarehi kaddamo uggantvā",
  "tika-s0402t21:53_1": "tiṭṭhatīti kaddamo khurantarehi uggantvā tiṭṭhati. Catūhi disāhi vāyanto vāto verambhoti",
  "tika-s0402t21:53_2": "vuccati verambhavātasadisattā.",
  "tika-s0402t21:54_0": "Pañcadvārakāyanti pañcadvārānusārena pavattaṁ viññāṇakāyaṁ. Khobhayamānāti kilesakhobhavasena",
  "tika-s0402t21:54_1": "khobhayamānā cittaṁ saṅkhobhaṁ karontā. Cetasikāti manodvārikacittasannissitā. Tenāha",
  "tika-s0402t21:54_2": "‘‘manodvāraṁ khobhayamānā’’ti. So rāgoti taṁsadiso rāgo. Bhavati hi taṁsadise tabbohāro",
  "tika-s0402t21:54_3": "yathā ‘‘sā eva tittirikā, tāni eva osadhānī’’ti. Yādiso hi ekassa puggalassa uppajjanakarāgo,",
  "tika-s0402t21:54_4": "tādiso eva tato aññassa rāgabhāvasāmaññato. Tena vuttaṁ ‘‘tathārūporāgo’’tiādi. Icchitālābhena",
  "tika-s0402t21:54_5": "rajanīyesu vā niruddhesu vatthūsu domanassuppattiyā dosapariḷāhānaṁ sambhavo veditabbo.",
  "tika-s0402t21:55": "Na limpati anupalittacittattā. Sītibhūto nibbutasabbapariḷāhattā. Āsattiyo vuccanti taṇhāyo tattha tattha āsañjanaṭṭhena. Darathanti pariḷāhajātaṁ. Cetasoti sāmivacanaṁ.",
  "tika-s0402t21:56": "Hatthakasuttavaṇṇanā niṭṭhitā.",
  "tika-s0402t21:57": "6. Devadūtasuttavaṇṇanā",
  "tika-s0402t21:58_0": "36. Chaṭṭhe devadūtānīti liṅgavipallāsaṁ katvā vuttanti āha ‘‘devadūtā’’ti, ubhayaliṅgaṁ",
  "tika-s0402t21:58_1": "vā etaṁ padaṁ, tasmā napuṁsakaliṅgavasena pāḷiyaṁ vuttassa pulliṅgavasena atthadassanaṁ",
  "tika-s0402t21:58_2": "kataṁ. Devoti maccūti abhibhavanaṭṭhena sattānaṁ attano vase vattāpanato maccurājā",
  "tika-s0402t21:58_3": "‘‘devo’’ti vuccati. Yathā hi devo pakatisatte abhibhavati, evaṁ maccu sabbasatte",
  "tika-s0402t21:58_4": "abhibhavati, tasmā devo viyāti devo. ‘‘Tassa dūtā’’ti vatvā idānissa dūte tesaṁ dūtabhāvañca",
  "tika-s0402t21:58_5": "vibhāvetuṁ ‘‘jiṇṇabyādhimatā hī’’tiādi vuttaṁ. Tena codanatthena devassa dūtā viyāti",
  "tika-s0402t21:58_6": "devadūtāti dasseti. ‘‘Ahaṁ asukaṁ pamaddituṁ āgamissāmi, tuvaṁ tassa kese gahetvā",
  "tika-s0402t21:58_7": "mā vissajjehī’’ti maccudevassa āṇākarā dūtā viyāti hi dūtāti vuccanti.",
  "tika-s0402t21:59_0": "Idāni saddhātabbaṭṭhena devā viya dūtāti devadūtāti dassento ‘‘devā viya dūtā’’tiādimāha.",
  "tika-s0402t21:59_1": "Tattha alaṅkatappaṭiyattāyāti idaṁ attano dibbānubhāvaṁ āvikatvā ṭhitāyāti dassanatthaṁ",
  "tika-s0402t21:59_2": "vuttaṁ. Devatāya byākaraṇasadisameva hoti na cirasseva jarābyādhimaraṇassa sambhavato.",
  "tika-s0402t21:59_3": "Visuddhidevānanti khīṇāsavabrahmānaṁ. Te hi carimabhave bodhisattānaṁ jiṇṇādibhedaṁ",
  "tika-s0402t21:59_4": "dassenti, tasmā antimabhavikabodhisattānaṁ visuddhidevehi upaṭṭhāpitabhāvaṁ upādāya",
  "tika-s0402t21:59_5": "tadaññesampi tehi anupaṭṭhāpitānampi tathā voharitabbatā pariyāyasiddhāti veditabbā.",
  "tika-s0402t21:59_6": "Disvāvāti visuddhidevehi dassite disvāva. Tatoyeva hi te visuddhidevānaṁ dūtā vuttā.",
  "tika-s0402t21:60_0": "Kasmā āraddhanti kevalaṁ devadūte eva sarūpato adassetvāti adhippāyo. Devānaṁ dūtānaṁ",
  "tika-s0402t21:60_1": "dassanūpāyattā tathā vuttanti dassento ‘‘devadūtā…pe… samanuyuñjatī’’ti āha. Tattha",
  "tika-s0402t21:60_2": "devadūtā…pe… dassanatthanti devadūtānaṁ anuyuñjanaṭṭhānūpagassa kammassa dassanatthaṁ.",
  "tika-s0402t21:61_0": "Ekacce therāti andhakādike viññāṇavādino ca sandhāya vadati. Nerayike niraye pālenti",
  "tika-s0402t21:61_1": "tato niggantuṁ appadānavasena rakkhantīti nirayapālā. Atha vā nirayapālatāya nerayikānaṁ",
  "tika-s0402t21:61_2": "nirayadukkhena pariyonaddhāya alaṁ samatthāti nirayapālā. Tanti ‘‘natthi nirayapālā’’ti",
  "tika-s0402t21:61_3": "vacanaṁ. Paṭisedhitamevāti ‘‘atthi nirayesu nirayapālā atthi ca kāraṇikā’’tiādinā",
  "tika-s0402t21:61_4": "nayena abhidhamme (kathā. 866) paṭisedhitameva. Yadi nirayapālā nāma na siyuṁ, kammakāraṇāpi",
  "tika-s0402t21:61_5": "na bhaveyya. Sati hi kāraṇike kammakāraṇāya bhavitabbanti adhippāyo. Tenāha ‘‘yathā",
  "tika-s0402t21:61_6": "hī’’tiādi. Etthāha – ‘‘kiṁ panete nirayapālā nerayikā, udāhu anerayikā’’ti. Kiñcettha",
  "tika-s0402t21:61_7": "– yadi tāva nerayikā nirayasaṁvattaniyena kammena nibbattā, sayampi nirayadukkhaṁ",
  "tika-s0402t21:61_8": "paccanubhaveyyuṁ, tathā sati aññesaṁ nerayikānaṁ ghātanāya asamatthā siyuṁ, ‘‘ime",
  "tika-s0402t21:61_9": "nerayikā ime nirayapālā’’ti vavatthānañca na siyā. Ye ca ye ghātenti, tehi samānarūpabalappamāṇehi",
  "tika-s0402t21:61_10": "itaresaṁ bhayasantāsā na siyuṁ. Atha anerayikā, nesaṁ tattha kathaṁ sambhavoti? Vuccate",
  "tika-s0402t21:61_11": "– anerayikā nirayapālā anirayagatisaṁvattaniyakammanibbattito. Nirayūpapattisaṁvattaniyakammato",
  "tika-s0402t21:61_12": "hi aññeneva kammunā te nibbattanti rakkhasajātikattā. Tathā hi vadanti sabbatthivādino –",
  "tika-s0402t21:62": "‘‘Kodhā kurūrakammantā, pāpābhirucino tathā;",
  "tika-s0402t21:63": "Dukkhitesu ca nandanti, jāyanti yamarakkhasā’’ti.",
  "tika-s0402t21:64_0": "Tattha yadeke vadanti ‘‘yātanādukkhaṁ paṭisaṁvedeyyuṁ, atha vā aññamaññaṁ ghāteyyu’’ntiādi,",
  "tika-s0402t21:64_1": "tayidaṁ asāraṁ nirayapālānaṁ nerayikabhāvasseva abhāvato. Yadipi anerayikā nirayapālā,",
  "tika-s0402t21:64_2": "ayomayāya pana ādittāya sampajjalitāya sajotibhūtāya nirayabhūmiyā parikkamamānā",
  "tika-s0402t21:64_3": "kathaṁ dāhadukkhaṁ nānubhavantīti? Kammānubhāvato. Yathā hi iddhimanto cetovasippattā",
  "tika-s0402t21:64_4": "mahāmoggallānādayo nerayike anukampantā iddhibalena nirayabhūmiṁ upagatā dāhadukkhena",
  "tika-s0402t21:64_5": "na bādhīyanti, evaṁ sampadamidaṁ daṭṭhabbaṁ.",
  "tika-s0402t21:65_0": "Iddhivisayassa acinteyyabhāvatoti ce? Idampi taṁsamānaṁ kammavipākassa acinteyyabhāvato.",
  "tika-s0402t21:65_1": "Tathārūpena hi kammunā te nibbattā yathā nirayadukkhena abādhitā eva hutvā nerayike",
  "tika-s0402t21:65_2": "ghātenti, na cettakena bāhiravisayābhāvo yujjati iṭṭhāniṭṭhatāya paccekaṁ dvārapurisesupi",
  "tika-s0402t21:65_3": "vibhattasabhāvattā. Tathā hi ekaccassa dvārassa purisassa ca iṭṭhaṁ ekaccassa aniṭṭhaṁ,",
  "tika-s0402t21:65_4": "ekaccassa ca aniṭṭhaṁ ekaccassa iṭṭhaṁ hoti. Evañca katvā yadeke vadanti ‘‘natthi",
  "tika-s0402t21:65_5": "kammavasena tejasā parūpatāpana’’ntiādi, tadapāhataṁ hoti. Yaṁ pana vadanti ‘‘anerayikānaṁ",
  "tika-s0402t21:65_6": "tesaṁ kathaṁ tattha sambhavo’’ti niraye nerayikānaṁ yātanāsabbhāvabhāvato. Nerayikasattayātanāyoggañhi",
  "tika-s0402t21:65_7": "attabhāvaṁ nibbattentaṁ kammaṁ tādisanikanti vināmitaṁ nirayaṭṭhāne eva nibbatteti.",
  "tika-s0402t21:65_8": "Te hi nerayikehi adhikatarabalārohapariṇāhā ativiya bhayānakadassanā kurūratarapayogā",
  "tika-s0402t21:65_9": "ca honti. Eteneva tattha nerayikānaṁ vibādhakakākasunakhādīnampi nibbattiyā atthibhāvo",
  "tika-s0402t21:65_10": "saṁvaṇṇitoti daṭṭhabbo.",
  "tika-s0402t21:66_0": "Kathamaññagatikehi aññagatikabādhananti ca na vattabbaṁ aññatthāpi tathā dassanato.",
  "tika-s0402t21:66_1": "Yaṁ paneke vadanti ‘‘asattasabhāvā eva niraye nirayapālā niraye sunakhādayo cā’’ti,",
  "tika-s0402t21:66_2": "tampetesaṁ matimattaṁ aññattha tathā adassanato. Na hi kāci atthi tādisī dhammappavatti,",
  "tika-s0402t21:66_3": "yā asattasabhāvā, sampatisattehi appayojitā ca atthakiccaṁ sādhentī diṭṭhapubbā.",
  "tika-s0402t21:66_4": "Petānaṁ pānīyanivārakānaṁ daṇḍādihatthānañca purisānaṁ sabbhāve asattabhāve ca visesakāraṇaṁ",
  "tika-s0402t21:66_5": "natthīti tādisānaṁ sabbhāve kiṁ pāpakānaṁ vattabbaṁ. Supinopaghātopi atthakiccasamatthatāya",
  "tika-s0402t21:66_6": "appamāṇaṁ dassanādimattenapi tadatthasiddhito. Tathā hi supine āhārūpabhogādinā na",
  "tika-s0402t21:66_7": "atthasiddhi, iddhinimmānarūpaṁ panettha laddhaparihāraṁ iddhivisayassa acinteyyabhāvato.",
  "tika-s0402t21:66_8": "Idhāpi kammavipākassa acinteyyabhāvatoti ce? Taṁ na, asiddhattā. Nerayikānaṁ kammavipāko",
  "tika-s0402t21:66_9": "nirayapālāti siddhamettaṁ, vuttanayena pāḷito ca tesaṁ sattabhāvo eva siddho. Sakkā",
  "tika-s0402t21:66_10": "hi vattuṁ sattasaṅkhātā nirayapālasaññitā dhammappavatti sābhisandhikaparūpaghāti",
  "tika-s0402t21:66_11": "atthakiccasabbhāvato ojāhārādi rakkhasasantati viya. Abhisandhipubbakatā cettha na",
  "tika-s0402t21:66_12": "sakkā paṭikkhipituṁ tathā tathā abhisandhiyā ghātanato. Tato eva na saṅghātapabbatehi",
  "tika-s0402t21:66_13": "anekantikatā. Ye pana vadanti ‘‘bhūtavisesā eva te vaṇṇasaṇṭhānādivisesavanto bheravākārā",
  "tika-s0402t21:66_14": "narakapālāti samaññaṁ labhantī’’ti, tadasiddhaṁ ujukameva pāḷiyaṁ ‘‘atthi niraye",
  "tika-s0402t21:66_15": "nirayapālā’’ti vādassa patiṭṭhāpitattā.",
  "tika-s0402t21:67_0": "Apica yathā ariyavinaye narakapālānaṁ bhūtamattatā asiddhā, tathā paññattimattavādinopi",
  "tika-s0402t21:67_1": "bhūtamattatā asiddhā sabbaso rūpadhammānaṁ atthibhāvasseva appaṭijānanato. Na hi",
  "tika-s0402t21:67_2": "tassa bhūtāni nāma paramatthato santi. Yadi paramatthaṁ gahetvā voharati, atha kasmā",
  "tika-s0402t21:67_3": "cakkhurūpādīni paṭikkhipatīti? Tiṭṭhatesā anavaṭṭhitatakkānaṁ appahīnavipallāsānaṁ",
  "tika-s0402t21:67_4": "vādavīmaṁsā. Evaṁ attheva niraye nirayapālāti niṭṭhamettha gantabbaṁ. Sati ca nesaṁ",
  "tika-s0402t21:67_5": "sabbhāve asatipi bāhire visaye narake viya desādiniyamo hotīti vādo na sijjhati,",
  "tika-s0402t21:67_6": "sati eva pana bāhire visaye desādiniyamoti daṭṭhabbaṁ.",
  "tika-s0402t21:68_0": "Devadūtasarāpanavasena satte yathūpacite puññakamme yameti niyametīti yamo. Tassa",
  "tika-s0402t21:68_1": "yamassa vemānikapetānaṁ rājabhāvato rañño. Tenāha ‘‘yamarājā nāma vemānikapetarājā’’ti.",
  "tika-s0402t21:68_2": "Kammavipākanti akusalakammavipākaṁ. Vemānikapetā hi kaṇhasukkavasena missakaṁ kammaṁ",
  "tika-s0402t21:68_3": "katvā vinipātikadevatā viya sukkena kammunā paṭisandhiṁ gaṇhanti. Tathā hi maggaphalabhāginopi",
  "tika-s0402t21:68_4": "honti, pavattiyaṁ pana kammānurūpaṁ kadāci puññaphalaṁ, kadāci apuññaphalaṁ paccanubhavanti.",
  "tika-s0402t21:68_5": "Yesaṁ pana ariyamaggo uppajjati, tesaṁ maggādhigamato paṭṭhāya puññaphalameva uppajjatīti",
  "tika-s0402t21:68_6": "daṭṭhabbaṁ. Apuññaphalaṁ pubbe viya kaṭukaṁ na hoti, manussattabhāve ṭhitānaṁ viya",
  "tika-s0402t21:68_7": "mudukameva hotīti apare. Dhammiko rājāti ettha tassa dhammikabhāvo dhammadevaputtassa",
  "tika-s0402t21:68_8": "viya uppattiniyato dhammatāvasena veditabbo. Dvāresūti avīcimahānarakassa catūsu",
  "tika-s0402t21:68_9": "dvāresu. Khīṇāsavā brāhmaṇā nāma ukkaṭṭhaniddesena.",
  "tika-s0402t21:69_0": "Anuyogavattanti anuyoge kate vattitabbavattaṁ. Āropentoti kārāpento, attano pucchaṁ",
  "tika-s0402t21:69_1": "uddissa paṭivacanaṁ dāpento pucchati. Parassa hi adhippāyaṁ ñātuṁ icchanto tadupagaṁ",
  "tika-s0402t21:69_2": "payogaṁ karonto pucchati nāma. Laddhinti gāhaṁ. Patiṭṭhāpentoti tattha niccakālaṁ",
  "tika-s0402t21:69_3": "kārāpento. Kāraṇaṁ pucchantoti yuttiṁ pucchanto. Samanubhāsatīti yathānuyuttamatthaṁ",
  "tika-s0402t21:69_4": "vibhūtaṁ katvā katheti.",
  "tika-s0402t21:70_0": "Jiṇṇanti jarāpattiyā jiṇṇaṁ. Ekacco daharakālato paṭṭhāya paṇḍurogādinā abhibhūtakāyatāya",
  "tika-s0402t21:70_1": "jiṇṇasadiso hoti, ayaṁ na tathā jarāpattiyā jiṇṇoti dasseti. Gopānasī viya vaṅkanti",
  "tika-s0402t21:70_2": "vaṅkagopānasī viya vaṅkaṁ. Na hi vaṅkabhāvassa nidassanatthaṁ avaṅkagopānasī gayhati.",
  "tika-s0402t21:70_3": "Bhagganti bhaggasarīraṁ kaṭiyaṁ bhaggakāyattā. Tenāha ‘‘imināpissa vaṅkabhāvameva",
  "tika-s0402t21:70_4": "dīpetī’’ti. Daṇḍapaṭisaraṇanti ṭhānagamanesu daṇḍo paṭisaraṇaṁ etassāti daṇḍapaṭisaraṇaṁ",
  "tika-s0402t21:70_5": "tena vinā vattituṁ asamatthattā. Tenāha ‘‘daṇḍadutiya’’nti. Jarāturanti jarāya patthatasaṁkilantakāyaṁ.",
  "tika-s0402t21:70_6": "Sabbaso kimihataṁ viya mahākhallāṭaṁ sīsamassāti mahākhallāṭasīsaṁ. Sañjātavalinti",
  "tika-s0402t21:70_7": "samantato jātavalikaṁ. Jarādhammoti jarāpakatiko. Tenāha ‘‘jarāsabhāvo’’ti. Sabhāvo",
  "tika-s0402t21:70_8": "ca nāma tejodhātuyā uṇhatā viya na kadāci vigacchatīti āha ‘‘aparimutto jarāyā’’tiādi.",
  "tika-s0402t21:71_0": "Atthato evaṁ vadati nāma, vācāya avadantopi atthāpattito evaṁ vadanto viya hoti viññūnanti",
  "tika-s0402t21:71_1": "attho. Taruṇo ahosiṁ yobbanena samannāgato. Ūrūnaṁ balaṁ etassa atthīti ūrubalī.",
  "tika-s0402t21:71_2": "Tena dūrepi gamanāgamanalaṅghanādisamatthataṁ dasseti, bāhubalīti pana iminā hatthehi",
  "tika-s0402t21:71_3": "kātabbakiccasamatthataṁ, javaggahaṇena vegasā pavattisamatthataṁ. Antarahitāti naṭṭhā.",
  "tika-s0402t21:71_4": "Ettha ca na kho panāhantiādi jarāya devadūtabhāvadassanaṁ. Tenāha ‘‘tenesa devadūto",
  "tika-s0402t21:71_5": "nāma jāto’’ti. Ābādhassa atthitāya ābādhikaṁ. Vividhaṁ dukkhaṁ ādahatīti byādhi,",
  "tika-s0402t21:71_6": "visesena vā ādhiyati etenāti byādhi, byādhi saṁjāto etassāti byādhitaṁ. Esa nayo",
  "tika-s0402t21:71_7": "dukkhitanti etthāpi.",
  "tika-s0402t21:72": "Dutiyaṁ devadūtanti etthāpi vuttanayeneva attho veditabbo. Byādhinā abhihatoti byādhinā bādhito, upaddutoti attho.",
  "tika-s0402t21:73_0": "Viparibhinnavaṇṇoti viparibhinnanīlavaṇṇo. Tañhi yattha yattha gahitapubbakaṁ, tattha",
  "tika-s0402t21:73_1": "tattha paṇḍuvaṇṇaṁ, maṁsussadaṭṭhāne rattavaṇṇaṁ, yebhuyyena ca nīlasāṭakapārutaṁ",
  "tika-s0402t21:73_2": "viya hoti. Tena vuttaṁ ‘‘viparibhinnanīlavaṇṇo’’ti.",
  "tika-s0402t21:74_0": "‘‘Kolabhati, ko na labhatī’’ti nirayupagasseva vasenāyaṁ vicāraṇāti ‘‘yena tāva bahu",
  "tika-s0402t21:74_1": "pāpaṁ kata’’ntiādi āraddhaṁ. Bahu pāpaṁ katanti bahuso pāpaṁ kataṁ. Tena pāpassa",
  "tika-s0402t21:74_2": "bahulīkaraṇamāha. Bahūti vā mahantaṁ. Mahatthopi hi bahusaddo dissati ‘‘bahu vata",
  "tika-s0402t21:74_3": "kataṁ assā’’tiādīsu, garukanti vuttaṁ hoti. So garukaṁ bahulaṁ vā pāpaṁ katvā ṭhito",
  "tika-s0402t21:74_4": "niraye nibbattatiyeva, na yamapurisehi yamassa santikaṁ nīyatīti. Parittanti pamāṇaparittatāya",
  "tika-s0402t21:74_5": "kālaparittatāya ca parittaṁ. Purimasmiṁ atthe agarūti attho, dutiyasmiṁ abahulanti.",
  "tika-s0402t21:74_6": "Yathāvuttamatthaṁ upamāya vibhāvetuṁ ‘‘yathā hī’’tiādi vuttaṁ. Kattabbameva karontīti",
  "tika-s0402t21:74_7": "daṇḍameva karonti. Anuvijjitvāti vīmaṁsitvā. Vinicchayaṭṭhānanti aṭṭakaraṇaṭṭhānaṁ.",
  "tika-s0402t21:74_8": "Parittapāpakammāti dubbalapāpakammā. Attano dhammatāyāti parehi asāriyamānepi attano",
  "tika-s0402t21:74_9": "dhammatāya saranti. Te hi pāpakammassa dubbalabhāvato katūpacitassa ca okāsārahakusalakammassa",
  "tika-s0402t21:74_10": "balavabhāvato attano dhammatāyapi saranti. Sāriyamānāpīti ‘‘idaṁ nāma tayā kataṁ",
  "tika-s0402t21:74_11": "puññakamma’’nti parehi sāriyamānāpi.",
  "tika-s0402t21:75_0": "Ākāsacetiyanti girisikhare abbhokāse vivaṭaṅgaṇe katacetiyaṁ. Rattapaṭenāti rattavaṇṇena",
  "tika-s0402t21:75_1": "paṭena pūjesi paṭākaṁ katvā. Aggijālasaddanti paṭapaṭāyantaṁ narake aggijālasaddaṁ",
  "tika-s0402t21:75_2": "sutvāva. Attanā pūjitapaṭaṁ anussarīti tadā paṭākāya vātappahārasadde nimittassa",
  "tika-s0402t21:75_3": "gahitattā ‘‘mayā tadā ākāsacetiye pūjitarattapaṭasaddo viyā’’ti attanā pūjitapaṭaṁ anussari.",
  "tika-s0402t21:76_0": "Sumanapupphakumbhenāti kumbhaparimāṇena sumanapuppharāsinā. ‘‘Dasādhikaṁ nāḷisahassakumbha’’nti",
  "tika-s0402t21:76_1": "keci, ‘‘pañcaambaṇa’’nti apare. Tīhipina sarati balavato pāpakammena byāmohito. Tuṇhī",
  "tika-s0402t21:76_2": "ahosīti ‘‘kammāraho aya’’nti tattha paṭikāraṁ apassanto tuṇhī ahosi.",
  "tika-s0402t21:77_0": "Ekapakkhacchadanamattāhīti majjhimappamāṇassa gehassa ekacchadanappamāṇehi. Suttāhataṁ",
  "tika-s0402t21:77_1": "karitvāti kāḷasuttaṁ pātetvā. Yathā ratho sabbaso pajjalito hoti ayomayo, evaṁ yugādayopissa",
  "tika-s0402t21:77_2": "pajjalitā sajotibhūtā eva hontīti āha ‘‘saddhiṁ…pe… rathe yojetvā’’ti. Mahākūṭāgārappamāṇanti",
  "tika-s0402t21:77_3": "sattabhūmakamahākūṭāgārappamāṇaṁ.",
  "tika-s0402t21:78_0": "Vibhattoti sattānaṁ sādhāraṇena pāpakammunā vibhatto. Hīnaṁ kāyanti hīnaṁ sattanikāyaṁ,",
  "tika-s0402t21:78_1": "hīnaṁ vā attabhāvaṁ. Upādāneti catubbidhe upādāne. Atthato pana taṇhādiṭṭhiggāhoti",
  "tika-s0402t21:78_2": "āha ‘‘taṇhādiṭṭhiggahaṇe’’ti . Sambhavati jarāmaraṇaṁ etenāti sambhavo, upādānanti",
  "tika-s0402t21:78_3": "āha ‘‘jātiyā ca maraṇassa cha kāraṇabhūte’’ti. Anupādāti anupādāya. Tenāha ‘‘anupādiyitvā’’ti.",
  "tika-s0402t21:78_4": "Sakalavaṭṭadukkhaṁ atikkantāti carimacittanirodhena vaṭṭadukkhassa kilesānampi asambhavato",
  "tika-s0402t21:78_5": "sabbaṁ vaṭṭadukkhaṁ atikkantā.",
  "tika-s0402t21:79": "Devadūtasuttavaṇṇanā niṭṭhitā.",
  "tika-s0402t21:80": "7. Catumahārājasuttavaṇṇanā",
  "tika-s0402t21:81_0": "37. Sattame amā saha vattanti tasmiṁ tasmiṁ kicceti amaccā, sahitā. Parisati bhavāti",
  "tika-s0402t21:81_1": "pārisajjā, parivāraṭṭhāniyā parisāpariyāpannā. Tenāha ‘‘paricārikadevatā’’ti. Tātāti",
  "tika-s0402t21:81_2": "ālapanaṁ. Evanti ‘‘kacci bahū manussā’’tiādinā vuttākārena. Aṭṭha vāreti ekasmiṁ",
  "tika-s0402t21:81_3": "aḍḍhamāse catukkhattuṁ tathā itarasminti evaṁ aṭṭha vāre. Adhiṭṭhahantīti adhitiṭṭhanti.",
  "tika-s0402t21:81_4": "Paṭijāgarontīti paṭi paṭi jāgaronti. Puññaṁ karontā hi sattā jāgaronti nāma kātabbakiccappasutattā,",
  "tika-s0402t21:81_5": "itare pana supanti nāma sahitaparahitavimuttattā. Cātuddasiuposathassa anugamanaṁ",
  "tika-s0402t21:81_6": "viya pannarasiuposathassa paccuggamanaṁ na labbhati divasābhāvato.",
  "tika-s0402t21:82_0": "Tatoti tato tato. Taṁ upanissāyāti tā tā gāmanigamarājadhāniyo upanissāya. Adhivatthāti",
  "tika-s0402t21:82_1": "ārāmavanarukkhādīsu adhivatthā devatā. Teti te devā. Sandhāya kathetīti bhagavā katheti.",
  "tika-s0402t21:82_2": "Vuttanti aṭṭhakathāyaṁ vuttaṁ.",
  "tika-s0402t21:83": "Niccaṁ nibaddhaṁ uposatho saṁvacchare saṁvacchare paṭi paṭi haritabbato pavattetabbato pāṭihāriyapakkho nāma. Guṇaṅgehīti uposathaṅgehi.",
  "tika-s0402t21:84_0": "Vutthavāsoti vusitabrahmacariyavāso. Kattabbakiccanti dukkhādīsu pariññātādikiccaṁ.",
  "tika-s0402t21:84_1": "Otāretvāti chaḍḍetvā. Parikkhīṇabhavasaṁyojanoti sabbaso khīṇabhavabandhano. Kāraṇena",
  "tika-s0402t21:84_2": "jānitvāti vipassanāpaññāsahitāya maggapaññāya cattāri ariyasaccāni jānitvā.",
  "tika-s0402t21:85_0": "Jānantoti ‘‘arahantānaṁ anukaraṇappaṭipatti esā, yadidaṁ sammadeva uposathānuṭṭhāna’’nti",
  "tika-s0402t21:85_1": "evaṁ uposathakammassa guṇaṁ jānanto. Evarūpenāti yādiso bhagavato uposathabhāvo vihito,",
  "tika-s0402t21:85_2": "evarūpena arahantānukaraṇena uposathakammena. Sakkā pahitatto vipassanaṁ ussukkāpetvā",
  "tika-s0402t21:85_3": "khīṇāsavasampattiṁ pāpuṇituṁ. Aṭṭhamaṁ uttānatthameva sattame vuttanayattā.",
  "tika-s0402t21:86": "Catumahārājasuttavaṇṇanā niṭṭhitā.",
  "tika-s0402t21:87": "9. Sukhumālasuttavaṇṇanā",
  "tika-s0402t21:88_0": "39. Navame niddukkhoti kāyikacetasikadukkhavirahito. Sadukkhe hi savighāte sukhumālattā",
  "tika-s0402t21:88_1": "anavasarā, tasmā sukhito niddukkhatāya sukhumālo nāma. Yāvassa sukhumālattā paramukkaṁsagatāti",
  "tika-s0402t21:88_2": "āha ‘‘paramasukhumālo’’ti. Ativiya sukhumāloti attho. Antamatītaṁ accantaṁ. Sabbadā",
  "tika-s0402t21:88_3": "sukhumāloti āha ‘‘satataniddukkho’’ti. Cariyakāleti bodhicariyāya caraṇakāle. Tenāti",
  "tika-s0402t21:88_4": "bodhisattena. Aññattha pana padumanti rattaṁ kamalaṁ. Puṇḍarīkanti setaṁ vuccati.",
  "tika-s0402t21:88_5": "Itarāti itarapokkharaṇiyo. ‘‘Bodhisattassa kirā’’tiādikaṁ pokkharaṇīnaṁ uppattidassanaṁ.",
  "tika-s0402t21:88_6": "Kuddālakammakāreti khaṇake. Pokkharaṇiṭṭhānānīti pokkharaṇikhaṇanayoggaṭṭhānāni.",
  "tika-s0402t21:88_7": "Gaṇhāpesīti khaṇāpesi. Pokkharaṇisaddo cettha tādise jalāsaye niruḷho daṭṭhabbo paṅkajādisaddā",
  "tika-s0402t21:88_8": "viya. Sopānabāhukānaṁ matthakaṭṭhānaṁ uṇhīsanti adhippetaṁ. Udakasecananāḷikāti udakacchaṭāvissajjananāḷiyantāni.",
  "tika-s0402t21:88_9": "Pañcavidhāti vaṇṇavasena jātivasena ca.",
  "tika-s0402t21:89_0": "Kho panassāti nipātamattaṁ. Kāsika-saddo ativiya saṇhe sukhume mahagghavatthe niruḷho,",
  "tika-s0402t21:89_1": "aññasmimpi tathājātike ruḷhivasena pavattatīti daṭṭhabbaṁ. Tenāha ‘‘akāsikaṁ candana’’nti.",
  "tika-s0402t21:89_2": "Hemante vāso hemantaṁ, hemantaṁ arahatīti hemantiko, pāsādo. ‘‘Itaresupi eseva nayo’’ti",
  "tika-s0402t21:89_3": "vatvā tadeva nesaṁ arahataṁ dassetuṁ ‘‘tattha hemantiko’’tiādi vuttaṁ. Sajālānīti",
  "tika-s0402t21:89_4": "sajālavātapānāni, udakayantānīti udakadhārāvissandanakayantāni. Pāsādamatthaketi",
  "tika-s0402t21:89_5": "pāsādassa upariākāsatale. Bandhitvāti payojitayante sukkhamahiṁsacammaṁ bandhitvā.",
  "tika-s0402t21:89_6": "Yantaṁ parivattetvāti yathāpayojitaṁ yantaṁ pāsāṇāropanatthañceva puna tesaṁ vissajjanatthañca",
  "tika-s0402t21:89_7": "parivattetvā. Tasmiṁ vissajjentīti chadanapiṭṭhe baddhasukkhamahiṁsacamme vissajjenti.",
  "tika-s0402t21:90_0": "Sahassathāmanti purisasahassabalaṁ, purisasahassena vahitabbabhāravahaṁ. Pallaṅke",
  "tika-s0402t21:90_1": "nisinnovāti ratanamayapallaṅke yathānisinno eva. Uppatanākārapattanti uppatitvā ṭhitaṁ",
  "tika-s0402t21:90_2": "viya. Jiyaṁ pothentassāti jiyāghātaṁ karontassa. Jiyappahārasaddoti jiyāghātasaddo.",
  "tika-s0402t21:90_3": "Yante baddhanti yantabaddhaṁ katvā ṭhapitaṁ. Saddantareti thāmamajjhimassa purisassa",
  "tika-s0402t21:90_4": "saddasavanaṭṭhāne. Gāvutassa catuttho bhāgo kosotipi vuccati dvisahassadaṇḍappamāṇaṭṭhānaṁ.",
  "tika-s0402t21:91_0": "Sabbaṭṭhānānīti mahāpurisassa tāni tāni sabbāni vasanaṭṭhānāni. Sikhābaddhoti purisasabhāvasseva",
  "tika-s0402t21:91_1": "visesato dassanametaṁ. Na uppilāvitabhāvatthanti uppilāvitabhāvasaṅkhātaṁ atthaṁ",
  "tika-s0402t21:91_2": "na kathesīti attho. Tassa hi bodhimūleyeva setughāto. Tenevāti appamādalakkhaṇassa",
  "tika-s0402t21:91_3": "dīpanato eva. Attānaṁ atikkamitvāti attano jarāpattiṁ acintetvā aṭṭīyati. Na panesa",
  "tika-s0402t21:91_4": "maggena pahīno tadā maggassa anadhigatattā. Sikkhaṁ paṭikkhipitvāti yathāsamādinnasikkhaṁ pahāya.",
  "tika-s0402t21:92_0": "Aviparītabyādhiādisabhāvāvāti ekantena byādhiādisabhāvā eva. Evaṁ jigucchāvihārenāti",
  "tika-s0402t21:92_1": "evaṁ sakalasseva vaṭṭadukkhassa jigucchanavihārena viharantassa. Evaṁ jigucchananti",
  "tika-s0402t21:92_2": "evaṁ parassa jigucchanaṁ. Paraṁ ajigucchamānoti karuṇāyanena evaṁ paraṁ ajigucchanto.",
  "tika-s0402t21:92_3": "Abhibhosmīti abhibhavitā asmi. Ussāho ahūti caturaṅgasamannāgataṁ vīriyameva catubbidhasammappadhānavīriyañca",
  "tika-s0402t21:92_4": "ahosi, yena maggabrahmacariyaparāyaṇo jāto.",
  "tika-s0402t21:93": "Sukhumālasuttavaṇṇanā niṭṭhitā.",
  "tika-s0402t21:94": "10. Ādhipateyyasuttavaṇṇanā",
  "tika-s0402t21:95_0": "40. Dasame abhibhavitvā pavattanaṭṭhena adhipati yaṁ kiñci jeṭṭhakaṁ na kārakaṁ attānaṁ",
  "tika-s0402t21:95_1": "adhipatīti katvā attā eva adhipati, tato āgataṁ attādhipateyyaṁ. Tenāha ‘‘attāna’’ntiādi.",
  "tika-s0402t21:95_2": "Lokanti sattalokaṁ. So ca kho iddhividhādiguṇavisesayutto adhippeto adhipatibhāvassa",
  "tika-s0402t21:95_3": "adhippetattā. Navavidhaṁ lokuttaradhammanti ukkaṭṭhaniddesena vuttaṁ. Iti bhavoti",
  "tika-s0402t21:95_4": "evaṁ sampattibhavo, tattha evaṁ abhivuddhīti. Sampattibhavassa hetūti taṁtaṁsampattibhavassa",
  "tika-s0402t21:95_5": "tattha ca abhivuddhiyā hetu. Jātinimittassa kammabhavassa katūpacitattā jāti antopaviṭṭhā.",
  "tika-s0402t21:95_6": "Jarādīsupi eseva nayo hetusiddhiyā phalasiddhito.",
  "tika-s0402t21:96_0": "Asallīnanti na saṅkocappattaṁ. Upaṭṭhitāti kāyādisabhāvasallakkhaṇavasena upaṭṭhitā.",
  "tika-s0402t21:96_1": "Asammuṭṭhā sammosābhāvato. Asāraddhoti sārambhassa sārambhahetūnañca vikkhambhanena",
  "tika-s0402t21:96_2": "asāraddho. Ekaggaṁ anekaggabhāvassa dūrasamussāpitattā. Nimmalaṁ katvāti rāgādimalānaṁ",
  "tika-s0402t21:96_3": "apanayanena malarahitaṁ katvā. Gopāyatīti saṁkilesānatthato rakkhati. Ayanti evaṁpaṭipanno",
  "tika-s0402t21:96_4": "bhikkhu. Suddhamattānaṁ pariharati asuddhabhāvassa kilesassapi abhāvato.",
  "tika-s0402t21:97": "Atikkamitvāmaññasīti asakkhiṁ katvā maññasi. Tāya taṇhāya nibbattoti tammayo, taṇhāvasiko. Tassa bhāvo tammayatā, tassā tammayatāya abhāvena. Na hāyati paññādiguṇavepullappattiyā.",
  "tika-s0402t21:98": "Ādhipateyyasuttavaṇṇanā niṭṭhitā.",
  "tika-s0402t21:99": "Devadūtavaggavaṇṇanā niṭṭhitā."
}