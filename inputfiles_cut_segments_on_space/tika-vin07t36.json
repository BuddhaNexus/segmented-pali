{
  "tika-vin07t36:0": "10. Bhikkhunikkhandhako",
  "tika-vin07t36:1": "Mahāpajāpatigotamīvatthukathāvaṇṇanā",
  "tika-vin07t36:2_0": "403. Bhikkhunikkhandhake “mātugāmassa pabbajitattā”ti idaṁ pañcavassasatato uddhaṁ",
  "tika-vin07t36:2_1": "saddhammassa appavattanakāraṇadassanaṁ. Sukkhavipassakakhīṇāsavavasena vassasahassantiādi",
  "tika-vin07t36:2_2": "khandhakabhāṇakānaṁ mataṁ gahetvā vuttaṁ. Dīghanikāyaṭṭhakathāyaṁ pana “paṭisambhidāppattehi",
  "tika-vin07t36:2_3": "vassasahassaṁ aṭṭhāsi, chaḷabhiññehi vassasahassaṁ, tevijjehi vassasahassaṁ, sukkhavipassakehi",
  "tika-vin07t36:2_4": "vassasahassaṁ, pātimokkhehi vassasahassaṁ aṭṭhāsī”ti vuttaṁ. Aṅguttara -saṁyuttaṭṭhakathāsupi",
  "tika-vin07t36:2_5": "aññathāva vuttaṁ, taṁ sabbaṁ aññamaññaviruddhampi taṁtaṁbhāṇakānaṁ matena likhitasīhaḷaṭṭhakathāsu",
  "tika-vin07t36:2_6": "āgatanayameva gahetvā ācariyena likhitaṁ īdise kathāvirodhe sāsanaparihāniyā abhāvato,",
  "tika-vin07t36:2_7": "sodhanupāyābhāvā ca. Paramatthavirodho eva hi suttādinayena sodhanīyo, na kathāmaggavirodhoti.",
  "tika-vin07t36:3": "Mahāpajāpatigotamīvatthukathāvaṇṇanā niṭṭhitā.",
  "tika-vin07t36:4": "Bhikkhunīupasampadānujānanakathāvaṇṇanā",
  "tika-vin07t36:5": "404-8. Pāḷiyaṁ yadaggenāti yasmiṁ divase. Tadāti tasmiṁyeva divase. Vimānetvāti avamānaṁ katvā.",
  "tika-vin07t36:6": "410-1.Āpattigāminiyoti āpattiṁ āpannāyo. Kammavibhaṅgeti parivāre kammavibhaṅge.",
  "tika-vin07t36:7": "413-5. Pāḷiyaṁ dve tisso bhikkhuniyoti dvīhi tīhi bhikkhunīhi. Na ārocentīti pātimokkhuddesakassa na ārocenti.",
  "tika-vin07t36:8": "416.Dussaveṇiyāti anekadussapaṭṭe ekato katvā kataveṇiyā.",
  "tika-vin07t36:9": "417.Visesakanti pattalekhādivaṇṇavisesaṁ. Pakiṇantīti vikkiṇanti. Namanakanti pāsukaṭṭhinamanakabandhanaṁ.",
  "tika-vin07t36:10": "422-5.Saṁvelliyanti kacchaṁ bandhitvā nivāsanaṁ. Tayo nissayeti rukkhamūlasenāsanassa tāsaṁ alabbhanato vuttaṁ.",
  "tika-vin07t36:11_0": "426-8.Aṭṭheva bhikkhuniyo yathāvuḍḍhaṁ paṭibāhantīti aṭṭha bhikkhuniyo vuḍḍhapaṭipāṭiyāva",
  "tika-vin07t36:11_1": "gaṇhantiyo āgatapaṭipāṭiṁ paṭibāhanti, nāññāti attho. Anuvādaṁ paṭṭhapentīti issariyaṁ",
  "tika-vin07t36:11_2": "pavattentīti atthaṁ vadanti.",
  "tika-vin07t36:12": "430.Bhikkhudūtenāti bhikkhunā dūtabhūtena. Sikkhamānadūtenāti sikkhamānāya dūtāya.",
  "tika-vin07t36:13": "431.Na sammatīti nappahoti. Navakammanti “navakammaṁ katvā vasatū”ti apaloketvā saṅghikabhūmiyā okāsadānaṁ.",
  "tika-vin07t36:14": "432-6.Sannisinnagabbhāti duviññeyyagabbhā. Mahilātittheti itthīnaṁ sādhāraṇatitthe.",
  "tika-vin07t36:15": "Bhikkhunīupasampadānujānanakathāvaṇṇanā niṭṭhitā.",
  "tika-vin07t36:16": "Bhikkhunikkhandhakavaṇṇanānayo niṭṭhito."
}