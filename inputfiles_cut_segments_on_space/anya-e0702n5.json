{
  "anya-e0702n5:0": "5. Navavāsīraṭṭhasāsanavaṁsakathāmaggo",
  "anya-e0702n5:1_0": "5. Idāni vanavāsīraṭṭhe sirikhettanagarasāsanavaṁsaṁ vakkhāmi. Jinacakke hi ekādhike",
  "anya-e0702n5:1_1": "vassasate sampatte jaṭilo sakko nāgo garuḷo kumbhaṇḍo candī paramīsvarocāti ime satta",
  "anya-e0702n5:1_2": "sirikhettaṁ nāma nagaraṁ māpesuṁ. Tattha dvattapoṅko nāma rājā rajjaṁ kāresi. Tassa",
  "anya-e0702n5:1_3": "kira tīṇi akkhīni santīti. Tadā bhagavato sāvakā arahantā tisahassamattā tattha vasiṁsu.",
  "anya-e0702n5:1_4": "So rājā tesaṁ arahantānaṁ devasikaṁ catūhi paccayehi upatthambhi. Cha sarīradhātuyo",
  "anya-e0702n5:1_5": "ca ekekaṁ ekekasmiṁ nidahitvā cha cetiiyāni kārāpesi. Dakkhiṇabāhuṁ pana nidahitvā",
  "anya-e0702n5:1_6": "ekampi cetiyaṁ kārāpesi.",
  "anya-e0702n5:2_0": "Uṇhīsadhātuṁ pana kaṅgarannagarato ānetvā ekampi cetiyaṁ kārāpesi. Taṁ pana tāva",
  "anya-e0702n5:2_1": "na niṭṭhitaṁ. Pacchā anuruddharājā gahetvā arimaddananagaraṁ ānetvā caññiṅkhu nāma",
  "anya-e0702n5:2_2": "cetiye nidhānaṁ akāsi. Tasmā rakkhitattherassa āgamanato pubbepi sāsanaṁ patiṭṭhāsīti",
  "anya-e0702n5:2_3": "daṭṭhabbaṁ. Tato pacchā sāsanaṁ dubbalaṁ hutvā aṭṭhāsi.",
  "anya-e0702n5:3": "Idaṁ vanavāsīraṭṭhe paṭhamaṁ sāsanassa patiṭṭhānaṁ.",
  "anya-e0702n5:4_0": "Mahāmoggaliputtatissattherena pana pesito rakkhitatthero vanavāsīraṭṭhaṁ gantvā ākāse",
  "anya-e0702n5:4_1": "ṭhatvā anamataggapariyāyakathāya vanavāsike pasādesi. Kathāpariyosāne panassa saṭṭhisahassānaṁ",
  "anya-e0702n5:4_2": "dhammābhisamayo ahosi. Sattatisahassamattā pabbajiṁsu. Pañcavihārasatāni patiṭṭhāpesuṁ.",
  "anya-e0702n5:4_3": "Evaṁ so tattha sāsanaṁ patiṭṭhāpesi. Teneva aṭṭha kathāyaṁ –",
  "anya-e0702n5:5": "Gantvāna rakkhitatthero,",
  "anya-e0702n5:6": "Vanavāsiṁ mahiddhiko;",
  "anya-e0702n5:7": "Antalikkhe ṭhito tattha,",
  "anya-e0702n5:8": "Desesi anamataggiyanti vuttaṁ.",
  "anya-e0702n5:9": "Evaṁ vanavāsīraṭṭhe pubbeyeva sāsanaṁ ogāhetvā patiṭṭhahi. Na pana tāva sakalaṁ byāpetvā patiṭṭhahi.",
  "anya-e0702n5:10": "Idaṁ tāva vanavāsīraṭṭhe sirikhettanagare dutiyaṁ",
  "anya-e0702n5:11": "Sāsanassa patiṭṭhānaṁ.",
  "anya-e0702n5:12_0": "Jinacakke pana tettiṁsādhike catuvassasate kukkuṭa sīso nāma eko rājā rajjaṁ kāresi.",
  "anya-e0702n5:12_1": "Tassa rañño kāle bhagavato sāvakā arahantā pañcasatamattā ahesuṁ. Tesampi so rājā",
  "anya-e0702n5:12_2": "devasikaṁ catūhi paccayehi upatthambhesi. Sotāpannasakadāgāmianāgāmino pana gaṇanapathaṁ vītivattā ahesuṁ.",
  "anya-e0702n5:13": "Idaṁ vanavāsīraṭṭhe sirikhettanagare paramparābhatavasena",
  "anya-e0702n5:14": "Tatiyaṁ sāsanassa patiṭṭhānaṁ.",
  "anya-e0702n5:15_0": "Iccevaṁ vanavāsīraṭṭhe anekasatehi arahantattherehi sāsanaṁ puṇṇindusaṅkāsaṁ hutvā",
  "anya-e0702n5:15_1": "ativiya vijjotesi. Sāsanika ganthakārā pana mahātherā tattha na sandissanti. Arahantattherā",
  "anya-e0702n5:15_2": "pana rājūnaṁ āyācanaṁ ārabbha dhammasatthaṁ ekaṁ viracayiṁsūti porāṇā vadantīti. Iccevaṁ–",
  "anya-e0702n5:16": "Teca therā mahāpaññā,",
  "anya-e0702n5:17": "Paggahetvāna sāsanaṁ;",
  "anya-e0702n5:18": "Sūriyo viya atthaṅgo,",
  "anya-e0702n5:19": "Upagā maccusantikaṁ.",
  "anya-e0702n5:20": "Tasmā hi paṇḍito poso,",
  "anya-e0702n5:21": "Yāva maccu nacāgato;",
  "anya-e0702n5:22": "Tāva puññaṁ kare niccaṁ,",
  "anya-e0702n5:23": "Mā pamajjeyya sabbadāti.",
  "anya-e0702n5:24": "Iti sāsanavaṁse vanavāsīraṭṭhasāsanavaṁsakathāmaggo",
  "anya-e0702n5:25": "Nāma pañcamo paricchedo."
}