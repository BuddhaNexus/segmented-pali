{
  "atk-s0502a4:0": "4. Pupphavaggo",
  "atk-s0502a4:1": "1. Pathavikathāpasutapañcasatabhikkhuvatthu",
  "atk-s0502a4:2": "Koimaṁ pathaviṁ vicessatīti imaṁ dhammadesanaṁ satthā sāvatthiyaṁ viharanto pathavikathāpasute pañcasate bhikkhū ārabbha kathesi.",
  "atk-s0502a4:3_0": "Te kira bhagavatā saddhiṁ janapadacārikaṁ caritvā jetavanaṁ āgantvā sāyanhasamaye",
  "atk-s0502a4:3_1": "upaṭṭhānasālāyaṁ sannisinnā attanā gatagataṭṭhānesu ‘‘asukagāmato asukagāmagamanaṭṭhāne",
  "atk-s0502a4:3_2": "samaṁ visamaṁ kaddamabahulaṁ sakkharabahulaṁ kāḷamattikaṁ tambamattika’’nti pathavikathaṁ",
  "atk-s0502a4:3_3": "kathesuṁ. Satthā āgantvā, ‘‘kāya nuttha, bhikkhave, etarahi kathāya sannisinnā’’ti",
  "atk-s0502a4:3_4": "pucchitvā, ‘‘bhante, amhehi vicaritaṭṭhāne pathavikathāyā’’ti vutte, ‘‘bhikkhave,",
  "atk-s0502a4:3_5": "esā bāhirapathavī nāma, tumhehi ajjhuttikapathaviyaṁ parikammaṁ kātuṁ vaṭṭatī’’ti",
  "atk-s0502a4:3_6": "vatvā imā dve gāthā abhāsi –",
  "atk-s0502a4:4": "44.",
  "atk-s0502a4:5": " ‘‘Ko imaṁ pathaviṁ vicessati,",
  "atk-s0502a4:6": "Yamalokañca imaṁ sadevakaṁ;",
  "atk-s0502a4:7": "Ko dhammapadaṁ sudesitaṁ,",
  "atk-s0502a4:8": "Kusalo pupphamiva pacessati.",
  "atk-s0502a4:9": "45.",
  "atk-s0502a4:10": " ‘‘Sekho pathaviṁ vicessati,",
  "atk-s0502a4:11": "Yamalokañca imaṁ sadevakaṁ;",
  "atk-s0502a4:12": "Sekho dhammapadaṁ sudesitaṁ,",
  "atk-s0502a4:13": "Kusalo pupphamiva pacessatī’’ti.",
  "atk-s0502a4:14_0": "Tattha ko imanti ko imaṁ attabhāvasaṅkhātaṁ pathaviṁ. Vicessatīti attano ñāṇena vicinissati",
  "atk-s0502a4:14_1": "vijānissati, paṭivijjhissati, sacchikarissatīti attho. Yamalokañcāti catubbidhaṁ",
  "atk-s0502a4:14_2": "apāyalokañca. Imaṁ sadevakanti imaṁ manussalokañca devalokena saddhiṁ ko vicessati",
  "atk-s0502a4:14_3": "vicinissati vijānissati paṭivijjhissati sacchikarissatīti pucchi. Kodhammapadaṁ sudesitanti",
  "atk-s0502a4:14_4": "yathāsabhāvato kathitattā sudesitaṁ sattatiṁsabodhipakkhiyadhammasaṅkhātaṁ dhammapadaṁ",
  "atk-s0502a4:14_5": "kusalo mālākāro pupphaṁ vicinanto viya kopacessati vicinissati vijānissati upaparikkhissati",
  "atk-s0502a4:14_6": "paṭivijjhissati, sacchikarissatīti attho. Sekhoti adhisīlasikkhā, adhicittasikkhā,",
  "atk-s0502a4:14_7": "adhipaññāsikkhāti imā tisso sikkhā sikkhanato sotāpattimaggaṭṭhaṁ ādiṁ katvā yāva",
  "atk-s0502a4:14_8": "arahattamaggaṭṭhā sattavidho sekho imaṁ attabhāvasaṅkhātaṁ pathaviṁ arahattamaggena",
  "atk-s0502a4:14_9": "tato chandarāgaṁ apakaḍḍhanto vicessati vicinissati vijānissati paṭivijjhissati sacchikarissati.",
  "atk-s0502a4:14_10": "Yamalokañcāti taṁ yathāvuttapakāraṁ yamalokañca imaṁ manussalokañca saha devehi sadevakaṁ",
  "atk-s0502a4:14_11": "sveva vicessati vicinissati vijānissati paṭivijjhissati sacchikarissati. Sekhoti",
  "atk-s0502a4:14_12": "sveva sattavidho sekho, yathā nāma kusalo mālākāro pupphārāmaṁ pavisitvā taruṇamakuḷāni",
  "atk-s0502a4:14_13": "ca pāṇakaviddhāni ca milātāni ca gaṇṭhikajātāni ca pupphāni vajjetvā sobhanāni sujātasujātāneva",
  "atk-s0502a4:14_14": "pupphāni vicināti, evameva imaṁ sukathitaṁ suniddiṭṭhaṁ bodhipakkhiyadhammapadampi",
  "atk-s0502a4:14_15": "paññāya pacessati vicinissati upaparikkhissati paṭivijjhissati sacchikarissatīti",
  "atk-s0502a4:14_16": "satthā sayameva pañhaṁ vissajjesi.",
  "atk-s0502a4:15": "Desanāvasāne pañcasatāpi bhikkhū saha paṭisambhidāhi arahattaṁ pāpuṇiṁsu. Sampattaparisāyapi sātthikā dhammadesanā ahosīti.",
  "atk-s0502a4:16": "Pathavikathāpasutapañcasatabhikkhuvatthu paṭhamaṁ.",
  "atk-s0502a4:17": "2. Marīcikammaṭṭhānikattheravatthu",
  "atk-s0502a4:18": "Pheṇūpamanti imaṁ dhammadesanaṁ satthā sāvatthiyaṁ viharanto aññataraṁ marīcikammaṭṭhānikaṁ bhikkhuṁ ārabbha kathesi.",
  "atk-s0502a4:19_0": "So kira bhikkhu satthu santike kammaṭṭhānaṁ gahetvā, ‘‘samaṇadhammaṁ karissāmī’’ti",
  "atk-s0502a4:19_1": "araññaṁ pavisitvā ghaṭetvā vāyamitvā arahattaṁ pattuṁ asakkonto ‘‘visesetvā kammaṭṭhānaṁ",
  "atk-s0502a4:19_2": "kathāpessāmī’’ti satthu santikaṁ āgacchanto antarāmagge marīciṁ disvā, ‘‘yathā ayaṁ",
  "atk-s0502a4:19_3": "gimhasamaye uṭṭhitā marīci dūre ṭhitānaṁ rūpagatā viya paññāyati, santikaṁ āgacchantānaṁ",
  "atk-s0502a4:19_4": "neva paññāyati, ayaṁ attabhāvopi uppādavayaṭṭhena evarūpo’’ti marīcikammaṭṭhānaṁ",
  "atk-s0502a4:19_5": "bhāvento āgantvā maggakilanto aciravatiyaṁ nhāyitvā ekasmiṁ caṇḍasotatīre rukkhachāyāya",
  "atk-s0502a4:19_6": "nisinno udakavegābhighātena uṭṭhahitvā mahante mahante pheṇapiṇḍe bhijjamāne disvā,",
  "atk-s0502a4:19_7": "‘‘ayaṁ attabhāvopi uppajjitvā bhijjanaṭṭhena evarūpoyevā’’ti ārammaṇaṁ aggahesi.",
  "atk-s0502a4:19_8": "Satthā gandhakuṭiyaṁ ṭhitova taṁ theraṁ disvā, ‘‘evameva, bhikkhu, evarūpovāyaṁ attabhāvo",
  "atk-s0502a4:19_9": "pheṇapiṇḍo viya marīci viya uppajjanabhijjanasabhāvoyevā’’ti vatvā imaṁ gāthamāha –",
  "atk-s0502a4:20": "46.",
  "atk-s0502a4:21": " ‘‘Pheṇūpamaṁ kāyamimaṁ viditvā,",
  "atk-s0502a4:22": "Marīcidhammaṁ abhisambudhāno;",
  "atk-s0502a4:23": "Chetvāna mārassa papupphakāni,",
  "atk-s0502a4:24": "Adassanaṁ maccurājassa gacche’’ti.",
  "atk-s0502a4:25_0": "Tattha pheṇūpamanti imaṁ kesādisamūhasaṅkhātaṁ kāyaṁ abaladubbalaṭṭhena anaddhaniyatāvakālikaṭṭhena",
  "atk-s0502a4:25_1": "pheṇapiṇḍasarikkhakoti viditvā. Marīcidhammanti yathā marīci dūre ṭhitānaṁ rūpagatā",
  "atk-s0502a4:25_2": "viya gayhūpagā viya hoti, santike upagacchantānaṁ rittā tucchā agayhūpagā sampajjati,",
  "atk-s0502a4:25_3": "evameva khaṇikaittarapaccupaṭṭhānaṭṭhena ayaṁ kāyopi marīcidhammoti abhisambudhāno",
  "atk-s0502a4:25_4": "bujjhanto, jānantoti attho. Mārassa papupphakānīti mārassa papupphakasaṅkhātāni tebhūmakāni",
  "atk-s0502a4:25_5": "vaṭṭāni ariyamaggena chinditvā khīṇāsavo bhikkhu maccurājassa adassanaṁ avisayaṁ",
  "atk-s0502a4:25_6": "amatamahānibbānaṁ gaccheyyāti.",
  "atk-s0502a4:26": "Gāthāpariyosāne thero saha paṭisambhidāhi arahattaṁ patvā satthu suvaṇṇavaṇṇaṁ sarīraṁ thomento vaṇṇento vandantova āgatoti.",
  "atk-s0502a4:27": "Marīcikammaṭṭhānikattheravatthu dutiyaṁ.",
  "atk-s0502a4:28": "3. Viṭaṭūbhavatthu",
  "atk-s0502a4:29": "Pupphāniheva pacinantanti imaṁ dhammadesanaṁ satthā sāvatthiyaṁ viharanto saparisaṁ mahoghena ajjhottharitvā māritaṁ viṭaṭūbhaṁ ārabbha kathesi.",
  "atk-s0502a4:30_0": "Tatrāyaṁ anupubbikathā – sāvatthiyañhi mahākosalarañño putto pasenadikumāro nāma.",
  "atk-s0502a4:30_1": "Vesāliyaṁ licchavirañño putto licchavikumāro mahāli nāma, kusinārāyaṁ mallarājaputto",
  "atk-s0502a4:30_2": "bandhulo nāmāti ime tayo disāpāmokkhassācariyassa santike sippuggahaṇatthaṁ takkasilaṁ",
  "atk-s0502a4:30_3": "gantvā bahinagare sālāya samāgatā aññamaññassa āgatakāraṇañca kulañca nāmañca pucchitvā",
  "atk-s0502a4:30_4": "sahāyakā hutvā ekatova ācariyaṁ upasaṅkamitvā sippaṁ sikkhantā na cirasseva uggahitasippā",
  "atk-s0502a4:30_5": "ācariyaṁ āpucchitvā ekatova nikkhamitvā sakasakaṭṭhānāni agamaṁsu. Tesu pasenadikumāro",
  "atk-s0502a4:30_6": "pitu sippaṁ dassetvā pasannena pitarā rajje abhisitto. Mahālikumāro licchavīnaṁ sippaṁ",
  "atk-s0502a4:30_7": "dassento mahantena ussāhena dassesi, tassa akkhīni bhijjitvā agamaṁsu. Licchavirājāno",
  "atk-s0502a4:30_8": "‘‘aho vata amhākaṁ ācariyo akkhivināsaṁ patto, na naṁ pariccajissāma, upaṭṭhahissāma",
  "atk-s0502a4:30_9": "na’’nti tassa satasahassuṭṭhānakaṁ ekaṁ dvāraṁ adaṁsu. So taṁ nissāya pañcasate licchavirājaputte",
  "atk-s0502a4:30_10": "sippaṁ sikkhāpento vasi. Bandhulakumāro saṭṭhiṁ saṭṭhiṁ veḷū gahetvā majjhe ayasalākaṁ",
  "atk-s0502a4:30_11": "pakkhipitvā saṭṭhikalāpe ussāpetvā ṭhapite mallarājakulehi ‘‘ime kappetū’’ti vutto",
  "atk-s0502a4:30_12": "asītihatthaṁ ākāsaṁ ullaṅghitvā asinā kappento agamāsi. So osānakalāpe ayasalākāya",
  "atk-s0502a4:30_13": "‘‘kirī’’ti saddaṁ sutvā, ‘‘kiṁ eta’’nti pucchitvā sabbakalāpesu ayasalākānaṁ ṭhapitabhāvaṁ",
  "atk-s0502a4:30_14": "ñatvā asiṁ chaḍḍetvā rodamāno ‘‘mayhaṁ ettakesu ñātisuhajjesu ekopi sasineho hutvā",
  "atk-s0502a4:30_15": "imaṁ kāraṇaṁ nācikkhi. Sace hi ahaṁ jāneyyaṁ, ayasalākāya saddaṁ anuṭṭhāpentova chindeyya’’nti",
  "atk-s0502a4:30_16": "vatvā, ‘‘sabbepime māretvā rajjaṁ kareyya’’nti mātāpitūnaṁ kathesi. Tehi ‘‘paveṇirajjaṁ",
  "atk-s0502a4:30_17": "nāma, tāta, idaṁ na labbhā evaṁ kātu’’nti nānappakārena vārito ‘‘tena hi mama sahāyakassa",
  "atk-s0502a4:30_18": "santikaṁ gamissāmī’’ti sāvatthiṁ agamāsi.",
  "atk-s0502a4:31_0": "Pasenadi kosalo rājā tassāgamanaṁ sutvā paccuggantvā mahantena sakkārena taṁ nagaraṁ",
  "atk-s0502a4:31_1": "pavesetvā senāpatiṭṭhāne ṭhapesi. So mātāpitaro pakkosāpetvā tattheva vāsaṁ kappesi.",
  "atk-s0502a4:31_2": "Athekadivasaṁ rājā uparipāsāde ṭhito antaravīthiṁ olokayamāno ‘‘anāthapiṇḍikassa",
  "atk-s0502a4:31_3": "cūḷaanāthapiṇḍikassa visākhāya suppavāsāyā’’ti etesaṁ gehe niccaṁ bhattakiccatthāya",
  "atk-s0502a4:31_4": "gacchante anekasahasse bhikkhū disvā, ‘‘kahaṁ, ayyā, gacchantī’’ti pucchitvā, ‘‘deva,",
  "atk-s0502a4:31_5": "anāthapiṇḍikassa gehe niccabhattasalākabhattagilānabhattādīnaṁ atthāya devasikaṁ",
  "atk-s0502a4:31_6": "dve bhikkhusahassāni gacchanti, cūḷaanāthapiṇḍikassa gehe pañcasatāni, tathā visākhāya",
  "atk-s0502a4:31_7": "tathā suppavāsāyā’’ti vutte sayampi bhikkhusaṅghaṁ upaṭṭhahitukāmo vihāraṁ gantvā",
  "atk-s0502a4:31_8": "bhikkhusahassena saddhiṁ satthāraṁ nimantetvā sattāhaṁ sahatthā dānaṁ datvā sattame",
  "atk-s0502a4:31_9": "divase satthāraṁ vanditvā, ‘‘bhante, pañcahi me bhikkhusatehi saddhiṁ nibaddhaṁ bhikkhaṁ",
  "atk-s0502a4:31_10": "gaṇhathā’’ti āha. ‘‘Mahārāja buddhā nāma ekaṭṭhāne nibaddhaṁ bhikkhaṁ na gaṇhanti,",
  "atk-s0502a4:31_11": "bahū janā buddhānaṁ āgamanaṁ paccāsīsantī’’ti. ‘‘Tena hi ekaṁ bhikkhuṁ nibaddhaṁ",
  "atk-s0502a4:31_12": "pesethā’’ti āha. Satthā ānandattherassa bhāraṁ akāsi. Rājā bhikkhusaṅghe āgate pattaṁ",
  "atk-s0502a4:31_13": "gahetvā, ‘‘ime nāma parivisantū’’ti avicāretvāva sattāhaṁ sayameva parivisitvā aṭṭhame",
  "atk-s0502a4:31_14": "divase vikkhittacitto pamajjamakāsi. Rājakule nāma anāṇattā āsanāni paññāpetvā bhikkhū",
  "atk-s0502a4:31_15": "nisīdāpetvā parivisituṁ na labhanti ‘‘na mayaṁ idha ṭhātuṁ sakkhissāmā’’ti bahū bhikkhū",
  "atk-s0502a4:31_16": "pakkamiṁsu. Rājā dutiyadivasepi pamajji, dutiyadivasepi bahū bhikkhū pakkamiṁsu.",
  "atk-s0502a4:31_17": "Tatiyadivasepi pamajji, tadā ānandattheraṁ ekakameva ṭhapetvā avasesā pakkamiṁsu.",
  "atk-s0502a4:31_18": "Puññavantā nāma kāraṇavasikā honti, kulānaṁ pasādaṁ rakkhanti. Tathāgatassa ca sāriputtatthero",
  "atk-s0502a4:31_19": "mahāmoggallānattheroti dve aggasāvakā, khemā uppalavaṇṇāti dve aggasāvikā, upāsakesu",
  "atk-s0502a4:31_20": "citto, gahapati, hatthako āḷavakoti dve aggaupāsakā, upāsikāsu veḷukaṇṭhakī nandamātā,",
  "atk-s0502a4:31_21": "khujjuttarāti dve aggaupāsikā, iti ime aṭṭha jane ādiṁ katvā ṭhānantarapattā sabbepi",
  "atk-s0502a4:31_22": "sāvakā ekadesena dasannaṁ pāramīnaṁ pūritattā mahāpuññā abhinīhārasampannā. Ānandattheropi",
  "atk-s0502a4:31_23": "kappasatasahassaṁ pūritapāramī abhinīhārasampanno mahāpuñño attano kāraṇavasikatāya",
  "atk-s0502a4:31_24": "kulassa pasādaṁ rakkhanto aṭṭhāsi. Taṁ ekakameva nisīdāpetvā parivisiṁsu.",
  "atk-s0502a4:32_0": "Rājā bhikkhūnaṁ gatakāle āgantvā khādanīyabhojanīyāni tatheva ṭhitāni disvā, ‘‘kiṁ,",
  "atk-s0502a4:32_1": "ayyā, nāgamiṁsū’’ti pucchitvā, ‘‘ānandatthero ekakova āgato devā’’ti sutvā, ‘‘addhā",
  "atk-s0502a4:32_2": "ettakaṁ me bhattacchedanamakaṁsū’’ti bhikkhūnaṁ kuddho satthu santikaṁ gantvā, ‘‘bhante,",
  "atk-s0502a4:32_3": "mayā pañcannaṁ bhikkhusatānaṁ bhikkhā paṭiyattā, ānandatthero kira ekakovāgato, paṭiyattā",
  "atk-s0502a4:32_4": "bhikkhā tatheva ṭhitā, pañcasatā bhikkhū mama gehe saññaṁ na kariṁsu, kiṁ nu kho",
  "atk-s0502a4:32_5": "kāraṇa’’nti āha. Satthā bhikkhūnaṁ dosaṁ avatvā, ‘‘mahārāja, mama sāvakānaṁ tumhehi",
  "atk-s0502a4:32_6": "saddhiṁ vissāso natthi, tena na gatā bhavissantī’’ti vatvā kulānaṁ anupagamanakāraṇañca",
  "atk-s0502a4:32_7": "upagamanakāraṇañca pakāsento bhikkhū āmantetvā imaṁ suttamāha –",
  "atk-s0502a4:33_0": "‘‘Navahi, bhikkhave, aṅgehi samannāgataṁ kulaṁ anupagantvā vā nālaṁ upagantuṁ, upagantvā",
  "atk-s0502a4:33_1": "vā nālaṁ upanisīdituṁ. Katamehi navahi? Na manāpena paccuṭṭhenti, na manāpena abhivādenti,",
  "atk-s0502a4:33_2": "na manāpena āsanaṁ denti, santamassa pariguhanti, bahukampi thokaṁ denti, paṇītampi",
  "atk-s0502a4:33_3": "lūkhaṁ denti, asakkaccaṁ denti no sakkaccaṁ, na upanisīdanti dhammassavanāya, bhāsitamassa",
  "atk-s0502a4:33_4": "na sussūsanti . Imehi kho, bhikkhave, navahaṅgehi samannāgataṁ kulaṁ anupagantvā",
  "atk-s0502a4:33_5": "vā nālaṁ upagantuṁ, upagantvā vā nālaṁ upanisīdituṁ.",
  "atk-s0502a4:34_0": "‘‘Navahi, bhikkhave, aṅgehi samannāgataṁ kulaṁ anupagantvā vā alaṁ upagantuṁ, upagantvā",
  "atk-s0502a4:34_1": "vā alaṁ upanisīdituṁ. Katamehi navahi? Manāpena paccuṭṭhenti, manāpena abhivādenti,",
  "atk-s0502a4:34_2": "manāpena āsanaṁ denti, santamassa na pariguhanti, bahukampi bahukaṁ denti, paṇītampi",
  "atk-s0502a4:34_3": "paṇītaṁ denti, sakkaccaṁ denti no asakkaccaṁ, upanisīdanti dhammassavanāya, bhāsitamassa",
  "atk-s0502a4:34_4": "sussūsanti. Imehi kho, bhikkhave, navahaṅgehi samannāgataṁ kulaṁ anupagantvā vā alaṁ",
  "atk-s0502a4:34_5": "upagantuṁ, upagantvā vā alaṁ upanisīditu’’nti (a. ni. 9.17).",
  "atk-s0502a4:35_0": "Iti kho, mahārāja, mama sāvakā tumhākaṁ santikā vissāsaṁ alabhantā na gatā bhavissantīti.",
  "atk-s0502a4:35_1": "Porāṇakapaṇḍitāpi hi avissāsikaṭṭhāne sakkaccaṁ upaṭṭhiyamānāpi māraṇantikaṁ vedanaṁ",
  "atk-s0502a4:35_2": "patvā vissāsikaṭṭhānameva agamiṁsūti. ‘‘Kadā, bhante’’ti raññā puṭṭho atītaṁ āhari –",
  "atk-s0502a4:36_0": "Atīte bārāṇasiyaṁ brahmadatte rajjaṁ kārente kesavo nāma rājā rajjaṁ pahāya isipabbajjaṁ",
  "atk-s0502a4:36_1": "pabbaji. Taṁ pañca purisasatāni anupabbajiṁsu. So kesavatāpaso nāma ahosi. Pasādhanakappako",
  "atk-s0502a4:36_2": "panassa anupabbajitvā kappako nāma antevāsiko ahosi. Kesavatāpaso parisāya saddhiṁ",
  "atk-s0502a4:36_3": "aṭṭha māse himavante vasitvā vassārattasamaye loṇambilasevanatthāya bārāṇasiṁ patvā",
  "atk-s0502a4:36_4": "bhikkhāya pāvisi. Atha naṁ rājā disvā pasīditvā catumāsaṁ attano santike vasanatthāya",
  "atk-s0502a4:36_5": "paṭiññaṁ gahetvā uyyāneva vasāpento sayaṁ sāyaṁpātaṁ assa upaṭṭhānaṁ gacchati. Avasesā",
  "atk-s0502a4:36_6": "tāpasā katipāhaṁ vasitvā hatthisaddādīhi ubbāḷhā hutvā ukkaṇṭhitvā, ‘‘ācariya, ukkaṇṭhitamhā,",
  "atk-s0502a4:36_7": "gacchāmā’’ti āhaṁsu. ‘‘Kahaṁ, tātā’’ti? ‘‘Himavantaṁ, ācariyā’’ti. Rājā amhākaṁ āgatadivaseyeva",
  "atk-s0502a4:36_8": "catumāsaṁ idha vasanatthāya paṭiññaṁ gaṇhi. ‘‘Kathaṁ gamissatha, tātā’’ti? ‘‘Tumhehi",
  "atk-s0502a4:36_9": "amhākaṁ anācikkhitvāva paṭiññā dinnā, mayaṁ idha na sakkoma vasituṁ, ito avidūre",
  "atk-s0502a4:36_10": "tumhākaṁ pavattissavanaṭṭhāne vasissāmā’’ti vanditvā pakkamiṁsu. Kappantevāsikena",
  "atk-s0502a4:36_11": "saddhiṁ ācariyo ohīyi.",
  "atk-s0502a4:37_0": "Rājā upaṭṭhānaṁ āgato, ‘‘kahaṁ, ayyā’’ti pucchi. ‘‘Sabbe ukkaṇṭhitamhāti vatvā himavantaṁ",
  "atk-s0502a4:37_1": "gatā, mahārājā’’ti āha. Kappakopi na cirasseva ukkaṇṭhitvā ācariyena punappunaṁ vāriyamānopi",
  "atk-s0502a4:37_2": "‘‘na sakkomī’’ti vatvā pakkāmi. Itaresaṁ pana santikaṁ agantvā ācariyassa pavattiṁ",
  "atk-s0502a4:37_3": "suṇanto avidūre ṭhāne vasi. Aparabhāge ācariyassa antevāsike anussarantassa kucchirogo",
  "atk-s0502a4:37_4": "uppajji. Rājā vejjehi tikicchāpesi, rogo na vūpasammati. Tāpaso āha – ‘‘kiṁ, mahārāja,",
  "atk-s0502a4:37_5": "icchasi me rogavūpasama’’nti? ‘‘Bhante, sacāhaṁ sakkuṇeyyaṁ, idāneva vo phāsukaṁ",
  "atk-s0502a4:37_6": "kareyya’’nti. ‘‘Mahārāja, sace me phāsukaṁ icchasi, maṁ antevāsikānaṁ santikaṁ pesehī’’ti.",
  "atk-s0502a4:37_7": "Rājā ‘‘sādhu , bhante’’ti taṁ mañcake nipajjāpetvā nāradaamaccappamukhe cattāro amacce",
  "atk-s0502a4:37_8": "‘‘mama ayyassa pavattiṁ ñatvā, mayhaṁ sāsanaṁ pahiṇeyyāthā’’ti uyyojesi. Kappantevāsiko",
  "atk-s0502a4:37_9": "ācariyassa āgamanaṁ sutvā paccuggamanaṁ katvā itare ‘‘kaha’’nti vutte, ‘‘asukaṭṭhāne",
  "atk-s0502a4:37_10": "kira vasantī’’ti āha. Tepi ācariyassāgamanabhāvaṁ sutvā tattheva samosaritvā ācariyassa",
  "atk-s0502a4:37_11": "uṇhodakaṁ datvā phalāphalaṁ adaṁsu. Taṁ khaṇaññeva rogo vūpasammati. So katipāheneva",
  "atk-s0502a4:37_12": "suvaṇṇavaṇṇo ahosi. Atha naṁ nārado pucchi –",
  "atk-s0502a4:38": "‘‘Manussindaṁ jahitvāna, sabbakāmasamiddhinaṁ;",
  "atk-s0502a4:39": "Kathaṁ nu bhagavā kesī, kappassa ramati assame.",
  "atk-s0502a4:40": "‘‘Sādūni ramaṇīyāni, santi vakkhā manoramā;",
  "atk-s0502a4:41": "Subhāsitāni kappassa, nārada ramayanti maṁ.",
  "atk-s0502a4:42": "‘‘Sālīnaṁ odanaṁ bhuñje, suciṁ maṁsūpasecanaṁ;",
  "atk-s0502a4:43": "Kathaṁ sāmākanīvāraṁ, aloṇaṁ chādayanti taṁ.",
  "atk-s0502a4:44": "‘‘Sāduṁ vā yadi vāsāduṁ, appaṁ vā yadi vā bahuṁ;",
  "atk-s0502a4:45": "Vissattho yattha bhuñjeyya, vissāsaparamā rasā’’ti. (jā. 1.4.181-184);",
  "atk-s0502a4:46_0": "Satthā imaṁ dhammadesanaṁ āharitvā jātakaṁ samodhānento ‘‘tadā rājā moggallāno ahosi,",
  "atk-s0502a4:46_1": "nārado sāriputto, kappantevāsiko ānando, kesavatāpaso ahamevā’’ti vatvā, ‘‘evaṁ,",
  "atk-s0502a4:46_2": "mahārāja, pubbepi paṇḍitā māraṇantikaṁ vedanaṁ patvā vissāsikaṭṭhānaṁ gamiṁsu, mama",
  "atk-s0502a4:46_3": "sāvakā tumhākaṁ santike vissāsaṁ na labhanti maññe’’ti āha. Rājā ‘‘bhikkhusaṅghena",
  "atk-s0502a4:46_4": "saddhiṁ mayā vissāsaṁ kātuṁ vaṭṭati, kathaṁ nu kho karissāmīti sammāsambuddhassa",
  "atk-s0502a4:46_5": "ñātidhītaraṁ mama gehe kātuṁ vaṭṭati, evaṁ sante ‘daharā ca sāmaṇerā ca sammāsambuddhassa",
  "atk-s0502a4:46_6": "ñātirājā’ti mama santikaṁ vissatthā nibaddhaṁ āgamissantī’’ti cintetvā – ‘‘ekaṁ me",
  "atk-s0502a4:46_7": "dhītaraṁ dentū’’ti sākiyānaṁ santikaṁ sāsanaṁ pesesi. ‘‘Katarassa sakyassa dhītā’’ti",
  "atk-s0502a4:46_8": "ca pucchitvā, ‘‘ñatvā āgaccheyyāthā’’ti vatvā dūte āṇāpesi. Dūtā gantvā sākiye dārikaṁ",
  "atk-s0502a4:46_9": "yāciṁsu. Te sannipatitvā, ‘‘pakkhantariko rājā, sace na dassāma, vināsessati no,",
  "atk-s0502a4:46_10": "na kho pana amhehi kulena sadiso, kiṁ nu kho kātabba’’nti mantayiṁsu. Mahānāmo ‘‘mama",
  "atk-s0502a4:46_11": "dāsiyā kucchimhi jātā vāsabhakhattiyā nāma dhītā rūpasobhaggappattā atthi, taṁ dassāmā’’ti",
  "atk-s0502a4:46_12": "vatvā dūte āha – ‘‘sādhu, rañño dārikaṁ dassāmā’’ti. ‘‘Sā kassa, dhītā’’ti? ‘‘Sammāsambuddhassa",
  "atk-s0502a4:46_13": "cūḷapituputtassa mahānāmassa sakkassa dhītā vāsabhakhattiyā nāmā’’ti.",
  "atk-s0502a4:47_0": "Te gantvā rañño ārocayiṁsu. Rājā ‘‘yadi evaṁ, sādhu, sīghaṁ ānetha, khattiyā ca nāma",
  "atk-s0502a4:47_1": "bahumāyā, dāsidhītarampi pahiṇeyyuṁ, pitarā saddhiṁ ekabhājane bhuñjantiṁ āneyyāthā’’ti",
  "atk-s0502a4:47_2": "pesesi. Te gantvā, ‘‘deva, tumhehi saddhiṁ ekato bhuñjantiṁ rājā icchatī’’ti āhaṁsu.",
  "atk-s0502a4:47_3": "Mahānāmo ‘‘sādhu, tātā’’ti taṁ alaṅkārāpetvā attano bhojanakāle pakkosāpetvā tāya",
  "atk-s0502a4:47_4": "saddhiṁ ekato bhuñjanākāraṁ dassetvā dūtānaṁ niyyādesi. Te taṁ ādāya sāvatthiṁ gantvā",
  "atk-s0502a4:47_5": "taṁ pavattiṁ rañño ārocesuṁ. Rājā tuṭṭhamānaso taṁ pañcannaṁ itthisatānaṁ jeṭṭhikaṁ",
  "atk-s0502a4:47_6": "katvā aggamahesiṭṭhāne abhisiñci. Sā na cirasseva suvaṇṇavaṇṇaṁ puttaṁ vijāyi.",
  "atk-s0502a4:48_0": "Athassa nāmaggahaṇadivase rājā dārakassa ayyakassa santikaṁ pesesi ‘‘sakyarājadhītā",
  "atk-s0502a4:48_1": "vāsabhakhattiyā puttaṁ vijātā, kimassa nāmaṁ karomā’’ti? Taṁ pana sāsanaṁ gahetvā",
  "atk-s0502a4:48_2": "gato amacco thokaṁ badhiradhātuko, so gantvā rañño ayyakassa ārocesi, so taṁ sutvā",
  "atk-s0502a4:48_3": "‘‘vāsabhakhattiyā puttaṁ avijāyitvāpi sabbajanaṁ abhibhavi, idāni pana rañño ativiya",
  "atk-s0502a4:48_4": "vallabhā bhavissatī’’ti āha. Badhiro amacco ‘‘vallabhā’’ti vacanaṁ dussutaṁ sutvā",
  "atk-s0502a4:48_5": "‘‘viṭaṭūbho’’ti sallakkhetvā rājānaṁ upagantvā, ‘‘deva, kumārassa kira ‘viṭaṭūbho’ti",
  "atk-s0502a4:48_6": "nāmaṁ karothā’’ti āha. Rājā ‘‘porāṇakaṁ no kulasantakaṁ nāmaṁ bhavissatī’’ti cintetvā",
  "atk-s0502a4:48_7": "taṁ nāmaṁ akāsi. Athassa daharakāleyeva rājā ‘‘satthu piyaṁ karomī’’ti senāpatiṭṭhānaṁ adāsi.",
  "atk-s0502a4:49_0": "So kumāraparihārena vaḍḍhanto sattavassikakāle aññesaṁ kumārānaṁ mātāmahakulato hatthirūpakaassarūpakādīni",
  "atk-s0502a4:49_1": "āhariyamānāni disvā mātaraṁ pucchi – ‘‘amma, aññesaṁ mātāmahakulato paṇṇākāro āharīyati,",
  "atk-s0502a4:49_2": "mayhaṁ koci kiñci na pesesi, kiṁ tvaṁ nimātā nipitā’’ti? Atha naṁ sā, ‘‘tāta, tava",
  "atk-s0502a4:49_3": "sakyarājāno mātāmahā dūre pana vasanti, tena te kiñci na pesentī’’ti vañcesi. Soḷasavassikakāle,",
  "atk-s0502a4:49_4": "‘‘amma, tava mātāmahakulaṁ passitukāmomhī’’ti vatvā, ‘‘alaṁ, tāta, kiṁ tattha gantvā",
  "atk-s0502a4:49_5": "karissatī’’ti vāriyamānopi punappunaṁ yāci. Athassa mātā ‘‘tena hi gacchā’’ti sampaṭicchi.",
  "atk-s0502a4:49_6": "So pitu ārocetvā mahantena parivārena nikkhami. Vāsabhakhattiyā puretaraṁ paṇṇaṁ",
  "atk-s0502a4:49_7": "pesesi – ‘‘ahaṁ idha sukhaṁ vasāmi, māssa kiñci sāmino antaraṁ dassayiṁsū’’ti. Sākiyā",
  "atk-s0502a4:49_8": "viṭaṭūbhassa āgamanaṁ ñatvā, ‘‘vandituṁ na sakkomā’’ti tassa daharadahare kumāre",
  "atk-s0502a4:49_9": "janapadaṁ pahiṇitvā tasmiṁ kapilapuraṁ sampatte santhāgāre sannipatiṁsu. Kumāro tattha gantvā aṭṭhāsi.",
  "atk-s0502a4:50_0": "Atha naṁ ‘‘ayaṁ te, tāta, mātāmaho, ayaṁ mātulo’’ti vatvā vandāpesuṁ. So sabbe vandamāno",
  "atk-s0502a4:50_1": "vicaritvā ekampi attānaṁ vandantaṁ adisvā ‘‘kiṁ nu kho maṁ vandantā natthī’’ti pucchi.",
  "atk-s0502a4:50_2": "Sākiyā, ‘‘tāta, te kaniṭṭhakumārā janapadaṁ gatā’’ti vatvā tassa mahantaṁ sakkāraṁ",
  "atk-s0502a4:50_3": "kariṁsu. So katipāhaṁ vasitvā mahantena parivārena nikkhami. Athekā dāsī santhāgāre",
  "atk-s0502a4:50_4": "tena nisinnaphalakaṁ ‘‘idaṁ vāsabhakhattiyāya dāsiyā puttassa nisinnaphalaka’’nti",
  "atk-s0502a4:50_5": "akkositvā paribhāsitvā khīrodakena dhovi. Eko puriso attano āvudhaṁ pamussitvā nivatto",
  "atk-s0502a4:50_6": "taṁ gaṇhanto viṭaṭūbhakumārassa akkosanasaddaṁ sutvā taṁ kāraṇaṁ pucchitvā, ‘‘vāsabhakhattiyā",
  "atk-s0502a4:50_7": "dāsiyā kucchimhi mahānāmasakkaṁ paṭicca jātā’’ti ñatvā balakāyassa kathesi. ‘‘Vāsabhakhattiyā",
  "atk-s0502a4:50_8": "kira dāsidhītā’’ti mahākolāhalaṁ ahosi. Taṁ sutvā viṭaṭūbho ‘‘ete tāva mama nisinnaphalakaṁ",
  "atk-s0502a4:50_9": "khīrodakena dhovantu, ahaṁ pana rajje patiṭṭhitakāle etesaṁ galalohitaṁ gahetvā mama",
  "atk-s0502a4:50_10": "nisinnaphalakaṁ dhovissāmī’’ti cittaṁ paṭṭhapesi. Tasmiṁ sāvatthiṁ gate amaccā taṁ",
  "atk-s0502a4:50_11": "pavattiṁ rañño ārocayiṁsu. Rājā ‘‘mayhaṁ dāsidhītaraṁ adaṁsū’’ti sākiyānaṁ kujjhitvā",
  "atk-s0502a4:50_12": "vāsabhakhattiyāya ca puttassa ca dinnaparihāraṁ acchinditvā dāsadāsīhi laddhabbamattameva dāpesi.",
  "atk-s0502a4:51_0": "Tato katipāhaccayena satthā rājanivesanaṁ gantvā paññattāsane nisīdi. Rājā āgantvā",
  "atk-s0502a4:51_1": "vanditvā, ‘‘bhante, tumhākaṁ kira ñātakehi dāsidhītā mayhaṁ dinnā, tenassā ahaṁ saputtāya",
  "atk-s0502a4:51_2": "parihāraṁ acchinditvā dāsadāsīhi laddhabbamattameva dāpesi’’nti āha. Satthā ‘‘ayuttaṁ,",
  "atk-s0502a4:51_3": "mahārāja, sākiyehi kataṁ, dadantehi nāma samānajātikā dātabbā assa, taṁ pana , mahārāja,",
  "atk-s0502a4:51_4": "vadāmi, vāsabhakhattiyā khattiyarājadhītā khattiyarañño gehe abhisekaṁ labhi. Viṭaṭūbhopi",
  "atk-s0502a4:51_5": "khattiyarājānameva paṭicca jāto, mātugottaṁ nāma kiṁ karissati, pitugottameva pamāṇanti.",
  "atk-s0502a4:51_6": "Porāṇakapaṇḍitā dalidditthiyā kaṭṭhahārikāya aggamahesiṭṭhānaṁ adaṁsu, tassā ca kucchimhi",
  "atk-s0502a4:51_7": "jātakumāro dvādasayojanikāya bārāṇasiyā rajjaṁ patvā kaṭṭhavāhanarājā nāma jāto’’ti",
  "atk-s0502a4:51_8": "kaṭṭhahārijātakaṁ (jā. 1.1.7) kathesi. Rājā dhammakathaṁ sutvā ‘‘pitugottameva kira",
  "atk-s0502a4:51_9": "pamāṇa’’nti tussitvā vāsabhakhattiyāya ca puttassa ca pakatiparihārameva dāpesi.",
  "atk-s0502a4:52_0": "Bandhulasenāpatissapi kho kusinārāyaṁ mallarājadhītā mallikā nāma bhariyā dīgharattaṁ",
  "atk-s0502a4:52_1": "puttaṁ na vijāyi. Atha naṁ bandhulo ‘‘attano kulagharameva gacchā’’ti uyyojesi. Sā",
  "atk-s0502a4:52_2": "‘‘satthāraṁ disvāva gamissāmī’’ti jetavanaṁ pavisitvā tathāgataṁ vanditvā ṭhitā,",
  "atk-s0502a4:52_3": "‘‘kahaṁ gacchasī’’ti vuttā ‘‘sāmiko maṁ bhante, kulagharaṁ pesetī’’ āha. ‘‘Kiṁ kāraṇā’’ti?",
  "atk-s0502a4:52_4": "‘‘Vañjhā kirasmi aputtikā’’ti. ‘‘Yadi evaṁ, gamanakiccaṁ natthi, nivattassū’’ti.",
  "atk-s0502a4:52_5": "Sā tuṭṭhamānasā satthāraṁ vanditvā nivesanaṁ gantvā ‘‘kasmā nivattāsī’’ti vuttā ‘‘dasabalena",
  "atk-s0502a4:52_6": "nivattitāmhī’’ti āha bandhulo ‘‘diṭṭhaṁ bhavissati dīghadassinā kāraṇa’’nti sampaṭicchi.",
  "atk-s0502a4:52_7": "Sā na cirasseva gabbhaṁ paṭilabhitvā uppannadāhaḷā ‘‘dohaḷo me uppanno’’ti ārocesi.",
  "atk-s0502a4:52_8": "‘‘Kiṁ dohaḷo’’ti? ‘‘Vesālinagare gaṇarājakulānaṁ abhisekamaṅgalapokkharaṇiyaṁ otaritvā",
  "atk-s0502a4:52_9": "nhatvā pānīyaṁ pātukāmāmhi, sāmī’’ti. Bandhulo ‘‘sādhū’’ti vatvā sahassathāmadhanuṁ",
  "atk-s0502a4:52_10": "gahetvā taṁ rathaṁ āropetvā sāvatthito nikkhamitvā rathaṁ pājento mahālilicchavino",
  "atk-s0502a4:52_11": "dinnadvārena vesāliṁ pāvisi. Mahālilicchavino ca dvārasamīpe eva nivesanaṁ hoti.",
  "atk-s0502a4:52_12": "So rathassa ummāre panighātasaddaṁ sutvāva ‘‘bandhulassa rathasaddo eso, ajja licchavīnaṁ",
  "atk-s0502a4:52_13": "bhayaṁ uppajjissatī’’ti āha.",
  "atk-s0502a4:53_0": "Pokkharaṇiyā anto ca bahi ca ārakkhā balavatī, upari lohajālaṁ patthaṭaṁ, sakuṇānampi",
  "atk-s0502a4:53_1": "okāso natthi. Bandhulasenāpati pana rathā otaritvā ārakkhake manusse vettena paharanto",
  "atk-s0502a4:53_2": "palāpetvā lohajālaṁ chinditvā antopokkharaṇīyaṁ bhariyaṁ nhāpetvā sayampi nhatvā",
  "atk-s0502a4:53_3": "puna taṁ rathaṁ āropetvā nagarā nikkhamitvā āgatamaggeneva pāyāsi. Te ārakkhamanussā",
  "atk-s0502a4:53_4": "licchavirājūnaṁ ārocesuṁ. Licchavirājāno kujjhitvā pañca rathasatāni āruyha ‘‘bandhulamallaṁ",
  "atk-s0502a4:53_5": "gaṇhissāmā’’ti nikkhamiṁsu. Taṁ pavattiṁ mahālissa ārocesuṁ. Mahāli, ‘‘mā gamittha,",
  "atk-s0502a4:53_6": "so hi vo sabbe ghotessatī’’ti āha. Tepi ‘‘mayaṁ gamissāma evā’’ti vadiṁsu. ‘‘Tena",
  "atk-s0502a4:53_7": "hi tassa rathacakkassa yāva nābhito pathaviṁ paviṭṭhaṭṭhānaṁ disvā nivatteyyātha,",
  "atk-s0502a4:53_8": "tato anivattantā purato asanisaddaṁ viya suṇissatha, tamhā ṭhānā nivatteyyātha. Tato",
  "atk-s0502a4:53_9": "anivattantā tumhākaṁ rathadhuresu chiddaṁ passissatha, tamhā ṭhānā nivatteyyātha,",
  "atk-s0502a4:53_10": "purato mā gamitthā’’ti. Te tassa vacanena anivattitvā taṁ anubandhiṁsu eva. Mallikā",
  "atk-s0502a4:53_11": "disvā, ‘‘rathā, sāmi, paññāyantī’’ti āha. ‘‘Tena hi ekasseva rathassa paññāyanakāle",
  "atk-s0502a4:53_12": "maṁ āroceyyāsī’’ti. Sā yadā sabbe rathā eko viya hutvā paññāyiṁsu, tadā ‘‘ekameva,",
  "atk-s0502a4:53_13": "sāmi, rathasīsaṁ paññāyatī’’ti āha. Bandhulo ‘‘tena hi imā rasmiyo gaṇhāhī’’ti tassā",
  "atk-s0502a4:53_14": "rasmiyo datvā rathe ṭhitova dhanuṁ āropesi, rathacakkaṁ yāva nābhito pathaviṁ pāvisi.",
  "atk-s0502a4:54_0": "Licchavino taṁ ṭhānaṁ disvāpi na nivattiṁsu. Itaro thokaṁ gantvā jiyaṁ pothesi, asanisaddo",
  "atk-s0502a4:54_1": "viya ahosi. Te tatopi na nivattiṁsu, anubandhantā gacchanteva. Bandhulo rathe ṭhitakova",
  "atk-s0502a4:54_2": "ekasaraṁ khipi, so pañcannaṁ rathasatānaṁ rathasīse chiddaṁ katvā pañca rājasatāni",
  "atk-s0502a4:54_3": "parikarabandhanaṭṭhāne vinivijjhitvā pathaviṁ pāvisi. Te attano paviddhabhāvaṁ ajānitvā,",
  "atk-s0502a4:54_4": "‘‘tiṭṭha, re, tiṭṭha, re’’ti vadantā anubandhiṁsu eva. Bandhulo rathaṁ ṭhapetvā ‘‘tumhe",
  "atk-s0502a4:54_5": "matakā, matakehi saddhiṁ mayhaṁ yuddhaṁ nāma natthī’’ti āha. ‘‘Matakā nāma amhādisā",
  "atk-s0502a4:54_6": "na hontī’’ti. ‘‘Tena hi sabbapacchimassa parikaraṁ mocethā’’ti. Te mocayiṁsu. So",
  "atk-s0502a4:54_7": "muttamatte eva maritvā patito. Atha te sabbepi ‘‘tumhe evarūpā, attano gharāni gantvā",
  "atk-s0502a4:54_8": "saṁvidhātabbaṁ saṁvidahitvā puttadāraṁ anusāsitvā sannāhaṁ mocethā’’ti āha. Te tathā",
  "atk-s0502a4:54_9": "katvā sabbepi jīvitakkhayaṁ pattā. Bandhulopi mallikaṁ sāvatthiṁ ānesi. Sā soḷasakkhattuṁ",
  "atk-s0502a4:54_10": "yamake yamake putte vijāyi. Sabbepi sūrā thāmasampannā ahesuṁ, sabbasippānaṁ nipphattiṁ",
  "atk-s0502a4:54_11": "pāpuṇiṁsu. Ekekassa purisasahassaṁ parivāro ahosi. Pitarā saddhiṁ rājanivesanaṁ gacchantehi",
  "atk-s0502a4:54_12": "teheva rājaṅgaṇaṁ paripūri.",
  "atk-s0502a4:55_0": "Athekadivasaṁ vinicchaye kūṭaṭṭaparājitā manussā bandhulaṁ āgacchantaṁ disvā mahāviravaṁ",
  "atk-s0502a4:55_1": "viravantā vinicchayaamaccānaṁ kūṭaṭṭakaraṇaṁ tassa ārocesuṁ. So vinicchayaṁ gantvā",
  "atk-s0502a4:55_2": "taṁ aṭṭaṁ vicāretvā sāmikameva sāmikaṁ akāsi. Mahājano mahāsaddena sādhukāraṁ pavatteti.",
  "atk-s0502a4:55_3": "Rājā ‘‘kiṁ ida’’nti pucchitvā tamatthaṁ sutvā tussitvā sabbepi te amacce hāretvā",
  "atk-s0502a4:55_4": "bandhulasseva vinicchayaṁ niyyādesi. So tato paṭṭhāya sammā vinicchayi. Tato te porāṇakavinicchayikā",
  "atk-s0502a4:55_5": "amaccā kiñci lañjaṁ alabhantā appalābhā hutvā ‘‘bandhulo rajjaṁ patthetī’’ti rājakule",
  "atk-s0502a4:55_6": "paribhindiṁsu. Rājā tesaṁ kathaṁ saddahitvā cittaṁ niggahetuṁ nāsakkhi. ‘‘Imasmiṁ",
  "atk-s0502a4:55_7": "idheva ghātiyamāne garahā me uppajjissatī’’ti puna cintetvā payuttapurisehi paccantaṁ",
  "atk-s0502a4:55_8": "pahārāpetvā bandhulaṁ pakkosāpetvā, ‘‘paccanto kira kupito, tava puttehi saddhiṁ",
  "atk-s0502a4:55_9": "gantvā , core gaṇhāhī’’ti pahiṇitvā, ‘‘etthevassa dvattiṁsāya puttehi saddhiṁ sīsaṁ",
  "atk-s0502a4:55_10": "chinditvā āharathā’’ti tehi saddhiṁ aññepi samatthe mahāyodhe pesesi. Tasmiṁ paccantaṁ",
  "atk-s0502a4:55_11": "gacchanteyeva ‘‘senāpati kira āgacchatī’’ti payuttacorā palāyiṁsu. So taṁ padesaṁ",
  "atk-s0502a4:55_12": "āvāsāpetvā saṇṭhāpetvā nivatti.",
  "atk-s0502a4:56_0": "Athassa nagarato avidūre ṭhāne te yodhā puttehi saddhiṁ sīsaṁ chindiṁsu. Taṁ divasaṁ",
  "atk-s0502a4:56_1": "mallikāya pañcahi bhikkhusatehi saddhiṁ dve aggasāvakā nimantitā honti. Athassā pubbaṇhe",
  "atk-s0502a4:56_2": "eva ‘‘sāmikassa te saddhiṁ puttehi sīsaṁ chinna’’nti paṇṇaṁ āharitvā adaṁsu. Sā taṁ",
  "atk-s0502a4:56_3": "pavattiṁ ñatvā kassaci kiñci avatvā paṇṇaṁ ucchaṅge ṭhapetvā bhikkhusaṅghameva parivisi.",
  "atk-s0502a4:56_4": "Athassā paricārikāyo bhikkhūnaṁ bhattaṁ datvā sappicāṭiṁ āharantiyo therānaṁ purato",
  "atk-s0502a4:56_5": "sappicāṭiṁ bhindiṁsu. Dhammasenāpati ‘‘bhedanadhammaṁ bhinnaṁ, na cintitabba’’nti",
  "atk-s0502a4:56_6": "āha. Sā ucchaṅgato paṇṇaṁ nīharitvā ‘‘dvattiṁsāya puttehi saddhiṁ pitusīsaṁ chinnanti",
  "atk-s0502a4:56_7": "me imaṁ paṇṇaṁ āhariṁsu, ahaṁ idaṁ sutvāpi na cintemi, sappicāṭiyā bhinnāya kiṁ cintayissāmi,",
  "atk-s0502a4:56_8": "bhante’’ti āha. Dhammasenāpati ‘‘animittamanaññātaṁ , maccānaṁ idha jīvita’’ntiādīni",
  "atk-s0502a4:56_9": "(su. ni. 579) vatvā dhammaṁ desetvā uṭṭhāyāsanā vihāraṁ agamāsi. Sāpi dvattiṁsa suṇisāyo",
  "atk-s0502a4:56_10": "pakkosāpetvā, ‘‘tumhākaṁ sāmikā niraparādhā attano purimakammaphalaṁ labhiṁsu , tumhe",
  "atk-s0502a4:56_11": "mā socayittha, mā paridevittha, rañño upari manopadosaṁ mā karitthā’’ti ovadi.",
  "atk-s0502a4:57_0": "Rañño carapurisā taṁ kathaṁ sutvā gantvā tesaṁ niddosabhāvaṁ rañño kathayiṁsu. Rājā",
  "atk-s0502a4:57_1": "saṁvegappatto tassā nivesanaṁ gantvā mallikañca suṇisāyo cassā khamāpetvā mallikāya",
  "atk-s0502a4:57_2": "varaṁ adāsi. Sā ‘‘varo gahito me hotū’’ti vatvā tasmiṁ gate matakabhattaṁ datvā nhatvā",
  "atk-s0502a4:57_3": "rājānaṁ upasaṅkamitvā vanditvā, ‘‘deva, tumhehi mayhaṁ varo dinno, mayhañca aññena",
  "atk-s0502a4:57_4": "attho natthi, dvattiṁsāya me suṇisānaṁ mamañca kulagharagamanaṁ anujānāthā’’ti āha.",
  "atk-s0502a4:57_5": "Rājā sampaṭicchi. Sā dvattiṁsa suṇisāyo yathāsakāni kulāni pesesi, sayampi kusinārānagare",
  "atk-s0502a4:57_6": "attano kulagharaṁ agamāsi.",
  "atk-s0502a4:58_0": "Rājāpi bandhulasenāpatino bhāgineyyassa dīghakārāyanassa nāma senāpatiṭṭhānaṁ adāsi.",
  "atk-s0502a4:58_1": "So pana ‘‘mātulo me iminā mārito’’ti rañño otāraṁ gavesanto vicarati. Rājāpi niraparādhassa",
  "atk-s0502a4:58_2": "bandhulassa māritakālato paṭṭhāya vippaṭisārī hutvā cittassādaṁ na labhati, rajjasukhaṁ",
  "atk-s0502a4:58_3": "nānubhoti. Tadā satthā sakyānaṁ medāḷupaṁ nāma nigamaṁ upanissāya viharati. Rājā",
  "atk-s0502a4:58_4": "tattha gantvā ārāmato avidūre khandhāvāraṁ nivāsetvā, ‘‘mandena parivārena satthāraṁ",
  "atk-s0502a4:58_5": "vandissāmī’’ti vihāraṁ gantvā pañcarājākakudhabhaṇḍāni dīghakārāyanassa datvā ekakova",
  "atk-s0502a4:58_6": "gandhakuṭiṁ pāvisi. Sabbaṁ dhammacetiyasuttaniyāmena (ma. ni. 2.364 ādayo) dīpetabbaṁ.",
  "atk-s0502a4:58_7": "Tasmiṁ gandhakuṭiṁ paviṭṭhe dīghakārāyano tāni pañca rājakakudhabhaṇḍāni gahetvā",
  "atk-s0502a4:58_8": "viṭaṭūbhaṁ rājānaṁ katvā rañño ekaṁ assaṁ ekañca upaṭṭhānakārikaṁ mātugāmaṁ ṭhapetvā",
  "atk-s0502a4:58_9": "nivattetvā sāvatthiṁ agamāsi.",
  "atk-s0502a4:59_0": "Rājā satthārā saddhiṁ piyakathaṁ kathetvā satthāraṁ vanditvā nikkhanto senaṁ adisvā",
  "atk-s0502a4:59_1": "taṁ mātugāmaṁ pucchitvā taṁ pavattiṁ sutvā, ‘‘ahaṁ bhāgineyyaṁ ādāya gantvā, viṭaṭūbhaṁ",
  "atk-s0502a4:59_2": "gahessāmī’’ti rājagahanagaraṁ gacchanto vikāle dvāresu pidahitesu nagaraṁ patvā ekissā",
  "atk-s0502a4:59_3": "sālāya nipajjitvā vātātapehi kilanto rattibhāge tattheva kālamakāsi. Vibhātāya rattiyā,",
  "atk-s0502a4:59_4": "‘‘deva, kosalanarinda anātho jātosī’’ti vippalapantiyā tassā itthiyā saddaṁ sutvā",
  "atk-s0502a4:59_5": "rañño ārocesuṁ. So mātulassa mahantena sakkārena sarīrakiccaṁ kāresi.",
  "atk-s0502a4:60_0": "Viṭaṭūbhopi rajjaṁ labhitvā taṁ veraṁ saritvā ‘‘sabbepi sākiye māressāmī’’ti mahatiyā",
  "atk-s0502a4:60_1": "senāya nikkhami. Taṁ divasaṁ satthā paccūsakāle lokaṁ volokento ñātisaṅghassa vināsaṁ",
  "atk-s0502a4:60_2": "disvā, ‘‘ñātisaṅgahaṁ kātuṁ vaṭṭatī’’ti cintetvā pubbaṇhasamaye piṇḍāya caritvā,",
  "atk-s0502a4:60_3": "piṇḍapātapaṭikkanto gandhakuṭiyaṁ sīhaseyyaṁ kappetvā, sāyanhasamaye ākāsena gantvā,",
  "atk-s0502a4:60_4": "kapilavatthusāmante ekasmiṁ kabaracchāye rukkhamūle nisīdi. Tato viṭaṭūbhassa rajjasīmāya",
  "atk-s0502a4:60_5": "mahanto sandacchāyo nigrodho atthi. Viṭaṭūbho satthāraṁ disvā upasaṅkamitvā vanditvā,",
  "atk-s0502a4:60_6": "‘‘bhante, kiṁ kāraṇā evarūpāya uṇhavelāya imasmiṁ kabaracchāye rukkhamūle nisīdatha,",
  "atk-s0502a4:60_7": "etasmiṁ sandacchāye nigrodhamūle nisīdatha, bhante’’ti vatvā, ‘‘hotu, mahārāja, ñātakānaṁ",
  "atk-s0502a4:60_8": "chāyā nāma sītalā’’ti vutte, ‘‘ñātakānurakkhanatthāya satthā āgato bhavissatī’’ti",
  "atk-s0502a4:60_9": "cintetvā satthāraṁ vanditvā nivattitvā sāvatthiṁyeva paccāgami. Satthāpi uppatitvā jetavanameva gato.",
  "atk-s0502a4:61_0": "Rājā sākiyānaṁ dosaṁ saritvā dutiyampi nikkhamitvā tatheva satthāraṁ passitvā puna",
  "atk-s0502a4:61_1": "nivatti. Tatiyavārepi nikkhamitvā tatheva satthāraṁ passitvā puna nivatti. Catutthavāre",
  "atk-s0502a4:61_2": "pana tasmiṁ nikkhante satthā sākiyānaṁ pubbakammaṁ oloketvā tesaṁ ekadivasaṁ nadiyaṁ",
  "atk-s0502a4:61_3": "visapakkhipanapāpakammassa appaṭibāhiyabhāvaṁ ñatvā catutthavāre nāgamāsi. Viṭaṭūbho",
  "atk-s0502a4:61_4": "‘‘sākiye ghātessāmī’’ti mahantena balakāyena nikkhami. Sammāsambuddhassa pana ñātakā",
  "atk-s0502a4:61_5": "asattaghātakā nāma, attanā marantāpi paresaṁ jīvitaṁ na voropenti. Te cintayiṁsu",
  "atk-s0502a4:61_6": "– ‘‘mayaṁ susikkhitā katahatthā katūpāsanā mahissāsā, na kho pana sakkā amhehi paraṁ",
  "atk-s0502a4:61_7": "jīvitā voropetuṁ, attano kammaṁ dassetvā palāpessāmā’’ti te katasannāhā nikkhamitvā",
  "atk-s0502a4:61_8": "yuddhaṁ ārabhiṁsu. Tehi khittā sarā viṭaṭūbhassa purisānaṁ antarantarena gacchanti,",
  "atk-s0502a4:61_9": "phalakantarakaṇṇachiddantarādīhi nikkhamanti. Viṭaṭūbho disvā nanu bhaṇe ‘‘sākiyā",
  "atk-s0502a4:61_10": "asattaghātakāmhā’’ti vadanti, atha ca pana me purise nāsentīti.",
  "atk-s0502a4:62_0": "Atha naṁ eko puriso āha – ‘‘kiṁ sāmi, nivattitvā olokesī’’ti? ‘‘Sākiyā me purise",
  "atk-s0502a4:62_1": "nāsentī’’ti. ‘‘Tumhākaṁ koci puriso mato nāma natthi. Iṅgha te gaṇāpethā’’ti. Gaṇāpento",
  "atk-s0502a4:62_2": "ekassapi khayaṁ na passi. So tato nivattitvā ‘‘ye ye pana bhaṇe ‘sākiyamhā’ti bhaṇanti,",
  "atk-s0502a4:62_3": "sabbe māretha, mātāmahassa pana mahānāmasakkassa santike ṭhitānaṁ jīvitaṁ dethā’’ti",
  "atk-s0502a4:62_4": "āha. Sākiyā gahetabbagahaṇaṁ apassantā ekacce tiṇaṁ ḍaṁsitvā, ekacce naḷaṁ gahetvā",
  "atk-s0502a4:62_5": "aṭṭhaṁsu. ‘‘Tumhe sākiyā, no’’ti pucchitā yasmā te marantāpi musāvādaṁ na bhaṇanti,",
  "atk-s0502a4:62_6": "tasmā tiṇaṁ ḍaṁsitvā ṭhitā ‘‘no sāko, tiṇa’’nti vadanti. Naḷaṁ gahetvā ṭhitā ‘‘no",
  "atk-s0502a4:62_7": "sāko, naḷo’’ti vadanti. Ye ca mahānāmassa santike ṭhitā, te ca jīvitaṁ labhiṁsu.",
  "atk-s0502a4:62_8": "Tesu tiṇaṁ ḍaṁsitvā ṭhitā tiṇasākiyā nāma, naḷaṁ gahetvā ṭhitā naḷasākiyā nāma jātāti,",
  "atk-s0502a4:62_9": "viṭaṭūbho avasese khīrapakepi dārake avissajjetvā ghātāpento lohitanadiṁ pavattetvā",
  "atk-s0502a4:62_10": "tesaṁ galalohitena phalakaṁ dhovāpesi. Evaṁ sākiyavaṁso viṭaṭūbhena upacchinno.",
  "atk-s0502a4:63_0": "So mahānāmasakkaṁ gāhāpetvā nivatto ‘‘pātarāsavelāya pātarāsaṁ karissāmī’’ti ekasmiṁ",
  "atk-s0502a4:63_1": "ṭhāne otaritvā bhojane upanīte ‘‘ekatova bhuñjissāmā’’ti ayyakaṁ pakkosāpesi. Khattiyā",
  "atk-s0502a4:63_2": "pana jīvitaṁ cajantāpi dāsiputtehi saddhiṁ na bhuñjanti. Tasmā mahānāmo ekaṁ saraṁ",
  "atk-s0502a4:63_3": "oloketvā ‘‘kiliṭṭhagattomhi, nhāyissāmi, tātā’’ti āha. ‘‘Sādhu, ayyaka, nhāyathā’’ti.",
  "atk-s0502a4:63_4": "So ‘‘ayaṁ maṁ ekato abhuñjantaṁ ghātessati, sayameva me mataṁ seyyo’’ti kese muñcitvā",
  "atk-s0502a4:63_5": "agge gaṇṭhiṁ katvā kesesu pādaṅguṭṭhake pavesetvā udake nimujji. Tassa guṇatejena",
  "atk-s0502a4:63_6": "nāgabhavanaṁ uṇhākāraṁ dassesi. Nāgarājā ‘‘kiṁ nu kho’’ti upadhārento taṁ ñatvā tassa",
  "atk-s0502a4:63_7": "santikaṁ āgantvā taṁ attano phaṇe nisīdāpetvā nāgabhavanaṁ pavesesi. So dvādassa",
  "atk-s0502a4:63_8": "vassāni tattheva vasi. Viṭaṭūbhopi ‘‘mayhaṁ ayyako idāni āgamissati, idāni āgamissatī’’ti",
  "atk-s0502a4:63_9": "āgamayamānova nisīdi. Tasmiṁ aticirāyante saraṁ vicināpetvā dīpālokena purisabbhantarānipi",
  "atk-s0502a4:63_10": "oloketvā adisvā ‘‘gato bhavissatī’’ti pakkāmi. So rattibhāge aciravatiṁ patvā khandhāvāraṁ",
  "atk-s0502a4:63_11": "nivāsesi. Ekacce antonadiyaṁ vālukāpuline nipajjiṁsu , ekacce bahithale, antonipannesupi",
  "atk-s0502a4:63_12": "pubbe akatapāpakammā atthi, bahinipannesupi pubbe katapāpakammā atthi, tesaṁ nipannaṭṭhānesu",
  "atk-s0502a4:63_13": "kipillikā uṭṭhahiṁsu. Te ‘‘mayhaṁ nipannaṭṭhāne kipillikā, mayhaṁ nipannaṭṭhāne kipillikā’’ti",
  "atk-s0502a4:63_14": "uṭṭhahitvā akatapāpakammā uttaritvā thale nipajjiṁsu, katapāpakammā otaritvā vālukāpuline",
  "atk-s0502a4:63_15": "nipajjiṁsu. Tasmiṁ khaṇe mahāmegho uṭṭhahitvā ghanavassaṁ vassi. Nadiyā ogho āgantvā",
  "atk-s0502a4:63_16": "viṭaṭūbhaṁ saddhiṁ parisāya samuddameva pāpesi. Sabbe tattha macchakacchapabhakkhā ahesuṁ.",
  "atk-s0502a4:64_0": "Mahājano kathaṁ samuṭṭhāpesi ‘‘sākiyānaṁ maraṇaṁ ayuttaṁ, ‘evaṁ nāma koṭṭetvā koṭṭetvā",
  "atk-s0502a4:64_1": "sākiyā māretabbā’ti ananucchavikameta’’nti. Satthā taṁ kathaṁ sutvā, ‘‘bhikkhave,",
  "atk-s0502a4:64_2": "imasmiṁ attabhāve kiñcāpi sākiyānaṁ evaṁ maraṇaṁ ayuttaṁ, pubbe katapāpakammavasena",
  "atk-s0502a4:64_3": "pana yuttamevetehi laddha’’nti āha. ‘‘Kiṁ pana, bhante, ete pubbe akaṁsū’’ti? Sabbe",
  "atk-s0502a4:64_4": "ekato hutvā nadiyaṁ visaṁ pakkhipiṁsūti. Punekadivasaṁ dhammasabhāyaṁ bhikkhū kathaṁ",
  "atk-s0502a4:64_5": "samuṭṭhāpesuṁ – ‘‘viṭaṭūbho ettake sākiye māretvā āgacchanto attano manorathe matthakaṁ",
  "atk-s0502a4:64_6": "appatteyeva ettakaṁ janaṁ ādāya mahāsamudde macchakacchapabhakkho jāto’’ti . Satthā",
  "atk-s0502a4:64_7": "āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya",
  "atk-s0502a4:64_8": "nāmā’’ti vutte, ‘‘imesaṁ sattānaṁ manorathe matthakaṁ appatteyeva maccurājā suttaṁ",
  "atk-s0502a4:64_9": "gāmaṁ ajjhottharanto mahogho viya jīvitindriyaṁ chinditvā catūsu apāyasamuddesu nimujjāpetī’’ti",
  "atk-s0502a4:64_10": "vatvā imaṁ gāthamāha –",
  "atk-s0502a4:65": "47.",
  "atk-s0502a4:66": " ‘‘Pupphāni heva pacinantaṁ, byāsattamanasaṁ naraṁ;",
  "atk-s0502a4:67": "Suttaṁ gāmaṁ mahoghova, maccu ādāya gacchatī’’ti.",
  "atk-s0502a4:68_0": "Tattha byāsattamanasaṁ naranti sampatte vā asampatte vā laggamānasaṁ. Idaṁ vuttaṁ",
  "atk-s0502a4:68_1": "hoti – yathā mālākāro pupphārāmaṁ pavisitvā ‘‘pupphāni pacinissāmī’’ti tato pupphāni",
  "atk-s0502a4:68_2": "gahetvā aññamaññaṁ vā gacchaṁ patthento sakale pupphārāme manaṁ peseti, ‘‘ito cito",
  "atk-s0502a4:68_3": "ca pupphāni pacinissāmī’’ti tato pupphāni aggahetvā aññattha manaṁ pesesi, tameva",
  "atk-s0502a4:68_4": "gacchaṁ pacinanto pamādamāpajjati, evameva ekacco pupphārāmasadisaṁ pañcakāmaguṇamajjhaṁ",
  "atk-s0502a4:68_5": "otaritvā manoramaṁ rūpaṁ labhitvā manoramānaṁ saddagandharasaphoṭṭhabbānaṁ aññataraṁ",
  "atk-s0502a4:68_6": "pattheti. Añño tesu vā aññataraṁ labhitvā aññataraṁ pattheti , rūpameva vā labhitvā",
  "atk-s0502a4:68_7": "aññaṁ apatthento tameva assādeti, saddādīsu vā aññataraṁ. Eseva nayo gomahiṁsadāsidāsakhettavatthugāmanigamajanapadādīsu,",
  "atk-s0502a4:68_8": "pabbajitānampi pariveṇavihārapattacīvarādīsūti evaṁ pañcakāmaguṇasaṅkhātāni pupphāni",
  "atk-s0502a4:68_9": "eva pacinantaṁ sampatte vā asampatte vā kāmaguṇe byāsattamanasaṁ naraṁ. Suttaṁ gāmanti",
  "atk-s0502a4:68_10": "gāmassa gehabhittiādīnaṁ pana supanavasena supanaṁ nāma natthi, sattānaṁ pana suttapamattataṁ",
  "atk-s0502a4:68_11": "upādāya sutto nāma hoti. Evaṁ suttaṁ gāmaṁ dve tīṇi yojanāni āyatagambhīro mahoghova",
  "atk-s0502a4:68_12": "maccu ādāya gacchati. Yathā so mahogho itthipurisagomahiṁsakukkuṭādīsu kiñci anavasesetvā",
  "atk-s0502a4:68_13": "sabbaṁ taṁ gāmaṁ samuddaṁ pāpetvā macchakacchapabhakkhaṁ karoti, evameva byāsattamanasaṁ",
  "atk-s0502a4:68_14": "naraṁ maccu ādāya jīvitindriyamassa chinditvā catūsu apāyasamuddesu nimujjāpetīti.",
  "atk-s0502a4:69": "Desanāvasāne bahū sotāpattiphalādīni pattā. Mahājanassa sātthikā desanā jātāti.",
  "atk-s0502a4:70": "Viṭaṭūbhavatthu tatiyaṁ.",
  "atk-s0502a4:71": "4. Patipūjikakumārivatthu",
  "atk-s0502a4:72": "Pupphāni hevāti imaṁ dhammadesanaṁ satthā sāvatthiyaṁ viharanto patipūjikaṁ nāma kumārikaṁ ārabbha kathesi. Vatthu tāvatiṁsadevaloke samuṭṭhitaṁ.",
  "atk-s0502a4:73_0": "Tattha kira mālabhārī nāma devaputto accharāsahassaparivuto uyyānaṁ pāvisi. Pañcasatā",
  "atk-s0502a4:73_1": "devadhītaro rukkhaṁ āruyha pupphāni pātenti, pañcasatā patitāni pupphāni gahetvā",
  "atk-s0502a4:73_2": "devaputtaṁ alaṅkaronti. Tāsu ekā devadhītā rukkhasākhāyameva cutā, sarīraṁ dīpasikhā",
  "atk-s0502a4:73_3": "viya nibbāyi. Sā sāvatthiyaṁ ekasmiṁ kulagehe paṭisandhiṁ gahetvā jātakāle jātissarā",
  "atk-s0502a4:73_4": "hutvā ‘‘mālabhārīdevaputtassa bhariyāmhī’’ti anussarantī vuḍḍhimanvāya gandhamālādīhi",
  "atk-s0502a4:73_5": "pūjaṁ katvā sāmikassa santike abhinibbattiṁ patthesi. Sā soḷasavassakāle parakulaṁ",
  "atk-s0502a4:73_6": "gatāpi salākabhattapakkhikabhattavassāvāsikādīni datvā, ‘‘ayaṁ me sāmikassa santike",
  "atk-s0502a4:73_7": "nibbattanatthāya paccayo hotū’’ti vadati. Athassā bhikkhū ‘‘ayaṁ kumārikā uṭṭhāya",
  "atk-s0502a4:73_8": "samuṭṭhāya patimeva patthetīti patipūjikā’’ti nāmaṁ kariṁsu. Sāpi nibaddhaṁ āsanasālaṁ",
  "atk-s0502a4:73_9": "paṭijaggati, pānīyaṁ upaṭṭhapeti, āsanāni paññapeti. Aññepi manussā salākabhattādīni",
  "atk-s0502a4:73_10": "dātukāmā, ‘‘amma, imānipi bhikkhusaṅghassa paṭipādeyyāsī’’ti vatvā āharitvā denti.",
  "atk-s0502a4:73_11": "Sāpi etena niyāmena āgacchantī gacchantī ekapadavāre chapaññāsa kusaladhamme (dha.",
  "atk-s0502a4:73_12": "sa. 1; dha. sa. aṭṭha. 1 yevāpanakavaṇṇanā) paṭilabhati. Tassā kucchiyaṁ gabbho patiṭṭhahi.",
  "atk-s0502a4:73_13": "Sā dasamāsaccayena puttaṁ vijāyi. Tassa padasā gamanakāle aññampi aññampīti cattāro putte paṭilabhi.",
  "atk-s0502a4:74_0": "Sā ekadivasaṁ dānaṁ datvā pūjaṁ katvā dhammaṁ sutvā sikkhāpadāni rakkhitvā divasapariyosāne",
  "atk-s0502a4:74_1": "taṁ khaṇaṁ nibbattena kenaci rogena kālaṁ katvā attano sāmikasseva santike nibbatti.",
  "atk-s0502a4:74_2": "Itarāpi ettakaṁ kālaṁ devaputtaṁ alaṅkaronti eva. Devaputto taṁ disvā ‘‘tvaṁ pātova",
  "atk-s0502a4:74_3": "paṭṭhāya na dissasi, kuhiṁ gatāsī’’ti āha. ‘‘Cutāmhi sāmī’’ti. ‘‘Kiṁ vadesī’’ti?",
  "atk-s0502a4:74_4": "‘‘Evametaṁ, sāmī’’ti. ‘‘Kuhiṁ nibbattāsī’’ti? ‘‘Sāvatthiyaṁ kulagehe’’ti. ‘‘Kittakaṁ",
  "atk-s0502a4:74_5": "kālaṁ tattha ṭhitāsī’’ti? ‘‘Dasamāsaccayena mātu kucchito nikkhamitvā soḷasavassakāle",
  "atk-s0502a4:74_6": "parakulaṁ gantvā cattāro putte vijāyitvā dānādīni puññāni katvā tumhe patthetvā āgantvā",
  "atk-s0502a4:74_7": "tumhākameva santike nibbattāmhi, sāmī’’ti. ‘‘Manussānaṁ kittakaṁ āyū’’ti? ‘‘Vassasatamatta’’nti.",
  "atk-s0502a4:74_8": "‘‘Ettakamevā’’ti? ‘‘Āma, sāmī’’ti. ‘‘Ettakaṁ āyuṁ gahetvā nibbattamanussā kiṁ nu",
  "atk-s0502a4:74_9": "kho suttapamattā kālaṁ atikkāmenti, udāhu dānādīni puññāni karontī’’ti. ‘‘Kiṁ vadetha,",
  "atk-s0502a4:74_10": "sāmi’’? ‘‘Asaṅkhyeyyaṁ āyuṁ gahetvā nibbattā viya ajarāmarā viya ca niccaṁ pamattā,",
  "atk-s0502a4:74_11": "manussā’’ti. Mālabhārīdevaputtassa mahāsaṁvego udapādi ‘‘vassasatamattamāyuṁ gahetvā",
  "atk-s0502a4:74_12": "nibbattamanussā kira pamattā nipajjitvā niddāyanti, kadā nu kho dukkhā muccissantī’’ti?",
  "atk-s0502a4:74_13": "Manussānaṁ pana vassasataṁ tāvatiṁsānaṁ devānaṁ eko rattindivo, tāya rattiyā tiṁsarattiyo",
  "atk-s0502a4:74_14": "māso, tena māsena dvādasamāsiko saṁvaccharo, tena saṁvaccharena dibbavassasahassaṁ",
  "atk-s0502a4:74_15": "āyuppamāṇaṁ , taṁ manussagaṇanāya tisso vassakoṭiyo, saṭṭhi ca vassasatasahassāni",
  "atk-s0502a4:74_16": "honti. Tasmā tassa devaputtassa ekadivasopi nātikkanto muhuttasadisova kālo ahosi.",
  "atk-s0502a4:74_17": "Evaṁ appāyukamanussānaṁ pamādo nāma ativiya ayuttoti.",
  "atk-s0502a4:75_0": "Punadivase bhikkhū gāmaṁ paviṭṭhā āsanasālaṁ apaṭijaggitaṁ, āsanāni apaññattāni,",
  "atk-s0502a4:75_1": "pānīyaṁ anuṭṭhapitaṁ disvā, ‘‘kahaṁ patipūjikā’’ti āhaṁsu. ‘‘Bhante, kahaṁ tumhe",
  "atk-s0502a4:75_2": "taṁ dakkhissatha, hiyyo ayyesu bhuñjitvā gatesu sāyanhasamaye matā’’ti. Taṁ sutvā",
  "atk-s0502a4:75_3": "puthujjanā bhikkhū tassā upakāraṁ sarantā assūni sandhāretuṁ nāsakkhiṁsu. Khīṇāsavānaṁ",
  "atk-s0502a4:75_4": "dhammasaṁvego udapādi. Te bhattakiccaṁ katvā vihāraṁ gantvā satthāraṁ vanditvā pucchiṁsu",
  "atk-s0502a4:75_5": "– ‘‘bhante, patipūjikā nāma upāsikā uṭṭhāya samuṭṭhāya nānappakārāni puññāni katvā",
  "atk-s0502a4:75_6": "sāmikameva patthesi, sā idāni matā, kahaṁ nu kho nibbattā’’ti? ‘‘Attano sāmikasseva",
  "atk-s0502a4:75_7": "santike, bhikkhave’’ti. ‘‘Natthi, bhante, sāmikassa santike’’ti. ‘‘Na sā, bhikkhave,",
  "atk-s0502a4:75_8": "etaṁ sāmikaṁ pattheti, tāvatiṁsabhavane tassā mālabhārīdevaputto nāma sāmiko, sā",
  "atk-s0502a4:75_9": "tassa pupphapilandhanaṭṭhānato cavitvā puna gantvā tasseva santike nibbattā’’ti.",
  "atk-s0502a4:75_10": "‘‘Evaṁ kira, bhante’’ti. ‘‘Āma, bhikkhave’’ti. ‘‘Aho parittaṁ, bhante, sattānaṁ jīvitaṁ,",
  "atk-s0502a4:75_11": "pātova amhe parivisitvā sāyaṁ uppannabyādhinā matā’’ti. Satthā ‘‘āma, bhikkhave,",
  "atk-s0502a4:75_12": "parittaṁ sattānaṁ jīvitaṁ nāma, teneva ime satte vatthukāmehi ceva kilesakāmehi ca",
  "atk-s0502a4:75_13": "atitte eva antako attano vase vattetvā kandante paridevante gahetvā gacchatī’’ti",
  "atk-s0502a4:75_14": "vatvā imaṁ gāthamāha –",
  "atk-s0502a4:76": "48.",
  "atk-s0502a4:77": " ‘‘Pupphāni heva pacinantaṁ, byāsattamanasaṁ naraṁ;",
  "atk-s0502a4:78": "Atittaṁyeva kāmesu, antako kurute vasa’’nti.",
  "atk-s0502a4:79_0": "Tattha pupphāni heva pacinantanti pupphārāme mālākāro nānāpupphāni viya attabhāvapaṭibaddhāni",
  "atk-s0502a4:79_1": "ceva upakaraṇapaṭibaddhāni ca kāmaguṇapupphāni ocinantameva . Byāsattamanasaṁ naranti",
  "atk-s0502a4:79_2": "asampattesu patthanāvasena, sampattesu gedhavasena vividhenākārena āsattacittaṁ.",
  "atk-s0502a4:79_3": "Atittaṁyeva kāmesūti vatthukāmakilesakāmesu pariyesanenapi paṭilābhenapi paribhogenapi",
  "atk-s0502a4:79_4": "nidhānenapi atittaṁ eva samānaṁ. Antako kurute vasanti maraṇasaṅkhāto antako kandantaṁ",
  "atk-s0502a4:79_5": "paridevantaṁ gahetvā gacchanto attano vasaṁ pāpetīti attho.",
  "atk-s0502a4:80": "Desanāvasāne bahū sotāpattiphalādīni pattā, desanā mahājanassa sātthikā jātāti.",
  "atk-s0502a4:81": "Patipūjikakumārivatthu catutthaṁ.",
  "atk-s0502a4:82": "5. Macchariyakosiyaseṭṭhivatthu",
  "atk-s0502a4:83": "Yathāpi bhamaro pupphanti imaṁ dhammadesanaṁ satthā sāvatthiyaṁ viharanto macchariyakosiyaseṭṭhiṁ ārabbha kathesi. Tassa vatthu rājagahe samuṭṭhitaṁ.",
  "atk-s0502a4:84_0": "Rājagahanagarassa kira avidūre sakkāraṁ nāma nigamo ahosi. Tattheko macchariyakosiyo",
  "atk-s0502a4:84_1": "nāma seṭṭhi asītikoṭivibhavo paṭivasati. So tiṇaggena telabindumpi paresaṁ na deti,",
  "atk-s0502a4:84_2": "na attanā paribhuñjati. Itissa taṁ vibhavajātaṁ neva puttadārādīnaṁ, na samaṇabrāhmaṇānaṁ",
  "atk-s0502a4:84_3": "atthaṁ anubhoti, rakkhasapariggahitā pokkharaṇī viya aparibhogaṁ tiṭṭhati. Satthā",
  "atk-s0502a4:84_4": "ekadivasaṁ paccūsasamaye mahākaruṇāsamāpattito vuṭṭhāya sakalalokadhātuyaṁ bodhaneyyabandhave",
  "atk-s0502a4:84_5": "olokento pañcacattālīsayojanamatthake vasantassa seṭṭhino sapajāpatikassa sotāpattiphalassa",
  "atk-s0502a4:84_6": "upanissayaṁ addasa. Tato purimadivase pana so rājānaṁ upaṭṭhātuṁ rājagehaṁ gantvā",
  "atk-s0502a4:84_7": "rājūpaṭṭhānaṁ katvā āgacchanto ekaṁ chātajjhattaṁ janapadamanussaṁ kummāsapūraṁ kapallakapūvaṁ",
  "atk-s0502a4:84_8": "khādantaṁ disvā tattha pipāsaṁ uppādetvā attano gharaṁ gantvā cintesi – ‘‘sacāhaṁ",
  "atk-s0502a4:84_9": "kapallakapūvaṁ khāditukāmomhīti vakkhāmi, bahū manussā mayā saddhiṁ khāditukāmā bhavissanti,",
  "atk-s0502a4:84_10": "evaṁ me bahūni tilataṇḍulasappiphāṇitādīni parikkhayaṁ gamissanti, na kassaci kathessāmī’’ti",
  "atk-s0502a4:84_11": "taṇhaṁ adhivāsento carati. So gacchante gacchante kāle uppaṇḍuppaṇḍukajāto dhamanisanthatagatto",
  "atk-s0502a4:84_12": "jāto. Tato taṇhaṁ adhivāsetuṁ asakkonto gabbhaṁ pavisitvā mañcake upagūhitvā nipajji.",
  "atk-s0502a4:84_13": "Evaṁ gatopi dhanahānibhayena na kassaci kiñci kathesi.",
  "atk-s0502a4:85_0": "Atha naṁ bhariyā upasaṅkamitvā piṭṭhiṁ parimajjitvā, ‘‘kiṁ te, sāmi, aphāsukaṁ jāta’’nti",
  "atk-s0502a4:85_1": "pucchi. ‘‘Na me kiñci aphāsukaṁ atthī’’ti. ‘‘Kiṁ nu kho te rājā kupito’’ti? ‘‘Rājāpi",
  "atk-s0502a4:85_2": "me na kuppatī’’ti. ‘‘Atha kiṁ te puttadhītāhi vā dāsakammakarādīhi vā kiñci amanāpaṁ",
  "atk-s0502a4:85_3": "kataṁ atthī’’ti? ‘‘Evarūpampi natthī’’ti. ‘‘Kismiñci pana te taṇhā atthī’’ti? Evaṁ",
  "atk-s0502a4:85_4": "vuttepi dhanahānibhayena kiñci avatvā nissaddova nipajji, atha naṁ bhariyā ‘‘kathehi,",
  "atk-s0502a4:85_5": "sāmi kismiñci te taṇhā atthī’’ti āha. So vacanaṁ parigilanto viya ‘‘atthi me taṇhā’’ti",
  "atk-s0502a4:85_6": "āha. ‘‘Kiṁ taṇhā, sāmī’’ti? ‘‘Kapallakapūvaṁ khāditukāmomhī’’ti. ‘‘Atha kimatthaṁ",
  "atk-s0502a4:85_7": "me na kathesi, kiṁ tvaṁ daliddosi, idāni sakalanigamavāsīnaṁ pahonake kapallakapūve",
  "atk-s0502a4:85_8": "pacissāmī’’ti. ‘‘Kiṁ te etehi, attano kammaṁ katvā khādissantī’’ti? ‘‘Tena hi ekaracchavāsīnaṁ",
  "atk-s0502a4:85_9": "pahonake pacissāmī’’ti. ‘‘Jānāmahaṁ tava mahaddhanabhāva’’nti. ‘‘Imasmiṁ gehasāmante",
  "atk-s0502a4:85_10": "sabbesaṁ pahonakaṁ katvā pacāmī’’ti. ‘‘Jānāmahaṁ tava mahajjhāsayabhāva’’nti. ‘‘Tena",
  "atk-s0502a4:85_11": "hi te puttadāramattasseva pahonakaṁ katvā pacāmī’’ti. ‘‘Kiṁ te etehī’’ti? ‘‘Kiṁ pana",
  "atk-s0502a4:85_12": "tuyhañca mayhañca pahonakaṁ katvā pacāmī’’ti? ‘‘Tvaṁ kiṁ karissasī’’ti ? ‘‘Tena hi",
  "atk-s0502a4:85_13": "ekakasseva te pahonakaṁ katvā pacāmī’’ti. ‘‘Imasmiṁ ṭhāne pacamāne bahū paccāsīsanti.",
  "atk-s0502a4:85_14": "Sakalataṇḍule ṭhapetvā bhinnataṇḍule ca uddhanakapallāni ca ādāya thokaṁ khīrasappimadhuphāṇitañca",
  "atk-s0502a4:85_15": "gahetvā sattabhūmikassa pāsādassa uparimatalaṁ āruyha paca, tatthāhaṁ ekakova nisīditvā",
  "atk-s0502a4:85_16": "khādissāmī’’ti. Sā ‘‘sādhū’’ti paṭissuṇitvā gahetabbaṁ gāhāpetvā pāsādaṁ abhiruyha",
  "atk-s0502a4:85_17": "dāsiyo vissajjetvā seṭṭhiṁ pakkosāpesi, so ādito paṭṭhāya dvārāni pidahanto sabbadvāresu",
  "atk-s0502a4:85_18": "sūcighaṭikaṁ datvā sattamatalaṁ abhiruhitvā tatthapi dvāraṁ pidahitvā nisīdi. Bhariyāpissa",
  "atk-s0502a4:85_19": "uddhane aggiṁ jāletvā kapallaṁ āropetvā pūve pacituṁ ārabhi.",
  "atk-s0502a4:86_0": "Atha satthā pātova mahāmoggallānattheraṁ āmantesi – ‘‘eso, moggallāna, rājagahassa",
  "atk-s0502a4:86_1": "avidūre sakkāranigame macchariyaseṭṭhi ‘kapallakapūve khādissāmī’ti aññesaṁ dassanabhayena",
  "atk-s0502a4:86_2": "sattabhūmike pāsāde kapallakapūve pacāpeti, tvaṁ tattha gantvā seṭṭhiṁ dametvā nibbisevanaṁ",
  "atk-s0502a4:86_3": "katvā ubhopi jāyampatike pūve ca khīrasappimadhuphāṇitāni ca gāhāpetvā attano balena",
  "atk-s0502a4:86_4": "jetavanaṁ ānehi, ajjāhaṁ pañcahi bhikkhusatehi saddhiṁ vihāre eva nisīdissāmi, pūveheva",
  "atk-s0502a4:86_5": "bhattakiccaṁ karissāmī’’ti.",
  "atk-s0502a4:87_0": "Thero ‘‘sādhu, bhante’’ti satthu vacanaṁ sampaṭicchitvā tāvadeva iddhibalena taṁ",
  "atk-s0502a4:87_1": "nigamaṁ gantvā tassa pāsādassa sīhapañjaradvāre sunivattho supāruto ākāse eva maṇirūpakaṁ",
  "atk-s0502a4:87_2": "viya aṭṭhāsi. Mahāseṭṭhino theraṁ disvāva hadayamaṁsaṁ kampi. So ahaṁ evarūpānaṁyeva",
  "atk-s0502a4:87_3": "dassanabhayena imaṁ ṭhānamāgato, ayañca bhikkhu ākāsenāgantvā vātapānadvāre ṭhitoti.",
  "atk-s0502a4:87_4": "So gahetabbagahaṇaṁ apassanto aggimhi pakkhittaloṇasakkharā viya dosena taṭataṭāyanto",
  "atk-s0502a4:87_5": "evamāha – ‘‘samaṇa, ākāse ṭhatvāpi kiṁ labhissasi, ākāse apade padaṁ dassetvā caṅkamantopi",
  "atk-s0502a4:87_6": "neva labhissasī’’ti. Thero tasmiṁ eva ṭhāne aparāparaṁ caṅkami. Seṭṭhi ‘‘caṅkamanto",
  "atk-s0502a4:87_7": "kiṁ labhissasi, ākāse pallaṅkena nisīdantopi na labhissasiyevā’’ti āha. Thero pallaṅkaṁ",
  "atk-s0502a4:87_8": "ābhujitvā nisīdi. Atha naṁ ‘‘ākāse nisinno kiṁ labhissasi, āgantvā vātapānassa ummāre",
  "atk-s0502a4:87_9": "ṭhitopi na labhissasī’’ti āha. Thero ummāre ṭhito. ‘‘Ummāre ṭhitopi kiṁ labhissasi,",
  "atk-s0502a4:87_10": "dhūmāyantopi na labhissasi evā’’ti āha. Theropi dhūmāyi. Sakalapāsādo ekadhūmo ahosi.",
  "atk-s0502a4:87_11": "Seṭṭhino akkhīnaṁ sūciyā vijjhanakālo viya ahosi, gehajjhāyanabhayena pana ‘‘tvaṁ",
  "atk-s0502a4:87_12": "pajjalantopi na labhissasī’’ti avatvā ‘‘ayaṁ samaṇo suṭṭhu laggo, aladdhā na gamissati",
  "atk-s0502a4:87_13": ", ekamassa pūvaṁ dāpessāmī’’ti bhariyaṁ āha – ‘‘bhadde ekaṁ khuddakapūvaṁ pacitvā",
  "atk-s0502a4:87_14": "samaṇassa datvā uyyojehi na’’nti. Sā thokaṁ eva piṭṭhaṁ kapallapātiyaṁ pakkhipi,",
  "atk-s0502a4:87_15": "mahāpūvo hutvā sakalapātiṁ pūretvā uddhumāto hutvā aṭṭhāsi.",
  "atk-s0502a4:88_0": "Seṭṭhi taṁ disvā ‘‘bahuṁ tayā piṭṭhaṁ gahitaṁ bhavissatī’’ti sayameva dabbikaṇṇena",
  "atk-s0502a4:88_1": "thokaṁ piṭṭhaṁ gahetvā pakkhipi, pūvo purimapūvato mahantataro jāto . Evaṁ yaṁ yaṁ",
  "atk-s0502a4:88_2": "pacati, so so mahantamahantova hoti. So nibbinno bhariyaṁ āha – ‘‘bhadde, imassa",
  "atk-s0502a4:88_3": "ekaṁ pūvaṁ dehī’’ti. Tassā pacchito ekaṁ pūvaṁ gaṇhantiyā sabbe ekābaddhā allīyiṁsu.",
  "atk-s0502a4:88_4": "Sā seṭṭhiṁ āha – ‘‘sāmi, sabbe pūvā ekato laggā, visuṁ kātuṁ na sakkomī’’ti. ‘‘Ahaṁ",
  "atk-s0502a4:88_5": "karissāmī’’ti sopi kātuṁ nāsakkhi. Ubhopi janā koṭiyaṁ gahetvā kaḍḍhantāpi viyojetuṁ",
  "atk-s0502a4:88_6": "nāsakkhiṁsu eva . Athassa pūvehi saddhiṁ vāyamantasseva sarīrato sedā mucciṁsu, pipāsā",
  "atk-s0502a4:88_7": "upacchijji. Tato bhariyaṁ āha – ‘‘bhadde, na me pūvehi attho, pacchiyā saddhiṁyeva",
  "atk-s0502a4:88_8": "imassa dehī’’ti. Sā pacchiṁ ādāya theraṁ upasaṅkamitvā adāsi. Thero ubhinnampi dhammaṁ",
  "atk-s0502a4:88_9": "desesi, tiṇṇaṁ ratanānaṁ guṇaṁ kathesi, ‘‘atthi dinnaṁ, atthi yiṭṭha’’nti dinnadānādīnaṁ",
  "atk-s0502a4:88_10": "phalaṁ gaganatale puṇṇacandaṁ viya dassesi.",
  "atk-s0502a4:89_0": "Taṁ sutvā pasannacitto hutvā seṭṭhi ‘‘bhante, āgantvā imasmiṁ pallaṅke nisīditvā",
  "atk-s0502a4:89_1": "paribhuñjathā’’ti āha. Thero, ‘‘mahāseṭṭhi, sammāsambuddho ‘pūve khādissāmī’ti pañcahi",
  "atk-s0502a4:89_2": "bhikkhusatehi saddhiṁ vihāre nisinno, tumhākaṁ ruciyā sati ahaṁ vo nessāmi, seṭṭhibhariyaṁ",
  "atk-s0502a4:89_3": "pūve ca khīrādīni ca gaṇhāpetha, satthu santikaṁ gamissāmā’’ti āha. ‘‘Kahaṁ pana,",
  "atk-s0502a4:89_4": "bhante, etarahi satthā’’ti? ‘‘Ito pañcacattālīsayojanamatthake jetavanavihāre, mahāseṭṭhī’’ti.",
  "atk-s0502a4:89_5": "‘‘Bhante, kālaṁ anatikkamitvā ettakaṁ addhānaṁ kathaṁ gamissāmā’’ti. ‘‘Mahāseṭṭhi,",
  "atk-s0502a4:89_6": "tumhākaṁ ruciyā sati ahaṁ vo attano iddhibalena nessāmi, tumhākaṁ pāsāde sopānasīsaṁ",
  "atk-s0502a4:89_7": "attano ṭhāne eva bhavissati, sopānapariyosānaṁ pana vo jetavanadvārakoṭṭhake bhavissati,",
  "atk-s0502a4:89_8": "uparipāsādā heṭṭhāpāsādaṁ otaraṇakālamatteneva jetavanaṁ nessāmī’’ti. So ‘‘sādhu,",
  "atk-s0502a4:89_9": "bhante’’ti sampaṭicchi.",
  "atk-s0502a4:90_0": "Thero sopānasīsaṁ tattheva katvā ‘‘sopānapādamūlaṁ jetavanadvārakoṭṭhake hotū’’ti",
  "atk-s0502a4:90_1": "adhiṭṭhāsi. Tatheva ahosi. Iti thero seṭṭhiñca seṭṭhibhariyañca uparipāsādā heṭṭhāpāsādaṁ",
  "atk-s0502a4:90_2": "otaraṇakālato khippataraṁ jetavanaṁ sampāpesi. Te ubhopi satthāraṁ upasaṅkamitvā",
  "atk-s0502a4:90_3": "kālaṁ ārocesuṁ. Satthā bhattaggaṁ pavisitvā paññattavarabuddhāsane nisīdi saddhiṁ",
  "atk-s0502a4:90_4": "bhikkhusaṅghena. Mahāseṭṭhi buddhappamukhassa bhikkhusaṅghassa dakkhiṇodakaṁ adāsi.",
  "atk-s0502a4:90_5": "Bhariyāpissa tathāgatassa patte pūvaṁ patiṭṭhāpesi. Satthā attano yāpanamattaṁ gaṇhi,",
  "atk-s0502a4:90_6": "pañcasatā bhikkhūpi yāpanamattaṁ gaṇhiṁsu. Seṭṭhi khīrasappimadhusakkharādīni dadamāno",
  "atk-s0502a4:90_7": "na khayaṁ agamāsi. Satthā pañcahi bhikkhusatehi saddhiṁ bhattakiccaṁ niṭṭhāpesi.",
  "atk-s0502a4:90_8": "Mahāseṭṭhipi saddhiṁ bhariyāya yāvadatthaṁ khādi. Pūvānaṁ pariyosānameva na paññāyati.",
  "atk-s0502a4:90_9": "Sakalavihāre bhikkhūnañca vighāsādānañca dinnesupi pariyanto na paññāyateva. ‘‘Bhante,",
  "atk-s0502a4:90_10": "pūvā parikkhayaṁ na gacchantī’’ti bhagavato ārocesuṁ. ‘‘Tena hi jetavanadvārakoṭṭhake",
  "atk-s0502a4:90_11": "chaḍḍethā’’ti. Atha ne dvārakoṭṭhakassa avidūre pabbhāraṭṭhāne chaḍḍayiṁsu. Yāvajjatanāpi",
  "atk-s0502a4:90_12": "taṁ ṭhānaṁ kapallakapūvapabbhāranteva paññāyati. Mahāseṭṭhi saha bhariyāya bhagavantaṁ",
  "atk-s0502a4:90_13": "upasaṅkamitvā vanditvā ekamantaṁ aṭṭhāsi. Bhagavā anumodanamakāsi. Anumodanāvasāne",
  "atk-s0502a4:90_14": "ubhopi sotāpattiphale patiṭṭhāya satthāraṁ vanditvā dvārakoṭṭhake sopānaṁ āruyha",
  "atk-s0502a4:90_15": "attano pāsādeyeva patiṭṭhahiṁsu.",
  "atk-s0502a4:91_0": "Tato paṭṭhāya seṭṭhi asītikoṭidhanaṁ buddhasāsaneyeva vikkiri. Punadivase sāyanhasamaye",
  "atk-s0502a4:91_1": "dhammasabhāyaṁ sannisinnā bhikkhū ‘‘passathāvuso, mahāmoggallānattherassa ānubhāvaṁ,",
  "atk-s0502a4:91_2": "anupahacca nāma saddhaṁ, anupahacca bhoge macchariyaseṭṭhiṁ muhutteneva dametvā nibbisevanaṁ",
  "atk-s0502a4:91_3": "katvā pūve gāhāpetvā jetavanaṁ ānetvā satthu sammukhaṁ katvā sotāpattiphale patiṭṭhāpesi,",
  "atk-s0502a4:91_4": "aho mahānubhāvo thero’’ti therassa guṇaṁ kathentā nisīdiṁsu. Satthā dibbāya sotadhātuyā",
  "atk-s0502a4:91_5": "kathaṁ sutvā āgantvā, ‘‘kāya nuttha, bhikkhave, etarahi kathāya sannisinnā’’ti pucchitvā,",
  "atk-s0502a4:91_6": "‘‘imāya nāmā’’ti vutte, ‘‘bhikkhave, kuladamakena nāma bhikkhunā anupahacca saddhaṁ,",
  "atk-s0502a4:91_7": "anupahacca bhoge, kulaṁ akilametvā aviheṭhetvā pupphato reṇuṁ gaṇhantena bhamarena",
  "atk-s0502a4:91_8": "viya upasaṅkamitvā buddhaguṇaṁ jānāpetabbaṁ, tādiso mama putto moggallāno’’ti theraṁ",
  "atk-s0502a4:91_9": "pasaṁsitvā imaṁ gāthamāha –",
  "atk-s0502a4:92": "49.",
  "atk-s0502a4:93": " ‘‘Yathāpi bhamaro pupphaṁ, vaṇṇagandhamaheṭhayaṁ;",
  "atk-s0502a4:94": "Paleti rasamādāya, evaṁ gāme munī care’’ti.",
  "atk-s0502a4:95_0": "Tattha bhamaroti yā kāci madhukarajāti. Pupphanti pupphārāme caranto pupphañca vaṇṇañca",
  "atk-s0502a4:95_1": "gandhañca aheṭhayanto avināsento vicaratīti attho. Paletīti evaṁ caritvā yāvadatthaṁ",
  "atk-s0502a4:95_2": "rasaṁ pivitvā aparampi madhukaraṇatthāya ādāya paleti, so evaṁ vanagahanaṁ ajjhogāhetvā",
  "atk-s0502a4:95_3": "ekasmiṁ rukkhasusire taṁ rajamissakaṁ rasaṁ ṭhapetvā anupubbena madhurarasaṁ madhuṁ",
  "atk-s0502a4:95_4": "karoti, na tassa pupphārāme vicaritapaccayā pupphaṁ vā vaṇṇagandhaṁ vāssa vigacchati,",
  "atk-s0502a4:95_5": "atha kho sabbaṁ pākatikameva hoti. Evaṁ gāme munī careti evaṁ sekhāsekhabhedo anāgāriyamuni",
  "atk-s0502a4:95_6": "kulapaṭipāṭiyā gāme bhikkhaṁ gaṇhanto vicaratīti attho. Na hi tassa gāme caraṇapaccayā",
  "atk-s0502a4:95_7": "kulānaṁ saddhāhāni vā bhogahāni vā honti. Saddhāpi bhogāpi pākatikāva honti. Evaṁ",
  "atk-s0502a4:95_8": "caritvā ca pana nikkhamitvā sekhamuni tāva bahigāme udakaphāsukaṭṭhāne saṅghāṭiṁ",
  "atk-s0502a4:95_9": "paññāpetvā nisinno akkhabhañjanavaṇapaṭicchādanaputtamaṁsūpamādivasena paccavekkhanto",
  "atk-s0502a4:95_10": "piṇḍapātaṁ paribhuñjitvā tathārūpaṁ vanasaṇḍaṁ anupavisitvā ajjhattikakammaṭṭhānaṁ",
  "atk-s0502a4:95_11": "sammasanto cattāro magge, cattāri ca sāmaññaphalāni hatthagatāneva karoti. Asekhamuni",
  "atk-s0502a4:95_12": "pana diṭṭhadhammasukhavihāramanuyuñjati . Ayamassa bhamarena saddhiṁ madhukaraṇasarikkhatā",
  "atk-s0502a4:95_13": "veditabbā. Idha pana khīṇāsavova adhippeto.",
  "atk-s0502a4:96": "Desanāvasāne bahū sotāpattiphalādīni pāpuṇiṁsūti.",
  "atk-s0502a4:97_0": "Satthā imaṁ dhammadesanaṁ vatvā uttaripi therassa guṇaṁ pakāsetuṁ ‘‘na, bhikkhave,",
  "atk-s0502a4:97_1": "idāneva moggallānena macchariyaseṭṭhi damito, pubbepi naṁ dametvā kammaphalasambandhaṁ",
  "atk-s0502a4:97_2": "jānāpesi evā’’ti vatvā imamatthaṁ pakāsento atītaṁ āharitvā –",
  "atk-s0502a4:98": "‘‘Ubho khañjā ubho kuṇī, ubho visamacakkhukā;",
  "atk-s0502a4:99": "Ubhinnaṁ piḷakā jātā, nāhaṁ passāmi illisa’’nti. (jā. 1.1.78) –",
  "atk-s0502a4:100": "Imaṁ illisajātakaṁ kathesīti.",
  "atk-s0502a4:101": "Macchariyakosiyaseṭṭhivatthu pañcamaṁ.",
  "atk-s0502a4:102": "6. Pāveyyakājīvakavatthu",
  "atk-s0502a4:103": "Na paresaṁ vilomānīti imaṁ dhammadesanaṁ satthā sāvatthiyaṁ viharanto pāveyyaṁ nāma ājīvakaṁ ārabbha kathesi.",
  "atk-s0502a4:104_0": "Sāvatthiyaṁ kirekā gahapatānī puttaṭṭhāne ṭhapetvā pāveyyaṁ nāma ājīvakaṁ paṭijaggi.",
  "atk-s0502a4:104_1": "Tassānantaragharesu manussā satthu dhammadesanaṁ sutvā āgantvā, ‘‘aho acchariyā buddhānaṁ",
  "atk-s0502a4:104_2": "dhammadesanā’’ti nānappakārehi buddhaguṇe vaṇṇenti. Sā buddhānaṁ guṇakathaṁ sutvā",
  "atk-s0502a4:104_3": "vihāraṁ gantvā dhammaṁ sotukāmā ājīvakassa etamatthaṁ kathetvā, ‘‘gacchissāmi ahaṁ",
  "atk-s0502a4:104_4": "buddhasantikaṁ, ayyā’’ti āha. So ‘‘mā gacchāhī’’ti nivāretvā taṁ punappunaṁ yācamānampi",
  "atk-s0502a4:104_5": "nivāresi eva. Sā ‘‘ayaṁ mama vihāraṁ gantvā dhammaṁ sotuṁ na deti, satthāraṁ nimantetvā",
  "atk-s0502a4:104_6": "idheva dhammaṁ suṇissāmī’’ti sāyanhasamaye puttaṁ pakkositvā, ‘‘gaccha, tāta, svātanāya",
  "atk-s0502a4:104_7": "satthāraṁ nimantehī’’ti pesesi. So gacchanto paṭhamataraṁ ājīvakassa vasanaṭṭhānaṁ",
  "atk-s0502a4:104_8": "gantvā taṁ vanditvā nisīdi. Atha naṁ so ‘‘kahaṁ gacchasī’’ti āha. ‘‘Mātu vacanena",
  "atk-s0502a4:104_9": "satthāraṁ nimantetuṁ gacchāmī’’ti āha. ‘‘Mā tassa santikaṁ gacchāhī’’ti. ‘‘Alaṁ,",
  "atk-s0502a4:104_10": "ayya, mama mātu bhāyāmi, gacchissāmaha’’nti. ‘‘Etassa katasakkāraṁ ubhopi khādissāma,",
  "atk-s0502a4:104_11": "mā gacchāhī’’ti. ‘‘Alaṁ, ayya, mātā me tajjessatī’’ti. Tena hi gaccha, gantvā pana",
  "atk-s0502a4:104_12": "nimantetvā, ‘‘amhākaṁ gehaṁ asukaṭṭhāne vā asukavīthiyaṁ vā asukamaggena vā gantabba’’nti",
  "atk-s0502a4:104_13": "mā ācikkhi. ‘‘Santike ṭhito viya aññena maggena gacchanto viya palāyitvā ehī’’ti.",
  "atk-s0502a4:104_14": "So ājīvakassa vacanaṁ sutvā satthu santikaṁ gantvā nimantetvā ājīvakena vuttaniyāmeneva",
  "atk-s0502a4:104_15": "sabbaṁ katvā tassa santikaṁ gantvā, ‘‘kiṁ te kata’’nti puṭṭho, ‘‘sabbaṁ kataṁ, ayyā’’ti",
  "atk-s0502a4:104_16": "āha. ‘‘Bhaddakaṁ te kataṁ, tassa sakkāraṁ ubhopi khādissāmā’’ti vatvā punadivase",
  "atk-s0502a4:104_17": "ājīvako pātova taṁ gehaṁ agamāsi. Taṁ gahetvā pacchāgabbhe nisīdāpesuṁ.",
  "atk-s0502a4:105_0": "Paṭivissakamanussā taṁ gehaṁ allagomayena upalimpitvā lājapañcamāni pupphāni vikiritvā",
  "atk-s0502a4:105_1": "satthu nisīdanatthāya mahārahaṁ āsanaṁ paññāpesuṁ. Buddhehi saddhiṁ aparicitamanussā",
  "atk-s0502a4:105_2": "hi āsanapaññattiṁ na jānanti, buddhānañca maggadesakena kiccaṁ nāma natthi, bodhimūle",
  "atk-s0502a4:105_3": "dasasahassisokadhātuṁ kampetvā sambodhiṁ pattadivaseyeva hi nesaṁ ‘‘ayaṁ maggo nirayaṁ",
  "atk-s0502a4:105_4": "gacchati, ayaṁ tiracchānayoniṁ, ayaṁ pettivisayaṁ, ayaṁ manussalokaṁ, ayaṁ devalokaṁ,",
  "atk-s0502a4:105_5": "ayaṁ amatamahānibbāna’’nti sabbe maggā āvibhūtā. Gāmanigamādīnaṁ pana magge vattabbameva",
  "atk-s0502a4:105_6": "natthi. Tasmā satthā pātova pattacīvaramādāya mahāupāsikāya gehadvāraṁ gato. Sā gehā",
  "atk-s0502a4:105_7": "nikkhamitvā satthāraṁ pañcapatiṭṭhitena vanditvā antonivesanaṁ pavesetvā āsane nisīdāpetvā",
  "atk-s0502a4:105_8": "dakkhiṇodakaṁ datvā paṇītena khādanīyena bhojanīyena parivisi. Upāsikā katabhattakiccassa",
  "atk-s0502a4:105_9": "satthuno anumodanaṁ kāretukāmā pattaṁ gaṇhi. Satthā madhurassarena anumodanadhammakathaṁ",
  "atk-s0502a4:105_10": "ārabhi. Upāsikā ‘‘sādhu, sādhū’’ti sādhukāraṁ dadamānā dhammaṁ suṇi. Ājīvakopi pacchāgabbhe",
  "atk-s0502a4:105_11": "nisinnova tassā sādhukāraṁ datvā dhammaṁ suṇantiyā saddaṁ sutvā sandhāretuṁ nāsakkhi.",
  "atk-s0502a4:105_12": "‘‘Na idānesā mayha’’nti nikkhamitvā ‘‘naṭṭhāsi kāḷakaṇṇi, etassa evaṁ sakkāraṁ karotī’’ti",
  "atk-s0502a4:105_13": "nānappakārena upāsikañca satthārañca akkosanto palāyi. Upāsikā tassa kathāya lajjitā",
  "atk-s0502a4:105_14": "aññathattaṁ gataṁ cittaṁ desanānusārena ñāṇaṁ pesetuṁ nāsakkhi. Atha naṁ satthā ‘‘kiṁ",
  "atk-s0502a4:105_15": "upāsike cittaṁ desanānugataṁ kātuṁ na sakkosī’’ti? ‘‘Bhante, etassa me kathāya cittaṁ",
  "atk-s0502a4:105_16": "aññathattaṁ upagata’’nti . Satthā ‘‘evarūpassa visabhāgajanassa kathitaṁ kathaṁ nāma",
  "atk-s0502a4:105_17": "āvajjituṁ na vaṭṭati, evarūpaṁ asamannāharitvā attano katākatameva oloketuṁ vaṭṭatī’’ti",
  "atk-s0502a4:105_18": "vatvā imaṁ gāthamāha –",
  "atk-s0502a4:106": "50.",
  "atk-s0502a4:107": " ‘‘Na paresaṁ vilomāni, na paresaṁ katākataṁ;",
  "atk-s0502a4:108": "Attanova avekkheyya, katāni akatāni cā’’ti.",
  "atk-s0502a4:109_0": "Tattha na paresaṁ vilomānīti paresaṁ vilomāni pharusāni mammacchedakavacanāni na",
  "atk-s0502a4:109_1": "manasikātabbāni. Na paresaṁ katākatanti ‘‘asuko upāsako assaddho appasanno, nāpissa",
  "atk-s0502a4:109_2": "gehe kaṭacchubhikkhādīni diyyanti, na salākabhattādīni, na cīvarādipaccayadānaṁ etassa",
  "atk-s0502a4:109_3": "atthi, tathā asukā upāsikā assaddhā appasannā, nāpissā gehe kaṭacchubhikkhādīni diyyanti,",
  "atk-s0502a4:109_4": "na salākabhattādīni, na cīvarādipaccayadānaṁ etissā atthi, tathā asuko bhikkhu assaddho",
  "atk-s0502a4:109_5": "appasanno, nāpi upajjhāyavattaṁ karoti, na ācariyavattaṁ, na āgantukavattaṁ, na gamikavattaṁ,",
  "atk-s0502a4:109_6": "na cetiyaṅgaṇavattaṁ, na uposathāgāravattaṁ, na bhojanasālāvattaṁ, na jantāgharavattādīni,",
  "atk-s0502a4:109_7": "nāpissa kiñci dhutaṅgaṁ atthi, na bhāvanārāmatāya ussāhamattampī’’ti evaṁ paresaṁ",
  "atk-s0502a4:109_8": "katākataṁ nāma na oloketabbaṁ. Attanova avekkheyyāti ‘‘kathaṁ bhūtassa me rattindivā",
  "atk-s0502a4:109_9": "vītivattantīti pabbajitena abhiṇhaṁ paccavekkhitabba’’nti (a. ni. 10.48) imaṁ ovādaṁ",
  "atk-s0502a4:109_10": "anussaranto saddhāpabbajito kulaputto ‘‘kiṁ nu kho ahaṁ ‘aniccaṁ dukkhaṁ anattā’ti",
  "atk-s0502a4:109_11": "tilakkhaṇaṁ āropetvā yoge kammaṁ kātuṁ sakkhiṁ , nāsakkhi’’nti evaṁ attano katākatāni olokeyyāti.",
  "atk-s0502a4:110": "Desanāvasāne sā upāsikā sotāpattiphale patiṭṭhitā, desanā mahājanassa sātthikā jātāti.",
  "atk-s0502a4:111": "Pāveyyakājīvakavatthu chaṭṭhaṁ.",
  "atk-s0502a4:112": "7. Chattapāṇiupāsakavatthu",
  "atk-s0502a4:113": "Yathāpi ruciraṁ pupphanti imaṁ dhammadesanaṁ satthā sāvatthiyaṁ viharanto chattapāṇiupāsakaṁ ārabbha kathesi.",
  "atk-s0502a4:114_0": "Sāvatthiyañhi chattapāṇi nāma upāsako tipiṭakadharo anāgāmī. So pātova uposathiko",
  "atk-s0502a4:114_1": "hutvā satthu upaṭṭhānaṁ agamāsi. Anāgāmiariyasāvakānañhi samādānavasena uposathakammaṁ",
  "atk-s0502a4:114_2": "nāma natthi, maggeneva tesaṁ brahmacariyañca ekabhattikañca āgataṁ. Tenevāha – ‘‘ghaṭikāro",
  "atk-s0502a4:114_3": "kho, mahārāja, kumbhakāro ekabhattiko brahmacārī sīlavā kalyāṇadhammo’’ti (ma. ni.",
  "atk-s0502a4:114_4": "2.288). Evaṁ anāgāmino pakatiyāva ekabhattikā ca brahmacārino ca honti. Sopi tatheva",
  "atk-s0502a4:114_5": "uposathiko hutvā satthāraṁ upasaṅkamitvā vanditvā dhammakathaṁ suṇanto nisīdi. Tasmiṁ",
  "atk-s0502a4:114_6": "samaye rājā pasenadi kosalo satthu upaṭṭhānaṁ agamāsi. Chattapāṇi upāsako taṁ āgacchantaṁ",
  "atk-s0502a4:114_7": "disvā ‘‘uṭṭhātabbaṁ nu kho, no’’ti cintetvā – ‘‘ahaṁ aggarājassa santike nisinno,",
  "atk-s0502a4:114_8": "tassa me padesarājānaṁ disvā uṭṭhātuṁ na yuttaṁ, rājā kho pana me anuṭṭhahantassa",
  "atk-s0502a4:114_9": "kujjhissati, etasmiṁ kujjhantepi neva uṭṭhahissāmi . Rājānaṁ disvā uṭṭhahantena hi",
  "atk-s0502a4:114_10": "rājā garukato hoti, no satthā, tasmā neva uṭṭhahissāmī’’ti na uṭṭhahi. Paṇḍitapurisā",
  "atk-s0502a4:114_11": "nāma garutarānaṁ santike nisīditvā anuṭṭhahantaṁ disvā na kujjhanti. Rājā pana taṁ",
  "atk-s0502a4:114_12": "anuṭṭhahantaṁ disvā kupitamānaso satthāraṁ vanditvā ekamantaṁ nisīdi. Satthā kupitabhāvaṁ",
  "atk-s0502a4:114_13": "ñatvā, ‘‘mahārāja, ayaṁ chattapāṇi upāsako paṇḍito diṭṭhadhammo tipiṭakadharo atthānatthakusalo’’ti",
  "atk-s0502a4:114_14": "upāsakassa guṇaṁ kathesi. Rañño tassa guṇakathaṁ suṇantasseva cittaṁ mudukaṁ jātaṁ.",
  "atk-s0502a4:115_0": "Athekadivasaṁ rājā uparipāsāde ṭhito chattapāṇiṁ upāsakaṁ katabhattakiccaṁ chattamādāya",
  "atk-s0502a4:115_1": "upāhanamāruyha rājaṅgaṇena gacchantaṁ disvā pakkosāpesi. So chattupāhanaṁ apanetvā",
  "atk-s0502a4:115_2": "rājānamupasaṅkamitvā vanditvā ekamantaṁ aṭṭhāsi. Atha naṁ rājā āha – ‘‘bho upāsaka,",
  "atk-s0502a4:115_3": "kinte chattupāhanaṁ apanīta’’nti. ‘‘‘Rājā pakkosatī’ti sutvā apanetvā āgatomhī’’ti.",
  "atk-s0502a4:115_4": "‘‘Ajja amhākaṁ rājabhāvo tumhehi ñāto bhavissatī’’ti. ‘‘Sadāpi mayaṁ, deva, tumhākaṁ",
  "atk-s0502a4:115_5": "rājabhāvaṁ jānāmā’’ti. ‘‘Yadi evaṁ kasmā purimadivase satthu santike nisinno maṁ",
  "atk-s0502a4:115_6": "disvā na uṭṭhahī’’ti? ‘‘Mahārāja, ahaṁ aggarājassa santike nisinno, padesarājānaṁ",
  "atk-s0502a4:115_7": "disvā uṭṭhahanto satthari agāravaṁ pavedeyyaṁ, tasmā na uṭṭhahi’’nti. ‘‘Hotu, bho,",
  "atk-s0502a4:115_8": "tiṭṭhatetaṁ’’. ‘‘Tumhe kira diṭṭhadhammikasamparāyikānaṁ atthānatthānaṁ kusalā tipiṭakadharā",
  "atk-s0502a4:115_9": "amhākaṁ antepure dhammaṁ vācethā’’ti. ‘‘Na sakkomi, devā’’ti. ‘‘Kiṁ kāraṇā’’ti? ‘‘Rājagehaṁ",
  "atk-s0502a4:115_10": "nāma mahāsāvajjaṁ, duyuttasuyuttakāni garukānettha, devā’’ti. ‘‘Mā evaṁ vadetha,",
  "atk-s0502a4:115_11": "‘purimadivase maṁ disvā na uṭṭhitomhī’ti mā kukkuccaṁ karothā’’ti. ‘‘Deva, gihīnaṁ",
  "atk-s0502a4:115_12": "vicaraṇaṭṭhānaṁ nāma mahāsāvajjaṁ, ekaṁ pabbajitaṁ pakkosāpetvā dhammaṁ vācāpethā’’ti.",
  "atk-s0502a4:115_13": "Rājā ‘‘sādhu, bho, gacchatha tumhe’’ti taṁ uyyojetvā satthu santikaṁ gantvā satthāraṁ",
  "atk-s0502a4:115_14": "yāci, ‘‘bhante, mallikā ca devī vāsabhakhattiyā ca dhammaṁ pariyāpuṇissāmāti vadanti,",
  "atk-s0502a4:115_15": "pañcahi bhikkhusatehi saddhiṁ nibaddhaṁ mama gehaṁ gantvā tāsaṁ dhammaṁ uddisathā’’ti.",
  "atk-s0502a4:115_16": "‘‘Buddhānaṁ nibaddhaṁ ekaṭṭhānagamanaṁ nāma natthi, mahārājā’’ti. ‘‘Tena hi, bhante,",
  "atk-s0502a4:115_17": "aññaṁ ekaṁ bhikkhuṁ dethā’’ti. Satthā ānandattherassa bhāramakāsi. Thero nibaddhaṁ",
  "atk-s0502a4:115_18": "gantvā tāsaṁ uddesaṁ uddisati. Tāsu mallikā sakkaccaṁ gahetvā sajjhāyitvā uddesaṁ",
  "atk-s0502a4:115_19": "paṭicchāpesi. Vāsabhakhattiyā pana neva sakkaccaṁ gaṇhāti, na sajjhāyati, na uddesaṁ",
  "atk-s0502a4:115_20": "paṭicchāpetuṁ sakkoti.",
  "atk-s0502a4:116_0": "Athekadivasaṁ satthā theraṁ pucchi – ‘‘kimānanda, upāsikā dhammaṁ pariyāpuṇantī’’ti?",
  "atk-s0502a4:116_1": "‘‘Āma, bhante’’ti. ‘‘Kā sakkaccaṁ gaṇhātī’’ti? ‘‘Mallikā, bhante, sakkaccaṁ gaṇhāti,",
  "atk-s0502a4:116_2": "sakkaccaṁ sajjhāyati, sakkaccaṁ uddesaṁ paṭicchāpetuṁ sakkoti. Tumhākaṁ pana ñātidhītā",
  "atk-s0502a4:116_3": "neva sakkaccaṁ gaṇhāti, na sajjhāyati, na uddesaṁ paṭicchāpetuṁ sakkotī’’ti. Satthā",
  "atk-s0502a4:116_4": "therassa vacanaṁ sutvā, ‘‘ānanda, mayā kathitadhammo nāma sakkaccamasuṇantassa aggaṇhantassa",
  "atk-s0502a4:116_5": "asajjhāyantassa adesentassa vaṇṇasampannaṁ agandhakapupphaṁ viya aphalo hoti, sakkaccaṁ",
  "atk-s0502a4:116_6": "pana savanādīni karontassa mahapphalo hoti mahānisaṁso’’ti vatvā imā dve gāthā abhāsi –",
  "atk-s0502a4:117": "51.",
  "atk-s0502a4:118": " ‘‘Yathāpi ruciraṁ pupphaṁ, vaṇṇavantaṁ agandhakaṁ;",
  "atk-s0502a4:119": "Evaṁ subhāsitā vācā, aphalā hoti akubbato.",
  "atk-s0502a4:120": "52.",
  "atk-s0502a4:121": " ‘‘Yathāpi ruciraṁ pupphaṁ, vaṇṇavantaṁ sagandhakaṁ;",
  "atk-s0502a4:122": "Evaṁ subhāsitā vācā, saphalā hoti kubbato’’ti.",
  "atk-s0502a4:123_0": "Tattha ruciranti sobhanaṁ. Vaṇṇavantanti vaṇṇasaṇṭhānasampannaṁ, agandhakanti gandhavirahitaṁ",
  "atk-s0502a4:123_1": "pālibhaddakagirikaṇṇikajayasumanādibhedaṁ. Evaṁ subhāsitā vācāti subhāsitā vācā nāma",
  "atk-s0502a4:123_2": "tepiṭakaṁ buddhavacanaṁ. Taṁ vaṇṇasaṇṭhānasampannaṁ agandhakapupphasadisaṁ. Yathā",
  "atk-s0502a4:123_3": "pana agandhakapupphaṁ yo naṁ dhāreti, tassa sarīre gandhaṁ na pharati, evaṁ etampi",
  "atk-s0502a4:123_4": "yo naṁ sakkaccaṁ savanādīhi na samācarati, tassa sakkaccaṁ asamācarantassa yaṁ tattha",
  "atk-s0502a4:123_5": "kattabbaṁ, taṁ akubbato sutagandhañca vācāgandhañca paṭipattigandhañca na āvahati",
  "atk-s0502a4:123_6": "aphalā hoti. Tena vuttaṁ – ‘‘evaṁ subhāsitā vācā, aphalā hoti akubbato’’ti. Sagandhakanti",
  "atk-s0502a4:123_7": "campakanīluppalādibhedaṁ. Evanti yathā taṁ pupphaṁ dhārentassa sarīre gandho pharati,",
  "atk-s0502a4:123_8": "evaṁ tepiṭakabuddhavacanasaṅkhātā subhāsitā vācāpi. Kubbatoti yo sakkaccaṁ savanādīhi",
  "atk-s0502a4:123_9": "tattha kattabbaṁ karoti, sā assa puggalassa saphalā hoti, sutagandhavācāgandhapaṭipattigandhānaṁ",
  "atk-s0502a4:123_10": "āvahanato mahapphalā hoti, mahānisaṁsāti attho.",
  "atk-s0502a4:124": "Desanāvasāne bahū sotāpattiphalādīni pattā. Desanā mahājanassa sātthikā jātāti.",
  "atk-s0502a4:125": "Chattapāṇiupāsakavatthu sattamaṁ.",
  "atk-s0502a4:126": "8. Visākhāvatthu",
  "atk-s0502a4:127": "Yathāpipuppharāsimhāti imaṁ dhammadesanaṁ satthā sāvatthiyaṁ upanissāya pubbārāme viharanto visākhaṁ upāsikaṁ ārabbha kathesi.",
  "atk-s0502a4:128_0": "Sā kira aṅgaraṭṭhe bhaddiyanagare meṇḍakaseṭṭhiputtassa dhanañcayaseṭṭhino aggamahesiyā",
  "atk-s0502a4:128_1": "sumanadeviyā kucchismiṁ nibbatti. Tassā sattavassikakāle satthā selabrāhmaṇādīnaṁ",
  "atk-s0502a4:128_2": "bodhaneyyabandhavānaṁ upanissayasampadaṁ disvā mahābhikkhusaṅghaparivāro cārikaṁ",
  "atk-s0502a4:128_3": "caramāno taṁ nagaraṁ pāpuṇi.",
  "atk-s0502a4:129_0": "Tasmiñca samaye meṇḍako, gahapati, tasmiṁ nagare pañcannaṁ mahāpuññānaṁ jeṭṭhako",
  "atk-s0502a4:129_1": "hutvā seṭṭhiṭṭhānaṁ karoti. Pañca mahāpuññā nāma meṇḍako seṭṭhi, candapadumā nāma",
  "atk-s0502a4:129_2": "tasseva jeṭṭhakabhariyā, tasseva jeṭṭhakaputto dhanañcayo nāma, tassa bhariyā sumanadevī",
  "atk-s0502a4:129_3": "nāma, meṇḍakaseṭṭhino dāso puṇṇo nāmāti. Na kevalañca meṇḍakaseṭṭhiyeva, bimbisārarañño",
  "atk-s0502a4:129_4": "pana vijite pañca amitabhogā nāma ahesuṁ – jotiko, jaṭilo, meṇḍako, puṇṇako, kākavaliyoti.",
  "atk-s0502a4:129_5": "Tesu ayaṁ meṇḍakaseṭṭhi dasabalassa attano nagaraṁ sampattabhāvaṁ ñatvā puttassa",
  "atk-s0502a4:129_6": "dhanañcayaseṭṭhino dhītaraṁ visākhaṁ dārikaṁ pakkosāpetvā āha – ‘‘amma, tuyhampi",
  "atk-s0502a4:129_7": "maṅgalaṁ, amhākampi maṅgalaṁ, tava parivārehi pañcahi dārikāsatehi saddhiṁ pañca",
  "atk-s0502a4:129_8": "rathasatāni āruyha pañcahi dāsisatehi parivutā dasabalassa paccuggamanaṁ karohī’’ti.",
  "atk-s0502a4:129_9": "Sā ‘‘sādhū’’ti paṭissuṇitvā tathā akāsi. Kāraṇākāraṇesu pana kusalattā yāvatikā yānassa",
  "atk-s0502a4:129_10": "bhūmi, yānena gantvā yānā paccorohitvā pattikāva satthāraṁ upasaṅkamitvā vanditvā",
  "atk-s0502a4:129_11": "ekamantaṁ aṭṭhāsi. Athassā cariyāvasena satthā dhammaṁ desesi. Sā desanāvasāne pañcahi",
  "atk-s0502a4:129_12": "dārikāsatehi saddhiṁ sotāpattiphale patiṭṭhahi. Meṇḍakaseṭṭhipi kho satthāramupasaṅkamitvā",
  "atk-s0502a4:129_13": "dhammakathaṁ sutvā sotāpattiphale patiṭṭhāya svātanāya nimantetvā punadivase attano",
  "atk-s0502a4:129_14": "nivesane paṇītena khādanīyena bhojanīyena buddhappamukhaṁ bhikkhusaṅghaṁ parivisitvā",
  "atk-s0502a4:129_15": "eteneva upāyena aḍḍhamāsaṁ mahādānamadāsi. Satthā bhaddiyanagare yathābhirantaṁ viharitvā pakkāmi.",
  "atk-s0502a4:130_0": "Tena kho pana samayena bimbisāro ca pasenadi kosalo ca aññamaññaṁ bhaginipatikā honti.",
  "atk-s0502a4:130_1": "Athekadivasaṁ kosalarājā cintesi – ‘‘bimbisārassa vijite pañca amitabhogā mahāpuññā",
  "atk-s0502a4:130_2": "vasanti, mayhaṁ vijite ekopi tādiso natthi, yaṁnūnāhaṁ bimbisārassa santikaṁ gantvā",
  "atk-s0502a4:130_3": "ekaṁ mahāpuññaṁ yāceyya’’nti. So tattha gantvā raññā katapaṭisanthāro ‘‘kiṁ kāraṇā",
  "atk-s0502a4:130_4": "āgatosī’’ti puṭṭho ‘‘‘tumhākaṁ vijite pañca amitabhogā mahāpuññā vasanti, tato ekaṁ",
  "atk-s0502a4:130_5": "gahetvā gamissāmī’ti āgatomhi, tesu me ekaṁ dethā’’ti āha. ‘‘Mahākulāni amhehi cāletuṁ",
  "atk-s0502a4:130_6": "na sakkā’’ti āha. ‘‘Ahaṁ aladdhā na gamissāmī’’ti āha. Rājā amaccehi saddhiṁ mantetvā",
  "atk-s0502a4:130_7": "‘‘jotikādīnaṁ mahākulānaṁ cālanaṁ nāma mahāpathaviyā cālanasadisaṁ, meṇḍakamahāseṭṭhissa",
  "atk-s0502a4:130_8": "putto dhanañcayaseṭṭhi nāma atthi, tena saddhiṁ mantetvā paṭivacanaṁ te dassāmī’’ti",
  "atk-s0502a4:130_9": "vatvā taṁ pakkosāpetvā, tāta, kosalarājā ‘‘‘ekaṁ dhanaseṭṭhiṁ gahetvā gamissāmī’ti",
  "atk-s0502a4:130_10": "vadati, tvaṁ tena saddhiṁ gacchāhī’’ti. ‘‘Tumhesu pahiṇantesu gamissāmi, devā’’ti.",
  "atk-s0502a4:130_11": "‘‘Tena hi parivacchaṁ katvā gaccha, tātā’’ti. So attano kattabbayuttakamakāsi. Rājāpissa",
  "atk-s0502a4:130_12": "mahantaṁ sakkāraṁ katvā, ‘‘imaṁ ādāya gacchathā’’ti pasenadirājānaṁ uyyojesi. So",
  "atk-s0502a4:130_13": "taṁ ādāya sabbattha ekarattivāsena gacchanto ekaṁ phāsukaṭṭhānaṁ patvā nivāsaṁ gaṇhi,",
  "atk-s0502a4:130_14": "atha naṁ dhanañcayaseṭṭhi pucchi – ‘‘idaṁ kassa vijita’’nti? ‘‘Mayhaṁ, seṭṭhī’’ti.",
  "atk-s0502a4:130_15": "‘‘Kīva dūro ito sāvatthī’’ti ? ‘‘Sattayojanamatthake’’ti. ‘‘Antonagaraṁ sambādhaṁ,",
  "atk-s0502a4:130_16": "amhākaṁ parijano mahanto, sace rocetha, idheva vaseyyāma, devā’’ti. Rājā ‘‘sādhū’’ti",
  "atk-s0502a4:130_17": "sampaṭicchitvā tasmiṁ ṭhāne nagaraṁ māpetvā tassa datvā agamāsi. Tasmiṁ padese sayaṁ",
  "atk-s0502a4:130_18": "vasanaṭṭhānassa gahitattā nagarassa sāketantveva nāmaṁ ahosi.",
  "atk-s0502a4:131_0": "Sāvatthiyampi kho migāraseṭṭhino putto puṇṇavaḍḍhanakumāro nāma vayappatto ahosi.",
  "atk-s0502a4:131_1": "Atha naṁ mātāpitaro vadiṁsu – ‘‘tāta, tava ruccanaṭṭhāne ekaṁ dārikaṁ upadhārehī’’ti.",
  "atk-s0502a4:131_2": "‘‘‘Mayhaṁ evarūpāya bhariyāya kiccaṁ natthī’ti, putta, mā evaṁ kari, kulaṁ nāma aputtakaṁ",
  "atk-s0502a4:131_3": "na tiṭṭhatī’’ti. So punappunaṁ vuccamāno ‘‘tena hi pañcakalyāṇasamannāgataṁ dārikaṁ",
  "atk-s0502a4:131_4": "labhamāno tumhākaṁ vacanaṁ karissāmī’’ti āha. ‘‘Kāni panetāni pañca kalyāṇāni nāma,",
  "atk-s0502a4:131_5": "tātā’’ti. Kesakalyāṇaṁ, maṁsakalyāṇaṁ, aṭṭhikalyāṇaṁ, chavikalyāṇaṁ, vayakalyāṇanti.",
  "atk-s0502a4:131_6": "Mahāpuññāya hi itthiyā kesā morakalāpasadisā hutvā muñcitvā vissaṭṭhā nivāsanantaṁ",
  "atk-s0502a4:131_7": "paharitvā nivattitvā uddhaggā tiṭṭhanti, idaṁ kesakalyāṇaṁ nāma, dantāvaraṇaṁ bimbaphalasadisaṁ",
  "atk-s0502a4:131_8": "vaṇṇasampannaṁ samaṁ suphusitaṁ hoti , idaṁ maṁsakalyāṇaṁ nāma, dantā sukkā samā",
  "atk-s0502a4:131_9": "aviraḷā ussāpetvā ṭhapitavajirapanti viya samacchinnasaṅkhapanti viya ca sobhanti,",
  "atk-s0502a4:131_10": "idaṁ aṭṭhikalyāṇaṁ nāma, kāḷiyā cuṇṇakādīhi avilitto eva chavivaṇṇo siniddho nīluppaladāmasadiso",
  "atk-s0502a4:131_11": "hoti, odātāya ca kaṇikārapupphadāmasadiso hoti, idaṁ chavikalyāṇaṁ nāma, dasakkhattuṁ",
  "atk-s0502a4:131_12": "vijātāpi kho pana sakiṁ vijātā viya avigatayobbanāyeva hoti, idaṁ vayakalyāṇaṁ nāma",
  "atk-s0502a4:131_13": "hoti. Athassa mātāpitaro aṭṭhuttarasatabrāhmaṇe nimantetvā bhojetvā ‘‘pañcakalyāṇasamannāgatā",
  "atk-s0502a4:131_14": "itthiyo nāma hontī’’ti pucchiṁsu. ‘‘Āma, hontī’’ti. ‘‘Tena hi evarūpaṁ dārikaṁ pariyesituṁ",
  "atk-s0502a4:131_15": "aṭṭha janā gacchantū’’ti bahuṁ dhanaṁ datvā ‘‘āgatakāle vo kattabbaṁ jānissāma, gacchatha,",
  "atk-s0502a4:131_16": "evarūpaṁ dārikaṁ pariyesatha, diṭṭhakāle ca imaṁ pilandhanaṁ dadeyyāthā’’ti satasahassagghanikaṁ",
  "atk-s0502a4:131_17": "suvaṇṇamālaṁ datvā uyyojesuṁ.",
  "atk-s0502a4:132_0": "Te mahantamahantāni nagarāni gantvā pariyesamānā pañcakalyāṇasamannāgataṁ dārikaṁ",
  "atk-s0502a4:132_1": "adisvā nivattitvā āgacchantā vivaṭanakkhattadivase sāketaṁ anuppattā – ‘‘ajja amhākaṁ",
  "atk-s0502a4:132_2": "kammaṁ nipphajjissatī’’ti cintayiṁsu. Tasmiṁ pana nagare anusaṁvaccharaṁ vivaṭanakkhattaṁ",
  "atk-s0502a4:132_3": "nāma hoti. Tadā bahi anikkhamanakulānipi parivārena saddhiṁ gehā nikkhamitvā appaṭicchannena",
  "atk-s0502a4:132_4": "sarīrena padasāva nadītīraṁ gacchanti. Tasmiṁ divase khattiyamahāsālādīnaṁ puttāpi",
  "atk-s0502a4:132_5": "‘‘attano samānajātikaṁ manāpaṁ kuladārikaṁ disvā mālāguḷena parikkhipissāmā’’ti taṁ",
  "atk-s0502a4:132_6": "taṁ maggaṁ nissāya tiṭṭhanti. Tepi kho brāhmaṇā nadītīre ekaṁ sālaṁ pavisitvā aṭṭhaṁsu.",
  "atk-s0502a4:132_7": "‘‘Tasmiṁ khaṇe visākhā pannarasasoḷasavassuddesikā hutvā sabbābharaṇapaṭimaṇḍitā",
  "atk-s0502a4:132_8": "pañcahi kumārikāsatehi parivutā nadiṁ gantvā nhāyissāmī’’ti taṁ padesaṁ pattā, atha",
  "atk-s0502a4:132_9": "kho megho uṭṭhahitvā pāvassi. Pañcasatā kumārikāyo vegena gantvā sālaṁ pavisiṁsu.",
  "atk-s0502a4:132_10": "Brāhmaṇā olokentā tāsu ekampi pañcakalyāṇasamannāgataṁ na passiṁsu. Atha visākhā",
  "atk-s0502a4:132_11": "pakatigamaneneva sālaṁ pāvisi, vatthābharaṇāni temiṁsu. Brāhmaṇā tassā cattāri kalyāṇāni",
  "atk-s0502a4:132_12": "disvā dante passitukāmā ‘‘alasajātikā amhākaṁ dhītā, etissā sāmiko kañjikamattampi",
  "atk-s0502a4:132_13": "na labhissati maññe’’ti aññamaññaṁ kathayiṁsu. Atha ne visākhā āha – ‘‘kaṁ vadetha",
  "atk-s0502a4:132_14": "tumhe’’ti? ‘‘Taṁ kathema, ammā’’ti. Madhuro hi tassā saddo kaṁsatāḷasaro viya niccharati.",
  "atk-s0502a4:132_15": "Atha ne puna madhurasaddena ‘‘kiṁ kāraṇā bhaṇathā’’ti pucchi. ‘‘Tava parivāritthiyo",
  "atk-s0502a4:132_16": "vatthālaṅkāre atemetvā vegena sālaṁ paviṭṭhā, tuyhaṁ ettakaṁ ṭhānaṁ vegena āgamanamattampi",
  "atk-s0502a4:132_17": "natthi, vatthābharaṇāni temetvā āgatāsi. Tasmā kathema, ammā’’ti.",
  "atk-s0502a4:133_0": "‘‘Tātā, evaṁ mā vadetha, ahaṁ etāhi balavatarā, kāraṇaṁ pana sallakkhetvā javena",
  "atk-s0502a4:133_1": "nāgatāmhī’’ti. ‘‘Kiṁ, ammā’’ti? ‘‘Tātā, cattāro janā javamānā na sobhanti, aparampi",
  "atk-s0502a4:133_2": "kāraṇaṁ atthī’’ti. ‘‘Katame cattāro janā javamānā na sobhanti, ammā’’ti? Tātā, abhisittarājā",
  "atk-s0502a4:133_3": "tāva sabbābharaṇapaṭimaṇḍito kacchaṁ bandhitvā rājaṅgaṇe javamāno na sobhati, ‘‘kiṁ",
  "atk-s0502a4:133_4": "ayaṁ rājā gahapatiko viya dhāvatī’’ti aññadatthu garahaṁ labhati, saṇikaṁ gacchantova",
  "atk-s0502a4:133_5": "sobhati. Rañño maṅgalahatthīpi alaṅkato javamāno na sobhati, vāraṇalīḷāya gacchantova",
  "atk-s0502a4:133_6": "sobhati. Pabbajito javamāno na sobhati, ‘‘kiṁ ayaṁ samaṇo gihī viya dhāvatī’’ti kevalaṁ",
  "atk-s0502a4:133_7": "garahameva labhati, samitagamanena pana sobhati. Itthī javamānā na sobhati, ‘‘kiṁ",
  "atk-s0502a4:133_8": "esā itthī puriso viya dhāvatī’’ti garahitabbāva hoti, ‘‘ime cattāro janā javamānā",
  "atk-s0502a4:133_9": "na sobhanti, tātā’’ti. ‘‘Katamaṁ pana aparaṁ kāraṇaṁ, ammā’’ti? ‘‘Tātā, mātāpitaro",
  "atk-s0502a4:133_10": "nāma dhītaraṁ aṅgapaccaṅgāni saṇṭhāpetvā posenti. Mayañhi vikkiṇeyyabhaṇḍaṁ nāma,",
  "atk-s0502a4:133_11": "amhe parakulapesanatthāya posenti. Sace javamānānaṁ nivatthadussakaṇṇe vā akkamitvā",
  "atk-s0502a4:133_12": "bhūmiyaṁ vā pakkhalitvā patitakāle hattho vā pādo vā bhijjeyya, kulasseva bhāro bhaveyya,",
  "atk-s0502a4:133_13": "pasādhanabhaṇḍaṁ pana me temetvā sussissati. Imaṁ kāraṇaṁ sallakkhetvā na dhāvitāmhi, tātā’’ti.",
  "atk-s0502a4:134_0": "Brāhmaṇā tassā kathanakāle dantasampattiṁ disvā ‘‘evarūpā no dantasampatti diṭṭhapubbā’’ti",
  "atk-s0502a4:134_1": "tassā sādhukāraṁ datvā, ‘‘amma, tuyhamevesā anucchavikā’’ti vatvā taṁ suvaṇṇamālaṁ",
  "atk-s0502a4:134_2": "pilandhayiṁsu. Atha ne pucchi – ‘‘kataranagarato āgatāttha, tātā’’ti? ‘‘Sāvatthito,",
  "atk-s0502a4:134_3": "ammā’’ti. ‘‘Seṭṭhikulaṁ kataraṁ nāmā’’ti? ‘‘Migāraseṭṭhi nāma, ammā’’ti. ‘‘Ayyaputto",
  "atk-s0502a4:134_4": "ko nāmā’’ti? ‘‘Puṇṇavaḍḍhanakumāro nāma, ammā’’ti. Sā ‘‘samānajātikaṁ no kula’’nti",
  "atk-s0502a4:134_5": "adhivāsetvā pitu sāsanaṁ pahiṇi ‘‘amhākaṁ rathaṁ pesetū’’ti . Kiñcāpi hi sā āgamanakāle",
  "atk-s0502a4:134_6": "padasā āgatā, suvaṇṇamālāya pana pilandhanakālato paṭṭhāya tathā gantuṁ na labhati,",
  "atk-s0502a4:134_7": "issaradārikā rathādīhi gacchanti, itarā pakatiyānakaṁ vā abhiruhanti, chattaṁ vā",
  "atk-s0502a4:134_8": "tālapaṇṇaṁ vā upari karonti, tasmimpi asati nivatthasāṭakassa dasantaṁ ukkhipitvā",
  "atk-s0502a4:134_9": "aṁse khipantā gacchanti eva. Tassā pana pitā pañca rathasatāni pesesi. Sā saparivārā",
  "atk-s0502a4:134_10": "rathaṁ āruyha gatā. Brāhmaṇāpi ekatova agamaṁsu. Atha ne seṭṭhi pucchi – ‘‘kuto āgatātthā’’ti?",
  "atk-s0502a4:134_11": "‘‘Sāvatthito mahāseṭṭhī’’ti. ‘‘Seṭṭhi kataro nāmā’’ti? ‘‘Migāraseṭṭhi nāmā’’ti. ‘‘Putto",
  "atk-s0502a4:134_12": "ko nāmā’’ti? ‘‘Puṇṇavaḍḍhanakumāro nāma mahāseṭṭhī’’ti. ‘‘Dhanaṁ kittaka’’nti? ‘‘Cattālīsakoṭiyo",
  "atk-s0502a4:134_13": "mahāseṭṭhī’’ti. ‘‘Dhanaṁ tāva amhākaṁ dhanaṁ upādāya kākaṇikamattaṁ, dārikāya pana",
  "atk-s0502a4:134_14": "ārakkhamattāya laddhakālato paṭṭhāya kiṁ aññena kāraṇenā’’ti adhivāsesi. So tesaṁ",
  "atk-s0502a4:134_15": "sakkāraṁ katvā ekāhadvīhaṁ vasāpetvā uyyojesi.",
  "atk-s0502a4:135_0": "Te sāvatthiṁ gantvā migāraseṭṭhissa ‘‘laddhā no dārikā’’ti ārocayiṁsu. ‘‘Kassa dhītā’’ti?",
  "atk-s0502a4:135_1": "‘‘Dhanañcayaseṭṭhino’’ti. So ‘‘mahākulassa me dārikā laddhā, khippameva naṁ ānetuṁ",
  "atk-s0502a4:135_2": "vaṭṭatī’’ti tattha gamanatthaṁ rañño ārocesi. Rājā ‘‘‘mahākulaṁ etaṁ mayā bimbisārassa",
  "atk-s0502a4:135_3": "santikā ānetvā sākete nivesitaṁ, tassa sammānaṁ kātuṁ vaṭṭatī’ti ahampi āgamissāmī’’ti",
  "atk-s0502a4:135_4": "āha, so ‘‘sādhu, devā’’ti vatvā dhanañcayaseṭṭhino sāsanaṁ pesesi – ‘‘mayi āgacchante",
  "atk-s0502a4:135_5": "rājāpi āgamissati, mahantaṁ rājabalaṁ ettakassa janassa kattabbayuttakaṁ kātuṁ sakkhissasi,",
  "atk-s0502a4:135_6": "na sakkhissasī’’ti? Itaropi ‘‘sacepi dasa rājāno āgacchanti, āgacchantū’’ti paṭisāsanaṁ",
  "atk-s0502a4:135_7": "pesesi. Migāraseṭṭhi tāva mahante nagare gehagopakamattaṁ ṭhapetvā sesajanaṁ ādāya",
  "atk-s0502a4:135_8": "gantvā aḍḍhayojanamatte ṭhāne ṭhatvā ‘‘āgatāmhā’’ti sāsanaṁ pahiṇi. Dhanañcayaseṭṭhi",
  "atk-s0502a4:135_9": "bahupaṇṇākāraṁ pesetvā dhītarā saddhiṁ mantesi, ‘‘amma, sasuro kira te kosalaraññā",
  "atk-s0502a4:135_10": "saddhiṁ āgato, tassa kataraṁ gehaṁ paṭijaggitabbaṁ, rañño kataraṁ , uparājādīnaṁ",
  "atk-s0502a4:135_11": "katarānī’’ti? Paṇḍitā seṭṭhidhītā vajiraggatikhiṇañāṇā kappasatasahassaṁ patthitapatthanā",
  "atk-s0502a4:135_12": "abhinīhārasampannā ‘‘sasurassa me asukagehaṁ paṭijaggatha, rañño asukagehaṁ, uparājādīnaṁ",
  "atk-s0502a4:135_13": "asukānī’’ti saṁvidahitvā dāsakammakare pakkosāpetvā ‘‘ettakā rañño kattabbakiccaṁ",
  "atk-s0502a4:135_14": "karotha, ettakā uparājādīnaṁ, hatthiassādayopi tumheyeva paṭijaggatha, assabandhādayopi",
  "atk-s0502a4:135_15": "āgantvā maṅgalachaṇaṁ anubhavissantī’’ti saṁvidahi. ‘‘Kiṁ kāraṇā’’? ‘‘‘Mayaṁ visākhāya",
  "atk-s0502a4:135_16": "maṅgalaṭṭhānaṁ gantvā na kiñci labhimha, assarakkhaṇādīni karontā sukhaṁ na vicarimhā’ti",
  "atk-s0502a4:135_17": "keci vattuṁ mā labhiṁsū’’ti.",
  "atk-s0502a4:136_0": "Taṁ divasameva visākhāya pitā pañcasate suvaṇṇakāre pakkosāpetvā ‘‘dhītu me mahālatāpasādhanaṁ",
  "atk-s0502a4:136_1": "nāma karothā’’ti rattasuvaṇṇassa nikkhasahassaṁ, tadanurūpāni ca rajatamaṇimuttāpavāḷavajirādīni",
  "atk-s0502a4:136_2": "dāpesi. Rājā katipāhaṁ vasitvāva dhanañcayaseṭṭhissa sāsanaṁ pahiṇi ‘‘na sakkā seṭṭhinā",
  "atk-s0502a4:136_3": "amhākaṁ ciraṁ posanaṁ nāma kātuṁ, dāni dārikāya gamanakālaṁ jānātū’’ti. Sopi rañño",
  "atk-s0502a4:136_4": "sāsanaṁ pesesi – ‘‘idāni vassakālo āgato, na sakkā catumāsaṁ vicarituṁ, tumhākaṁ",
  "atk-s0502a4:136_5": "balakāyassa yaṁ yaṁ laddhuṁ vaṭṭati, sabbaṁ taṁ mama bhāro, mayā pesitakāle devo",
  "atk-s0502a4:136_6": "gamissatī’’ti. Tato paṭṭhāya sāketanagaraṁ niccanakkhattaṁ viya ahosi. Rājānaṁ ādiṁ",
  "atk-s0502a4:136_7": "katvā sabbesaṁ mālāgandhavatthādīni paṭiyattāneva honti. Tato te janā cintayiṁsu",
  "atk-s0502a4:136_8": "– ‘‘seṭṭhi amhākameva sakkāraṁ karotī’’ti, evaṁ tayo māsā atikkantā, pasādhanaṁ pana",
  "atk-s0502a4:136_9": "tāva na niṭṭhāti. Kammantādhiṭṭhāyakā āgantvā seṭṭhino ārocesuṁ – ‘‘aññaṁ asantaṁ",
  "atk-s0502a4:136_10": "nāma natthi, balakāyassa pana bhattapacanadārūni nappahontī’’ti. ‘‘Gacchatha, tātā,",
  "atk-s0502a4:136_11": "imasmiṁ nagare parijiṇṇā hatthisālādayo ceva parijiṇṇakāni ca gehāni gahetvā pacathā’’ti.",
  "atk-s0502a4:136_12": "Evaṁ pacantānampi aḍḍhamāso atikkanto. Tato punapi ‘‘dārūni natthī’’ti ārocayiṁsu",
  "atk-s0502a4:136_13": ". ‘‘Imasmiṁ kāle na sakkā dārūni laddhuṁ, dussakoṭṭhāgārāni vivaritvā thūlasāṭakehi",
  "atk-s0502a4:136_14": "vaṭṭiyo katvā telacāṭīsu temetvā bhattaṁ pacathā’’ti. Te aḍḍhamāsaṁ tathā akaṁsu.",
  "atk-s0502a4:136_15": "Evaṁ cattāro māsā atikkantā, pasādhanampi niṭṭhitaṁ.",
  "atk-s0502a4:137_0": "Tasmiṁ pasādhane catasso vajiranāḷiyo upayogaṁ agamaṁsu, muttānaṁ ekādasa nāḷiyo,",
  "atk-s0502a4:137_1": "pavāḷassa bāvīsati nāḷiyo, maṇīnaṁ tettiṁsa nāḷiyo. Iti etehi ca aññehi ca ratanehi",
  "atk-s0502a4:137_2": "niṭṭhānaṁ agamāsi. Asuttamayaṁ pasādhanaṁ rajatena suttakiccaṁ kariṁsu. Taṁ sīse",
  "atk-s0502a4:137_3": "paṭimukkaṁ pādapiṭṭhiṁ gacchati. Tasmiṁ tasmiṁ ṭhāne muddikā yojetvā katā suvaṇṇamayā",
  "atk-s0502a4:137_4": "gaṇṭhikā honti, rajatamayā pāsakā, matthakamajjhe ekā muddikā, dvīsu kaṇṇapiṭṭhīsu",
  "atk-s0502a4:137_5": "dve, galavāṭake ekā, dvīsu jattūsu dve, dvīsu kapparesu dve, dvīsu kaṭipassesu dveti.",
  "atk-s0502a4:137_6": "Tasmiṁ kho pana pasādhane ekaṁ moraṁ kariṁsu, tassa dakkhiṇapakkhe rattasuvaṇṇamayāni",
  "atk-s0502a4:137_7": "pañca pattasatāni ahesuṁ, vāmapakkhe pañca pattasatāni, tuṇḍaṁ pavāḷamayaṁ, akkhīni",
  "atk-s0502a4:137_8": "maṇimayāni, tathā gīvā ca piñchāni ca, pattanāḷiyo rajatamayā, tathā jaṅghāyo. So",
  "atk-s0502a4:137_9": "visākhāya matthakamajjhe pabbatakūṭe ṭhatvā naccanamayūro viya khāyati. Pattanāḷisahassassa",
  "atk-s0502a4:137_10": "saddo dibbasaṅgītaṁ viya pañcaṅgikatūriyaghoso viya ca pavattati. Santikaṁ upagatāyeva",
  "atk-s0502a4:137_11": "tassā amorabhāvaṁ jānanti. Pasādhanaṁ navakoṭiagghanakaṁ ahosi, satasahassaṁ hatthakammamūlaṁ dīyittha.",
  "atk-s0502a4:138_0": "‘‘Kissa pana nissandena tāyetaṁ pasādhanaṁ laddha’’nti? Sā kira kassapasammāsambuddhakāle",
  "atk-s0502a4:138_1": "vīsatiyā bhikkhusahassānaṁ cīvarasāṭakaṁ datvā suttampi sūciyopi rajanampi attano",
  "atk-s0502a4:138_2": "santakameva adāsi. Tassa cīvaradānassa nissandena imaṁ mahālatāpasādhanaṁ labhi.",
  "atk-s0502a4:138_3": "Itthīnañhi cīvaradānaṁ mahālatāpasādhanabhaṇḍena matthakaṁ pappoti, purisānaṁ iddhimayapattacīvarenāti.",
  "atk-s0502a4:138_4": "Evaṁ mahāseṭṭhi catūhi māsehi dhītu parivacchaṁ katvā tassā deyyadhammaṁ dadamāno",
  "atk-s0502a4:138_5": "kahāpaṇapūrāni pañca sakaṭasatāni adāsi, suvaṇṇabhājanapūrāni pañca, rajatabhājanapūrāni",
  "atk-s0502a4:138_6": "pañca, tambabhājanapūrāni pañca, pattuṇṇavatthakoseyyavatthapūrāni pañca, sappipūrāni",
  "atk-s0502a4:138_7": "pañca, telapūrāni pañca, sālitaṇḍulapūrāni pañca, naṅgalaphālādiupakaraṇapūrāni pañcasakaṭasatāni",
  "atk-s0502a4:138_8": "adāsi. Evaṁ kirassa ahosi – ‘‘mama dhītu gataṭṭhāne ‘asukena nāma me attho’ti mā",
  "atk-s0502a4:138_9": "parassa gehadvāraṁ pahiṇī’’ti. Tasmā sabbūpakaraṇāni dāpesi. Ekekasmiṁ rathe sabbālaṅkārapaṭimaṇḍitā",
  "atk-s0502a4:138_10": "tisso tisso vaṇṇadāsiyo ṭhapetvā pañca rathasatāni adāsi. ‘‘Etaṁ nhāpentiyo bhojentiyo",
  "atk-s0502a4:138_11": "alaṅkarontiyo vicarathā’’ti diyaḍḍhasahassaparicārikāyo adāsi. Athassa etadahosi",
  "atk-s0502a4:138_12": "– ‘‘mama dhītu gāvo dassāmī’’ti. So purise āṇāpesi – ‘‘gacchatha bhaṇe cūḷavajassa",
  "atk-s0502a4:138_13": "dvāraṁ vivaritvā tīsu gāvutesu tisso bheriyo gahetvā tiṭṭhatha, puthulato usabhamatte",
  "atk-s0502a4:138_14": "ṭhāne ubhosu passesu tiṭṭhatha. Gāvīnaṁ tato paraṁ gantuṁ mā adattha. Evaṁ ṭhitakāle",
  "atk-s0502a4:138_15": "bherisaññaṁ kareyyāthā’’ti. Te tathā akaṁsu. Te gāvīnaṁ vajato nikkhamitvā gāvutaṁ",
  "atk-s0502a4:138_16": "gatakāle bherisaññaṁ akaṁsu, puna aḍḍhayojanaṁ gatakāle akaṁsu. Punapi tigāvutaṁ",
  "atk-s0502a4:138_17": "gatakāle bherisaññaṁ akaṁsu, puthulato gamanañca nivāresuṁ. Evaṁ dīghato tigāvute,",
  "atk-s0502a4:138_18": "puthulato usabhamatte ṭhāne gāviyo aññamaññaṁ nighaṁsantiyo aṭṭhaṁsu.",
  "atk-s0502a4:139_0": "Mahāseṭṭhi ‘‘mama dhītu ettakā gāvo alaṁ, dvāraṁ pidahathā’’ti vajadvāraṁ pidahāpesi.",
  "atk-s0502a4:139_1": "Dvārasmiṁ pidahite visākhāya puññabalena balavagāvo ca dhenuyo ca uppatitvā uppatitvā",
  "atk-s0502a4:139_2": "nikkhamiṁsu. Manussānaṁ vārentānaṁ vārentānameva saṭṭhisahassā balavagāvo ca saṭṭhisahassā",
  "atk-s0502a4:139_3": "dhenuyo ca nikkhantā, tattakā balavavacchā tāsaṁ dhenūnaṁ usabhā uppatitvā anubandhā",
  "atk-s0502a4:139_4": "ahesuṁ. ‘‘Kissa pana nissandena evaṁ gāvo gatā’’ti? Nivārentānaṁ nivārentānaṁ dinnadānassa.",
  "atk-s0502a4:139_5": "Sā kira kassapasammāsambuddhakāle kikissa rañño sattannaṁ dhītānaṁ kaniṭṭhā saṅghadāsī",
  "atk-s0502a4:139_6": "nāma hutvā vīsatiyā bhikkhusahassānaṁ pañcagorasadānaṁ dadamānā therānañca daharānañca",
  "atk-s0502a4:139_7": "sāmaṇerānañca pattaṁ pidahitvā, ‘‘alaṁ, ala’’nti nivārentānampi ‘‘idaṁ madhuraṁ,",
  "atk-s0502a4:139_8": "idaṁ manāpa’’nti adāsi. Evaṁ tassa nissandena vāriyamānāpi gāvo nikkhamiṁsu. Seṭṭhinā",
  "atk-s0502a4:139_9": "ettakassa dhanassa dinnakāle seṭṭhibhariyā āha – ‘‘tumhehi mayhaṁ dhītu sabbaṁ saṁvidahitaṁ,",
  "atk-s0502a4:139_10": "veyyāvaccakarā pana dāsadāsiyo na saṁvidahitā, kiṁ kāraṇā’’ti? ‘‘Mama dhītari sasinehanissinehānaṁ",
  "atk-s0502a4:139_11": "jānanatthaṁ. Ahañhi tāya saddhiṁ āgacchamānake gīvāya gahetvā na pahiṇāmi, yānaṁ",
  "atk-s0502a4:139_12": "āruyha gamanakāleyeva etāya saddhiṁ gantukāmā gacchantu, mā agantukāmāti vakkhāmī’’ti āha.",
  "atk-s0502a4:140_0": "Atha ‘‘sve mama dhītā gamissatī’’ti gabbhe nisinno dhītaraṁ samīpe nisīdāpetvā, ‘‘amma,",
  "atk-s0502a4:140_1": "patikule vasantiyā nāma imañca imañca ācāraṁ rakkhituṁ vaṭṭatī’’ti ovādamadāsi. Ayampi",
  "atk-s0502a4:140_2": "migāraseṭṭhi anantaragabbhe nisinno dhanañcayaseṭṭhino ovādaṁ assosi. Sopi seṭṭhi",
  "atk-s0502a4:140_3": "dhītaraṁ evaṁ ovadi –",
  "atk-s0502a4:141_0": "‘‘Amma, sasurakule vasantiyā nāma antoaggi bahi na nīharitabbo, bahiaggi anto na",
  "atk-s0502a4:141_1": "pavesetabbo, dadantasseva dātabbaṁ, adadantassa na dātabbaṁ, dadantassāpi adadantassāpi",
  "atk-s0502a4:141_2": "dātabbaṁ, sukhaṁ nisīditabbaṁ, sukhaṁ bhuñjitabbaṁ, sukhaṁ nipajjitabbaṁ, aggi paricaritabbo,",
  "atk-s0502a4:141_3": "antodevatā namassitabbā’’ti.",
  "atk-s0502a4:142_0": "Imaṁ dasavidhaṁ ovādaṁ datvā punadivase sabbā seniyo sannipātetvā rājasenāya majjhe",
  "atk-s0502a4:142_1": "aṭṭha kuṭumbike pāṭibhoge gahetvā, ‘‘sace me gataṭṭhāne dhītu doso uppajjati, tumhehi",
  "atk-s0502a4:142_2": "sodhetabbo’’ti vatvā navakoṭiagghanakena mahālatāpasādhanena dhītaraṁ pasādhetvā",
  "atk-s0502a4:142_3": "nhānacuṇṇamūlakaṁ catupaṇṇāsakoṭidhanaṁ datvā yānaṁ āropetvā sāketassa sāmantā attano",
  "atk-s0502a4:142_4": "santakesu anurādhapuramattesu cuddasasu bhattagāmesu bheriṁ carāpesi – ‘‘mama dhītarā",
  "atk-s0502a4:142_5": "saddhiṁ gantukāmā gacchantū’’ti. Te saddaṁ sutvāva – ‘‘amhākaṁ ayyāya gamanakāle",
  "atk-s0502a4:142_6": "kiṁ amhākaṁ idhā’’ti cuddasa gāmakā kiñci asesetvā nikkhamiṁsu? Dhanañcayaseṭṭhipi",
  "atk-s0502a4:142_7": "rañño ca migāraseṭṭhino ca sakkāraṁ katvā thokaṁ anugantvā tehi saddhiṁ dhītaraṁ uyyojesi.",
  "atk-s0502a4:143_0": "Migāraseṭṭhipi sabbapacchato yānake nisīditvā gacchanto balakāyaṁ disvā, ‘‘ke nāmete’’ti",
  "atk-s0502a4:143_1": "pucchi. ‘‘Suṇisāya vo veyyāvaccakarā dāsidāsā’’ti. ‘‘Ettake ko posessa’’ti? ‘‘Pothetvā",
  "atk-s0502a4:143_2": "te palāpetha, apalāyante ito daṇḍaṁ karothā’’ti. Visākhā pana ‘‘apetha, mā vāretha,",
  "atk-s0502a4:143_3": "balameva balassa bhattaṁ dassatī’’ti āha. Seṭṭhi evaṁ vuttepi, ‘‘amma, natthi amhākaṁ",
  "atk-s0502a4:143_4": "etehi attho, ko ete posessatī’’ti leḍḍudaṇḍādīhi pothetvā palāpetvā sesake ‘‘alaṁ",
  "atk-s0502a4:143_5": "amhākaṁ ettakehī’’ti gahetvā pāyāsi. Atha visākhā sāvatthinagaradvāraṁ sampattakāle",
  "atk-s0502a4:143_6": "cintesi – ‘‘paṭicchannayānasmiṁ nu kho nisīditvā pavisissāmi, udāhu rathe ṭhatvā’’ti.",
  "atk-s0502a4:143_7": "Athassā etadahosi – ‘‘paṭicchannayānena me pavisantiyā mahālatāpasādhanassa viseso",
  "atk-s0502a4:143_8": "na paññāyissatī’’ti. Sā sakalanagarassa attānaṁ dassentī rathe ṭhatvā nagaraṁ pāvisi.",
  "atk-s0502a4:143_9": "Sāvatthivāsino visākhāya sampattiṁ disvā, ‘‘esā kira visākhā nāma, evarūpā ayaṁ sampatti",
  "atk-s0502a4:143_10": "etissāva anucchavikā’’ti āhaṁsu. Iti sā mahāsampattiyā seṭṭhino gehaṁ pāvisi. Gatadivase",
  "atk-s0502a4:143_11": "cassā sakalanagaravāsino ‘‘amhākaṁ dhanañcayaseṭṭhi attano nagaraṁ sampattānaṁ mahāsakkāraṁ",
  "atk-s0502a4:143_12": "akāsī’’ti yathāsatti yathābalaṁ paṇṇākāraṁ pahiṇiṁsu. Visākhā pahitapahitaṁ paṇṇākāraṁ",
  "atk-s0502a4:143_13": "tasmiṁyeva nagare aññamaññesu kulesu sabbatthakameva dāpesi. Iti sā ‘‘idaṁ mayhaṁ",
  "atk-s0502a4:143_14": "mātu detha, idaṁ mayhaṁ pitu detha, idaṁ mayhaṁ bhātu detha, idaṁ mayhaṁ bhaginiyā",
  "atk-s0502a4:143_15": "dethā’’ti tesaṁ tesaṁ vayānurūpaṁ piyavacanaṁ vatvā paṇṇākāraṁ pesentī sakalanagaravāsino",
  "atk-s0502a4:143_16": "ñātake viya akāsi. Athassā rattibhāgasamanantare ājaññavaḷavāya gabbhavuṭṭhānaṁ ahosi.",
  "atk-s0502a4:143_17": "Sā dāsīhi daṇḍadīpikā gāhāpetvā tattha gantvā vaḷavaṁ uṇhodakena nhāpetvā telena",
  "atk-s0502a4:143_18": "makkhāpetvā attano vasanaṭṭhānameva agamāsi.",
  "atk-s0502a4:144_0": "Migāraseṭṭhipi puttassa āvāhamaṅgalaṁ karonto dhuravihāre vasantampi tathāgataṁ amanasikaritvā",
  "atk-s0502a4:144_1": "dīgharattaṁ naggasamaṇakesu patiṭṭhitena pemena codiyamāno ‘‘mayhaṁ ayyānampi sakkāraṁ",
  "atk-s0502a4:144_2": "karissāmī’’ti ekadivasaṁ anekasatesu navabhājanesu nirudakapāyāsaṁ pacāpetvā pañcasate",
  "atk-s0502a4:144_3": "acelake nimantāpetvā antogehaṁ pavesetvā, ‘‘āgacchatu me suṇisā, arahante vandatū’’ti",
  "atk-s0502a4:144_4": "visākhāya sāsanaṁ pahiṇi. Sā ‘‘arahanto’’ti vacanaṁ sutvā sotāpannā ariyasāvikā haṭṭhatuṭṭhā",
  "atk-s0502a4:144_5": "hutvā tesaṁ bhojanaṭṭhānaṁ āgantvā te oloketvā, ‘‘evarūpā hirottappavirahitā arahantā",
  "atk-s0502a4:144_6": "nāma na honti, kasmā maṁ sasuro pakkosāpesī’’ti, ‘‘dhī, dhī’’ti seṭṭhiṁ garahitvā",
  "atk-s0502a4:144_7": "attano vasanaṭṭhānameva gatā. Acelakā taṁ disvā sabbe ekappahāreneva seṭṭhiṁ garahiṁsu",
  "atk-s0502a4:144_8": "– ‘‘kiṁ tvaṁ, gahapati, aññaṁ nālattha, samaṇassa gotamassa sāvikaṁ mahākāḷakaṇṇiṁ",
  "atk-s0502a4:144_9": "idha pavesesi, vegena naṁ imasmā gehā nikkaḍḍhāpehī’’ti. So ‘‘na sakkā mayā imesaṁ",
  "atk-s0502a4:144_10": "vacanamatteneva nikkaḍḍhāpetuṁ, mahākulassa sā dhītā’’ti cintetvā, ‘‘ayyā, daharā",
  "atk-s0502a4:144_11": "nāma jānitvā vā ajānitvā vā kareyyuṁ, tumhe tuṇhī hothā’’ti te uyyojetvā sayaṁ mahārahe",
  "atk-s0502a4:144_12": "āsane nisīditvā suvaṇṇapātiyaṁ nirudakaṁ madhupāyāsaṁ paribhuñji.",
  "atk-s0502a4:145_0": "Tasmiṁ samaye eko piṇḍapātikatthero piṇḍāya caranto taṁ nivesanaṁ pāvisi. Visākhā",
  "atk-s0502a4:145_1": "sasuraṁ bījayamānā ṭhitā taṁ disvā ‘‘sasurassa ācikkhituṁ ayutta’’nti yathā so theraṁ",
  "atk-s0502a4:145_2": "passati, evaṁ apagantvā aṭṭhāsi. So pana bālo theraṁ disvāpi apassanto viya hutvā",
  "atk-s0502a4:145_3": "adhomukho bhuñjateva. Visākhā ‘‘theraṁ disvāpi me sasuro saññaṁ na karotī’’ti ñatvā,",
  "atk-s0502a4:145_4": "‘‘aticchatha, bhante, mayhaṁ sasuro purāṇaṁ khādatī’’ti āha. So nigaṇṭhehi kathitakāle",
  "atk-s0502a4:145_5": "adhivāsetvāpi ‘‘purāṇaṁ khādatī’’ti vuttakkhaṇeyeva hatthaṁ apanetvā, ‘‘imaṁ pāyāsaṁ",
  "atk-s0502a4:145_6": "ito nīharatha, etaṁ imasmā gehā nikkaḍḍhatha, ayaṁ maṁ evarūpe maṅgalakāle asucikhādakaṁ",
  "atk-s0502a4:145_7": "nāma karotī’’ti āha. Tasmiṁ kho pana nivesane sabbepi dāsakammakarā visākhāya santakāva,",
  "atk-s0502a4:145_8": "ko naṁ hatthe vā pāde vā gaṇhissati, mukhena kathetuṁ samatthopi natthi. Visākhā",
  "atk-s0502a4:145_9": "sasurassa kathaṁ sutvā āha – ‘‘tāta, na ettakeneva mayaṁ nikkhamāma, nāhaṁ tumhehi",
  "atk-s0502a4:145_10": "udakatitthato kumbhadāsī viya ānītā, dharamānakamātāpitūnaṁ dhītaro nāma na ettakeneva",
  "atk-s0502a4:145_11": "nikkhamanti, eteneva me kāraṇena pitā idhāgamanakāle aṭṭha kuṭumbike pakkosāpetvā",
  "atk-s0502a4:145_12": "‘sace me dhītu doso uppajjati, sodheyyāthā’ti vatvā maṁ tesaṁ hatthe ṭhapesi, te",
  "atk-s0502a4:145_13": "pakkosāpetvā mayhaṁ dosādosaṁ sodhāpethā’’ti.",
  "atk-s0502a4:146_0": "Seṭṭhi ‘‘kalyāṇaṁ esā kathetī’’ti aṭṭha kuṭumbike pakkosāpetvā, ‘‘ayaṁ dārikā maṅgalakāle",
  "atk-s0502a4:146_1": "nisīditvā suvaṇṇapātiyaṁ nirudakapāyāsaṁ paribhuñjantaṁ maṁ ‘asucikhādako’ti vadatī’’ti",
  "atk-s0502a4:146_2": "āha, ‘‘imissā dosaṁ āropetvā imaṁ gehato nikkaḍḍhathā’’ti. ‘‘Evaṁ kira, ammā’’ti.",
  "atk-s0502a4:146_3": "Nāhaṁ evaṁ vadāmi, ekasmiṁ pana piṇḍapātikatthere gharadvāre ṭhite sasuro me appodakaṁ",
  "atk-s0502a4:146_4": "madhupāyāsaṁ paribhuñjanto taṁ na manasikaroti, ahaṁ ‘‘mayhaṁ sasuro imasmiṁ attabhāve",
  "atk-s0502a4:146_5": "puññaṁ na karoti, purāṇapuññameva khādatī’’ti cintetvā, ‘‘aticchatha, bhante, mayhaṁ",
  "atk-s0502a4:146_6": "sasuro purāṇaṁ khādatī’’ti avacaṁ, ‘‘ettha me ko doso’’ti? ‘‘Ayya, idha doso natthi,",
  "atk-s0502a4:146_7": "amhākaṁ dhītā yuttaṁ katheti, tvaṁ kasmā kujjhasī’’ti? ‘‘Ayyā, esa tāva doso mā hotu,",
  "atk-s0502a4:146_8": "ayaṁ pana ekadivasaṁ majjhimayāme dāsīparivutā pacchāgehaṁ agamāsī’’ti. ‘‘Evaṁ kira,",
  "atk-s0502a4:146_9": "ammā’’ti. ‘‘Tātā, nāhaṁ aññena kāraṇena gatā, imasmiṁ pana gehe ājāneyyavaḷavāya",
  "atk-s0502a4:146_10": "vijātāya saññampi akatvā nisīdituṁ nāma ayutta’’nti daṇḍadīpikā gāhāpetvā uṇhodakādīnipi",
  "atk-s0502a4:146_11": "gāhāpetvā dāsīhi saddhiṁ gantvā vaḷavāya vijātaparihāraṁ kārāpesiṁ, ‘‘ettha me ko",
  "atk-s0502a4:146_12": "doso’’ti? ‘‘Ayya, idha doso natthi, amhākaṁ dhītā tava gehe dāsīhipi akattabbayuttakaṁ",
  "atk-s0502a4:146_13": "kammaṁ karoti, tvaṁ kiṁ ettha dosaṁ passasī’’ti?",
  "atk-s0502a4:147_0": "Ayyā, idhāpi tāva doso mā hotu, imissā pana pitā idhāgamanakāle imaṁ ovadanto guyhe",
  "atk-s0502a4:147_1": "paṭicchanne dasa ovāde adāsi, tesaṁ atthaṁ na jānāmi, tesaṁ me atthaṁ kathetu. Imissā",
  "atk-s0502a4:147_2": "pana pitā ‘‘antoaggi bahi na nīharitabbo’’ti āha, ‘‘sakkā nu kho amhehi ubhato paṭivissakagehānaṁ",
  "atk-s0502a4:147_3": "aggiṁ adatvā vasitu’’nti? ‘‘Evaṁ kira, ammā’’ti. ‘‘Tātā, mayhaṁ pitā na etaṁ sandhāya",
  "atk-s0502a4:147_4": "kathesi. Idaṁ pana sandhāya kathesi – ‘amma, tava sassusasurasāmikānaṁ aguṇaṁ disvā",
  "atk-s0502a4:147_5": "bahi tasmiṁ tasmiṁ gehe ṭhatvā mā kathesi. Evarūpo hi aggisadiso aggi nāma natthī’’’ti.",
  "atk-s0502a4:148_0": "Ayyā, etaṁ tāva evaṁ hotu, imissā pana pitā ‘‘bāhirato aggi na anto pavesetabbo’’ti",
  "atk-s0502a4:148_1": "āha, ‘‘kiṁ sakkā amhehi anto aggimhi nibbute bāhirato aggiṁ anāharitu’’nti? ‘‘Evaṁ",
  "atk-s0502a4:148_2": "kira, ammā’’ti. Tātā, mayhaṁ pitā na etaṁ sandhāya kathesi, idaṁ pana sandhāya kathesi",
  "atk-s0502a4:148_3": "– sace paṭivissakagehesu itthiyo vā purisā vā sassusasurasāmikānaṁ aguṇaṁ kathenti,",
  "atk-s0502a4:148_4": "tehi kathitaṁ āharitvā ‘‘asuko nāma tumhākaṁ evañca evañca aguṇaṁ kathetī’’ti puna",
  "atk-s0502a4:148_5": "mā katheyyāsi. ‘‘Etena hi agginā sadiso aggi nāma natthī’’ti. Evaṁ imasmimpi kāraṇe",
  "atk-s0502a4:148_6": "sā niddosāva ahosi. Yathā ca ettha, evaṁ sesesupi.",
  "atk-s0502a4:149_0": "Tesu pana ayamadhippāyo – yampi hi tassā pitarā ‘‘ye dadanti, tesaṁyeva dātabba’’nti",
  "atk-s0502a4:149_1": "vuttaṁ. Taṁ ‘‘yācitakaṁ upakaraṇaṁ gahetvā ye paṭidenti, tesaññeva dātabba’’nti sandhāya vuttaṁ.",
  "atk-s0502a4:150": "‘‘Ye na denti, tesaṁ na dātabba’’nti idampi ye yācitakaṁ gahetvā na paṭidenti, tesaṁ na dātabbanti sandhāya vuttaṁ.",
  "atk-s0502a4:151": "‘‘Dadantassāpiadadantassāpi dātabba’’nti idaṁ pana daliddesu ñātimittesu sampattesu te paṭidātuṁ sakkontu vā mā vā, tesaṁ dātumeva vaṭṭatīti sandhāya vuttaṁ.",
  "atk-s0502a4:152": "‘‘Sukhaṁ nisīditabba’’nti idampi sassusasurasāmike disvā vuṭṭhātabbaṭṭhāne nisīdituṁ na vaṭṭatīti sandhāya vuttaṁ.",
  "atk-s0502a4:153": "‘‘Sukhaṁ bhuñjitabba’’nti idaṁ pana sassusasurasāmikehi puretaraṁ abhuñjitvā te parivisitvā sabbehi laddhāladdhaṁ ñatvā pacchā sayaṁ bhuñjituṁ vaṭṭatīti sandhāya vuttaṁ.",
  "atk-s0502a4:154_0": "‘‘Sukhaṁ nipajjitabba’’nti idampi sassusasurasāmikehi puretaraṁ sayanaṁ āruyha na",
  "atk-s0502a4:154_1": "nipajjitabbaṁ, tesaṁ kattabbayuttakaṁ vattapaṭivattaṁ katvā pacchā sayaṁ nipajjituṁ",
  "atk-s0502a4:154_2": "yuttanti sandhāya vuttaṁ.",
  "atk-s0502a4:155": "‘‘Aggi paricaritabbo’’ti idaṁ pana sassumpi sasurampi sāmikampi aggikkhandhaṁ viya uragarājānaṁ viya ca katvā passituṁ vaṭṭatīti sandhāya vuttaṁ.",
  "atk-s0502a4:156_0": "‘‘Antodevatā namassitabbā’’ti idampi sassuñca sasurañca sāmikañca devatā viya katvā",
  "atk-s0502a4:156_1": "daṭṭhuṁ vaṭṭatīti sandhāya vuttaṁ. Evaṁ seṭṭhi imesaṁ dasaovādānaṁ atthaṁ sutvā paṭivacanaṁ",
  "atk-s0502a4:156_2": "apassanto adhomukho nisīdi.",
  "atk-s0502a4:157_0": "Atha naṁ kuṭumbikā ‘‘kiṁ seṭṭhi aññopi amhākaṁ dhītu doso atthī’’ti pucchiṁsu. ‘‘Natthi,",
  "atk-s0502a4:157_1": "ayyā’’ti. ‘‘Atha kasmā naṁ niddosaṁ akāraṇena gehā nikkaḍḍhāpesī’’ti evaṁ vutte visākhā",
  "atk-s0502a4:157_2": "āha – ‘‘tātā, kiñcāpi mayhaṁ sasurassa vacanena paṭhamameva gamanaṁ na yuttaṁ, pitā",
  "atk-s0502a4:157_3": "pana me āgamanakāle mama dosasodhanatthāya maṁ tumhākaṁ hatthe ṭhapesi, tumhehi ca",
  "atk-s0502a4:157_4": "me niddosabhāvo ñāto, idāni ca mayhaṁ gantuṁ yutta’’nti dāsidāse ‘‘yānādīhi sajjāpethā’’ti",
  "atk-s0502a4:157_5": "āṇāpesi. Atha naṁ seṭṭhi kuṭumbike gahetvā ‘‘amma, mayā ajānitvāva kathitaṁ, khamāhi",
  "atk-s0502a4:157_6": "me’’ti āha. ‘‘Tāta, tumhākaṁ khamitabbaṁ tāva khamāmi, ahaṁ pana buddhasāsane aveccappasannassa",
  "atk-s0502a4:157_7": "kulassa dhītā, na mayaṁ vinā bhikkhusaṅghena vattāma, sace mama ruciyā bhikkhusaṅghaṁ",
  "atk-s0502a4:157_8": "paṭijaggituṁ labhāmi, vasissāmī’’ti. ‘‘Amma, tvaṁ yathāruciyā tava samaṇe paṭijaggā’’ti āha.",
  "atk-s0502a4:158_0": "Visākhā dasabalaṁ nimantāpetvā punadivase nivesanaṁ pavesesi. Naggasamaṇāpi satthu",
  "atk-s0502a4:158_1": "migāraseṭṭhino gehaṁ gamanabhāvaṁ sutvā gantvā gehaṁ parivāretvā nisīdiṁsu. Visākhā",
  "atk-s0502a4:158_2": "dakkhiṇodakaṁ datvā ‘‘sabbo sakkāro paṭiyādito, sasuro me āgantvā dasabalaṁ parivisatū’’ti",
  "atk-s0502a4:158_3": "sāsanaṁ pesesi. Atha naṁ gantukāmaṁ ājīvakā ‘‘mā kho tvaṁ, gahapati, samaṇassa gotamassa",
  "atk-s0502a4:158_4": "santikaṁ gacchā’’ti nivāresuṁ. So ‘‘suṇhā me sayameva parivisatū’’ti sāsanaṁ pahiṇi.",
  "atk-s0502a4:158_5": "Sā buddhappamukhaṁ bhikkhusaṅghaṁ parivisitvā niṭṭhite bhattakicce puna sāsanaṁ pesesi",
  "atk-s0502a4:158_6": "– ‘‘sasuro me āgantvā dhammakathaṁ suṇātū’’ti. Atha naṁ ‘‘idāni agamanaṁ nāma ativiya",
  "atk-s0502a4:158_7": "ayutta’’nti dhammaṁ sotukāmatāya gacchantaṁ puna te āhaṁsu – ‘‘tena hi samaṇassa",
  "atk-s0502a4:158_8": "gotamassa dhammaṁ suṇanto bahisāṇiyā nisīditvā suṇāhī’’ti. Puretaramevassa gantvā",
  "atk-s0502a4:158_9": "sāṇiṁ parikkhipiṁsu. So gantvā bahisāṇiyaṁ nisīdi. Satthā ‘‘tvaṁ bahisāṇiyaṁ vā nisīda,",
  "atk-s0502a4:158_10": "parakuṭṭe vā parasele vā paracakkavāḷe vā pana nisīda, ahaṁ buddho nāma sakkomi taṁ",
  "atk-s0502a4:158_11": "mama saddaṁ sāvetu’’nti mahājambuṁ khandhe gahetvā cālento viya amatavassaṁ vassento",
  "atk-s0502a4:158_12": "viya ca dhammaṁ desetuṁ anupubbiṁ kathaṁ ārabhi.",
  "atk-s0502a4:159_0": "Sammāsambuddhe ca pana dhammaṁ desente purato ṭhitāpi pacchato ṭhitāpi cakkavāḷasataṁ",
  "atk-s0502a4:159_1": "cakkavāḷasahassaṁ atikkamitvā ṭhitāpi akaniṭṭhabhavane ṭhitāpi ‘‘satthā mamaññeva",
  "atk-s0502a4:159_2": "oloketi, mayhameva dhammaṁ desetī’’ti vadanti. Satthā hi taṁ taṁ olokento viya tena",
  "atk-s0502a4:159_3": "tena saddhiṁ sallapanto viya ca ahosi. Candasamā kira buddhā. Yathā cando gaganamajjhe",
  "atk-s0502a4:159_4": "ṭhito ‘‘mayhaṁ upari cando, mayhaṁ upari cando’’ti sabbasattānaṁ khāyati, evameva",
  "atk-s0502a4:159_5": "yattha katthaci ṭhitānaṁ abhimukhe ṭhitā viya khāyanti. Idaṁ kira tesaṁ alaṅkatasīsaṁ",
  "atk-s0502a4:159_6": "chinditvā añjitaakkhīni uppāṭetvā hadayamaṁsaṁ uppāṭetvā parassa dāsatthāya jālisadise",
  "atk-s0502a4:159_7": "putte kaṇhājināsadisā dhītaro maddisadisā pajāpatiyo pariccajitvā dinnadānassa phalaṁ.",
  "atk-s0502a4:159_8": "Migāraseṭṭhipi kho tathāgate dhammadesanaṁ vinivattente bahisāṇiyaṁ nisinnova sahassa",
  "atk-s0502a4:159_9": "nayapaṭimaṇḍite sotāpattiphale patiṭṭhāya acalāya saddhāya samannāgato tīsu ratanesu",
  "atk-s0502a4:159_10": "nikkaṅkho hutvā sāṇikaṇṇaṁ ukkhipitvā āgantvā suṇhāya thanaṁ mukhena gahetvā, ‘‘tvaṁ",
  "atk-s0502a4:159_11": "me ajjato paṭṭhāya mātā’’ti taṁ mātuṭṭhāne ṭhapesi. Tato paṭṭhāya migāramātā nāma",
  "atk-s0502a4:159_12": "jātā. Pacchābhāge puttaṁ labhitvāpi migārotissa nāmamakāsi.",
  "atk-s0502a4:160_0": "Mahāseṭṭhi suṇhāya thanaṁ vissajjetvā gantvā bhagavato dvīsu pādesu sirasā nipatitvā",
  "atk-s0502a4:160_1": "pāde pāṇīhi ca parisambāhanto mukhena ca paricumbanto ‘‘migāro ahaṁ, bhante, migāro",
  "atk-s0502a4:160_2": "ahaṁ, bhante’’ti tikkhattuṁ nāmaṁ sāvetvā, ‘‘ahaṁ, bhante, ettakaṁ kālaṁ yattha nāma",
  "atk-s0502a4:160_3": "dvinnaṁ mahapphalanti na jānāmi, idāni ca me suṇisaṁ nissāya ñātaṁ, sabbā apāyadukkhā",
  "atk-s0502a4:160_4": "muttomhi, suṇisā me imaṁ gehaṁ āgacchantī mama atthāya hitāya sukhāya āgatā’’ti vatvā imaṁ gāthamāha –",
  "atk-s0502a4:161": "‘‘Sohaṁ ajja pajānāmi, yattha dinnaṁ mahapphalaṁ;",
  "atk-s0502a4:162": "Atthāya vata me bhaddā, suṇisā gharamāgatā’’ti.",
  "atk-s0502a4:163_0": "Visākhā punadivasatthāyapi satthāraṁ nimantesi. Athassā punadivasepi sassu sotāpattiphalaṁ",
  "atk-s0502a4:163_1": "pattā. Tato paṭṭhāya taṁ gehaṁ sāsanassa vivaṭadvāraṁ ahosi. Tato seṭṭhi cintesi",
  "atk-s0502a4:163_2": "– ‘‘bahūpakārā me suṇisā pasannākāramassā karissāmi, etissā bhāriyaṁ pasādhanaṁ niccakālaṁ",
  "atk-s0502a4:163_3": "pasādhetuṁ na sakkā, sallahukamassā divā ca ratto ca sabbairiyāpathesu pasādhanayoggaṁ",
  "atk-s0502a4:163_4": "pasādhanaṁ kāressāmī’’ti satasahassagghanakaṁ ghanamaṭṭhakaṁ nāma pasādhanaṁ kāretvā",
  "atk-s0502a4:163_5": "tasmiṁ niṭṭhite buddhappamukhaṁ bhikkhusaṅghaṁ nimantetvā sakkaccaṁ bhojetvā visākhaṁ",
  "atk-s0502a4:163_6": "soḷasahi gandhodakaghaṭehi nhāpetvā satthu sammukhe ṭhapetvā pasādhetvā satthāraṁ",
  "atk-s0502a4:163_7": "vandāpesi. Satthā anumodanaṁ katvā vihārameva gato. Visākhāpi tato paṭṭhāya dānādīni",
  "atk-s0502a4:163_8": "puññāni karontī satthu santikā aṭṭha vare (mahāva. 350) labhitvā gaganatale candalekhā",
  "atk-s0502a4:163_9": "viya paññāyamānā puttadhītāhi vuḍḍhiṁ pāpuṇi. Tassā kira dasa puttā dasa dhītaro",
  "atk-s0502a4:163_10": "ca ahesuṁ. Tesu ekekassa dasa dasa puttā dasa dasa dhītaro ahesuṁ. Tesu tesupi ekekassa",
  "atk-s0502a4:163_11": "dasa dasa puttā dasa dasa dhītaro cāti evamassā puttanattapanattasantānavasena pavattāni",
  "atk-s0502a4:163_12": "vīsādhikāni cattāri satāni aṭṭha ca pāṇasahassāni ahesuṁ. Tenāhu porāṇā –",
  "atk-s0502a4:164": "‘‘Visākhā vīsati puttā, nattā ca caturo satā;",
  "atk-s0502a4:165": "Panattā aṭṭhasahassā, jambudīpe supākaṭā’’ti.",
  "atk-s0502a4:166_0": "Āyu vīsavassasataṁ ahosi, sīse ekampi palitaṁ nāma nāhosi, niccaṁ soḷasavassuddesikā",
  "atk-s0502a4:166_1": "viya ahosi. Taṁ puttanattapanattaparivāraṁ vihāraṁ gacchantiṁ disvā, ‘‘katamā ettha",
  "atk-s0502a4:166_2": "visākhā’’ti paripucchitāro honti? Ye naṁ gacchantiṁ passanti, ‘‘idāni thokaṁ gacchatu,",
  "atk-s0502a4:166_3": "gacchamānāva no, ayyā sobhatī’’ti, cintenti. Ye naṁ ṭhitaṁ nisinnaṁ nipannaṁ passanti,",
  "atk-s0502a4:166_4": "‘‘idāni thokaṁ nipajjatu, nipannāva no, ayyā, sobhatī’’ti cintenti. Iti sā ‘‘catūsu",
  "atk-s0502a4:166_5": "iriyāpathesu asukairiyāpathena nāma na sobhatī’’ti vattabbā na hoti. Pañcannaṁ kho",
  "atk-s0502a4:166_6": "pana hatthīnaṁ balaṁ dhāreti. Rājā ‘‘visākhā kira pañcannaṁ hatthīnaṁ balaṁ dhāretī’’ti",
  "atk-s0502a4:166_7": "sutvā tassā vihāraṁ gantvā dhammaṁ sutvā āgamanavelāya thāmaṁ vīmaṁsitukāmo hatthiṁ",
  "atk-s0502a4:166_8": "vissajjāpesi, so soṇḍaṁ ukkhipitvā visākhābhimukho agamāsi. Tassā parivāritthiyo",
  "atk-s0502a4:166_9": "pañcasatā ekaccā palāyiṁsu, ekaccā na parissajjitvā ‘‘kiṁ ida’’nti vutte – ‘‘rājā",
  "atk-s0502a4:166_10": "kira te, ayye, balaṁ vīmaṁsitukāmo hatthiṁ vissajjāpesī’’ti vadiṁsu. Visākhā imaṁ",
  "atk-s0502a4:166_11": "disvā, ‘‘kiṁ palāyitena, kathaṁ nu kho taṁ gaṇhissāmī’’ti cintetvā, ‘‘sace taṁ daḷhaṁ",
  "atk-s0502a4:166_12": "gaṇhissāmi, vinasseyyā’’ti dvīhi aṅgulīhi soṇḍāya gahetvā paṭipaṇāmesi. Hatthī attānaṁ",
  "atk-s0502a4:166_13": "sandhāretvā ṭhātuṁ nāsakkhi, rājaṅgaṇe ukkuṭiko hutvā patito. Mahājano sādhukāraṁ",
  "atk-s0502a4:166_14": "adāsi. Sāpi saparivārā sotthinā gehaṁ agamāsi.",
  "atk-s0502a4:167_0": "Tena kho pana samayena sāvatthiyaṁ visākhā migāramātā bahuputtā hoti bahunattā arogaputtā",
  "atk-s0502a4:167_1": "aroganattā abhimaṅgalasammatā, tāvatakesu puttanattesu ekopi antarā maraṇaṁ patto",
  "atk-s0502a4:167_2": "nāma nāhosi. Sāvatthivāsino maṅgalesu chaṇesu visākhaṁ paṭhamaṁ nimantetvā bhojenti.",
  "atk-s0502a4:167_3": "Athekasmiṁ ussavadivase mahājane maṇḍitapasādhite dhammassavanāya vihāraṁ gacchante",
  "atk-s0502a4:167_4": "visākhāpi nimantitaṭṭhāne bhuñjitvā mahālatāpasādhanaṁ pasādhetvā mahājanena saddhiṁ",
  "atk-s0502a4:167_5": "vihāraṁ gantvā ābharaṇāni omuñcitvā uttarāsaṅgena bhaṇḍikaṁ bandhitvā dāsiyā adāsi.",
  "atk-s0502a4:167_6": "Yaṁ sandhāya vuttaṁ –",
  "atk-s0502a4:168_0": "‘‘Tena kho pana samayena sāvatthiyaṁ ussavo hoti, manussā alaṅkatapaṭiyattā ārāmaṁ",
  "atk-s0502a4:168_1": "gacchanti, visākhāpi migāramātā alaṅkatapaṭiyattā vihāraṁ gacchati. Atha kho visākhā",
  "atk-s0502a4:168_2": "migāramātā ābharaṇāni omuñcitvā uttarāsaṅgena bhaṇḍikaṁ bandhitvā dāsiyā adāsi ‘handa",
  "atk-s0502a4:168_3": "je imaṁ bhaṇḍikaṁ gaṇhāhī’’’ti (pāci. 503).",
  "atk-s0502a4:169_0": "Sā kira vihāraṁ gacchantī cintesi – ‘‘evarūpaṁ mahagghaṁ pasādhanaṁ sīse paṭimukkaṁ",
  "atk-s0502a4:169_1": "yāva pādapiṭṭhiṁ alaṅkāraṁ alaṅkaritvā vihāraṁ pavisituṁ ayutta’’nti naṁ omuñcitvā",
  "atk-s0502a4:169_2": "bhaṇḍikaṁ katvā attano puññeneva nibbattāya pañcahatthithāmadharāya dāsiyā hatthe",
  "atk-s0502a4:169_3": "adāsi. Sā eva kira taṁ gaṇhituṁ sakkoti. Tena naṁ āha – ‘‘amma, imaṁ pasādhanaṁ gaṇha,",
  "atk-s0502a4:169_4": "satthusantikā nivattanakāle pasādhessāmi na’’nti. Taṁ pana datvā ghanamaṭṭhakaṁ pasādhanaṁ",
  "atk-s0502a4:169_5": "pasādhetvā satthāraṁ upasaṅkamitvā dhammaṁ assosi, dhammassavanāvasāne bhagavantaṁ",
  "atk-s0502a4:169_6": "vanditvā uṭṭhāya pakkāmi. Sāpissā dāsī taṁ pasādhanaṁ pamuṭṭhā. Dhammaṁ sutvā pana",
  "atk-s0502a4:169_7": "pakkantāya parisāya sace kiñci pamuṭṭhaṁ hoti, taṁ ānandatthero paṭisāmeti. Iti so",
  "atk-s0502a4:169_8": "taṁ divasaṁ mahālatāpasādhanaṁ disvā satthu ārocesi – ‘‘bhante, visākhā pasādhanaṁ",
  "atk-s0502a4:169_9": "pamussitvā gatā’’ti. ‘‘Ekamantaṁ ṭhapehi, ānandā’’ti. Thero taṁ ukkhipitvā sopānapasse laggetvā ṭhapesi.",
  "atk-s0502a4:170_0": "Visākhāpi suppiyāya saddhiṁ ‘‘āgantukagamikagilānādīnaṁ kattabbayuttakaṁ jānissāmī’’ti",
  "atk-s0502a4:170_1": "antovihāre vicari. Tā pana upāsikāyo antovihāre disvā sappimadhutelādīhi atthikā",
  "atk-s0502a4:170_2": "pakatiyāva daharā ca sāmaṇerā ca thālakādīni gahetvā upasaṅkamanti. Tasmimpi divase",
  "atk-s0502a4:170_3": "tatheva kariṁsu. Athekaṁ gilānaṁ bhikkhuṁ disvā suppiyā (mahāva. 280) ‘‘kenattho",
  "atk-s0502a4:170_4": "ayyassā’’ti pucchitvā ‘‘paṭicchādanīyenā’’ti vutte hotu, ayya, pesessāmīti dutiyadivase",
  "atk-s0502a4:170_5": "kappiyamaṁsaṁ alabhantī attano ūrumaṁsena kattabbakiccaṁ katvā puna satthari pasādena",
  "atk-s0502a4:170_6": "pākatikasarīrāva ahosi. Visākhāpi gilāne ca dahare ca sāmaṇere ca oloketvā aññena",
  "atk-s0502a4:170_7": "dvārena nikkhamitvā vihārūpacāre ṭhitā, ‘‘amma, pasādhanaṁ āhara pasādhessāmī’’ti",
  "atk-s0502a4:170_8": "āha. Tasmiṁ khaṇe sā dāsī pamussitvā nikkhantabhāvaṁ ñatvā, ‘‘ayye, pamuṭṭhāmhī’’ti",
  "atk-s0502a4:170_9": "āha. ‘‘Tena hi gantvā gaṇhitvā ehi, sace pana mayhaṁ ayyena ānandattherena ukkhipitvā",
  "atk-s0502a4:170_10": "aññasmiṁ ṭhāne ṭhapitaṁ hoti, mā āhareyyāsi, ayyasseva taṁ mayā pariccatta’’nti.",
  "atk-s0502a4:170_11": "Jānāti kira sā ‘‘kulamanussānaṁ pamuṭṭhabhaṇḍakaṁ thero paṭisāmetī’’ti; tasmā evamāha.",
  "atk-s0502a4:170_12": "Theropi taṁ dāsiṁ disvāva ‘‘kimatthaṁ āgatāsī’’ti pucchitvā, ‘‘ayyāya me pasādhanaṁ",
  "atk-s0502a4:170_13": "pamussitvā āgatāmhī’’ti vutte, ‘‘etasmiṁ me sopānapasse ṭhapitaṁ, gaccha naṁ gaṇhāhī’’ti",
  "atk-s0502a4:170_14": "āha. Sā, ‘‘ayya, tumhākaṁ hatthena āmaṭṭhabhaṇḍakaṁ mayhaṁ ayyāya anāhāriyaṁ kata’’nti",
  "atk-s0502a4:170_15": "vatvā tucchahatthāva gantvā, ‘‘kiṁ, ammā’’ti visākhāya puṭṭhā tamatthaṁ ārocesi.",
  "atk-s0502a4:170_16": "‘‘Amma , nāhaṁ mama ayyena āmaṭṭhabhaṇḍaṁ pilandhissāmi, pariccattaṁ mayā. Ayyānaṁ",
  "atk-s0502a4:170_17": "pana paṭijaggituṁ dukkhaṁ, taṁ vissajjetvā kappiyabhaṇḍaṁ upanessāmi, gaccha, taṁ",
  "atk-s0502a4:170_18": "āharāhī’’ti. Sā gantvā āhari. Visākhā taṁ apilandhitvāva kammāre pakkosāpetvā agghāpesi.",
  "atk-s0502a4:170_19": "Tehi ‘‘nava koṭiyo agghati, hatthakārāpaṇiyaṁ panassa satasahassa’’nti vutte pasādhanaṁ",
  "atk-s0502a4:170_20": "yāne ṭhapāpetvā ‘‘tena hi taṁ vikkiṇathā’’ti āha. Bhattakaṁ dhanaṁ datvā gaṇhiṁtu",
  "atk-s0502a4:170_21": "na koci sakkhissati. Tañhi pasādhanaṁ pasādhetuṁ anucchavikā itthiyo nāma dullabhā.",
  "atk-s0502a4:170_22": "Pathavimaṇḍalasmiñhi tissova itthiyo mahālatāpasādhanaṁ labhiṁsu visākhā mahāupāsikā,",
  "atk-s0502a4:170_23": "bandhulamallasenāpatissa bhariyā, mallikā, bārāṇasīseṭṭhino dhītāti.",
  "atk-s0502a4:171_0": "Tasmā visākhā sayameva tassa mūlaṁ datvā satasahassādhikā nava koṭiyo sakaṭe āropetvā",
  "atk-s0502a4:171_1": "vihāraṁ netvā satthāraṁ vanditvā, ‘‘bhante, mayhaṁ ayyena ānandattherena mama pasādhanaṁ",
  "atk-s0502a4:171_2": "hatthena āmaṭṭhaṁ, tena āmaṭṭhakālato paṭṭhāya na sakkā taṁ mayā pilandhituṁ. Taṁ",
  "atk-s0502a4:171_3": "pana vissajjetvā kappiyaṁ upanessāmīti vikkiṇāpentī aññaṁ taṁ gaṇhituṁ samatthaṁ",
  "atk-s0502a4:171_4": "adisvā ahameva tassa mūlaṁ gāhāpetvā āgatā, catūsu paccayesu katarapaccayena upanessāmi,",
  "atk-s0502a4:171_5": "bhante’’ti. Pācīnadvāre saṅghassa vasanaṭṭhānaṁ kātuṁ te yuttaṁ visākheti ‘‘yuttaṁ,",
  "atk-s0502a4:171_6": "bhante’’ti visākhā tuṭṭhamānasā navakoṭīhi bhūmimeva gaṇhi. Aparāhi navakoṭīhi vihāraṁ kātuṁ ārabhi.",
  "atk-s0502a4:172_0": "Athekadivasaṁ satthā paccūsasamaye lokaṁ volokento devalokā cavitvā bhaddiyanagare",
  "atk-s0502a4:172_1": "seṭṭhikule nibbattassa bhaddiyassa nāma seṭṭhiputtassa upanissayasampattiṁ disvā",
  "atk-s0502a4:172_2": "anāthapiṇḍikassa gehe bhattakiccaṁ katvā uttaradvārābhimukho ahosi. Pakatiyā hi satthā",
  "atk-s0502a4:172_3": "visākhāya gehe bhikkhaṁ gaṇhitvā dakkhiṇadvārena nikkhamitvā jetavane vasati. Anāthapiṇḍikassa",
  "atk-s0502a4:172_4": "gehe bhikkhaṁ gahetvā pācīnadvārena nikkhamitvā pubbārāme vasati. Uttaradvāraṁ sandhāya",
  "atk-s0502a4:172_5": "gacchantaṁyeva bhagavantaṁ disvā, ‘‘cārikaṁ pakkamissatī’’ti jānanti. Visākhāpi taṁ",
  "atk-s0502a4:172_6": "divasaṁ ‘‘satthā uttaradvārābhimukho gato’’ti sutvā vegena gantvā vanditvā āha –",
  "atk-s0502a4:172_7": "‘‘cārikaṁ gantukāmattha, bhante’’ti? ‘‘Āma, visākhe’’ti. ‘‘Bhante, ettakaṁ dhanaṁ",
  "atk-s0502a4:172_8": "pariccajitvā tumhākaṁ vihāraṁ kāremi, nivattatha, bhante’’ti. ‘‘Anivattagamanaṁ idaṁ",
  "atk-s0502a4:172_9": "visākhe’’ti. Sā ‘‘addhā hetusampannaṁ kañci passissati bhagavā’’ti cintetvā, ‘‘tena",
  "atk-s0502a4:172_10": "hi, bhante, mayhaṁ katākatavijānanakaṁ ekaṁ bhikkhuṁ nivattetvā gacchathā’’ti āha.",
  "atk-s0502a4:172_11": "‘‘Yaṁ ruccasi, tassa pattaṁ gaṇha visākhe’’ti āha. Sā kiñcāpi ānandattheraṁ piyāyati,",
  "atk-s0502a4:172_12": "‘‘mahāmoggallānatthero iddhimā, etaṁ me nissāya kammaṁ lahuṁ nipphajjissatī’’ti pana",
  "atk-s0502a4:172_13": "cintetvā therassa pattaṁ gaṇhi. Thero satthāraṁ olokesi. Satthā ‘‘tava parivāre pañcasate",
  "atk-s0502a4:172_14": "bhikkhū gahetvā nivatta moggallānā’’ti āha. So tathā akāsi. Tassānubhāvena paññāsasaṭṭhiyojanānipi",
  "atk-s0502a4:172_15": "rukkhatthāya ca pāsāṇatthāya ca gatā manussā mahante mahante rukkhe ca pāsāṇe ca",
  "atk-s0502a4:172_16": "gahetvā taṁ divasameva āgacchanti, neva sakaṭe rukkhapāsāṇe āropentā kilamanti, na",
  "atk-s0502a4:172_17": "akkho bhijjati. Na cirasseva dvebhūmikaṁ pāsādaṁ kariṁsu. Heṭṭhābhūmiyaṁ pañca gabbhasatāni,",
  "atk-s0502a4:172_18": "uparibhūmiyaṁ pañca gabbhasatānīti gabbhasahassapaṭimaṇḍito pāsādo ahosi. Aṭṭhakarīse",
  "atk-s0502a4:172_19": "parisuddhe bhūmibhāge pāsādaṁ kārāpesi, ‘‘suddhapāsādo pana na sobhatī’’ti taṁ parivāretvā",
  "atk-s0502a4:172_20": "pañca padhānavettagehasatāni, pañca cūḷapāsādasatāni, pañca dīghamāḷakasatāni kārāpesi.",
  "atk-s0502a4:173_0": "Atha satthā navahi māsehi cārikaṁ caritvā puna sāvatthiṁ agamāsi. Visākhāyapi pāsāde",
  "atk-s0502a4:173_1": "kammaṁ navahi māsehi niṭṭhitaṁ. Pāsādakūṭaṁ ghanakoṭṭitarattasuvaṇṇeneva saṭṭhiudakaghaṭagaṇhanakaṁ",
  "atk-s0502a4:173_2": "kārāpesi. ‘‘Satthā jetavanavihāraṁ gacchatī’’ti ca sutvā paccuggamanaṁ katvā satthāraṁ",
  "atk-s0502a4:173_3": "attano vihāraṁ netvā paṭiññaṁ gaṇhi, ‘‘bhante, imaṁ catumāsaṁ bhikkhusaṅghaṁ gahetvā",
  "atk-s0502a4:173_4": "idheva vasatha, pāsādamahaṁ karissāmī’’ti. Satthā adhivāsesi. Sā tato paṭṭhāya buddhappamukhassa",
  "atk-s0502a4:173_5": "bhikkhusaṅghassa vihāre eva dānaṁ deti. Athassā ekā sahāyikā satasahassagghanakaṁ",
  "atk-s0502a4:173_6": "ekaṁ vatthaṁ ādāya āgantvā, ‘‘sahāyike ahaṁ imaṁ vatthaṁ tava pāsāde bhūmattharaṇasaṅkhepena",
  "atk-s0502a4:173_7": "attharitukāmā, attharaṇaṭṭhānaṁ me ācikkhathā’’ti āha. ‘‘Sādhu sahāyike, sace tyāhaṁ",
  "atk-s0502a4:173_8": "‘okāso natthī’ti vakkhāmi, tvaṁ ‘me okāsaṁ adātukāmā’ti maññissasi, sayameva pāsādassa",
  "atk-s0502a4:173_9": "dve bhūmiyo gabbhasahassañca oloketvā attharaṇaṭṭhānaṁ jānāhī’’ti āha. Sā satasahassagghanakaṁ",
  "atk-s0502a4:173_10": "vatthaṁ gahetvā tattha tattha vicarantī tato appataramūlaṁ vatthaṁ adisvā ‘‘nāhaṁ",
  "atk-s0502a4:173_11": "imasmiṁ pāsāde puññabhāgaṁ labhāmī’’ti domanassappattā ekasmiṁ ṭhāne rodantī aṭṭhāsi.",
  "atk-s0502a4:173_12": "Atha naṁ ānandatthero disvā, ‘‘kasmā rodasī’’ti pucchi. Sā tamatthaṁ ārocesi. Thero",
  "atk-s0502a4:173_13": "‘‘mā cintayi, ahaṁ te attharaṇaṭṭhānaṁ ācikkhissāmī’’ti vatvā, ‘‘sopānapādamūle pādadhovanaṭṭhāne",
  "atk-s0502a4:173_14": "imaṁ pādapuñchanakaṁ katvā attharāhi, bhikkhū pāde dhovitvā paṭhamaṁ ettha pādaṁ",
  "atk-s0502a4:173_15": "puñchitvā anto pavisissanti, evaṁ te mahapphalaṁ bhavissatī’’ti āha. Visākhāya kiretaṁ",
  "atk-s0502a4:173_16": "asallakkhitaṭṭhānaṁ.",
  "atk-s0502a4:174_0": "Visākhā cattāro māse antovihāre buddhappamukhassa bhikkhusaṅghassa dānaṁ adāsi, avasānadivase",
  "atk-s0502a4:174_1": "bhikkhusaṅghassa cīvarasāṭake adāsi. Saṅghanavakena laddhacīvarasāṭakā sahassagghanakā",
  "atk-s0502a4:174_2": "honti. Sabbesaṁ pattāni pūretvā bhesajjaṁ adāsi. Dānapariccāge nava koṭiyo agamaṁsu.",
  "atk-s0502a4:174_3": "Iti vihārassa bhūmiggahaṇe nava koṭiyo, vihārassa kārāpane nava, vihāramahe navāti",
  "atk-s0502a4:174_4": "sabbāpi sattavīsati koṭiyo sā buddhasāsane pariccaji. Itthibhāve ṭhatvā micchādiṭṭhikassa",
  "atk-s0502a4:174_5": "gehe vasamānāya evarūpo mahāpariccāgo nāma aññissā natthi. Sā vihāramahassa niṭṭhitadivase",
  "atk-s0502a4:174_6": "vaḍḍhamānakacchāyāya puttanattapanattaparivutā ‘‘yaṁ yaṁ mayā pubbe patthitaṁ, sabbameva",
  "atk-s0502a4:174_7": "matthakaṁ patta’’nti pāsādaṁ anupariyāyantī pañcahi gāthāhi madhurasaddena imaṁ udānaṁ udānesi –",
  "atk-s0502a4:175": "‘‘Kadāhaṁ pāsādaṁ rammaṁ, sudhāmattikalepanaṁ;",
  "atk-s0502a4:176": "Vihāradānaṁ dassāmi, saṅkappo mayha pūrito.",
  "atk-s0502a4:177": "‘‘Kadāhaṁ mañcapīṭhañca, bhisibimbohanāni ca;",
  "atk-s0502a4:178": "Senāsanabhaṇḍaṁ dassāmi, saṅkappo mayha pūrito.",
  "atk-s0502a4:179": "‘‘Kadāhaṁ salākabhattaṁ, suciṁ maṁsūpasecanaṁ;",
  "atk-s0502a4:180": "Bhojanadānaṁ dassāmi, saṅkappo mayha pūrito.",
  "atk-s0502a4:181": "‘‘Kadāhaṁ kāsikaṁ vatthaṁ, khomakappāsikāni ca;",
  "atk-s0502a4:182": "Cīvaradānaṁ dassāmi, saṅkappo mayha pūrito.",
  "atk-s0502a4:183": "‘‘Kadāhaṁ sappinavanītaṁ, madhutelañca phāṇitaṁ;",
  "atk-s0502a4:184": "Bhesajjadānaṁ dassāmi, saṅkappo mayha pūrito’’ti.",
  "atk-s0502a4:185_0": "Bhikkhū tassā saddaṁ sutvā satthu ārocayiṁsu – ‘‘bhante, amhehi ettake addhāne visākhāya",
  "atk-s0502a4:185_1": "gāyanaṁ nāma na diṭṭhapubbaṁ, sā ajja puttanattapanattaparivutā gāyamānā pāsādaṁ",
  "atk-s0502a4:185_2": "anupariyāyati, kiṁ nu khvassā pittaṁ vā kupitaṁ, udāhu ummattikā jātā’’ti? Satthā",
  "atk-s0502a4:185_3": "‘‘na, bhikkhave, mayhaṁ dhītā gāyati, attano panassā ajjhāsayo paripuṇṇo, sā ‘patthitapatthanā",
  "atk-s0502a4:185_4": "me matthakaṁ pattā’ti tuṭṭhamānasā udānaṁ udānentī vicaratī’’ti vatvā ‘‘kadā pana,",
  "atk-s0502a4:185_5": "bhante, tāya patthanā patthitā’’ti? ‘‘Suṇissatha, bhikkhave’’ti. ‘‘Suṇissāma, bhante’’ti",
  "atk-s0502a4:185_6": "vutte atītaṁ āhari –",
  "atk-s0502a4:186_0": "‘‘Atīte , bhikkhave, ito kappasatasahassamatthake padumuttaro nāma buddho loke nibbatti.",
  "atk-s0502a4:186_1": "Tassa vassasatasahassaṁ āyu ahosi, khīṇāsavānaṁ satasahassaparivāro, nagaraṁ haṁsavatī",
  "atk-s0502a4:186_2": "nāma, pitā sunando nāma rājā, mātā sujātā nāma devī, tassa aggaupaṭṭhāyikā ekā upāsikā",
  "atk-s0502a4:186_3": "aṭṭha vare yācitvā mātuṭṭhāne ṭhatvā satthāraṁ catūhi paccayehi paṭijaggantī sāyaṁpātaṁ",
  "atk-s0502a4:186_4": "upaṭṭhānaṁ gacchati. Tassā ekā sahāyikā tāya saddhiṁ vihāraṁ nibaddhaṁ gacchati.",
  "atk-s0502a4:186_5": "Sā tassā satthārā saddhiṁ vissāsena kathanañca vallabhabhāvañca disvā, ‘kiṁ nu kho",
  "atk-s0502a4:186_6": "katvā evaṁ buddhānaṁ vallatā hotī’ti cintetvā satthāraṁ pucchi – ‘bhante, esā itthī",
  "atk-s0502a4:186_7": "tumhākaṁ kiṁ hotī’’’ti? ‘‘Upaṭṭhāyikānaṁ aggā’’ti. ‘‘Bhante, kiṁ katvā upaṭṭhāyikānaṁ",
  "atk-s0502a4:186_8": "aggā hotī’’ti? ‘‘Kappasatasahassaṁ patthanaṁ patthetvā’’ti. ‘‘Idāni patthetvā laddhuṁ",
  "atk-s0502a4:186_9": "sakkā, bhante’’ti. ‘‘Āma, sakkā’’ti. ‘‘Tena hi, bhante, bhikkhusatasahassena saddhiṁ",
  "atk-s0502a4:186_10": "sattāhaṁ mayhaṁ bhikkhaṁ gaṇhathā’’ti āha. Satthā adhivāsesi. Sā sattāhaṁ dānaṁ datvā",
  "atk-s0502a4:186_11": "osānadivase cīvarasāṭake datvā satthāraṁ vanditvā pādamūle nipajjitvā, ‘‘bhante,",
  "atk-s0502a4:186_12": "nāhaṁ imassa dānassa phalena devissariyādīnaṁ aññataraṁ patthemi, tumhādisassa panekassa",
  "atk-s0502a4:186_13": "buddhassa santike aṭṭha vare labhitvā mātuṭṭhāne ṭhatvā catūhi paccayehi paṭijaggituṁ",
  "atk-s0502a4:186_14": "samatthānaṁ aggā bhaveyya’’nti patthanaṁ paṭṭhapesi. Satthā ‘‘samijjhissati nu kho",
  "atk-s0502a4:186_15": "imissā patthanā’’ti anāgataṁ āvajjento kappasatasahassaṁ oloketvā ‘‘kappasatasahassapariyosāne",
  "atk-s0502a4:186_16": "gotamo nāma buddho uppajjissati, tadā tvaṁ visākhā nāma upāsikā hutvā tassa santike",
  "atk-s0502a4:186_17": "aṭṭha vare labhitvā mātuṭṭhāne ṭhatvā catūhi paccayehi paṭijaggantīnaṁ upaṭṭhāyikānaṁ",
  "atk-s0502a4:186_18": "aggā bhavissasī’’ti āha. Tassā sā sampatti sveva laddhabbā viya ahosi.",
  "atk-s0502a4:187_0": "Sā yāvatāyukaṁ puññaṁ katvā tato cutā devaloke nibbattitvā devamanussesu saṁsarantī",
  "atk-s0502a4:187_1": "kassapasammāsambuddhakāle kikissa kāsirañño sattannaṁ dhītānaṁ kaniṭṭhā saṅghadāsī",
  "atk-s0502a4:187_2": "nāma hutvā parakulaṁ agantvā tāhi jeṭṭhabhaginīhi saddhiṁ dīgharattaṁ dānādīni puññāni",
  "atk-s0502a4:187_3": "katvā kassapasammāsambuddhassa pādamūlepi ‘‘anāgate tumhādisassa buddhassa mātuṭṭhāne",
  "atk-s0502a4:187_4": "ṭhatvā catupaccayadāyikānaṁ aggā bhaveyya’’nti patthanaṁ akāsi. Sā tato paṭṭhāya",
  "atk-s0502a4:187_5": "pana devamanussesu saṁsarantī imasmiṁ attabhāve meṇḍakaseṭṭhiputtassa dhanañcayaseṭṭhino",
  "atk-s0502a4:187_6": "dhītā hutvā nibbattā. Mayhaṁ sāsane bahūni puññāni akāsi. Iti kho, bhikkhave, ‘‘na",
  "atk-s0502a4:187_7": "mayhaṁ dhītā gāyati, patthitapatthanāya pana nipphattiṁ disvā udānaṁ udānetī’’ti",
  "atk-s0502a4:187_8": "vatvā satthā dhammaṁ desento, ‘‘bhikkhave, yathā nāma cheko mālākāro nānāpupphānaṁ",
  "atk-s0502a4:187_9": "mahantaṁ rāsiṁ katvā nānappakāre mālāguṇe karoti, evameva visākhāya nānappakārāni",
  "atk-s0502a4:187_10": "puññāni kātuṁ cittaṁ namatī’’ti vatvā imaṁ gāthamāha –",
  "atk-s0502a4:188": "53.",
  "atk-s0502a4:189": " ‘‘Yathāpi puppharāsimhā, kayirā mālāguṇe bahū;",
  "atk-s0502a4:190": "Evaṁ jātena maccena, kattabbaṁ kusalaṁ bahu’’nti.",
  "atk-s0502a4:191_0": "Tattha puppharāsimhāti nānappakārānaṁ pupphānaṁ rāsimhā. Kayirāti kareyya. Mālāguṇe",
  "atk-s0502a4:191_1": "bahūti ekato vaṇṭikamālādibhedā nānappakārā mālāvikatiyo. Maccenāti maritabbasabhāvatāya",
  "atk-s0502a4:191_2": "‘‘macco’’ti laddhanāmena sattena cīvaradānādibhedaṁ bahuṁ kusalaṁ kattabbaṁ. Tattha",
  "atk-s0502a4:191_3": "puppharāsiggahaṇaṁ bahupupphadassanatthaṁ. Sace hi appāni pupphāni honti, mālākāro",
  "atk-s0502a4:191_4": "ca cheko neva bahū mālāguṇe kātuṁ sakkoti, acheko pana appesu bahūsupi pupphesu na",
  "atk-s0502a4:191_5": "sakkotiyeva. Bahūsu pana pupphesu sati cheko mālākāro dakkho kusalo bahū mālāguṇe",
  "atk-s0502a4:191_6": "karoti, evameva sace ekaccassa saddhā mandā hoti, bhogā ca bahū saṁvijjanti, neva",
  "atk-s0502a4:191_7": "sakkoti bahūni kusalāni kātuṁ, mandāya ca pana saddhāya mandesu ca pana bhogesu na",
  "atk-s0502a4:191_8": "sakkoti. Uḷārāya ca pana saddhāya mandesu ca bhogesu na sakkotiyeva. Uḷārāya ca pana",
  "atk-s0502a4:191_9": "saddhāya uḷāresu ca bhogesu sati sakkoti. Tathārūpā ca visākhā upāsikā. Taṁ sandhāyetaṁ",
  "atk-s0502a4:191_10": "vuttaṁ – ‘‘yathāpi…pe… kattabbaṁ kusalaṁ bahu’’nti.",
  "atk-s0502a4:192": "Desanāvasāne bahū sotāpannādayo ahesuṁ. Mahājanassa sātthikā dhammadesanā jātāti.",
  "atk-s0502a4:193": "Visākhāvatthu aṭṭhamaṁ",
  "atk-s0502a4:194": "9. Ānandattherapañhāvatthu",
  "atk-s0502a4:195": "Na pupphagandho paṭivātametīti imaṁ dhammadesanaṁ satthā sāvatthiyaṁ viharanto ānandattherassa pañhaṁ vissajjento kathesi.",
  "atk-s0502a4:196_0": "Thero kira sāyanhasamaye paṭisallīno cintesi – ‘‘bhagavatā mūlagandho, sāragandho,",
  "atk-s0502a4:196_1": "pupphagandhoti tayo uttamagandhā vuttā, tesaṁ anuvātameva gandho gacchati, no paṭivātaṁ.",
  "atk-s0502a4:196_2": "Atthi nu kho taṁ gandhajātaṁ, yassa paṭivātampi gandho gacchatī’’ti. Athassa etadahosi",
  "atk-s0502a4:196_3": "– ‘‘kiṁ mayhaṁ attanā vinicchitena, satthāraṁyeva pucchissāmī’’ti. So satthāraṁ upasaṅkamitvā",
  "atk-s0502a4:196_4": "pucchi. Tena vuttaṁ –",
  "atk-s0502a4:197_0": "‘‘Atha kho āyasmā ānando sāyanhasamaye paṭisallānā vuṭṭhito yena bhagavā tenupasaṅkami",
  "atk-s0502a4:197_1": ", upasaṅkamitvā bhagavantaṁ abhivādetvā ekamantaṁ nisīdi, ekamantaṁ nisinno kho āyasmā",
  "atk-s0502a4:197_2": "ānando bhagavantaṁ etadavoca –",
  "atk-s0502a4:198_0": "‘‘Tīṇimāni, bhante, gandhajātāni, yesaṁ anuvātameva gandho gacchati, no paṭivātaṁ.",
  "atk-s0502a4:198_1": "Katamāni tīṇi? Mūlagandho, sāragandho, pupphagandho , imāni kho, bhante, tīṇi gandhajātāni.",
  "atk-s0502a4:198_2": "Yesaṁ anuvātameva gandho gacchati, no paṭivātaṁ. Atthi nu kho, bhante, kiñci gandhajātaṁ",
  "atk-s0502a4:198_3": "yassa anuvātampi gandho gacchati, paṭivātampi gandho gacchati, anuvātapaṭivātampi",
  "atk-s0502a4:198_4": "gandho gacchatī’’ti? (A. ni. 3.80)",
  "atk-s0502a4:199": "Athassa bhagavā pañhaṁ vissajjento –",
  "atk-s0502a4:200_0": "‘‘Atthānanda, kiñci gandhajātaṁ, yassa anuvātampi gandho gacchati, paṭivātampi gandho",
  "atk-s0502a4:200_1": "gacchati, anuvātapaṭivātampi gandho gacchatī’’ti. ‘‘Katamaṁ pana taṁ, bhante, gandhajātaṁ’’?",
  "atk-s0502a4:200_2": "‘‘Yassa anuvātampi gandho gacchati, paṭivātampi gandho gacchati, anuvātapaṭivātampi",
  "atk-s0502a4:200_3": "gandho gacchatī’’ti?",
  "atk-s0502a4:201_0": "‘‘Idhānanda, yasmiṁ gāme vā nigame vā itthī vā puriso vā buddhaṁ saraṇaṁ gato hoti,",
  "atk-s0502a4:201_1": "dhammaṁ saraṇaṁ gato hoti, saṅghaṁ saraṇaṁ gato hoti, pāṇātipātā paṭivirato hoti,",
  "atk-s0502a4:201_2": "adinnādānā paṭivirato hoti, kāmesumicchācārā paṭivirato hoti, musāvādā paṭivirato",
  "atk-s0502a4:201_3": "hoti, surāmerayamajjapamādaṭṭhānā paṭivirato hoti, sīlavā hoti kalyāṇadhammo, vigatamalamaccherena",
  "atk-s0502a4:201_4": "cetasā agāraṁ ajjhāvasati muttacāgo payatapāṇi vossaggarato yācayogo dānasaṁvibhāgarato.",
  "atk-s0502a4:202_0": "‘‘Tassa disāsu samaṇabrāhmaṇā vaṇṇaṁ bhāsanti, ‘amukasmiṁ nāma gāme vā nigame vā",
  "atk-s0502a4:202_1": "itthī vā puriso vā buddhaṁ saraṇaṁ gato hoti, dhammaṁ saraṇaṁ gato hoti, saṅghaṁ",
  "atk-s0502a4:202_2": "saraṇaṁ gato hoti…pe… dānasaṁvibhāgarato’’’ti.",
  "atk-s0502a4:203_0": "‘‘Devatāpissa vaṇṇaṁ bhāsanti, ‘amukasmiṁ nāma gāme vā nigame vā itthī vā puriso",
  "atk-s0502a4:203_1": "vā buddhaṁ saraṇaṁ gato hoti, dhammaṁ saraṇaṁ gato hoti, saṅghaṁ saraṇaṁ gato hoti…pe…",
  "atk-s0502a4:203_2": "dānasaṁvibhāgarato’’’ti. ‘‘Idaṁ kho taṁ, ānanda, gandhajātaṁ, yassa anuvātampi gandho",
  "atk-s0502a4:203_3": "gacchati, paṭivātampi gandho gacchati , anuvātapaṭivātampi gandho gacchatī’’ti (a.",
  "atk-s0502a4:203_4": "ni. 3.80) vatvā imā gāthā abhāsi –",
  "atk-s0502a4:204": "54.",
  "atk-s0502a4:205": " ‘‘Na pupphagandho paṭivātameti,",
  "atk-s0502a4:206": "Na candanaṁ tagaramallikā vā;",
  "atk-s0502a4:207": "Satañca gandho paṭivātameti,",
  "atk-s0502a4:208": "Sabbā disā sappuriso pavāyati. (a. ni. 3.80);",
  "atk-s0502a4:209": "55.",
  "atk-s0502a4:210": " ‘‘Candanaṁ tagaraṁ vāpi, uppalaṁ atha vassikī;",
  "atk-s0502a4:211": "Etesaṁ gandhajātānaṁ, sīlagandho anuttaro’’ti.",
  "atk-s0502a4:212_0": "Tattha na pupphagandhoti tāvatiṁsabhavane paricchattakarukkho āyāmato ca vitthārato",
  "atk-s0502a4:212_1": "ca yojanasatiko, tassa pupphānaṁ ābhā paññāsa yojanāni gacchati, gandho yojanasataṁ,",
  "atk-s0502a4:212_2": "sopi anuvātameva gacchati, paṭivātaṁ pana aṭṭhaṅgulamattampi gantuṁ na sakkoti, evarūpopi",
  "atk-s0502a4:212_3": "na pupphagandho paṭivātameti. Candananti candanagandho. Tagaramallikā vāti imesampi",
  "atk-s0502a4:212_4": "gandho eva adhippeto. Sāragandhānaṁ aggassa hi lohitacandanassāpi tagarassapi mallikāyapi",
  "atk-s0502a4:212_5": "anuvātameva vāyati, no paṭivātaṁ. Satañca gandhoti sappurisānaṁ pana buddhapaccekabuddhasāvakānaṁ",
  "atk-s0502a4:212_6": "sīlagandho paṭivātameti. Kiṁ kāraṇā? Sabbā disā sappuriso pavāyati yasmā pana sappuriso",
  "atk-s0502a4:212_7": "sīlagandhena sabbāpi disā ajjhottharitvāva gacchati, tasmā ‘‘tassa gandho na paṭivātametī’’ti",
  "atk-s0502a4:212_8": "na vattabbo . Tena vuttaṁ ‘‘paṭivātametī’’ti. Vassikīti jātisumanā. Etesanti imesaṁ",
  "atk-s0502a4:212_9": "candanādīnaṁ gandhajātānaṁ gandhato sīlavantānaṁ sappurisānaṁ sīlagandhova anuttaro",
  "atk-s0502a4:212_10": "asadiso apaṭibhāgoti.",
  "atk-s0502a4:213": "Desanāvasāne bahū sotāpattiphalādīni pattā. Desanā mahājanassa sātthikā jātāti.",
  "atk-s0502a4:214": "Ānandattherapañhāvatthu navamaṁ.",
  "atk-s0502a4:215": "10. Mahākassapattherapiṇḍapātadinnavatthu",
  "atk-s0502a4:216": "Appamattoayaṁ gandhoti imaṁ dhammadesanaṁ satthā veḷuvane viharanto mahākassapattherassa piṇḍapātadānaṁ ārabbha kathesi.",
  "atk-s0502a4:217_0": "Ekasmiñhi divase thero sattāhaccayena nirodhā vuṭṭhāya ‘‘rājagahe sapadānaṁ piṇḍāya",
  "atk-s0502a4:217_1": "carissāmī’’ti nikkhami. Tasmiṁ pana samaye sakkassa devarañño paricārikā kakuṭapādiniyo",
  "atk-s0502a4:217_2": "pañcasatā accharāyo ‘‘therassa piṇḍapātaṁ dassāmā’’ti ussāhajātā pañca piṇḍapātasatāni",
  "atk-s0502a4:217_3": "sajjetvā ādāya antarāmagge ṭhatvā, ‘‘bhante, imaṁ piṇḍapātaṁ gaṇhatha, saṅgahaṁ no",
  "atk-s0502a4:217_4": "karothā’’ti vadiṁsu. ‘‘Gacchatha tumhe, ahaṁ duggatānaṁ saṅgahaṁ karissāmī’’ti. ‘‘Bhante,",
  "atk-s0502a4:217_5": "mā no nāsetha, saṅgahaṁ no karothā’’ti. Thero ñatvā puna paṭikkhipitvā punapi apagantuṁ",
  "atk-s0502a4:217_6": "anicchamānā yācantiyo ‘‘attano pamāṇaṁ na jānātha, apagacchathā’’ti accharaṁ pahari.",
  "atk-s0502a4:217_7": "Tā therassa accharasaddaṁ sutvā santhambhitvā sammukhā ṭhātuṁ asakkontiyo palāyitvā",
  "atk-s0502a4:217_8": "devalokameva gantvā, sakkena ‘‘kahaṁ gatātthā’’ti puṭṭhā, ‘‘‘samāpattito vuṭṭhitassa",
  "atk-s0502a4:217_9": "therassa piṇḍapātaṁ dassāmā’ti gatāmhā, devā’’ti. ‘‘Dinno pana vā’’ti? ‘‘Gaṇhituṁ",
  "atk-s0502a4:217_10": "na icchatī’’ti. ‘‘Kiṁ kathesī’’ti? ‘‘‘Duggatānaṁ saṅgahaṁ karissāmī’ti āha, devā’’ti.",
  "atk-s0502a4:217_11": "‘‘Tumhe kenākārena gatā’’ti. ‘‘Imināva, devā’’ti. Sakko ‘‘tumhādisiyo therassa piṇḍapātaṁ",
  "atk-s0502a4:217_12": "kiṁ dassantī’’ti sayaṁ dātukāmo hutvā, jarājiṇṇo mahallako khaṇḍadanto palitakeso",
  "atk-s0502a4:217_13": "otaggasarīro mahallakatanta vāyo hutvā sujampi devadhītaraṁ tathārūpameva mahallikaṁ",
  "atk-s0502a4:217_14": "katvā ekaṁ pesakāravīthiṁ māpetvā tantaṁ pasārento acchi.",
  "atk-s0502a4:218_0": "Theropi ‘‘duggatānaṁ saṅgahaṁ karissāmī’’ti nagarābhimukho gacchanto bahinagare eva",
  "atk-s0502a4:218_1": "taṁ vīthiṁ disvā olokento dve jane addasa. Tasmiṁ khaṇe sakko tantaṁ pasāreti, sujā",
  "atk-s0502a4:218_2": "tasaraṁ vaṭṭeti. Thero cintesi – ‘‘ime mahallakakālepi kammaṁ karontiyeva imasmiṁ",
  "atk-s0502a4:218_3": "nagare imehi duggatatarā natthi maññe, imehi dinnaṁ uḷuṅkamattampi sākamattampi gahetvā",
  "atk-s0502a4:218_4": "imesaṁ saṅgahaṁ karissāmī’’ti. So tesaṁ gehābhimukho ahosi. Sakko taṁ āgacchantaṁ",
  "atk-s0502a4:218_5": "disvā sujaṁ āha – ‘‘bhadde, mayhaṁ ayyo ito āgacchati, tvaṁ apassantī viya tuṇhī",
  "atk-s0502a4:218_6": "hutvā nisīda, khaṇena theraṁ vañcetvā piṇḍapātaṁ dassāmā’’ti. Thero āgantvā gehadvāre",
  "atk-s0502a4:218_7": "aṭṭhāsi. Tepi apassantā viya attano kammameva karontā thokaṁ āgamiṁsu.",
  "atk-s0502a4:219_0": "Atha sakko ‘‘gehadvāre eko thero viya ṭhito, upadhārehi tāvā’’ti āha. ‘‘Gantvā upadhāretha,",
  "atk-s0502a4:219_1": "sāmī’’ti. So gehā nikkhamitvā theraṁ pañcapatiṭṭhitena vanditvā ubhohi hatthehi jaṇṇukāni",
  "atk-s0502a4:219_2": "olambitvā nitthunanto uṭṭhāya ‘‘kataro thero nu kho ayyo’’ti thokaṁ osakkitvā ‘‘akkhīni",
  "atk-s0502a4:219_3": "me dhūmāyantī’’ti vatvā nalāṭe hatthaṁ ṭhapetvā uddhaṁ oloketvā ‘‘aho dukkhaṁ, ayyo",
  "atk-s0502a4:219_4": "no mahākassapatthero cirassaṁ me kuṭidvāraṁ āgato, atthi nu kho kiñci gehe’’ti āha.",
  "atk-s0502a4:219_5": "Sujā thokaṁ ākulaṁ viya hutvā ‘‘atthi, sāmī’’ti paṭivacanaṁ adāsi. Sakko, ‘‘bhante,",
  "atk-s0502a4:219_6": "lūkhaṁ vā paṇītaṁ vāti acintetvā saṅgahaṁ no karothā’’ti pattaṁ gaṇhi. Thero ‘‘etehi",
  "atk-s0502a4:219_7": "dinnaṁ sākaṁ vā hotu kuṇḍakamuṭṭhi vā, saṅgahaṁ nesaṁ karissāmī’’ti pattaṁ adāsi.",
  "atk-s0502a4:219_8": "So antogharaṁ pavisitvā ghaṭiodanaṁ nāma ghaṭiyā uddharitvā pattaṁ pūretvā therassa",
  "atk-s0502a4:219_9": "hatthe ṭhapesi. So ahosi piṇḍapāto anekasūpabyañjano, sakalaṁ rājagahanagaraṁ gandhena ajjhotthari.",
  "atk-s0502a4:220_0": "Tadā thero cintesi – ‘‘ayaṁ puriso appesakkho, piṇḍapāto mahesakkho, sakkassa bhojanasadiso,",
  "atk-s0502a4:220_1": "ko nu kho eso’’ti. Atha naṁ ‘‘sakko’’ti ñatvā āha – ‘‘bhāriyaṁ te kammaṁ kataṁ duggatānaṁ",
  "atk-s0502a4:220_2": "sampattiṁ vilumpantena, ajja mayhaṁ dānaṁ datvā kocideva duggato senāpatiṭṭhānaṁ",
  "atk-s0502a4:220_3": "vā seṭṭhiṭṭhānaṁ vā labheyyā’’ti. ‘‘Mayā duggatataro natthi, bhante’’ti. ‘‘Kiṁ kāraṇā",
  "atk-s0502a4:220_4": "tvaṁ duggato devaloke rajjasiriṁ anubhavanto’’ti? ‘‘Bhante, evaṁ nāmetaṁ, mayā pana",
  "atk-s0502a4:220_5": "anuppanne buddhe kalyāṇakammaṁ kataṁ, buddhuppāde vattamāne kalyāṇakammaṁ katvā cūḷarathadevaputto",
  "atk-s0502a4:220_6": "mahārathadevaputto anekavaṇṇadevaputtoti ime tayo samānadevaputtā mama āsannaṭṭhāne",
  "atk-s0502a4:220_7": "nibbattā, mayā tejavantatarā. Ahañhi tesu devaputtesu ‘nakkhattaṁ kīḷissāmā’ti paricārikāyo",
  "atk-s0502a4:220_8": "gahetvā antaravīthiṁ otiṇṇesu palāyitvā gehaṁ pavisāmi. Tesañhi sarīrato tejo mama",
  "atk-s0502a4:220_9": "sarīraṁ ottharati, mama sarīrato tejo tesaṁ sarīraṁ na ottharati, ‘ko mayā duggatataro,",
  "atk-s0502a4:220_10": "bhante’ti. ‘Evaṁ santepi ito paṭṭhāya mayhaṁ mā evaṁ vañcetvā dānamadāsī’’’ti. ‘‘Vañcetvā",
  "atk-s0502a4:220_11": "tumhākaṁ dāne dinne mayhaṁ kusalaṁ atthi, na atthī’’ti? ‘‘Atthāvuso’’ti. ‘‘Evaṁ sante",
  "atk-s0502a4:220_12": "kusalakammakaraṇaṁ nāma mayhaṁ bhāro, bhante’’ti. So evaṁ vatvā theraṁ vanditvā sujaṁ",
  "atk-s0502a4:220_13": "gahetvā theraṁ padakkhiṇaṁ katvā vehāsaṁ abbhuggantvā ‘‘aho dānaṁ paramadānaṁ kassape",
  "atk-s0502a4:220_14": "suppatiṭṭhita’’nti udānaṁ udānesi. Tena vuttaṁ –",
  "atk-s0502a4:221_0": "‘‘Ekaṁ samayaṁ bhagavā rājagahe viharati veḷuvane kalandakanivāpe. Tena kho pana",
  "atk-s0502a4:221_1": "samayena āyasmā mahākassapo pippaliguhāyaṁ viharati, sattāhaṁ ekapallaṅkena nisinno",
  "atk-s0502a4:221_2": "hoti aññataraṁ samādhiṁ samāpajjitvā. Atha kho āyasmā mahākassapo tassa sattāhassa",
  "atk-s0502a4:221_3": "accayena tamhā samādhimhā vuṭṭhāsi. Atha kho āyasmato mahākassapassa tamhā samādhimhā",
  "atk-s0502a4:221_4": "vuṭṭhitassa etadahosi – ‘‘yaṁnūnāhaṁ rājagahaṁ piṇḍāya paviseyya’’nti.",
  "atk-s0502a4:222_0": "‘‘Tena kho pana samayena pañcamattāni devatāsatāni ussukkaṁ āpannāni honti āyasmato",
  "atk-s0502a4:222_1": "mahākassapassa piṇḍapātapaṭilābhāya. Atha kho āyasmā mahākassapo tāni pañcamattāni",
  "atk-s0502a4:222_2": "devatāsatāni paṭikkhipitvā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.",
  "atk-s0502a4:223_0": "‘‘Tena kho pana samayena sakko devānamindo āyasmato mahākassapassa piṇḍapātaṁ dātukāmo",
  "atk-s0502a4:223_1": "hoti. Pesakāravaṇṇaṁ abhinimminitvā tantaṁ vināti, sujā asurakaññā tasaraṁ pūreti.",
  "atk-s0502a4:223_2": "Atha kho āyasmā mahākassapo rājagahe sapadānaṁ piṇḍāya caramāno yena sakkassa devānamindassa",
  "atk-s0502a4:223_3": "nivesanaṁ tenupasaṅkami, addasā kho sakko devānamindo āyasmantaṁ mahākassapaṁ dūratova",
  "atk-s0502a4:223_4": "āgacchantaṁ, disvā gharā nikkhamitvā paccuggantvā hatthato pattaṁ gahetvā gharaṁ",
  "atk-s0502a4:223_5": "pavisitvā ghaṭiyā odanaṁ uddharitvā pattaṁ pūretvā āyasmato mahākassapassa adāsi.",
  "atk-s0502a4:223_6": "So ahosi piṇḍapāto anekasūpo anekabyañjano anekarasabyañjano. Atha kho āyasmato mahākassapassa",
  "atk-s0502a4:223_7": "etadahosi – ‘ko nu kho ayaṁ satto, yassāyaṁ evarūpo iddhānubhāvo’ti. Atha kho āyasmato",
  "atk-s0502a4:223_8": "mahākassapassa etadahosi – ‘sakko kho ayaṁ devānamindo’ti viditvā sakkaṁ devānamindaṁ",
  "atk-s0502a4:223_9": "etadavoca – ‘kataṁ kho te idaṁ, kosiya, mā punapi evarūpamakāsī’’’ti. ‘‘Amhākampi,",
  "atk-s0502a4:223_10": "bhante kassapa, puññena attho, amhākampi puññena karaṇīya’’nti.",
  "atk-s0502a4:224_0": "‘‘Atha kho sakko devānamindo āyasmantaṁ mahākassapaṁ abhivādetvā padakkhiṇaṁ katvā",
  "atk-s0502a4:224_1": "vehāsaṁ abbhuggantvā ākāse antalikkhe tikkhattuṁ udānaṁ udānesi – ‘aho dānaṁ paramadānaṁ",
  "atk-s0502a4:224_2": "kassape suppatiṭṭhitaṁ, aho dānaṁ paramadānaṁ kassape suppatiṭṭhitaṁ, aho dānaṁ paramadānaṁ",
  "atk-s0502a4:224_3": "kassape suppatiṭṭhita’’’nti (udā. 27).",
  "atk-s0502a4:225_0": "Atha kho bhagavā vihāre ṭhito eva tassa taṁ saddaṁ sutvā bhikkhū āmantetvā – ‘‘passatha",
  "atk-s0502a4:225_1": ", bhikkhave, sakkaṁ devānamindaṁ udānaṁ udānetvā ākāsena gacchanta’’nti āha. ‘‘Kiṁ",
  "atk-s0502a4:225_2": "pana tena kataṁ, bhante’’ti? ‘‘Vañcetvā tena mayhaṁ puttassa kassapassa piṇḍapāto",
  "atk-s0502a4:225_3": "dinno, taṁ datvā tuṭṭhamānaso udānaṁ udānento gacchatī’’ti. ‘‘Therassa piṇḍapātaṁ",
  "atk-s0502a4:225_4": "dātuṁ vaṭṭatī’’ti kathaṁ, bhante, tena ñātanti. ‘‘Bhikkhave, mama puttena sadisaṁ",
  "atk-s0502a4:225_5": "nāma piṇḍapātikaṁ devāpi manussāpi pihayantīti vatvā sayampi udānaṁ udāne’’si. Sutte",
  "atk-s0502a4:225_6": "pana etthakameva āgataṁ –",
  "atk-s0502a4:226_0": "‘‘Assosi kho bhagavā dibbāya sotadhātuyā visuddhāya atikkantamānusikāya sakkassa",
  "atk-s0502a4:226_1": "devānamindassa vehāsaṁ abbhuggantvā ākāse antalikkhe tikkhattuṁ udānaṁ udānentassa",
  "atk-s0502a4:226_2": "‘‘aho dānaṁ paramadānaṁ kassape suppatiṭṭhitaṁ, aho dānaṁ paramadānaṁ kassape suppatiṭṭhitaṁ,",
  "atk-s0502a4:226_3": "aho dānaṁ paramadānaṁ kassape suppatiṭṭhita’’nti (udā. 27).",
  "atk-s0502a4:227": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi –",
  "atk-s0502a4:228": "‘‘Piṇḍapātikassa bhikkhuno,",
  "atk-s0502a4:229": "Attabharassa anaññaposino;",
  "atk-s0502a4:230": "Devā pihayanti tādino,",
  "atk-s0502a4:231": "Upasantassa sadā satīmato’’ti. (udā. 27);",
  "atk-s0502a4:232": "Imañca pana udānaṁ udānetvā, ‘‘bhikkhave, sakko devānamindo mama puttassa sīlagandhena āgantvā piṇḍapātaṁ adāsī’’ti vatvā imaṁ gāthamāha –",
  "atk-s0502a4:233": "56.",
  "atk-s0502a4:234": " ‘‘Appamatto ayaṁ gandho, yvāyaṁ tagaracandanaṁ;",
  "atk-s0502a4:235": "Yo ca sīlavataṁ gandho, vāti devesu uttamo’’ti.",
  "atk-s0502a4:236_0": "Tattha appamattoti parittappamāṇo. Yo ca sīlavatanti yo pana sīlavantānaṁ sīlagandho,",
  "atk-s0502a4:236_1": "so tagaraṁ viya lohitacandanaṁ viya ca parittako na hoti, ativiya uḷāro vipphārito.",
  "atk-s0502a4:236_2": "Teneva kāraṇena vāti devesu uttamoti pavaro seṭṭho hutvā devesu ca manussesu ca sabbatthameva",
  "atk-s0502a4:236_3": "vāyati, ottharanto gacchatīti.",
  "atk-s0502a4:237": "Desanāvasāne bahū sotāpattiphalādīni pattā. Desanā mahājanassa sātthikā jātāti.",
  "atk-s0502a4:238": "Mahākassapattherapiṇḍapātadinnavatthu dasamaṁ.",
  "atk-s0502a4:239": "11. Godhikattheraparinibbānavatthu",
  "atk-s0502a4:240": "Tesaṁsampannasīlānanti imaṁ dhammadesanaṁ satthā rājagahaṁ upanissāya veḷuvane viharanto godhikattherassa parinibbānaṁ ārabbha kathesi.",
  "atk-s0502a4:241_0": "So hi āyasmā isigilipasse kāḷasilāyaṁ viharanto appamatto ātāpī pahitatto sāmāyikaṁ",
  "atk-s0502a4:241_1": "cetovimuttiṁ phusitvā ekassa anussāyikassa rogassa vasena tato parihāyi. So dutiyampi",
  "atk-s0502a4:241_2": "tatiyampi chakkhattuṁ jhānaṁ nibbattetvā parihīno, sattame vāre uppādetvā cintesi",
  "atk-s0502a4:241_3": "– ‘‘ahaṁ chakkhattuṁ jhānā parihīno, parihīnajjhānassa kho pana aniyatā gati, idāneva",
  "atk-s0502a4:241_4": "satthaṁ āharissāmī’’ti kesoropanasatthakaṁ gahetvā galanāḷiṁ chindituṁ pañcake nipajji.",
  "atk-s0502a4:241_5": "Māro tassa cittaṁ ñatvā ‘‘ayaṁ bhikkhu satthaṁ āharitukāmo, satthaṁ āharantā kho",
  "atk-s0502a4:241_6": "pana jīvite nirapekkhā honti, te vipassanaṁ paṭṭhapetvā arahattampi pāpuṇanti, sacāhaṁ",
  "atk-s0502a4:241_7": "etaṁ vāressāmi, na me vacanaṁ karissati, satthāraṁ vārāpessāmī’’ti aññātakavesena",
  "atk-s0502a4:241_8": "satthāraṁ upasaṅkamitvā evamāha –",
  "atk-s0502a4:242": "‘‘Mahāvīra mahāpañña, iddhiyā yasasā jalaṁ;",
  "atk-s0502a4:243": "Sabbaverabhayātīta, pāde vandāmi cakkhuma.",
  "atk-s0502a4:244": "‘‘Sāvako te mahāvīra, maraṇaṁ maraṇābhibhū;",
  "atk-s0502a4:245": "Ākaṅkhati cetayati, taṁ nisedha jutindhara.",
  "atk-s0502a4:246": "‘‘Kathañhi bhagavā tuyhaṁ, sāvako sāsane rato;",
  "atk-s0502a4:247": "Appattamānaso sekkho, kālaṁ kayirā jane sutā’’ti. (saṁ. ni. 1.159);",
  "atk-s0502a4:248": "Tasmiṁ khaṇe therena satthaṁ āharitaṁ hoti. Satthā ‘‘māro aya’’nti viditvā imaṁ gāthamāha –",
  "atk-s0502a4:249": "‘‘Evañhi dhīrā kubbanti, nāvakaṅkhanti jīvitaṁ;",
  "atk-s0502a4:250": "Samūlaṁ taṇhamabbuyha, godhiko parinibbuto’’ti. (saṁ. ni. 1.159);",
  "atk-s0502a4:251_0": "Atha kho bhagavā sambahulehi bhikkhūhi saddhiṁ therassa satthaṁ āharitvā nipannaṭṭhānaṁ",
  "atk-s0502a4:251_1": "agamāsi. Tasmiṁ khaṇe māro pāpimā ‘‘kattha nu kho imassa paṭisandhiviññāṇaṁ patiṭṭhita’’nti",
  "atk-s0502a4:251_2": "dhūmarāsi viya timirapuñjo viya ca hutvā sabbadisāsu therassa viññāṇaṁ samanvesati.",
  "atk-s0502a4:251_3": "Bhagavā taṁ dhūmatimirabhāvaṁ bhikkhūnaṁ dassetvā ‘‘eso kho, bhikkhave, māro pāpimā",
  "atk-s0502a4:251_4": "godhikassa kulaputtassa viññāṇaṁ samanvesati ‘kattha godhikassa kulaputtassa viññāṇaṁ",
  "atk-s0502a4:251_5": "patiṭṭhita’nti. Apatiṭṭhitena ca, bhikkhave, viññāṇena godhiko kulaputto parinibbuto’’ti",
  "atk-s0502a4:251_6": "āha. Māropi tassa viññāṇaṭṭhānaṁ daṭṭhuṁ asakkonto kumārakavaṇṇo hutvā beluvapaṇḍuvīṇaṁ",
  "atk-s0502a4:251_7": "ādāya satthāraṁ upasaṅkamitvā pucchi –",
  "atk-s0502a4:252": "‘‘Uddhaṁ adho ca tiriyaṁ, disā anudisā svahaṁ;",
  "atk-s0502a4:253": "Anvesaṁ nādhigacchāmi, godhiko so kuhiṁ gato’’ti. (saṁ. ni. 1.159);",
  "atk-s0502a4:254": "Atha naṁ satthā āha –",
  "atk-s0502a4:255": "‘‘Yo dhīro dhitisampanno, jhāyī jhānarato sadā;",
  "atk-s0502a4:256": "Ahorattaṁ anuyuñjaṁ, jīvitaṁ anikāmayaṁ.",
  "atk-s0502a4:257": "‘‘Jetvāna maccuno senaṁ, anāgantvā punabbhavaṁ;",
  "atk-s0502a4:258": "Samūlaṁ taṇhamabbuyha, godhiko parinibbuto’’ti. (saṁ. ni. 1.159);",
  "atk-s0502a4:259": "Evaṁ vutte māro pāpimā bhagavantaṁ gāthāya ajjhabhāsi –",
  "atk-s0502a4:260": "‘‘Tassa sokaparetassa, vīṇā kacchā abhassatha;",
  "atk-s0502a4:261": "Tato so dummano yakkho, tatthevantaradhāyathā’’ti. (saṁ. ni. 1.159);",
  "atk-s0502a4:262": "Satthāpi ‘‘kiṁ te, pāpima, godhikassa kulaputtassa nibbattaṭṭhānena? Tassa hi nibbattaṭṭhānaṁ tumhādisānaṁ satampi sahassampi daṭṭhuṁ na sakkotī’’ti vatvā imaṁ gāthamāha –",
  "atk-s0502a4:263": "57.",
  "atk-s0502a4:264": " ‘‘Tesaṁ sampannasīlānaṁ, appamādavihārinaṁ;",
  "atk-s0502a4:265": "Sammadaññā vimuttānaṁ, māro maggaṁ na vindatī’’ti.",
  "atk-s0502a4:266_0": "Tattha tesanti yathā appatiṭṭhitena viññāṇena godhiko kulaputto parinibbuto, ye ca",
  "atk-s0502a4:266_1": "evaṁ parinibbāyanti, tesaṁ sampannasīlānanti paripuṇṇasīlānaṁ. Appamādavihārinanti",
  "atk-s0502a4:266_2": "satiavippavāsasaṅkhātena appamādena viharantānaṁ. Sammadaññā vimuttānanti hetunā",
  "atk-s0502a4:266_3": "ñāyena kāraṇena jānitvā ‘‘tadaṅgavimuttiyā, vikkhambhanavimuttiyā, samucchedavimuttiyā,",
  "atk-s0502a4:266_4": "paṭippassaddhivimuttiyā, nissaraṇavimuttiyā’’ti imāhi pañcahi vimuttīhi vimuttānaṁ.",
  "atk-s0502a4:266_5": "Māro maggaṁ na vindatīti evarūpānaṁ mahākhīṇāsavānaṁ sabbathāmena maggantopi māro",
  "atk-s0502a4:266_6": "gatamaggaṁ na vindati na labhati na passatīti.",
  "atk-s0502a4:267": "Desanāvasāne bahū sotāpattiphalādīni pattā. Desanā mahājanassa sātthikā jātāti.",
  "atk-s0502a4:268": "Godhikattheraparinibbānavatthu ekādasamaṁ.",
  "atk-s0502a4:269": "12. Garahadinnavatthu",
  "atk-s0502a4:270": "Yathāsaṅkāraṭṭhānasminti imaṁ dhammadesanaṁ satthā jetavane viharanto garahadinnaṁ nāma nigaṇṭhasāvakaṁ ārabbha kathesi.",
  "atk-s0502a4:271_0": "Sāvatthiyañhi sirigutto ca garahadinno cāti dve sahāyakā ahesuṁ. Tesu sirigutto upāsako",
  "atk-s0502a4:271_1": "buddhasāvako, garahadinno nigaṇṭhasāvako . Taṁ nigaṇṭhā abhikkhaṇaṁ evaṁ vadanti",
  "atk-s0502a4:271_2": "– ‘‘tava sahāyakaṁ siriguttaṁ ‘kiṁ tvaṁ samaṇaṁ gotamaṁ upasaṅkamasi, tassa santike",
  "atk-s0502a4:271_3": "kiṁ labhissasī’ti vatvā yathā amhe upasaṅkamitvā amhākañca deyyadhammaṁ dassati,",
  "atk-s0502a4:271_4": "kiṁ evaṁ ovadituṁ na vaṭṭatī’’ti. Garahadinno tesaṁ vacanaṁ sutvā abhikkhaṇaṁ gantvā",
  "atk-s0502a4:271_5": "ṭhitanisinnaṭṭhānādīsu siriguttaṁ evaṁ ovadati – ‘‘samma, kiṁ te samaṇena gotamena,",
  "atk-s0502a4:271_6": "taṁ upasaṅkamitvā kiṁ labhissasi, kiṁ te mama, ayye, upasaṅkamitvā tesaṁ dānaṁ dātuṁ",
  "atk-s0502a4:271_7": "na vaṭṭatī’’ti? Sirigutto tassa kathaṁ sutvāpi bahū divase tuṇhī hutvā nibbijjitvā",
  "atk-s0502a4:271_8": "ekadivasaṁ, ‘‘samma, tvaṁ abhikkhaṇaṁ āgantvā maṁ ṭhitaṭṭhānādīsu evaṁ vadesi, ‘samaṇaṁ",
  "atk-s0502a4:271_9": "gotamaṁ upasaṅkamitvā kiṁ labhissasi, mama, ayye, upasaṅkamitvā tesaṁ dānaṁ dehī’ti,",
  "atk-s0502a4:271_10": "kathehi tāva me, tava, ayyā, kiṁ jānantī’’ti? ‘‘‘Aho, sāmi, mā evaṁ vada, mama ayyānaṁ",
  "atk-s0502a4:271_11": "aññātaṁ nāma natthi, sabbaṁ atītānāgatapaccuppannaṁ sabbaṁ kāyavacīmanokammaṁ idaṁ",
  "atk-s0502a4:271_12": "bhavissati, idaṁ na bhavissatī’ti sabbaṁ bhabbābhabbaṁ jānantī’’ti? ‘‘Evaṁ vadesī’’ti.",
  "atk-s0502a4:271_13": "‘‘Āma, vademī’’ti. ‘‘Yadi evaṁ, atibhāriyaṁ te kataṁ, ettakaṁ kālaṁ mayhaṁ etamatthaṁ",
  "atk-s0502a4:271_14": "anācikkhantena, ajja mayā ayyānaṁ ñāṇānubhāvo ñāto, gaccha, samma, ayye, mama vacanena",
  "atk-s0502a4:271_15": "nimantehī’’ti. So nigaṇṭhānaṁ santikaṁ gantvā te vanditvā ‘‘mayhaṁ sahāyako sirigutto",
  "atk-s0502a4:271_16": "svātanāya tumhe nimantetī’’ti āha. ‘‘Siriguttena sāmaṁ tvaṁ vutto’’ti? ‘‘Āma, ayyā’’ti.",
  "atk-s0502a4:271_17": "Te haṭṭhatuṭṭhā hutvā ‘‘nipphannaṁ no kiccaṁ, siriguttassa amhesu pasannakālato paṭṭhāya",
  "atk-s0502a4:271_18": "kā nāma sampatti amhākaṁ na bhavissatī’’ti vadiṁsu.",
  "atk-s0502a4:272_0": "Siriguttassāpi mahantaṁ nivesanaṁ. So tasmiṁ dvinnaṁ gehānaṁ antare ubhato dīghaṁ",
  "atk-s0502a4:272_1": "āvāṭaṁ khaṇāpetvā gūthakalalassa pūrāpesi. Bahiāvāṭe dvīsu pariyantesu khāṇuke koṭṭāpetvā",
  "atk-s0502a4:272_2": "tesu rajjuyo bandhāpetvā āsanānaṁ purimapāde āvāṭassa purimapasse ṭhapāpetvā pacchimapāde",
  "atk-s0502a4:272_3": "rajjukesu ṭhapāpesi. ‘‘Evaṁ nisinnakāle evaṁ avaṁsirā patissantī’’ti maññamāno yathā",
  "atk-s0502a4:272_4": "āvāṭo na paññāyati, evaṁ āsanānaṁ upari paccattharaṇāni dāpesi. Mahantā mahantā cāṭiyo",
  "atk-s0502a4:272_5": "ṭhapāpetvā kadalipaṇṇehi ca setapilotikāhi ca mukhāni bandhāpetvā tā tucchā eva gehassa",
  "atk-s0502a4:272_6": "pacchimabhāge bahi yāgubhattasitthasappitelamadhuphāṇitapūvacuṇṇamakkhitā katvā ṭhapāpesi.",
  "atk-s0502a4:272_7": "Garahadinno pātova tassa gharaṁ vegena gantvā, ‘‘ayyānaṁ sakkāro sajjito’’ti pucchi.",
  "atk-s0502a4:272_8": "‘‘Āma, samma, sajjito’’ti. ‘‘Kahaṁ pana eso’’ti. ‘‘Etāsu ettikāsu cāṭīsu yāgu, ettikāsu",
  "atk-s0502a4:272_9": "bhattaṁ, ettikāsu sappiphāṇitapūvādīni pūritāni, āsanāni paññattānī’’ti. So ‘‘sādhū’’ti",
  "atk-s0502a4:272_10": "vatvā gato tassa gatakāle pañcasatā nigaṇṭhā āgamiṁsu. Sirigutto gehā nikkhamitvā",
  "atk-s0502a4:272_11": "pañcapatiṭṭhitena nigaṇṭhe vanditvā tesaṁ purato añjaliṁ paggayha ṭhito evaṁ cintesi",
  "atk-s0502a4:272_12": "– ‘‘tumhe kira atītādibhedaṁ sabbaṁ jānātha, evaṁ tumhākaṁ upaṭṭhākena mayhaṁ kathitaṁ.",
  "atk-s0502a4:272_13": "Sace sabbaṁ tumhe jānātha, mayhaṁ gehaṁ mā pavisittha. Mama gehaṁ paviṭṭhānañhi vo",
  "atk-s0502a4:272_14": "neva yāgu atthi, na bhattādīni. Sace ajānitvā pavisissatha, gūthaāvāṭe vo pātetvā",
  "atk-s0502a4:272_15": "pothessāmī’’ti evaṁ cintetvā purisānaṁ saññaṁ adāsi. Evaṁ tesaṁ nisīdanabhāvaṁ ñatvā",
  "atk-s0502a4:272_16": "pacchimapasse ṭhatvā āsanānaṁ upari paccattharaṇāni apaneyyātha, mā tāni asucinā makkhayiṁsūti.",
  "atk-s0502a4:273_0": "Atha nigaṇṭhe ‘‘ito etha, bhante’’ti āha. Nigaṇṭhā pavisitvā paññattāsanesu nisīdituṁ",
  "atk-s0502a4:273_1": "ārabhiṁsu. Atha ne manussā vadiṁsu – ‘‘āgametha, bhante, mā tāva nisīdathā’’ti. ‘‘Kiṁ",
  "atk-s0502a4:273_2": "kāraṇā’’ti? ‘‘Amhākaṁ gehaṁ paviṭṭhānaṁ ayyānaṁ vattaṁ ñatvā nisīdituṁ vaṭṭatī’’ti.",
  "atk-s0502a4:273_3": "‘‘Kiṁ kātuṁ vaṭṭati, āvuso’’ti? ‘‘Attano attano pattāsanamūlesu ṭhatvā sabbepi ekappahāreneva",
  "atk-s0502a4:273_4": "nisīdituṁ vaṭṭatī’’ti. Idaṁ kirassa adhippāyo – ‘‘ekasmiṁ āvāṭe patite ‘mā, āvuso,",
  "atk-s0502a4:273_5": "avasesā āsane nisīdantū’ti vattuṁ mā labhatū’’ti. Te ‘‘sādhū’’ti vatvā ‘‘imehi kathitakathaṁ",
  "atk-s0502a4:273_6": "amhehi kātuṁ vaṭṭatī’’ti cintayiṁsu. Atha sabbe attano attano pattāsanamūle paṭipāṭiyā",
  "atk-s0502a4:273_7": "aṭṭhaṁsu. Atha ne, ‘‘bhante, khippaṁ ekappahāreneva nisīdathā’’ti vatvā tesaṁ nisinnabhāvaṁ",
  "atk-s0502a4:273_8": "ñatvā āsanānaṁ upari paccattharaṇāni nīhariṁsu. Nigaṇṭhā ekappahāreneva nisinnā,",
  "atk-s0502a4:273_9": "rajjūnaṁ upari ṭhapitā āsanapādā bhaṭṭhā, nigaṇṭhā avaṁsirā āvāṭe patiṁsu. Sirigutto",
  "atk-s0502a4:273_10": "tesu patitesu dvāraṁ pidahitvā te uttiṇṇuttiṇṇe ‘‘atītānāgatapaccuppannaṁ kasmā na",
  "atk-s0502a4:273_11": "jānāthā’’ti daṇḍehi pāthetvā ‘‘ettakaṁ etesaṁ vaṭṭissatī’’ti dvāraṁ vivarāpesi. Te",
  "atk-s0502a4:273_12": "nikkhamitvā palāyituṁ ārabhiṁsu. Gamanamagge pana tesaṁ sudhāparikammakataṁ bhūmiṁ",
  "atk-s0502a4:273_13": "picchilaṁ kārāpesi. Te tattha asaṇṭhahitvā patite patite puna pothāpetvā ‘‘alaṁ ettakaṁ",
  "atk-s0502a4:273_14": "tumhāka’’nti uyyojesi. Te ‘‘nāsitamhā tayā, nāsitamhā tayā’’ti kandantā upaṭṭhākassa",
  "atk-s0502a4:273_15": "gehadvāraṁ agamaṁsu.",
  "atk-s0502a4:274_0": "Garahadinno taṁ vippakāraṁ disvā kuddho ‘‘nāsitamhi siriguttena, hatthaṁ pasāretvā",
  "atk-s0502a4:274_1": "vandantānaṁ sadevake loke yathāruciyā dātuṁ samatthe nāma puññakkhettabhūte mama,",
  "atk-s0502a4:274_2": "ayye , pothāpetvā byasanaṁ pāpesī’’ti rājakulaṁ gantvā tassa kahāpaṇasahassaṁ daṇḍaṁ",
  "atk-s0502a4:274_3": "kāresi. Athassa rājā sāsanaṁ pesesi. So gantvā rājānaṁ vanditvā, ‘‘deva, upaparikkhitvā",
  "atk-s0502a4:274_4": "daṇḍaṁ gaṇhatha, mā anupaparikkhitvā’’ti āha. ‘‘Upaparikkhitvā gaṇhissāmī’’ti. ‘‘Sādhu,",
  "atk-s0502a4:274_5": "devā’’ti. ‘‘Tena hi gaṇhāhī’’ti. Deva, mayhaṁ sahāyako nigaṇṭhasāvako maṁ upasaṅkamitvā",
  "atk-s0502a4:274_6": "ṭhitanisinnaṭṭhānādīsu abhiṇhaṁ evaṁ vadesi – ‘‘samma, kiṁ te samaṇena gotamena,",
  "atk-s0502a4:274_7": "taṁ upasaṅkamitvā kiṁ labhissasī’’ti idaṁ ādiṁ katvā sirigutto sabbaṁ taṁ pavattiṁ",
  "atk-s0502a4:274_8": "ārocetvā ‘‘deva, sace imasmiṁ kāraṇe daṇḍaṁ gahetuṁ yuttaṁ, gaṇhathā’’ti. Rājā garahadinnaṁ",
  "atk-s0502a4:274_9": "oloketvā ‘‘saccaṁ kira te evaṁ vutta’’nti āha. ‘‘Saccaṁ, devā’’ti. Tvaṁ ettakampi",
  "atk-s0502a4:274_10": "ajānante satthāroti gahetvā vicaranto ‘‘sabbaṁ jānantī’’ti kiṁ kāraṇā tathāgatasāvakassa",
  "atk-s0502a4:274_11": "kathesi. ‘‘Tayā āropitadaṇḍo tuyhameva hotū’’ti evaṁ sveva daṇḍaṁ pāpito, tasseva",
  "atk-s0502a4:274_12": "kulūpakā pothetvā nīhaṭā.",
  "atk-s0502a4:275_0": "So taṁ kujjhitvā tato paṭṭhāya aḍḍhamāsamattampi siriguttena saddhiṁ akathetvā cintesi",
  "atk-s0502a4:275_1": "– ‘‘evaṁ vicarituṁ mayhaṁ ayuttaṁ, etassa kulūpakānampi mayā byasanaṁ kātuṁ vaṭṭatī’’ti",
  "atk-s0502a4:275_2": "siriguttaṁ upasaṅkamitvā āha – ‘‘sahāya siriguttā’’ti. ‘‘Kiṁ, sammā’’ti? ‘‘Ñātisuhajjānaṁ",
  "atk-s0502a4:275_3": "nāma kalahopi hoti vivādopi, kiṁ tvaṁ kiñci na kathesi, kasmā evaṁ karosī’’ti? ‘‘Samma,",
  "atk-s0502a4:275_4": "tava mayā saddhiṁ akathanato na kathemī’’ti. ‘‘Yaṁ, samma, kataṁ, katameva taṁ na",
  "atk-s0502a4:275_5": "mayaṁ mettiṁ bhindissāmā’’ti. Tato paṭṭhāya ubhopi ekaṭṭhāne tiṭṭhanti nisīdanti",
  "atk-s0502a4:275_6": ". Athekadivasaṁ sirigutto garahadinnaṁ āha – ‘‘kiṁ te nigaṇṭhehi, te upasaṅkamitvā",
  "atk-s0502a4:275_7": "kiṁ labhissasi, mama satthāraṁ upasaṅkamituṁ vā ayyānaṁ dānaṁ dātuṁ vā kiṁ te na",
  "atk-s0502a4:275_8": "vaṭṭatī’’ti? Sopi etameva paccāsīsati, tenassa kaṇḍuvanaṭṭhāne nakhena vilekhitaṁ",
  "atk-s0502a4:275_9": "viya ahosi. So, ‘‘sirigutta, tava satthā kiṁ jānātī’’ti pucchi. ‘‘Ambho, mā evaṁ",
  "atk-s0502a4:275_10": "vada, satthu me ajānitabbaṁ nāma natthi, atītādibhedaṁ sabbaṁ jānāti, soḷasahākārehi",
  "atk-s0502a4:275_11": "sattānaṁ cittaṁ paricchindatī’’ti. ‘‘Ahaṁ evaṁ na jānāmi, kasmā mayhaṁ ettakaṁ kālaṁ",
  "atk-s0502a4:275_12": "na kathesi, tena hi tvaṁ gaccha, tava satthāraṁ svātanāya nimantehi, bhojessāmi,",
  "atk-s0502a4:275_13": "pañcahi bhikkhusatehi saddhiṁ mama bhikkhaṁ gaṇhituṁ vadehī’’ti.",
  "atk-s0502a4:276_0": "Sirigutto satthāraṁ upasaṅkamitvā vanditvā evamāha – ‘‘bhante, mama sahāyako garahadinno",
  "atk-s0502a4:276_1": "tumhe nimantāpeti, pañcahi kira bhikkhusatehi saddhiṁ sve tassa bhikkhaṁ gaṇhatha,",
  "atk-s0502a4:276_2": "purimadivase kho pana tassa kulūpakānaṁ mayā idaṁ nāma kataṁ, mayā katassa paṭikaraṇampi",
  "atk-s0502a4:276_3": "na jānāmi, tumhākaṁ suddhacittena bhikkhaṁ dātukāmatampi na jānāmi, āvajjetvā yuttaṁ",
  "atk-s0502a4:276_4": "ce, adhivāsetha. No ce, mā adhivāsayitthā’’ti. Satthā ‘‘kiṁ nu kho so amhākaṁ kātu",
  "atk-s0502a4:276_5": "kāmo’’ti āvajjetvā addasa ‘‘dvinnaṁ gehānaṁ antare mahantaṁ āvāṭaṁ khaṇāpetvā asītisakaṭamattāni",
  "atk-s0502a4:276_6": "khadiradārūni āharāpetvā pūrāpetvā aggiṁ datvā amhe aṅgāraāvāṭe pātetvā niggaṇhitukāmo’’ti.",
  "atk-s0502a4:276_7": "Puna āvajjesi – ‘‘kiṁ nu kho tattha gatapaccayā attho atthi, natthī’’ti. Tato idaṁ",
  "atk-s0502a4:276_8": "addasa – ‘‘ahaṁ aṅgāraāvāṭe pādaṁ pasāressāmi, taṁ paṭicchādetvā ṭhapitakilañjaṁ",
  "atk-s0502a4:276_9": "antaradhāyissati, aṅgārakāsuṁ bhinditvā cakkamattaṁ mahāpadumaṁ uṭṭhahissati, athāhaṁ",
  "atk-s0502a4:276_10": "padumakaṇṇikā akkamanto āsane nisīdissāmi, pañcasatā bhikkhūpi tatheva gantvā nisīdissanti,",
  "atk-s0502a4:276_11": "mahājano sannipatissati, ahaṁ tasmiṁ samāgame dvīhi gāthāhi anumodanaṁ karissāmi,",
  "atk-s0502a4:276_12": "anumodanapariyosāne caturāsītiyā pāṇasahassānaṁ dhammābhisamayo bhavissati, sirigutto",
  "atk-s0502a4:276_13": "ca garahadinno ca sotāpannā bhavissanti, attano ca dhanarāsiṁ sāsane vikirissanti,",
  "atk-s0502a4:276_14": "imaṁ kulaputtaṁ nissāya mayā gantuṁ vaṭṭatī’’ti bhikkhaṁ adhivāsesi.",
  "atk-s0502a4:277_0": "Sirigutto gantvā satthu adhivāsanaṁ garahadinnassa ārocetvā ‘‘lokajeṭṭhassa sakkāraṁ",
  "atk-s0502a4:277_1": "karohī’’ti āha. Garahadinno ‘‘idānissa kattabbayuttakaṁ jānissāmī’’ti dvinnaṁ gehānaṁ",
  "atk-s0502a4:277_2": "antare mahantaṁ āvāṭaṁ khaṇāpetvā asītisakaṭamattāni khadiradārūni āharāpetvā pūrāpetvā",
  "atk-s0502a4:277_3": "aggiṁ datvā khadiraṅgārarāsīnaṁ yojāpetvā sabbarattiṁ dhamāpetvā khadiraṅgārarāsiṁ",
  "atk-s0502a4:277_4": "kārāpetvā āvāṭamatthake rukkhapadarāni ṭhapāpetvā kilañjena paṭicchādetvā gomayena",
  "atk-s0502a4:277_5": "limpāpetvā ekena passena dubbaladaṇḍake attharitvā gamanamaggaṁ kāresi, ‘‘evaṁ akkantaakkantakāle",
  "atk-s0502a4:277_6": "daṇḍakesu bhaggesu parivaṭṭetvā aṅgārakāsuyaṁ patissantī’’ti maññamāno gehapacchābhāge",
  "atk-s0502a4:277_7": "siriguttena ṭhapitaniyāmeneva cāṭiyo ṭhapāpesi, āsanānipi tatheva paññāpesi. Sirigutto",
  "atk-s0502a4:277_8": "pātova tassa gehaṁ gantvā ‘‘kato te, samma, sakkāro’’ti āha. ‘‘Āma, sammā’’ti. ‘‘Kahaṁ",
  "atk-s0502a4:277_9": "pana so’’ti? ‘‘Ehi, passāmā’’ti sabbaṁ siriguttena dassitanayeneva dassesi. Sirigutto",
  "atk-s0502a4:277_10": "‘‘sādhu, sammā’’ti āha. Mahājano sannipati. Micchādiṭṭhikena hi nimantite mahanto",
  "atk-s0502a4:277_11": "sannipāto ahosi. Micchādiṭṭhikāpi ‘‘samaṇassa gotamassa vippakāraṁ passissāmā’’ti",
  "atk-s0502a4:277_12": "sannipatanti, sammādiṭṭhikāpi ‘‘ajja satthā mahādhammadesanaṁ desessati, buddhavisayaṁ",
  "atk-s0502a4:277_13": "buddhalīlaṁ upadhāressāmā’’ti sannipatanti.",
  "atk-s0502a4:278_0": "Punadivase satthā pañcahi bhikkhusatehi saddhiṁ garahadinnassa gehadvāraṁ agamāsi.",
  "atk-s0502a4:278_1": "So gehā nikkhamitvā pañcapatiṭṭhitena vanditvā purato añjaliṁ paggayha ṭhito cintesi",
  "atk-s0502a4:278_2": "– ‘‘bhante, ‘tumhe kira atītādibhedaṁ sabbaṁ jānātha, sattānaṁ soḷasahākārehi cittaṁ",
  "atk-s0502a4:278_3": "paricchindathā’ti evaṁ tumhākaṁ upaṭṭhākena mayhaṁ kathitaṁ. Sace jānātha, mayhaṁ",
  "atk-s0502a4:278_4": "gehaṁ mā pavisittha. Paviṭṭhānañhi vo neva yāgu atthi, na bhattādīni, sabbe kho pana",
  "atk-s0502a4:278_5": "tumhe aṅgārakāsuyaṁ pātetvā niggaṇhissāmī’’ti. Evaṁ cintetvā satthu pattaṁ gahetvā",
  "atk-s0502a4:278_6": "‘‘ito etha bhagavā’’ti vatvā, ‘‘bhante, amhākaṁ gehaṁ āgatānaṁ vattaṁ ñatvā āgantuṁ",
  "atk-s0502a4:278_7": "vaṭṭatī’’ti āha. ‘‘Kiṁ kātuṁ vaṭṭati, āvuso’’ti? ‘‘Ekekassa pavisitvā purato gantvā",
  "atk-s0502a4:278_8": "nisinnakāle pacchā aññena āgantuṁ vaṭṭatī’’ti. Evaṁ kirassa ahosi – ‘‘purato gacchantaṁ",
  "atk-s0502a4:278_9": "aṅgārakāsuyaṁ patitaṁ disvā avasesā na āgacchissanti, ekekameva pātetvā niggaṇhissāmī’’ti.",
  "atk-s0502a4:278_10": "Satthā ‘‘sādhū’’ti vatvā ekakova pāyāsi. Garahadinno aṅgārakāsuṁ patvā apasakkitvā",
  "atk-s0502a4:278_11": "ṭhito ‘‘purato yātha, bhante’’ti āha. Atha satthā aṅgārakāsumatthake pādaṁ pasāresi,",
  "atk-s0502a4:278_12": "kilañjaṁ antaradhāyi, aṅgārakāsuṁ bhinditvā cakkamattāni padumāni uṭṭhahiṁsu . Satthā",
  "atk-s0502a4:278_13": "padumakaṇṇikā akkamanto gantvā paññatte buddhāsane nisīdi, bhikkhūpi tatheva gantvā",
  "atk-s0502a4:278_14": "nisīdiṁsu. Garahadinnassa kāyato ḍāho uṭṭhahi.",
  "atk-s0502a4:279_0": "So vegena gantvā siriguttaṁ upasaṅkamitvā, ‘‘sāmi, me tāṇaṁ hohī’’ti āha. ‘‘Kiṁ eta’’nti?",
  "atk-s0502a4:279_1": "‘‘Pañcannaṁ bhikkhusatānaṁ gehe yāgu vā bhattādīni vā natthi, kiṁ nu kho karomī’’ti?",
  "atk-s0502a4:279_2": "‘‘Kiṁ pana tayā kata’’nti āha. Ahaṁ dvinnaṁ gehānaṁ antare mahantaṁ āvāṭaṁ aṅgārassa",
  "atk-s0502a4:279_3": "pūraṁ kāresiṁ – ‘‘tattha pātetvā niggaṇhissāmī’’ti. ‘‘Atha naṁ bhinditvā mahāpadumāni",
  "atk-s0502a4:279_4": "uṭṭhahiṁsu. Sabbe padumakaṇṇikā akkamitvā gantvā paññattāsanesu nisinnā, idāni kiṁ",
  "atk-s0502a4:279_5": "karomi, sāmī’’ti? Nanu tvaṁ idāneva mayhaṁ ‘‘‘ettikā cāṭiyo, ettikā yāgu, ettakāni",
  "atk-s0502a4:279_6": "sattādīnī’ti dassesī’’ti. ‘‘Musā taṁ, sāmi, tucchāva cāṭiyo’’ti. Hotu, ‘‘gaccha,",
  "atk-s0502a4:279_7": "tāsu cāṭīsu yāguādīni olokehī’’ti. Taṁ khaṇaññeva tena yāsu cāṭīsu ‘‘yāgū’’ti vuttaṁ,",
  "atk-s0502a4:279_8": "tā yāguyā pūrayiṁsu, yāsu ‘‘bhattādīnī’’ti vuttaṁ, tā bhattādīnaṁ paripuṇṇāva ahesuṁ.",
  "atk-s0502a4:279_9": "Taṁ sampattiṁ disvāva garahadinnassa sarīraṁ pītipāmojjena paripūritaṁ, cittaṁ pasannaṁ.",
  "atk-s0502a4:279_10": "So sakkaccaṁ buddhappamukhaṁ bhikkhusaṅghaṁ parivisitvā katabhattakiccassa satthuno",
  "atk-s0502a4:279_11": "anumodanaṁ kāretukāmo pattaṁ gaṇhi. Satthā anumodanaṁ karonto ‘‘ime sattā paññācakkhuno",
  "atk-s0502a4:279_12": "abhāveneva mama sāvakānaṁ buddhasāsanassa guṇaṁ na jānanti. Paññācakkhuvirahitā hi",
  "atk-s0502a4:279_13": "andhā nāma, paññavanto sacakkhukā nāmā’’ti vatvā imā gāthā abhāsi –",
  "atk-s0502a4:280": "58.",
  "atk-s0502a4:281": " ‘‘Yathā saṅkāradhānasmiṁ, ujjhitasmiṁ mahāpathe;",
  "atk-s0502a4:282": "Padumaṁ tattha jāyetha, sucigandhaṁ manoramaṁ.",
  "atk-s0502a4:283": "59.",
  "atk-s0502a4:284": " ‘‘Evaṁ saṅkārabhūtesu, andhabhūte puthujjane;",
  "atk-s0502a4:285": "Atirocati paññāya, sammāsambuddhasāvako’’ti.",
  "atk-s0502a4:286_0": "Tattha saṅkāradhānasminti saṅkāraṭhānasmiṁ, kacavararāsimhīti attho. Ujjhitasmiṁ",
  "atk-s0502a4:286_1": "mahāpatheti mahāmagge chaḍḍitasmiṁ. Sucigandhanti surabhigandhaṁ. Mano ettha ramatīti",
  "atk-s0502a4:286_2": "manoramaṁ. Saṅkārabhūtesūti saṅkāramiva bhūtesu. Puthujjaneti puthūnaṁ kilesānaṁ",
  "atk-s0502a4:286_3": "jananato evaṁladdhanāme lokiyamahājane. Idaṁ vuttaṁ hoti – yathā nāma mahāpathe chaḍḍite",
  "atk-s0502a4:286_4": "saṅkārarāsimhi asucijegucchiyapaṭikūlepi sucigandhaṁ padumaṁ jāyetha, taṁ rājarājamahāmattādīnaṁ",
  "atk-s0502a4:286_5": "manoramaṁ piyaṁ manāpaṁ uparimatthake patiṭṭhānārahameva bhaveyya, evameva saṅkārabhūtesupi",
  "atk-s0502a4:286_6": "puthujjanesu jāto nippaññassa mahājanassa acakkhukassa antare nibbattopi attano paññābalena",
  "atk-s0502a4:286_7": "kāmesu ādīnavaṁ, nekkhamme ca ānisaṁsaṁ disvā nikkhamitvā pabbajito pabbajjāmattenapi,",
  "atk-s0502a4:286_8": "kato uttariṁ sīlasamādhipaññāvimuttivimuttiñāṇadassanāni ārādhetvāpi atirocati. Sammāsambuddhasāvako",
  "atk-s0502a4:286_9": "hi khīṇāsavo bhikkhu andhabhūte puthujjane atikkamitvā rocati virocati sobhatīti.",
  "atk-s0502a4:287_0": "Desanāvasāne caturāsītiyā pāṇasahassānaṁ dhammābhisamayo ahosi. Garahadinno ca sirigutto",
  "atk-s0502a4:287_1": "ca sotāpattiphalaṁ pāpuṇiṁsu. Te sabbaṁ attano dhanaṁ buddhasāsane vippakiriṁsu.",
  "atk-s0502a4:287_2": "Satthā uṭṭhāyāsanā vihāramagamāsi. Bhikkhū sāyanhasamaye dhammasabhāyaṁ kathaṁ samuṭṭhāpesuṁ",
  "atk-s0502a4:287_3": "– ‘‘aho acchariyā buddhaguṇā nāma, tathārūpaṁ nāma khadiraṅgārarāsiṁ bhinditvā padumāni",
  "atk-s0502a4:287_4": "uṭṭhahiṁsū’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti",
  "atk-s0502a4:287_5": "pucchitvā, ‘‘imāya nāmā’’ti vutte – ‘‘anacchariyaṁ, bhikkhave, yaṁ mama etarahi buddhabhūtassa",
  "atk-s0502a4:287_6": "aṅgārarāsimhā padumāni uṭṭhitāni, aparipakke ñāṇe vattamānassa bodhisattabhūtassapi",
  "atk-s0502a4:287_7": "me uṭṭhahiṁsū’’ti vatvā, ‘‘kadā, bhante, ācikkhatha no’’ti yācito atītaṁ āharitvā –",
  "atk-s0502a4:288": "‘‘Kāmaṁ patāmi nirayaṁ, uddhaṁpādo avaṁsiro;",
  "atk-s0502a4:289": "Nānariyaṁ karissāmi, handa piṇḍaṁ paṭiggahā’’ti. (jā. 1.1.40) –",
  "atk-s0502a4:290": "Idaṁ khadiraṅgārajātakaṁ vitthāretvā kathesīti.",
  "atk-s0502a4:291": "Garahadinnavatthu dvādasamaṁ.",
  "atk-s0502a4:292": "Pupphavaggavaṇṇanā niṭṭhitā.",
  "atk-s0502a4:293": "Catuttho vaggo."
}