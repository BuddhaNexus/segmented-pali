{
  "tika-vin09t9:0.1": "Bhikkhunīpātimokkhavaṇṇanā",
  "tika-vin09t9:0.2": "Pārājikakaṇḍaṁ",
  "tika-vin09t9:1": "Abhilāpamattamevāti ettha daharavasena ‘‘bhante’’ti ca vuḍḍhavasena ‘‘āvuso’’ti ca tattha duvidho abhilāpo, idha pana vuḍḍhadaharānaṁ ‘‘ayyā’’ti ekameva.",
  "tika-vin09t9:2_0": "Kāyasaṁsagge vuttanayenāti ettha tabbahulanayena kiriyasamuṭṭhānatā vuttā. ‘‘Kāyasaṁsaggaṁ",
  "tika-vin09t9:2_1": "samāpajjeyyā’’ti avatvā pana ‘‘sādiyeyyā’’ti vuttattā akiriyatopi samuṭṭhātīti veditabbaṁ.",
  "tika-vin09t9:2_2": "Yathā cettha, evaṁ heṭṭhā ‘‘manussitthiyā tayo magge methunaṁ dhammaṁ paṭisevantassa",
  "tika-vin09t9:2_3": "āpatti pārājikassā’’tiādinā (pārā. 56) nayena kiriyasamuṭṭhānataṁ vatvā tadanantaraṁ",
  "tika-vin09t9:2_4": "‘‘bhikkhupaccatthikā manussitthiṁ bhikkhussa santikaṁ ānetvā vaccamaggena aṅgajātaṁ",
  "tika-vin09t9:2_5": "abhinisīdenti, so ce pavesanaṁ sādiyatī’’tiādinā (pārā. 58) nayena akiriyasamuṭṭhānassapi",
  "tika-vin09t9:2_6": "vuttattā paṭhamapārājikāyapi tabbahulanayeneva kiriyasamuṭṭhānatā veditabbā. Na hi",
  "tika-vin09t9:2_7": "pavesanasādiyanādimhi kiriyasamuṭṭhānatā dissati.",
  "tika-vin09t9:3_0": "Aṅgajātacalanañcettha na sārato daṭṭhabbaṁ ‘‘so ce pavesanaṁ na sādiyati, paviṭṭhaṁ",
  "tika-vin09t9:3_1": "na sādiyati, ṭhitaṁ na sādiyati, uddharaṇaṁ sādiyati, āpatti pārājikassā’’ti (pārā.",
  "tika-vin09t9:3_2": "58) ettha ṭhitanasādiyane pakatiyāpi paripuṇṇacalanattā. Sādiyanapaccayā paṭisevanacalanañcettha",
  "tika-vin09t9:3_3": "na dissatevāti tabbahulanayeneva kiriyasamuṭṭhānatā gahetabbā.",
  "tika-vin09t9:4_0": "Apica bhikkhuniyāpi paṭhamapārājike tassa sādiyanassa sarūpena vuttattā tadanurūpavasena",
  "tika-vin09t9:4_1": "vibhaṅganayamanoloketvā ‘‘kiriyasamuṭṭhāna’’micceva vuttaṁ. Yathā cetesu tabbahulanayena",
  "tika-vin09t9:4_2": "kiriyasamuṭṭhānatā vuttā, tathā surādīnaṁ akusaleneva pātabbatā. Itarathā ‘‘yaṁ akusaleneva",
  "tika-vin09t9:4_3": "āpajjati, ayaṁ lokavajjā, sesā paṇṇattivajjā’’ti vutte lokavajjapaṇṇattivajjānaṁ",
  "tika-vin09t9:4_4": "niyamalakkhaṇasiddhi hoti, tathā taṁ avatvā ‘‘yassā sacittakapakkhe cittaṁ akusalameva",
  "tika-vin09t9:4_5": "hoti, ayaṁ lokavajjā, sesā paṇṇattivajjā’’ti (kaṅkhā. aṭṭha. paṭhamapārājikavaṇṇanā)",
  "tika-vin09t9:4_6": "vutte lokavajjavacanaṁ niratthakaṁ siyā vatthuajānanapakkhepi akusaleneva pātabbattā.",
  "tika-vin09t9:4_7": "Yasmā tattha surāpānavītikkamassa akusalacittuppādo natthi, tasmā khandhakaṭṭhakathāyaṁ",
  "tika-vin09t9:4_8": "‘‘majjapāne pana bhikkhuno ajānitvāpi bījato paṭṭhāya majjaṁ pivantassa pācittiyaṁ.",
  "tika-vin09t9:4_9": "Sāmaṇero jānitvāva pivanto sīlabhedaṁ āpajjati, na ajānitvā’’ti (mahāva. aṭṭha. 108)",
  "tika-vin09t9:4_10": "vuttaṁ, na vuttaṁ ‘‘vatthuajānanapakkhe pāṇātipātādīnaṁ siddhikaraakusalacittuppādasadise",
  "tika-vin09t9:4_11": "cittuppāde satipi sāmaṇero sīlabhedaṁ nāpajjatī’’ti. Abhinivesavacanaṁ pāṇātipātādīhi",
  "tika-vin09t9:4_12": "samānagatikattā sāmaṇerānaṁ surāpānassa. ‘‘Surāmerayime’’ti vatthuṁ jānitvā pātabbatādivasena",
  "tika-vin09t9:4_13": "vītikkamantassa akusalassa asambhavo natthi. Tena vuttaṁ ‘‘yassā sacittakapakkhe’’tiādi.",
  "tika-vin09t9:5_0": "Kiñcettha – yuttivacanena arahantānaṁ appavisanato sacittakācittakapakkhesu akusalaniyamoti",
  "tika-vin09t9:5_1": "ce? Na, dhammatāvasena sekkhānampi appavisanato. Acittakapakkhe akusalaniyamābhāvadassanatthaṁ",
  "tika-vin09t9:5_2": "supantassa mukhe pakkhittajalabindumiva surābinduādayo udāharitabbā. Tabbahulanayena",
  "tika-vin09t9:5_3": "hi atthe gahite pubbenāparaṁ aṭṭhakathāya sameti saddhiṁ pāḷiyā cāti. Ācariyāpi surāpāne",
  "tika-vin09t9:5_4": "akusalaniyamābhāvameva vadanti. Ekacce pana kiriyasamuṭṭhānatā panassa tabbahulanayameva,",
  "tika-vin09t9:5_5": "na paṭhamapārājike. Kathaṁ? Kāyasaṁsaggasikkhāpadaṁ paṭhamapārājikasamuṭṭhānaṁ. Ettha",
  "tika-vin09t9:5_6": "bhikkhussa ca bhikkhuniyā ca kāyasaṁsaggabhāve sati bhikkhunī kāyaṅgaṁ acopayamānāpi",
  "tika-vin09t9:5_7": "citteneva adhivāseti, āpajjati, na evaṁ bhikkhu. Bhikkhu pana copayamānova āpajjati,",
  "tika-vin09t9:5_8": "evameva paṭhamapārājikepi copane sati eva āpajjati, nāsati. Pavesanaṁsādiyatīti ettha",
  "tika-vin09t9:5_9": "pavesanasādiyanaṁ nāma sevanacittuppādanaṁ, maggena vā maggappaṭipannampi icchanti.",
  "tika-vin09t9:5_10": "Tassāpi kāyacalanaṁ ekantaṁ atthi eva. Evaṁ santepi vīmaṁsitvā gahetabbanti vadantīti likhitaṁ",
  "tika-vin09t9:6": "Pārājikavaṇṇanā niṭṭhitā."
}