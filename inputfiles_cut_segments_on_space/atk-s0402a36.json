{
  "atk-s0402a36:0": "1. Bhaṇḍagāmavaggo",
  "atk-s0402a36:1": "1. Anubuddhasuttavaṇṇanā",
  "atk-s0402a36:2_0": "1. Catukkanipātassa paṭhame ananubodhāti abujjhanena ajānanena. Appaṭivedhāti appaṭivijjhanena",
  "atk-s0402a36:2_1": "apaccakkhakiriyāya. Dīghamaddhānanti cirakālaṁ. Sandhāvitanti bhavato bhavaṁ gamanavasena",
  "atk-s0402a36:2_2": "sandhāvitaṁ. Saṁsaritanti punappunaṁ gamanāgamanavasena saṁsaritaṁ. Mamañceva tumhākañcāti",
  "atk-s0402a36:2_3": "mayā ca tumhehi ca. Atha vā sandhāvitaṁ saṁsaritanti sandhāvanaṁ saṁsaraṇaṁ mamañceva",
  "atk-s0402a36:2_4": "tumhākañca ahosīti evamettha attho veditabbo. Ariyassāti niddosassa. Sīlaṁ samādhi",
  "atk-s0402a36:2_5": "paññāti ime pana tayo dhammā maggaphalasampayuttāva veditabbā, vimuttināmena phalameva",
  "atk-s0402a36:2_6": "niddiṭṭhaṁ. Bhavataṇhāti bhavesu taṇhā. Bhavanettīti bhavarajju. Taṇhāya eva etaṁ",
  "atk-s0402a36:2_7": "nāmaṁ. Tāya hi sattā goṇā viya gīvāya bandhitvā taṁ taṁ bhavaṁ nīyanti, tasmā bhavanettīti vuccati.",
  "atk-s0402a36:3_0": "Anuttarāti lokuttarā. Dukkhassantakaroti vaṭṭadukkhassa antakaro. Cakkhumāti pañcahi",
  "atk-s0402a36:3_1": "cakkhūhi cakkhumā. Parinibbutoti kilesaparinibbānena parinibbuto. Idamassa bodhimaṇḍe",
  "atk-s0402a36:3_2": "paṭhamaparinibbānaṁ, pacchā pana yamakasālānamantare anupādisesāya nibbānadhātuyā",
  "atk-s0402a36:3_3": "parinibbutoti yathānusandhinā desanaṁ niṭṭhāpesi.",
  "atk-s0402a36:4": "2. Papatitasuttavaṇṇanā",
  "atk-s0402a36:5_0": "2. Dutiye papatitoti patito cuto. Appapatitoti apatito patiṭṭhito. Tattha lokiyamahājano",
  "atk-s0402a36:5_1": "patitoyeva nāma, sotāpannādayo kilesuppattikkhaṇe patitā nāma, khīṇāsavo ekantapatiṭṭhito nāma.",
  "atk-s0402a36:6_0": "Cutāpatantīti ye cutā, te patanti nāma. Patitāti ye patitā, te cutā nāma. Cutattā",
  "atk-s0402a36:6_1": "patitā, patitattā cutāti attho. Giddhāti rāgarattā. Punarāgatāti puna jātiṁ puna",
  "atk-s0402a36:6_2": "jaraṁ puna byādhiṁ puna maraṇaṁ āgatā nāma honti. Kataṁ kiccanti catūhi maggehi kattabbakiccaṁ",
  "atk-s0402a36:6_3": "kataṁ. Rataṁ rammanti ramitabbayuttake guṇajāte ramitaṁ. Sukhenānvāgataṁ sukhanti",
  "atk-s0402a36:6_4": "sukhena sukhaṁ anuāgataṁ sampattaṁ. Mānusakasukhena dibbasukhaṁ, jhānasukhena vipassanāsukhaṁ,",
  "atk-s0402a36:6_5": "vipassanāsukhena maggasukhaṁ, maggasukhena phalasukhaṁ, phalasukhena nibbānasukhaṁ",
  "atk-s0402a36:6_6": "sampattaṁ adhigatanti attho.",
  "atk-s0402a36:7": "3. Paṭhamakhatasuttavaṇṇanā",
  "atk-s0402a36:8_0": "3. Tatiyaṁ dukanipātavaṇṇanāyaṁ vuttameva. Gāthāsu pana nindiyanti ninditabbayuttakaṁ.",
  "atk-s0402a36:8_1": "Nindatīti garahati. Pasaṁsiyoti pasaṁsitabbayutto. Vicināti mukhena so kalinti yo",
  "atk-s0402a36:8_2": "evaṁ pavatto, tena mukhena kaliṁ vicināti nāma. Kalinā tena sukhaṁ na vindatīti tena",
  "atk-s0402a36:8_3": "ca kalinā sukhaṁ na paṭilabhati. Sabbassāpi sahāpi attanāti sabbenapi sakena dhanena",
  "atk-s0402a36:8_4": "ceva attanā ca saddhiṁ yo parājayo, so appamattakova kalīti attho. Yo sugatesūti",
  "atk-s0402a36:8_5": "yo pana sammaggatesu puggalesu cittaṁ padusseyya, ayaṁ cittapadosova tato kalito",
  "atk-s0402a36:8_6": "mahantataro kali. Idāni tassa mahantatarabhāvaṁ dassento sataṁ sahassānantiādimāha.",
  "atk-s0402a36:8_7": "Tattha sataṁ sahassānanti nirabbudagaṇanāya satasahassaṁ. Chattiṁsatīti aparāni ca",
  "atk-s0402a36:8_8": "chattiṁsati nirabbudāni. Pañca cāti abbudagaṇanāya ca pañca abbudāni. Yamariyagarahīti",
  "atk-s0402a36:8_9": "yaṁ ariye garahanto nirayaṁ upapajjati, tattha ettakaṁ āyuppamāṇanti.",
  "atk-s0402a36:9": "4. Dutiyakhatasuttavaṇṇanā",
  "atk-s0402a36:10_0": "4. Catutthe mātari pitari cātiādīsu mittavindako mātari micchāpaṭipanno nāma, ajātasattu",
  "atk-s0402a36:10_1": "pitari micchāpaṭipanno nāma, devadatto tathāgate micchāpaṭipanno nāma, kokāliko tathāgatasāvake",
  "atk-s0402a36:10_2": "micchāpaṭipanno nāma. Bahuñcāti bahukameva. Pasavatīti paṭilabhati. Tāyāti tāya micchāpaṭipattisaṅkhātāya",
  "atk-s0402a36:10_3": "adhammacariyāya. Peccāti ito gantvā. Apāyaṁ gacchatīti nirayādīsu aññatarasmiṁ nibbattati.",
  "atk-s0402a36:10_4": "Sukkapakkhepi eseva nayo.",
  "atk-s0402a36:11": "5. Anusotasuttavaṇṇanā",
  "atk-s0402a36:12_0": "5. Pañcame anusotaṁ gacchatīti anusotagāmī. Kilesasotassa paccanīkapaṭipattiyā paṭisotaṁ",
  "atk-s0402a36:12_1": "gacchatīti paṭisotagāmī. Ṭhitattoti ṭhitasabhāvo. Tiṇṇoti oghaṁ taritvā ṭhito. Pāraṅgatoti",
  "atk-s0402a36:12_2": "paratīraṁ gato. Thale tiṭṭhatīti nibbānathale tiṭṭhati. Brāhmaṇoti seṭṭho niddoso.",
  "atk-s0402a36:12_3": "Idhāti imasmiṁ loke. Kāme ca paṭisevatīti kilesakāmehi vatthukāme paṭisevati. Pāpañca",
  "atk-s0402a36:12_4": "kammaṁ karotīti pāpañca pāṇātipātādikammaṁ karoti. Pāpañca kammaṁ na karotīti pañcaverakammaṁ",
  "atk-s0402a36:12_5": "na karoti. Ayaṁ vuccati, bhikkhave, ṭhitattoti ayaṁ anāgāmī puggalo tasmā lokā puna",
  "atk-s0402a36:12_6": "paṭisandhivasena anāgamanato ṭhitatto nāma.",
  "atk-s0402a36:13_0": "Taṇhādhipannāti taṇhāya adhipannā ajjhotthaṭā, taṇhaṁ vā adhipannā ajjhogāḷhā. Paripuṇṇasekhoti",
  "atk-s0402a36:13_1": "sikkhāpāripūriyā ṭhito. Aparihānadhammoti aparihīnasabhāvo. Cetovasippattoti cittavasībhāvaṁ",
  "atk-s0402a36:13_2": "patto. Evarūpo khīṇāsavo hoti, idha pana anāgāmī kathito. Samāhitindriyoti samāhitachaḷindriyo.",
  "atk-s0402a36:13_3": "Paroparāti parovarā uttamalāmakā, kusalākusalāti attho. Sameccāti ñāṇena samāgantvā.",
  "atk-s0402a36:13_4": "Vidhūpitāti viddhaṁsitā jhāpitā vā. Vusitabrahmacariyoti maggabrahmacariyaṁ vasitvā",
  "atk-s0402a36:13_5": "ṭhito. Lokantagūti tividhassāpi lokassa antaṁ gato. Pāragatoti chahākārehi pāragato.",
  "atk-s0402a36:13_6": "Idha khīṇāsavova kathito. Iti suttepi gāthāsupi vaṭṭavivaṭṭameva kathitaṁ.",
  "atk-s0402a36:14": "6. Appassutasuttavaṇṇanā",
  "atk-s0402a36:15_0": "6. Chaṭṭhe anupapannoti anupāgato. Suttantiādīsu ubhatovibhaṅganiddesakhandhakaparivārasuttanipātamaṅgalasuttaratanasutta-",
  "atk-s0402a36:15_1": "nāḷakasuttatuvaṭakasuttāni, aññampi ca suttanāmakaṁ tathāgatavacanaṁ suttanti veditabbaṁ.",
  "atk-s0402a36:15_2": "Sabbampi sagāthakaṁ suttaṁ geyyanti veditabbaṁ, visesena saṁyuttake sakalopi sagāthāvaggo.",
  "atk-s0402a36:15_3": "Sakalampi abhidhammapiṭakaṁ, niggāthakasuttaṁ, yañca aññampi aṭṭhahi aṅgehi asaṅgahitaṁ",
  "atk-s0402a36:15_4": "buddhavacanaṁ, taṁ veyyākaraṇanti veditabbaṁ. Dhammapada-theragāthā-therigāthā suttanipāte",
  "atk-s0402a36:15_5": "nosuttanāmikā suddhikagāthā ca gāthāti veditabbā. Somanassañāṇamayikagāthāpaṭisaṁyuttā",
  "atk-s0402a36:15_6": "dveasīti suttantā udānanti veditabbā. “Vuttañhetaṁ bhagavatā”tiādinayappavattā dasuttarasatasuttantā",
  "atk-s0402a36:15_7": "itivuttakanti veditabbā. Apaṇṇakajātakādīni paññāsādhikāni pañca jātakasatāni jātakanti",
  "atk-s0402a36:15_8": "veditabbāni. “Cattārome, bhikkhave, acchariyā abbhutā dhammā ānande”tiādinayappavattā",
  "atk-s0402a36:15_9": "sabbepi acchariyaabbhutadhammapaṭisaṁyuttā suttantā abbhutadhammanti veditabbā. Cūḷavedallamahāvedallasammādiṭṭhisakkapañhasaṅkhārabhājaniyamahāpuṇṇamasuttādayo",
  "atk-s0402a36:15_10": "sabbepi vedañca tuṭṭhiñca laddhā laddhā pucchitā suttantā vedallanti veditabbā. Na",
  "atk-s0402a36:15_11": "atthamaññāya na dhammamaññāyāti aṭṭhakathañca pāḷiñca ajānitvā. Dhammānudhammappaṭipannoti",
  "atk-s0402a36:15_12": "navalokuttaradhammassa anurūpadhammaṁ sahasīlaṁ pubbabhāgapaṭipadaṁ na paṭipanno",
  "atk-s0402a36:15_13": "hoti. Iminā upāyena sabbavāresu attho veditabbo. Paṭhamavāre panettha appassutadussīlo",
  "atk-s0402a36:15_14": "kathito, dutiye appassutakhīṇāsavo, tatiye bahussutadussīlo, catutthe bahussutakhīṇāsavo.",
  "atk-s0402a36:16_0": "Sīlesuasamāhitoti sīlesu aparipūrakārī. Sīlato ca sutena cāti sīlabhāgena ca sutabhāgena",
  "atk-s0402a36:16_1": "ca “ayaṁ dussīlo appassuto”ti evaṁ taṁ garahantīti attho. Tassa sampajjate sutanti",
  "atk-s0402a36:16_2": "tassa puggalassa yasmā tena sutena sutakiccaṁ kataṁ, tasmā tassa sutaṁ sampajjati",
  "atk-s0402a36:16_3": "nāma. Nāssa sampajjateti sutakiccassa akatattā na sampajjati. Dhammadharanti sutadhammānaṁ",
  "atk-s0402a36:16_4": "ādhārabhūtaṁ. Sappaññanti supaññaṁ. Nekkhaṁ jambonadassevāti jambunadaṁ vuccati jātisuvaṇṇaṁ,",
  "atk-s0402a36:16_5": "tassa jambunadassa nekkhaṁ viya, pañcasuvaṇṇaparimāṇaṁ suvaṇṇaghaṭikaṁ viyāti attho.",
  "atk-s0402a36:17": "7. Sobhanasuttavaṇṇanā",
  "atk-s0402a36:18_0": "7. Sattame viyattāti paññāveyyattiyena samannāgatā. Vinītāti vinayaṁ upetā suvinītā.",
  "atk-s0402a36:18_1": "Visāradāti vesārajjena somanassasahagatena ñāṇena samannāgatā. Dhammadharāti sutadhammānaṁ",
  "atk-s0402a36:18_2": "ādhārabhūtā. Bhikkhu ca sīlasampannoti gāthāya kiñcāpi ekekasseva ekeko guṇo kathito,",
  "atk-s0402a36:18_3": "sabbesaṁ pana sabbepi vaṭṭantīti.",
  "atk-s0402a36:19": "8. Vesārajjasuttavaṇṇanā",
  "atk-s0402a36:20_0": "8. Aṭṭhame vesārajjānīti ettha sārajjapaṭipakkho vesārajjaṁ, catūsu ṭhānesu sārajjābhāvaṁ",
  "atk-s0402a36:20_1": "paccavekkhantassa uppannasomanassamayañāṇassetaṁ nāmaṁ. Āsabhaṁ ṭhānanti seṭṭhaṭṭhānaṁ",
  "atk-s0402a36:20_2": "uttamaṭṭhānaṁ. Āsabhā vā pubbabuddhā, tesaṁ ṭhānanti attho. Apica gavasatajeṭṭhako",
  "atk-s0402a36:20_3": "usabho, gavasahassajeṭṭhako vasabho. Vajasatajeṭṭhako vā usabho, vajasahassajeṭṭhako",
  "atk-s0402a36:20_4": "vasabho, sabbagavaseṭṭho sabbaparissayasaho seto pāsādiko mahābhāravaho asanisatasaddehipi",
  "atk-s0402a36:20_5": "asampakampiyo nisabho, so idha usabhoti adhippeto. Idampi hi tassa pariyāyavacanaṁ.",
  "atk-s0402a36:20_6": "Usabhassa idanti āsabhaṁ. Ṭhānanti catūhi pādehi pathaviṁ uppīḷetvā vavatthānaṁ.",
  "atk-s0402a36:20_7": "Idaṁ pana āsabhaṁ viyāti āsabhaṁ. Yatheva hi nisabhasaṅkhāto usabho catūhi pādehi",
  "atk-s0402a36:20_8": "pathaviṁ uppīḷetvā acalaṭṭhānena tiṭṭhati, evaṁ tathāgatopi catūhi vesārajjapādehi",
  "atk-s0402a36:20_9": "aṭṭhaparisapathaviṁ uppīḷetvā sadevake loke kenaci paccatthikena paccāmittena akampiyo",
  "atk-s0402a36:20_10": "acalaṭṭhānena tiṭṭhati. Evaṁ tiṭṭhamānova taṁ āsabhaṁ ṭhānaṁ paṭijānāti upagacchati",
  "atk-s0402a36:20_11": "na paccakkhāti, attani āropeti. Tena vuttaṁ “āsabhaṁ ṭhānaṁ paṭijānātī”ti.",
  "atk-s0402a36:21_0": "Parisāsūti aṭṭhasu parisāsu. Sīhanādaṁ nadatīti seṭṭhanādaṁ abhītanādaṁ nadati, sīhanādasadisaṁ",
  "atk-s0402a36:21_1": "vā nādaṁ nadati. Ayamattho sīhanādasuttena dassetabbo. Yathā vā sīho sahanato ca",
  "atk-s0402a36:21_2": "hananato ca sīhoti vuccati, evaṁ tathāgato lokadhammānaṁ sahanato parappavādānañca",
  "atk-s0402a36:21_3": "hananato sīhoti vuccati. Evaṁ vuttassa sīhassa nādaṁ sīhanādaṁ. Tattha yathā sīho",
  "atk-s0402a36:21_4": "sīhabalena samannāgato sabbattha visārado vigatalomahaṁso sīhanādaṁ nadati, evaṁ",
  "atk-s0402a36:21_5": "tathāgatasīhopi tathāgatabalehi samannāgato aṭṭhasu parisāsu visārado vigatalomahaṁso",
  "atk-s0402a36:21_6": "“iti rūpa”ntiādinā nayena nānāvidhadesanāvilāsasampannaṁ sīhanādaṁ nadati. Tena vuttaṁ",
  "atk-s0402a36:21_7": "“parisāsu sīhanādaṁ nadatī”ti.",
  "atk-s0402a36:22": "Brahmacakkaṁpavattetīti ettha brahmanti seṭṭhaṁ uttamaṁ visuddhaṁ. Cakkasaddo panāyaṁ –",
  "atk-s0402a36:23": "“Sampattiyaṁ lakkhaṇe ca, rathaṅge iriyāpathe;",
  "atk-s0402a36:24": "Dāne ratanadhammūra-cakkādīsu ca dissati;",
  "atk-s0402a36:25": "Dhammacakke idha mato, tañca dvedhā vibhāvaye”.",
  "atk-s0402a36:26_0": "“Cattārimāni, bhikkhave, cakkāni, yehi samannāgatānaṁ devamanussāna”ntiādīsu hi ayaṁ",
  "atk-s0402a36:26_1": "sampattiyaṁ dissati. “Pādatalesu cakkāni jātānī”ti ettha lakkhaṇe. “Cakkaṁva vahato",
  "atk-s0402a36:26_2": "pada”nti ettha rathaṅge. “Catucakkaṁ navadvāra”nti ettha iriyāpathe. “Dadaṁ bhuñja",
  "atk-s0402a36:26_3": "mā ca pamādo, cakkaṁ vattaya sabbapāṇina”nti ettha dāne. “Dibbaṁ cakkaratanaṁ pāturahosī”ti",
  "atk-s0402a36:26_4": "ettha ratanacakke. “Mayā pavattitaṁ cakka”nti ettha dhammacakke. “Icchāhatassa posassa,",
  "atk-s0402a36:26_5": "cakkaṁ bhamati matthake”ti ettha uracakke. “Khurapariyantena cepi cakkenā”ti ettha",
  "atk-s0402a36:26_6": "paharaṇacakke. “Asanivicakka”nti ettha asanimaṇḍale. Idha panāyaṁ dhammacakke mato.",
  "atk-s0402a36:27_0": "Taṁ panetaṁ dhammacakkaṁ duvidhaṁ hoti paṭivedhañāṇañca desanāñāṇañca. Tattha paññāpabhāvitaṁ",
  "atk-s0402a36:27_1": "attano ariyaphalāvahaṁ paṭivedhañāṇaṁ, karuṇāpabhāvitaṁ sāvakānaṁ ariyaphalāvahaṁ",
  "atk-s0402a36:27_2": "desanāñāṇaṁ. Tattha paṭivedhañāṇaṁ uppajjamānaṁ uppannanti duvidhaṁ. Tañhi abhinikkhamanato",
  "atk-s0402a36:27_3": "yāva arahattamaggā uppajjamānaṁ, phalakkhaṇe uppannaṁ nāma. Tusitabhavanato vā yāva",
  "atk-s0402a36:27_4": "mahābodhipallaṅke arahattamaggā uppajjamānaṁ, phalakkhaṇe uppannaṁ nāma. Dīpaṅkarato",
  "atk-s0402a36:27_5": "paṭṭhāya vā yāva bodhipallaṅke arahattamaggā uppajjamānaṁ, phalakkhaṇe uppannaṁ nāma.",
  "atk-s0402a36:27_6": "Desanāñāṇampi pavattamānaṁ pavattanti duvidhaṁ. Tañhi yāva aññāsikoṇḍaññassa sotāpattimaggā",
  "atk-s0402a36:27_7": "pavattamānaṁ, phalakkhaṇe pavattaṁ nāma. Tesu paṭivedhañāṇaṁ lokuttaraṁ, desanāñāṇaṁ",
  "atk-s0402a36:27_8": "lokiyaṁ. Ubhayampi panetaṁ aññehi asādhāraṇaṁ, buddhānaṁyeva orasañāṇaṁ.",
  "atk-s0402a36:28_0": "Sammāsambuddhassa te paṭijānatoti “ahaṁ sammāsambuddho, sabbe dhammā mayā abhisambuddhā”ti",
  "atk-s0402a36:28_1": "evaṁ paṭijānato tava. Anabhisambuddhāti ime nāma dhammā tayā anabhisambuddhā. Tatra",
  "atk-s0402a36:28_2": "vatāti tesu “anabhisambuddhā”ti evaṁ dassitadhammesu. Sahadhammenāti sahetunā sakāraṇena",
  "atk-s0402a36:28_3": "vacanena. Nimittametanti ettha puggalopi dhammopi nimittanti adhippeto. Taṁ puggalaṁ",
  "atk-s0402a36:28_4": "na passāmi, yo maṁ paṭicodessati. Taṁ dhammaṁ na passāmi, yaṁ dassetvā “ayaṁ nāma",
  "atk-s0402a36:28_5": "dhammo tayā anabhisambuddho”ti maṁ paṭicodessatīti ayamettha attho. Khemappattoti",
  "atk-s0402a36:28_6": "khemaṁ patto. Sesapadadvayaṁ imasseva vevacanaṁ. Sabbampetaṁ vesārajjañāṇameva sandhāya",
  "atk-s0402a36:28_7": "vuttaṁ. Dasabalassa hi “ayaṁ nāma dhammo tayā anabhisambuddho”ti codakaṁ puggalaṁ",
  "atk-s0402a36:28_8": "vā codanākāraṇaṁ anabhisambuddhadhammaṁ vā apassato “sabhāvabuddhoyeva vata samāno",
  "atk-s0402a36:28_9": "ahaṁ buddhosmīti vadāmī”ti paccavekkhantassa balavataraṁ somanassaṁ uppajjati, tena",
  "atk-s0402a36:28_10": "sampayuttaṁ ñāṇaṁ vesārajjaṁ nāma. Taṁ sandhāya “khemappatto”tiādimāha. Evaṁ sabbattha attho veditabbo.",
  "atk-s0402a36:29_0": "Antarāyikā dhammāti ettha pana antarāyaṁ karontīti antarāyikā. Te atthato sañcicca",
  "atk-s0402a36:29_1": "vītikkantā satta āpattikkhandhā. Sañcicca vītikkantaṁ hi antamaso dukkaṭadubbhāsitampi",
  "atk-s0402a36:29_2": "maggaphalānaṁ antarāyaṁ karoti. Idha pana methunadhammo adhippeto. Methunaṁ sevato",
  "atk-s0402a36:29_3": "hi yassa kassaci nissaṁsayameva maggaphalānaṁ antarāyo hoti.",
  "atk-s0402a36:30_0": "Yassa kho pana te atthāyāti rāgakkhayādīsu yassa atthāya. Dhammo desitoti asubhabhāvanādidhammo",
  "atk-s0402a36:30_1": "kathito. Tatra vata manti tasmiṁ aniyyānikadhamme maṁ. Sesaṁ vuttanayeneva veditabbaṁ.",
  "atk-s0402a36:31_0": "Vādapathāti vādāyeva. Puthūti bahū. Sitāti upanibaddhā abhisaṅkhatā. Atha vā puthussitāti",
  "atk-s0402a36:31_1": "puthubhāvaṁ sitā upagatā, puthūhi vā sitātipi puthussitā. Yaṁ nissitāti etarahipi",
  "atk-s0402a36:31_2": "yaṁ vādapathaṁ nissitā. Na te bhavantīti te vādapathā na bhavanti bhijjanti vinassanti.",
  "atk-s0402a36:31_3": "Dhammacakkanti desanāñāṇassapi paṭivedhañāṇassapi etaṁ nāmaṁ. Tesu desanāñāṇaṁ lokiyaṁ,",
  "atk-s0402a36:31_4": "paṭivedhañāṇaṁ lokuttaraṁ. Kevalīti sakalaguṇasamannāgato. Tādisanti tathāvidhaṁ.",
  "atk-s0402a36:32": "9. Taṇhuppādasuttavaṇṇanā",
  "atk-s0402a36:33_0": "9. Navame uppajjati etesūti uppādā. Kā uppajjati? Taṇhā. Taṇhāya uppādā taṇhuppādā,",
  "atk-s0402a36:33_1": "taṇhāvatthūni taṇhākāraṇānīti attho. Cīvarahetūti “kattha manāpaṁ cīvaraṁ labhissāmī”ti",
  "atk-s0402a36:33_2": "cīvarakāraṇā uppajjati. Itibhavābhavahetūti ettha itīti nidassanatthe nipāto. Yathā",
  "atk-s0402a36:33_3": "cīvarādihetu, evaṁ bhavābhavahetupīti attho. Bhavābhavoti cettha paṇītatarāni sappinavanītādīni",
  "atk-s0402a36:33_4": "adhippetāni. Sampattibhavesu paṇītatarapaṇītatamabhavotipi vadantiyeva.",
  "atk-s0402a36:34_0": "Taṇhādutiyoti ayañhi satto anamatagge saṁsāravaṭṭe saṁsaranto na ekakova saṁsarati,",
  "atk-s0402a36:34_1": "taṇhaṁ pana dutiyikaṁ labhantova saṁsarati. Tena vuttaṁ “taṇhādutiyo”ti. Itthabhāvaññathābhāvanti",
  "atk-s0402a36:34_2": "ettha itthabhāvo nāma ayaṁ attabhāvo, aññathābhāvo nāma anāgatattabhāvo. Evarūpo",
  "atk-s0402a36:34_3": "vā aññopi attabhāvo itthabhāvo nāma, na evarūpo aññathābhāvo nāma. Taṁ itthabhāvaññathābhāvaṁ.",
  "atk-s0402a36:34_4": "Saṁsāranti khandhadhātuāyatanānaṁ paṭipāṭiṁ. Nātivattatīti nātikkamati. Evamādīnavaṁ",
  "atk-s0402a36:34_5": "ñatvāti evaṁ atītānāgatapaccuppannesu khandhesu ādīnavaṁ jānitvā. Taṇhaṁ dukkhassa",
  "atk-s0402a36:34_6": "sambhavanti taṇhaṁ ca “ayaṁ vaṭṭadukkhasambhūto sabhāvo kāraṇa”nti evaṁ jānitvā.",
  "atk-s0402a36:34_7": "Ettāvatā imassa bhikkhuno vipassanaṁ vaḍḍhetvā arahattaṁ pattabhāvo dassito. Idāni",
  "atk-s0402a36:34_8": "taṁ khīṇāsavaṁ thomento vītataṇhotiādimāha. Tattha anādānoti niggahaṇo. Sato bhikkhu",
  "atk-s0402a36:34_9": "paribbajeti satisampajaññe vepullappatto khīṇāsavo bhikkhu sato sampajāno careyya",
  "atk-s0402a36:34_10": "vihareyyāti attho. Iti suttante vaṭṭaṁ kathetvā gāthāsu vaṭṭavivaṭṭaṁ kathitanti.",
  "atk-s0402a36:35": "10. Yogasuttavaṇṇanā",
  "atk-s0402a36:36_0": "10. Dasame vaṭṭasmiṁ yojentīti yogā. Kāmayogotiādīsu pañcakāmaguṇiko rāgo kāmayogo.",
  "atk-s0402a36:36_1": "Rūpārūpabhavesu chandarāgo bhavayogo, tathā jhānanikanti. Sassatadiṭṭhisahagato ca",
  "atk-s0402a36:36_2": "rāgo dvāsaṭṭhi diṭṭhiyo ca diṭṭhiyogo. Catūsu saccesu aññāṇaṁ avijjāyogo. Kāmesu",
  "atk-s0402a36:36_3": "vā yojetīti kāmayogo. Bhavesu yojetīti bhavayogo. Diṭṭhīsu yojetīti diṭṭhiyogo. Avijjāya",
  "atk-s0402a36:36_4": "yojetīti avijjāyogoti heṭṭhā vuttadhammānaṁyevetaṁ adhivacanaṁ.",
  "atk-s0402a36:37_0": "Idāni te vitthāretvā dassento katamo ca, bhikkhavetiādimāha. Tattha samudayanti uppattiṁ.",
  "atk-s0402a36:37_1": "Atthaṅgamanti bhedaṁ. Assādanti madhurabhāvaṁ. Ādīnavanti amadhurabhāvaṁ dosaṁ. Nissaraṇanti",
  "atk-s0402a36:37_2": "nissaṭabhāvaṁ. Kāmesūti vatthukāmesu. Kāmarāgoti kāme ārabbha uppannarāgo. Sesapadesupi",
  "atk-s0402a36:37_3": "eseva nayo. Anusetīti nibbattati. Ayaṁ vuccati, bhikkhave, kāmayogoti, bhikkhave,",
  "atk-s0402a36:37_4": "idaṁ kāmesu yojanakāraṇaṁ bandhanakāraṇaṁ vuccatīti evaṁ sabbattha attho veditabbo.",
  "atk-s0402a36:38_0": "Phassāyatanānanti cakkhādīnaṁ cakkhusamphassādikāraṇānaṁ. Avijjā aññāṇanti ñāṇapaṭipakkhabhāvena",
  "atk-s0402a36:38_1": "aññāṇasaṅkhātā avijjā. Iti kāmayogoti ettha iti saddo catūhipi yogehi saddhiṁ yojetabbo",
  "atk-s0402a36:38_2": "“evaṁ kāmayogo, evaṁ bhavayogo”ti. Saṁyuttoti parivārito. Pāpakehīti lāmakehi. Akusalehīti",
  "atk-s0402a36:38_3": "akosallasambhūtehi. Saṁkilesikehīti saṁkilesanakehi, pasannassa cittassa pasannabhāvadūsakehīti",
  "atk-s0402a36:38_4": "attho. Ponobbhavikehīti punabbhavanibbattakehi. Sadarehīti sadarathehi. Dukkhavipākehīti",
  "atk-s0402a36:38_5": "vipākakāle dukkhuppādakehi. Āyatiṁ jātijarāmaraṇikehīti anāgate punappunaṁ jātijarāmaraṇanibbattakehi.",
  "atk-s0402a36:38_6": "Tasmāayogakkhemīti vuccatīti yasmā appahīnayogo puggalo etehi dhammehi sampayutto",
  "atk-s0402a36:38_7": "hoti, tasmā catūhi yogehi khemaṁ nibbānaṁ anadhigatattā na yogakkhemīti vuccati.",
  "atk-s0402a36:39_0": "Visaṁyogoti visaṁyojanakāraṇāni. Kāmayogavisaṁyogoti kāmayogato visaṁyojanakāraṇaṁ.",
  "atk-s0402a36:39_1": "Sesapadesupi eseva nayo. Tattha asubhajjhānaṁ kāmayogavisaṁyogo, taṁ pādakaṁ katvā",
  "atk-s0402a36:39_2": "adhigato anāgāmimaggo ekanteneva kāmayogavisaṁyogo nāma. Arahattamaggo bhavayogavisaṁyogo",
  "atk-s0402a36:39_3": "nāma, sotāpattimaggo diṭṭhiyogavisaṁyogo nāma, arahattamaggo avijjāyogavisaṁyogo",
  "atk-s0402a36:39_4": "nāma. Idāni te vitthāravasena dassento katamo ca, bhikkhavetiādimāha. Tassattho vuttanayeneva veditabbo.",
  "atk-s0402a36:40_0": "Bhavayogena cūbhayanti bhavayogena ca saṁyuttā, kiñci bhiyyo ubhayenāpi sampayuttā,",
  "atk-s0402a36:40_1": "yena kenaci yogena samannāgatāti attho. Purakkhatāti purato katā, parivāritā vā.",
  "atk-s0402a36:40_2": "Kāme pariññāyāti duvidhepi kāme parijānitvā. Bhavayogañca sabbasoti bhavayogañca",
  "atk-s0402a36:40_3": "sabbameva parijānitvā. Samūhaccāti samūhanitvā. Virājayanti virājento, virājetvā",
  "atk-s0402a36:40_4": "vā. “Virājento”ti hi vutte maggo kathito hoti, “virājetvā”ti vutte phalaṁ. Munīti",
  "atk-s0402a36:40_5": "khīṇāsavamuni. Iti imasmiṁ suttepi gāthāsupi vaṭṭavivaṭṭameva kathitanti.",
  "atk-s0402a36:41": "Bhaṇḍagāmavaggo paṭhamo."
}