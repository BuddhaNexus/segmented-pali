{
  "tika-s0305t0:0": "Namo tassa bhagavato arahato sammāsambuddhassa",
  "tika-s0305t0:1": "Saṁyuttanikāye",
  "tika-s0305t0:2": "Mahāvaggaṭīkā",
  "tika-s0305t0:3": "1. Maggasaṁyuttaṁ",
  "tika-s0305t0:4": "1. Avijjāvaggo",
  "tika-s0305t0:5": "1-2. Avijjāsuttādivaṇṇanā",
  "tika-s0305t0:6_0": "1-2.Pubbaṅgamāti pubbecarā. Avijjā hi aññāṇalakkhaṇā sammuyhanākārena ārammaṇe pavattatīti",
  "tika-s0305t0:6_1": "sampayuttadhammānampi tadākārānuvidhānatāya paccayo hoti. Tathā hi te aniccāsubhadukkhānattasabhāvepi",
  "tika-s0305t0:6_2": "dhamme niccādito gaṇhanti, ayamassā tesaṁ sahajātavasena pubbaṅgamatā. Yaṁ pana mohena",
  "tika-s0305t0:6_3": "abhibhūto pāpakiriyāya ādīnavaṁ apassanto pāṇaṁ hanati, adinnaṁ ādiyati, kāmesu micchā",
  "tika-s0305t0:6_4": "carati, musā bhaṇati, aññampi vividhaṁ dussīlyaṁ ācarati, ayamassa sahajātavasena",
  "tika-s0305t0:6_5": "ca upanissayavasena ca pubbaṅgamatā. Samāpajjanāyāti tabbhāvāpajjanāya akusalappattiyā.",
  "tika-s0305t0:6_6": "Sabhāvapaṭilābhāyāti attalābhāya. Tenāha “uppattiyā”ti. Sā panesā vuttākārena akusalānaṁ",
  "tika-s0305t0:6_7": "pubbaṅgamabhūtā avijjā uppajjatīti sambandho. Yadetanti yaṁ etaṁ pāpājigucchanatāya",
  "tika-s0305t0:6_8": "pāpato alajjanākārasaṇṭhitaṁ ahirikaṁ, pāpānutrāsatāya pāpato abhāyanākārasaṇṭhitañca",
  "tika-s0305t0:6_9": "anottappaṁ, etaṁ dvayaṁ anudeva anvāgatameva. Anu-saddena cettha etanti upayogavacanaṁ.",
  "tika-s0305t0:6_10": "Anudevāti etassa attho saheva ekatoti. Ettha avijjāya vuttanayānusārena tappaṭipakkhato",
  "tika-s0305t0:6_11": "ca attho veditabbo. Ayaṁ pana viseso – tattha yathā akusalakammapathavasena pavattiyaṁ",
  "tika-s0305t0:6_12": "pubbaṅgamatā avijjāya, evaṁ kusalakammapathavasena puññakiriyavatthuvasena ca pavattiyaṁ",
  "tika-s0305t0:6_13": "vijjāya pubbaṅgamatā vattabbā. Vīmaṁsādhipativasena pavattiyaṁ ādhipaccākāravasena",
  "tika-s0305t0:6_14": "ca pubbaṅgamatā veditabbā. Dvīhevāti ca avadhāraṇaṁ ādhipaccākārassa sahajāteneva saṅgahetabbato.",
  "tika-s0305t0:7_0": "Lajjanākārasaṇṭhitāti pāpato jigucchanākārasaṇṭhitā. Bhāyanākārasaṇṭhitanti uttasanākārasaṇṭhitaṁ.",
  "tika-s0305t0:7_1": "Etthāti hiriottappe. Vidati, vindatīti vā vijjā. Viddasūti ca sappaññapariyāyoti",
  "tika-s0305t0:7_2": "āha “viddasunoti viduno”ti. Yāthāvadiṭṭhīti aviparītā diṭṭhi, saṁkilesato niyyānikadiṭṭhi.",
  "tika-s0305t0:7_3": "Sammādiṭṭhi pahotīti ettha sā vijjā sammādiṭṭhi veditabbā. Na ekato sabbāni labbhanti",
  "tika-s0305t0:7_4": "sammāvācākammantājīvānaṁ pubbābhisaṅkhārassa anekarūpattā. Lokuttaramaggakkhaṇe ekato",
  "tika-s0305t0:7_5": "labbhanti kiccato bhinnānampi tāsaṁ tattha sarūpato abhinnattā. Ekā eva hi virati",
  "tika-s0305t0:7_6": "maggakkhaṇe tissannampi viratīnaṁ kiccaṁ sādhentī pavattati, yathā ekā eva sammādiṭṭhi",
  "tika-s0305t0:7_7": "parijānanādivasena catubbidhakiccaṁ sādhentī pavattati. Tāni ca kho sabbāni aṭṭhapi",
  "tika-s0305t0:7_8": "paṭhamajjhānike magge labbhantīti yojanā. Paṭhamajjhāniketi paṭhamajhānavante.",
  "tika-s0305t0:8_0": "Tathābhūtassāti ariyamaggasamaṅgino. Yasmā mahāsaḷāyatanasutte vuttaṁ “sammādiṭṭhiādīnaṁ",
  "tika-s0305t0:8_1": "pañcannaṁ eva aṅgānaṁ vasenā”ti, tasmā pañcaṅgiko lokuttaramaggo hoti. “Pubbeva kho",
  "tika-s0305t0:8_2": "panā”ti hi vacanaṁ tadā maggakkhaṇe viratīnaṁ abhāvaṁ ñāpeti, tasmā kāmāvacaracittesu",
  "tika-s0305t0:8_3": "viya lokuttaracittesu virati aniyatāti adhippāyo. Parisuddhabhāvadassananti parisuddhasīlabhāvadassanatthaṁ.",
  "tika-s0305t0:8_4": "Ayamattho dīpito, na ariyamagge viratīnaṁ abhāvo.",
  "tika-s0305t0:9_0": "Yadi evaṁ kasmā abhidhamme maggavibhaṅge pañcaṅgikavāro āgatoti āha “yampi abhidhamme”tiādi.",
  "tika-s0305t0:9_1": "Tanti “pañcaṅgiko maggo hotī”ti vacanaṁ. “Ekaṁkiccantaraṁ dassetuṁ vutta”nti vatvā",
  "tika-s0305t0:9_2": "taṁ dassetuṁ “yasmiñhi kāle”tiādi vuttaṁ. Yasmiñhi kāleti lokiyakāle. Tena “ekaṁ",
  "tika-s0305t0:9_3": "kiccantara”nti vuttaṁ aṭṭhaṅgikakiccaṁ dasseti. Viratiuppādanena micchāvācādīni puggalena",
  "tika-s0305t0:9_4": "maggasamaye pajahāpentīti sammādiṭṭhiādīni “pañca kārakaṅgānī”ti vuttāni. Sammāvācādikiriyā",
  "tika-s0305t0:9_5": "hi virati, tañca etāni kārāpentīti. Virativasenāti viramaṇakiriyāvasena kārāpakabhāvena,",
  "tika-s0305t0:9_6": "kattubhāvena vāti attho. “Viratittayavasenā”ti vā pāṭho.",
  "tika-s0305t0:10_0": "Sammākammanto pūratīti imehi sammādiṭṭhiādīhi sammākammantakiccaṁ pūrati nāma tehi",
  "tika-s0305t0:10_1": "vīriyādikehi tadatthasiddhito. Tampi sandhāya “ekaṁ kiccantaraṁ dassetu”nti vuttaṁ.",
  "tika-s0305t0:10_2": "Imaṁ kiccantaraṁ dassetunti lokuttaramaggakkhaṇepi imāneva pañca sammāvācādiviratittayassa",
  "tika-s0305t0:10_3": "ekakkhaṇe kārāpakaṅgānīti dassetuṁ. Evaṁ vuttanti “tasmiṁ samaye pañcaṅgiko maggo",
  "tika-s0305t0:10_4": "hotī”ti evaṁ vuttaṁ. Lokiyamaggakkhaṇe pañceva honti, virati pana aniyatā, tasmā",
  "tika-s0305t0:10_5": "“chaaṅgiko”ti avatvā “pañcaṅgiko”icceva vuttaṁ. Tayidaṁ abhidhamme pañcaṅgikavāradesanāya",
  "tika-s0305t0:10_6": "kāraṇakittanamaggo, ariyamaggo pana aṭṭhaṅgikovāti dassetuṁ, “yā ca, bhikkhave”tiādimāha,",
  "tika-s0305t0:10_7": "taṁ suviññeyyameva. Micchādiṭṭhiādikā dasa, tappaccayā akusalā ca dasāti vīsati akusalapakkhiyā,",
  "tika-s0305t0:10_8": "sammādiṭṭhiādikā dasa, tappaccayā kusalā ca dasāti vīsati kusalapakkhiyā mahācattārīsakasutte",
  "tika-s0305t0:10_9": "vuttā. Mahācattārīsakanti tassetaṁ nāmaṁ. Missakova kathito lokuttarassapi idha labbhamānattā.",
  "tika-s0305t0:11_0": "Yasmā kosalasaṁyuttepi idha ca therena “upaḍḍhamidaṁ, bhante, brahmacariyassā”tiādinā",
  "tika-s0305t0:11_1": "vuttaṁ “mā hevaṁ ānandā”tiādinā paṭikkhipitvā “sakalamevidaṁ ānandā”tiādinā bhagavatā",
  "tika-s0305t0:11_2": "desitaṁ suttaṁ āgataṁ. Tassattho kosalasaṁyuttavaṇṇanāyaṁ vutto, tasmā vuttaṁ “kosalasaṁyutte vuttatthamevā”ti.",
  "tika-s0305t0:12": "Avijjāsuttādivaṇṇanā niṭṭhitā.",
  "tika-s0305t0:13": "3. Sāriputtasuttavaṇṇanā",
  "tika-s0305t0:14_0": "3. Sāvakabodhi sāvakapāramiyo, tappariyāpannaṁ ñāṇaṁ sāvakapāramiñāṇaṁ, taṁ pana",
  "tika-s0305t0:14_1": "dvinnaṁ aggasāvakānaṁ tatthapi dhammasenāpatino eva savisesaṁ matthakaṁ pattaṁ, na",
  "tika-s0305t0:14_2": "itaresanti āha – “sāvaka…pe… appattatāyā”ti. Tasmā tassa matthakappattiyā maggabrahmacariye",
  "tika-s0305t0:14_3": "ijjhante tassa ekadeso idha ijjhati, na sakalanti. Na hi addhabrahmacariyaṁ nāma",
  "tika-s0305t0:14_4": "atthi, tasmā vuttaṁ, “sakalampi…pe… labbhatī”ti, taṁ pana bhaṇḍāgāriko nāññāsi ñāṇassa",
  "tika-s0305t0:14_5": "sāvakavisayepi sappadesikattā, dhammasenāpati pana ñāṇassa tattha nippadesikattā",
  "tika-s0305t0:14_6": "aññāsīti. Tenāha – “ānandatthero…pe… aññāsī”ti. Evamāhāti “sakalamidaṁ, bhante”ti evaṁ avoca.",
  "tika-s0305t0:15": "Sāriputtasuttavaṇṇanā niṭṭhitā.",
  "tika-s0305t0:16": "4. Jāṇussoṇibrāhmaṇasuttavaṇṇanā",
  "tika-s0305t0:17_0": "4.Vaḷavābhi-saddo vaḷavāpariyāyoti āha “catūhi vaḷavāhi yuttarathenā”ti. Yodharathoti",
  "tika-s0305t0:17_1": "yodhehi yujjhanatthaṁ ārohitabbaratho. Alaṅkāraratho maṅgaladivasesu alaṅkatapaṭiyattehi",
  "tika-s0305t0:17_2": "ārohitabbaratho. Ghanadukulena parivāritoti rajatapaṭṭavaṇṇena setadukulena paṭicchādito.",
  "tika-s0305t0:17_3": "Paṭicchādanattho hi idha parivārasaddo. Rajatapanāḷisuparikkhittā setabhāvakaraṇatthaṁ.",
  "tika-s0305t0:18_0": "Channaṁ channaṁ māsānanti niddhāraṇe sāmivacanaṁ. Ekavāraṁ nagaraṁ padakkhiṇaṁ karotīti",
  "tika-s0305t0:18_1": "idaṁ tasmiṁ ṭhānantare ṭhitena kātabbaṁ cārittaṁ. Nagarato na pakkantāti nagarato",
  "tika-s0305t0:18_2": "bahi na gatā. Maṅgalavacane niyuttā maṅgalikā, suvatthivacane niyuttā sovatthikā.",
  "tika-s0305t0:18_3": "Ādi-saddena thutimāgadhavandikācariyake saṅgaṇhāti. Sukapattasadisāni vaṇṇato.",
  "tika-s0305t0:19_0": "Vaṇṇagītanti thutigītaṁ. Brahmabhūtaṁ seṭṭhabhūtaṁ yānaṁ, brahmabhūtānaṁ seṭṭhabhūtānaṁ",
  "tika-s0305t0:19_1": "yānanti vā brahmayānaṁ. Vijitattā visesena jinanato. Rāgaṁ vinayamānā pariyosāpetīti",
  "tika-s0305t0:19_2": "sabbampi rāgaṁ samucchedavinayavasena vineti, attano kiccaṁ pariyosāpeti. Kiccapariyosāpaneneva",
  "tika-s0305t0:19_3": "hi sayampi pariyosānaṁ nipphattiṁ upagacchati. Tenāha “pariyosānaṁ gacchati nipphajjatī”ti.",
  "tika-s0305t0:20_0": "Dhuranti bhummatthe upayogavacananti āha “tatramajjhattatāyuge yuttā”ti. Īsāti yugasandhārikā",
  "tika-s0305t0:20_1": "dāruyugaḷā. Yathā vā bāhiraṁ yugaṁ dhāreti, tassā ṭhitāya eva kiccasiddhi, evaṁ kiriyāvasena",
  "tika-s0305t0:20_2": "laddhabalena tatramajjhattatāyuge thiraṁ dhāreti, teheva ariyamaggarathassa pavattanaṁ.",
  "tika-s0305t0:20_3": "Hiriggahaṇena cettha taṁsahacaraṇato ottappampi gahitaṁyeva hoti. Tenāha “attanā",
  "tika-s0305t0:20_4": "saddhi”ntiādi. Nāḷiyā minamāno puriso viya ārammaṇaṁ minātīti mano. Kataraṁ pana",
  "tika-s0305t0:20_5": "taṁ mano, kathañcassa yottasadisatāti āha “vipassanācitta”ntiādi. Tena yottaṁ viyāti",
  "tika-s0305t0:20_6": "yottanti dasseti. Lokiyavipassanācittaṁ atirekapaññāsa kusaladhamme ekābaddhe ekasaṅgahite",
  "tika-s0305t0:20_7": "karotīti sambandho. Te pana “phasso hoti…pe… avikkhepo hotī”ti cittaṅgavasena dhammasaṅgahe",
  "tika-s0305t0:20_8": "āgatanayeneva veditabbā. Lokuttaravipassanācittanti maggacittaṁ āha. Atirekasaṭṭhīti",
  "tika-s0305t0:20_9": "te eva sammākammantājīvehi anaññātaññassāmītindriyādīhi ca saddhiṁ atirekasaṭṭhi",
  "tika-s0305t0:20_10": "kusaladhamme. Ekābaddheti ekasmiṁ eva ārammaṇe ābaddhe. Ekasaṅgaheti tatheva vipassanākiccavasena",
  "tika-s0305t0:20_11": "ekasaṅgahe karoti. Pubbaṅgamabhāvena ārakkhaṁ sāretīti ārakkhasārathī. “Yathā hi",
  "tika-s0305t0:20_12": "rathassa…pe… sārathī”ti vatvā taṁ dassetuṁ “yoggiyo”ti vuttaṁ. Dhuraṁ vāheti yogge.",
  "tika-s0305t0:20_13": "Yojeti yogge samagatiyañca. Akkhaṁ abbhañjati sukhappavattanatthaṁ. Rathaṁ peseti",
  "tika-s0305t0:20_14": "yoggacodanena. Nibbisevane karoti gamanavīthiyaṁ paṭipādanena sanniyojeti. Ārakkhapaccupaṭṭhānāti",
  "tika-s0305t0:20_15": "ārakkhaṁ paccupaṭṭhapeti asammosasabhāvattā. Gatiyoti pavattiyo, nipphattiyo vā.",
  "tika-s0305t0:20_16": "Samanvesatīti gavesati.",
  "tika-s0305t0:21_0": "Ariyapuggalassa nibbānaṁ paṭimukhaṁ sampāpane ratho viyāti ratho. Parikaroti vibhūsayatīti",
  "tika-s0305t0:21_1": "parikkhāro, vibhūsanaṁ, sīlañca ariyamaggassa vibhūsanaṭṭhāniyaṁ. Tena vuttaṁ “catupārisuddhisīlālaṅkāro”ti,",
  "tika-s0305t0:21_2": "sīlabhūsanoti attho. Vipassanāsampayuttānanti lokiyāya lokuttarāya ca vipassanāya",
  "tika-s0305t0:21_3": "sampayuttānaṁ. Vidhinā īretabbato pavattetabbato vīriyaṁ, sammāvāyāmo. Samaṁ sammā",
  "tika-s0305t0:21_4": "ca dhiyatīti samādhi, dhurañca taṁ samādhi cāti dhurasamādhi, upekkhā dhurasamādhi",
  "tika-s0305t0:21_5": "etassāti upekkhādhurasamādhi, ariyamaggo upekkhāsaṅkhātadhurasamādhīti attho. Aṭṭhakathāyaṁ",
  "tika-s0305t0:21_6": "pana byañjanaṁ anādiyitvā dhurasamādhisaddānaṁ bhinnādhikaraṇatā vuttā. Payogamajjhatteti",
  "tika-s0305t0:21_7": "vīriyasamatāya. Anicchāti icchāpaṭipakkhā. Tenāha “alobhasaṅkhātā”ti. Parivāraṇanti",
  "tika-s0305t0:21_8": "parivāro, paricchadoti attho.",
  "tika-s0305t0:22_0": "Mettāti mettācetovimutti. Tathā karuṇā. Pubbabhāgoti ubhinnampi upacāro. Dvepi kāyacittavivekā",
  "tika-s0305t0:22_1": "viya pubbabhāgadhammavasena vuttā. Ariyamaggaratheti parisuddhamaggasaṅkhāte rathe.",
  "tika-s0305t0:22_2": "Ariyamaggaratho ca maggaratho cāti ariyamaggaratho, evaṁ ekasesanayena vā attho veditabbo.",
  "tika-s0305t0:22_3": "Tenāha “imasmiṁ lokiyalokuttaramaggarathe ṭhito”ti. Sannaddhacammoti yogāvacarassa",
  "tika-s0305t0:22_4": "paṭimukkacammaṁ. Na naṁ te vijjhantīti vacanapathā na naṁ vijjhanti. Dhammabhedanavasena",
  "tika-s0305t0:22_5": "na bhañjati, tassa ariyamaggassa rathassa sammā yojitassa antarā bhaṅgo natthīti attho.",
  "tika-s0305t0:23_0": "Attano purisakāraṁ nissāya laddhattā attano santāneti adhippāyo. Anuttaranti uttararahitaṁ.",
  "tika-s0305t0:23_1": "Tato eva seṭṭhayānaṁ, nassa kenaci sadisanti asadisaṁ. Dhitisampannatāya dhīrā paṇḍitapurisālokamhā",
  "tika-s0305t0:23_2": "niyyanti gacchanti. “Jayaṁ jaya”nti gāthāyaṁ vacanavipallāsena vuttanti āha “jinantā jinantā”ti.",
  "tika-s0305t0:24": "Jāṇussoṇibrāhmaṇasuttavaṇṇanā niṭṭhitā.",
  "tika-s0305t0:25": "5-6. Kimatthiyasuttādivaṇṇanā",
  "tika-s0305t0:26_0": "5-6.Niyamatthoti avadhāraṇattho. Tena niyamena avadhāraṇena – aññaṁ maggaṁ paṭikkhipati",
  "tika-s0305t0:26_1": "ito aññassa niyyānikamaggassa abhāvato. “Dukkhassa pariññattha”nti vuttattā vaṭṭadukkhaṁ",
  "tika-s0305t0:26_2": "kathitaṁ. Ariyamagge gahite tassa pubbabhāgamaggo vipassanāya gahito evāti “missakamaggo",
  "tika-s0305t0:26_3": "kathito”ti vuttaṁ. Uttānameva apubbassa abhāvā. Ayaṁ pana viseso “rāgakkhayo”tiādīhi",
  "tika-s0305t0:26_4": "yadipi nibbānaṁ vuttaṁ. Tathāpi arahattaṁ viya brahmacariyampi. Tena nibbānaṁ eva",
  "tika-s0305t0:26_5": "vuccati “idaṁ brahmacariyapariyosāna”nti.",
  "tika-s0305t0:27": "Kimatthiyasuttādivaṇṇanā niṭṭhitā.",
  "tika-s0305t0:28": "7. Dutiyaaññatarabhikkhusuttavaṇṇanā",
  "tika-s0305t0:29_0": "7.Rāgavinayādipadehi nibbānaṁ vāpi vucceyya arahattaṁ vāpi. Yasmā so bhikkhu ubhayatthapi",
  "tika-s0305t0:29_1": "niviṭṭhabuddhi, tasmā bhagavā tassa ajjhāsayavasena “nibbānadhātuyā kho eta”ntiādinā",
  "tika-s0305t0:29_2": "nibbānadhātuṁ vissajjetvā puna “āsavānaṁ khayo tena vuccatī”ti āha. Yasmā ariyamaggo",
  "tika-s0305t0:29_3": "rāgādike samucchedavasena vineti, āsavañca sabbaso khepeti, tena ca vuttaṁ nibbānaṁ",
  "tika-s0305t0:29_4": "arahattañca, tasmā tadubhayaṁ “rāgavinayotiādi nāmamevā”ti vuttaṁ. Anusandhikusalatāya",
  "tika-s0305t0:29_5": "pucchanto etaṁ avocāti iminā “pucchānusandhi idha labbhatī”ti dīpitaṁ, ajjhāsayānusandhipi",
  "tika-s0305t0:29_6": "ettha labbhatevāti daṭṭhabbaṁ.",
  "tika-s0305t0:30": "Dutiyaaññatarabhikkhusuttavaṇṇanā niṭṭhitā.",
  "tika-s0305t0:31": "8. Vibhaṅgasuttavaṇṇanā",
  "tika-s0305t0:32_0": "8.Ekena pariyāyena aṭṭhaṅgikamaggaṁ vibhajitvāti “sammādiṭṭhī”tiādinā ekena pariyāyena",
  "tika-s0305t0:32_1": "ariyaṁ aṭṭhaṅgikaṁ maggaṁ vibhāgena dassetvā “katamā ca, bhikkhave, sammādiṭṭhī”tiādinā",
  "tika-s0305t0:32_2": "puna aparena pariyāyena vibhajitukāmo. Uggahadhāraṇaparicayañāṇānipi savanañāṇe eva",
  "tika-s0305t0:32_3": "avarodhaṁ gacchantīti “savanasammasanapaṭivedhapaccavekkhaṇavasenā”ti vuttaṁ.",
  "tika-s0305t0:33_0": "Kammaṭṭhānābhinivesoti kammaṭṭhānapaṭipatti. Purimāni dve saccāni uggaṇhitvāti sambandho.",
  "tika-s0305t0:33_1": "Iṭṭhaṁ kantaṁ manāpanti nirodhamaggesu ninnabhāvaṁ dasseti, na abhinandanaṁ, tanninnabhāvo",
  "tika-s0305t0:33_2": "eva ca tattha kammakaraṇaṁ daṭṭhabbaṁ. Ekenevākārena saccānaṁ paṭivedhanimittatā,",
  "tika-s0305t0:33_3": "so eva abhimukhabhāvo tesaṁ samāgamoti ekābhisamayo.",
  "tika-s0305t0:34_0": "Assāti ñāṇassa, yogino vā. Ettha ca keci “lokiyañāṇampi paṭivedho sabbassa yāthāvabodhabhāvato”ti",
  "tika-s0305t0:34_1": "vadanti. Nanu uggahādipaṭivedho ca paṭivedhova, na ca so lokuttaroti? Taṁ na, kevalena",
  "tika-s0305t0:34_2": "paṭivedha-saddena uggahādipaṭivedhānaṁ avacanīyattā, paṭivedhanimittattā vā uggahādivasena",
  "tika-s0305t0:34_3": "pavattaṁ dukkhādīsu pubbabhāge ñāṇaṁ “paṭivedho”ti vuccati, na paṭivedhattā, paṭivedhabhūtameva",
  "tika-s0305t0:34_4": "pana ñāṇaṁ ujukaṁ paṭivedhoti vattabbataṁ arahati. Kiccatoti pariññādikiccato. Ārammaṇapaṭivedhoti",
  "tika-s0305t0:34_5": "sacchikiriyāpaṭivedhamāha. Kiccatoti asammohapaṭivedhaṁ. Uggahādīhi saccassa pariggaṇhanaṁ pariggaho.",
  "tika-s0305t0:35_0": "Duddasattāti anadhigatañāṇena yāthāvasarasalakkhaṇato daṭṭhuṁ asakkuṇeyyattā uppattito",
  "tika-s0305t0:35_1": "pākaṭānipi. Tenāha “dukkhasaccaṁ hī”tiādi. Ubhayanti purimaṁ saccadvayaṁ. Payogoti",
  "tika-s0305t0:35_2": "kiriyā, vāyāmo vā. Tassa mahantatarassa icchitabbataṁ dukkarataratañca upamāhi dasseti",
  "tika-s0305t0:35_3": "“bhavaggaggahaṇattha”ntiādinā. Yathā purimaṁ saccadvayaṁ viya kenaci pariyāyena apākaṭatāya",
  "tika-s0305t0:35_4": "paramagambhīrattā uggahādivasena pubbabhāge pavattibhedaṁ gahetvā “dukkhe ñāṇa”ntiādinā",
  "tika-s0305t0:35_5": "catubbidhaṁ katvā vuttaṁ. Ekameva taṁ ñāṇaṁ hoti ekābhisamayavaseneva pavattanato.",
  "tika-s0305t0:36_0": "Kāmapaccanīkaṭṭhenāti kāmānaṁ ujupaccanīkabhāvena. Kāmato nissaṭabhāvenāti kāmehi",
  "tika-s0305t0:36_1": "visaṁyuttabhāvena. Kāmaṁ sammasantassāti duvidhampi kāmaṁ aniccādito sammasantassa.",
  "tika-s0305t0:36_2": "Pajjati pavattati etenāti padaṁ, kāmassa padanti kāmapadaṁ, kāmassa uppattikāraṇassa",
  "tika-s0305t0:36_3": "ghāto samugghāto, taṁ kāmapadaghātaṁ. Tenāha “kāmavūpasama”nti. Kāmehi vivittaṁ kāmavivittaṁ.",
  "tika-s0305t0:36_4": "So eva ca nesaṁ anto samucchedaviveketi katvā tasmiṁ sādhetabbe uppannoti vuttaṁ",
  "tika-s0305t0:36_5": "“kāmavivittante uppanno”ti. Kāmato nikkhamatīti nikkhamo, so eva nekkhammasaṅkappo.",
  "tika-s0305t0:36_6": "Imasmiñca nekkhammasaṅkappassa saddatthavibhāvena yathāvutto kāmapaccanīkaṭṭhādiko",
  "tika-s0305t0:36_7": "atthaniddhāraṇaviseso antogadho.",
  "tika-s0305t0:37_0": "Eseva nayoti iminā byāpādapaccanīkaṭṭhena vihiṁsāya paccanīkaṭṭhenātiādikaṁ abyāpādāvihiṁsāsaṅkappānaṁ",
  "tika-s0305t0:37_1": "atthuddhāraṇavidhiṁ atidisati. Nekkhammasaṅkappādayoti ādi-saddena abyāpādaavihiṁsāsaṅkappe",
  "tika-s0305t0:37_2": "eva saṅgaṇhāti. Kāma…pe… saññānanti kāmavitakkādiviratisampayuttānaṁ nekkhammādisaññānaṁ.",
  "tika-s0305t0:37_3": "Nānattāti nānākhaṇikattā. Tīsu ṭhānesūti tippakāresu kāraṇesu. Uppannassāti uppajjanārahassa.",
  "tika-s0305t0:37_4": "Bhūmiladdhauppannaṁ idhādhippetaṁ. Esa nayo ito paresupi. Padacchedatoti kāraṇupacchedato.",
  "tika-s0305t0:37_5": "Padanti hi uppattikāraṇanti vuttovāyamattho. Anuppattisādhanavasenāti yathā saṅkappo",
  "tika-s0305t0:37_6": "āyatiṁ nuppajjati, evaṁ anuppattisādhanavasena. Sammādiṭṭhi viya ekova kusalasaṅkappo uppajjati.",
  "tika-s0305t0:38_0": "Catūsu ṭhānesūti visaṁvādanādīsu catūsu vītikkamaṭṭhānesu. Pabbajitānaṁ micchājīvo",
  "tika-s0305t0:38_1": "nāma āhāranimittakoti āha “khādanīyabhojanīyādīnaṁ atthāyā”ti. Sabbaso anesanāya",
  "tika-s0305t0:38_2": "pahānaṁ sammāājīvoti āha “buddhappasatthena ājīvenā”ti. Kammapathapattānaṁ vasena",
  "tika-s0305t0:38_3": "“sattasu ṭhānesū”ti vuttaṁ. Akammapathapattāya hi anesanāya so padaghātaṁ karotiyeva.",
  "tika-s0305t0:39_0": "Tathārūpe vā ārammaṇeti yasmiṁ ārammaṇe imassa pubbe kilesā na uppannā, tasmiṁ eva.",
  "tika-s0305t0:39_1": "Anuppannānanti anuppādassapi patthanāvasena anuppannānaṁ. Vīriyacchandanti vīriyassa",
  "tika-s0305t0:39_2": "nibbattetukāmatāchandaṁ. “Chandasampayuttavīriyañcā”ti vadanti. Vīriyameva pana anuppannākusalānuppādane",
  "tika-s0305t0:39_3": "labbhamānachandatāya dhurasampaggahatāya chandapariyāyena vuttaṁ. Tathā hi vīriyaṁ",
  "tika-s0305t0:39_4": "– “anikkhittachandatā anikkhittadhuratā”ti niddiṭṭhaṁ. Kosajjapakkhe patituṁ adatvā",
  "tika-s0305t0:39_5": "cittaṁ paggahitaṁ karoti. Padhānanti padhānabhūtavīriyaṁ.",
  "tika-s0305t0:40_0": "Uppattipabandhavasenāti nirantaruppādanavasena. Catūsu ṭhānesu kiccasādhanavasenāti",
  "tika-s0305t0:40_1": "yathāvuttesu catūsu ṭhānesu padhānakiccassa nipphādanavasena anuppādanādivasena.",
  "tika-s0305t0:40_2": "Kiccasādhanavasenāti kāyavedanācittadhammesu subhasukhaniccaattagāhavidhamanavasena",
  "tika-s0305t0:40_3": "asubhadukkhāniccānattasādhanavasena.",
  "tika-s0305t0:41_0": "Ayanti yathāvutto sadisāsadisatāviseso. Assāti maggassa. Ettha kathanti yadi rūpāvacaracatutthajjhānato",
  "tika-s0305t0:41_1": "paṭṭhāya yāva sabbabhavaggā jhānaṅgamaggaṅgabojjhaṅgānaṁ sadisatā, evaṁ sante “āruppe",
  "tika-s0305t0:41_2": "catukkapañcakajjhānaṁ uppajjati, tañca lokuttara”nti ettha kathaṁ attho gahetabboti",
  "tika-s0305t0:41_3": "āha “etthāpī”tiādi. Taṁjhānikāvāti paṭhamajjhānādīsu yaṁ jhānaṁ maggapaṭilābhassa",
  "tika-s0305t0:41_4": "pādakabhūtaṁ, taṁjhānikāva assa ariyassa uparipi tayo maggā. Evanti vuttākārena.",
  "tika-s0305t0:41_5": "Pādakajjhānameva niyameti āruppe catukkapañcakajjhānuppattiyaṁ. Vipassanāya ārammaṇabhūtā",
  "tika-s0305t0:41_6": "khandhāti sammasitakhandhe vadanti. Puggalajjhāsayo niyameti pādakasammasitajjhānānaṁ",
  "tika-s0305t0:41_7": "bhede. Yasmā saṅkhārupekkhāñāṇameva ariyamaggassa bojjhaṅgādivisesaṁ niyameti, tato",
  "tika-s0305t0:41_8": "dutiyādipādakajjhānato uppannassa saṅkhārupekkhāñāṇassa pādakajjhānātikkantānaṁ aṅgānaṁ",
  "tika-s0305t0:41_9": "asamāpajjitukāmatāvirāgabhāvato itarassa ca atabbhāvato tīsupi vādesu vipassanāva",
  "tika-s0305t0:41_10": "niyametīti veditabbo, tasmā vipassanāniyameneva hi paṭhamavādepi apādakajjhānādipādakāpi",
  "tika-s0305t0:41_11": "maggā paṭhamajjhānikā honti. Itarehi ca pādakajjhānehi vipassanāniyamehi taṁtaṁjhānikāva.",
  "tika-s0305t0:41_12": "Evaṁ sesavādesu vipassanāniyamo yathāsambhavaṁ yojetabbo. Dutiyavāde taṁtaṁjhānikatā",
  "tika-s0305t0:41_13": "sammasitasaṅkhāravipassanāniyamehi hoti. Tatra hi vipassanā taṁtaṁvirāgabhāvanā bhāvetabbā,",
  "tika-s0305t0:41_14": "na somanassasahagatā upekkhāsahagatā hutvā jhānaṅgādiniyamaṁ maggassa karotīti evaṁ",
  "tika-s0305t0:41_15": "vipassanāniyamo vuttanayeneva veditabbo. Imasmiñca vāde pādakasammasitajjhānupanissayasabbhāve",
  "tika-s0305t0:41_16": "ajjhāsayo ekantena hotīti “puggalajjhāsayo niyametīti vadantī”ti vuttaṁ, aṭṭhakathāyaṁ",
  "tika-s0305t0:41_17": "pana visuddhimaggassa etissā aṭṭhakathāya ekasaṅgahitattā “tesaṁ vādavinicchayo…pe…",
  "tika-s0305t0:41_18": "veditabbo”ti vuttaṁ. Pubbabhāgeti vipassanākkhaṇe.",
  "tika-s0305t0:42": "Vibhaṅgasuttavaṇṇanā niṭṭhitā.",
  "tika-s0305t0:43": "9. Sūkasuttavaṇṇanā",
  "tika-s0305t0:44_0": "9.Sūkanti sāliyavādīnaṁ vālamāha. So hi nikantakasadiso paṭimukhagataṁ hatthaṁ vā",
  "tika-s0305t0:44_1": "pādaṁ vā bhindati, tasmā bhedaṁ icchantena uddhaggaṁ katvā ṭhapitaṁ sammāpaṇihitaṁ",
  "tika-s0305t0:44_2": "nāma, tathā aṭṭhapitaṁ micchāpaṇihitaṁ nāmāti vuttaṁ. Micchāpaṇihitāyāti kammassakatapaññāya",
  "tika-s0305t0:44_3": "micchāṭhapanaṁ nāma – “ime sattā kammavasena sukhadukkhaṁ paccanubhavanti, taṁ pana",
  "tika-s0305t0:44_4": "kammaṁ issarassa icchāvasena brahmā nimminātī”tiādinā micchāpakappanaṁ. Keci pana",
  "tika-s0305t0:44_5": "“natthi dinnantiādinā nayena pavatti, tassa vā ñāṇassa appavattī”ti vadanti. Maggabhāvanāyāti",
  "tika-s0305t0:44_6": "etthāpi micchāmaggassa pavattanaṁ, ariyamaggassa vā appavattanaṁ micchāṭhapanaṁ.",
  "tika-s0305t0:44_7": "Tenāha “appavattitattā”ti. Avijjaṁ bhindissatīti avijjaṁ samucchindissati. Magganissitaṁ",
  "tika-s0305t0:44_8": "katvā magge eva pakkhipitvā. Tañhi ñāṇaṁ maggassa mūlakāraṇaṁ magge siddhe tassa",
  "tika-s0305t0:44_9": "kiccassa matthakappattito. “Sammāpaṇihitāya diṭṭhiyā sammāpaṇihitāya maggabhāvanāyā”ti",
  "tika-s0305t0:44_10": "vuttattā missakamaggo kathito. Chavibhedasadiso cettha avijjābhedo, lohituppādasadiso",
  "tika-s0305t0:44_11": "lokuttaramaggabhāvo daṭṭhabbo.",
  "tika-s0305t0:45": "Sūkasuttavaṇṇanā niṭṭhitā.",
  "tika-s0305t0:46": "10. Nandiyasuttavaṇṇanā",
  "tika-s0305t0:47": "10.Channaparibbājako vatthacchādiyā channaṅgaparibbājako, na naggaparibbājako.",
  "tika-s0305t0:48": "Avijjāvaggavaṇṇanā niṭṭhitā.",
  "tika-s0305t0:49": "2. Vihāravaggo",
  "tika-s0305t0:50": "1. Paṭhamavihārasuttavaṇṇanā",
  "tika-s0305t0:51_0": "11.Aḍḍhamāsanti accantasaṁyoge upayogavacanaṁ. Paṭisallīyitunti yathāvuttaṁ kālaṁ",
  "tika-s0305t0:51_1": "paṭi divase divase samāpattiyaṁ dhammacintāyaṁ cittaṁ nilīyituṁ. Vinetabboti samucchedavinayena",
  "tika-s0305t0:51_2": "vinetabbo ariyamaggādhigantabbo. Tanti diṭṭhānugatiāpajjanaṁ. Assāti janatāya. Apagacchatīti",
  "tika-s0305t0:51_3": "satthu santikato apeti. Sūti nipātamattaṁ.",
  "tika-s0305t0:52_0": "Padesenāti ekadesena. Saha padesenāti sapadeso. Svāyaṁ sapadeso yasmā vedanāvaseneva",
  "tika-s0305t0:52_1": "pāḷiyaṁ āgato, tasmā paramatthadhammakoṭṭhāse vedanā anavasesato labbhati, te gaṇhanto",
  "tika-s0305t0:52_2": "“khandhapadeso”tiādimāha. Taṁ sabbanti khandhapadesādikaṁ sabbampi. “Sammasanto”ti",
  "tika-s0305t0:52_3": "padassa atthadassanavasena “paccavekkhanto”ti āha. Paccavekkhaṇā idha sammasanaṁ",
  "tika-s0305t0:52_4": "nāma, na vipassanā. Vipassanāsammasanaṁ pana bhagavato visākhapuṇṇamāyaṁ eva nipphannaṁ,",
  "tika-s0305t0:52_5": "tasmā bhagavato aññabhūmikāpi vedanā aññabhūmikānaṁ sattānaṁ viruddhā uppajjatevāti",
  "tika-s0305t0:52_6": "vuttaṁ “yāva bhavaggā pavattā sukhā vedanā”ti. Sabbākārenāti sarūpato samudayato",
  "tika-s0305t0:52_7": "atthaṅgamato assādāditoti sabbākārena. Pariggaṇhanto upaparikkhanto.",
  "tika-s0305t0:53_0": "Nippadesāneva anavasesāneva. Indriyasatipaṭṭhānapadeso suviññeyyoti anuddhato. Assāti",
  "tika-s0305t0:53_1": "bhagavato. Ṭhāneti tasmiṁ tasmiṁ paccavekkhitabbasaṅkhāte okāse. Sā sā ca vihārasamāpattīti",
  "tika-s0305t0:53_2": "khandhavasena āyatanādivasena ca pavattitvā tesaṁ ekadesabhūtaṁ vedanaṁyeva pariggahetvā",
  "tika-s0305t0:53_3": "taṁ sammasitvā anukkamena samāpannā jhānasamāpatti phalasamāpatti ca. Phalasamāpatti",
  "tika-s0305t0:53_4": "hi tathā sammasitvā punappunaṁ samāpajjanavasena atthato abhinnāpi adhiṭṭhānabhūtadhammabhedena",
  "tika-s0305t0:53_5": "bhinnā viya vuccati, yato catuvīsatikoṭisatasahassabhedā devasikaṁ vaḷañjanasamāpattiyo",
  "tika-s0305t0:53_6": "aṭṭhakathāyaṁ vuttā. Kāmaṁ aññadhammavasenapi jātā eva, vedanāvasena panettha abhiniveso",
  "tika-s0305t0:53_7": "kato vedanānubhāvena jātā. Kasmā evaṁ jātāti? Buddhānaṁ ñāṇapadassa antaravibhāgattā.",
  "tika-s0305t0:53_8": "Tathā hi bhagavā sakalampi aḍḍhamāsaṁ vedanāvaseneva sammasanaṁ pavatteti, tadanusārena",
  "tika-s0305t0:53_9": "ca tā vihārasamāpattiyo samāpajji. Tayidaṁ acchariyaṁ anaññasādhāraṇaṁ bhikkhū pavedento",
  "tika-s0305t0:53_10": "satthā – “yena svāha”ntiādimavoca.",
  "tika-s0305t0:54_0": "Akusalāvāti pāṇātipāta-adinnādāna-kāmesumicchācāra-musāvāda-pisuṇavācāsamphappalāpa-abhijjhā-byāpādavasena",
  "tika-s0305t0:54_1": "taṁtaṁmicchādassanavasena ca akusalā vedanā eva hoti. Brahmalokādīsu uppajjitvā tattha",
  "tika-s0305t0:54_2": "niccā dhuvā bhavissāmāti evaṁ diṭṭhiṁ upanissāyāti yojetabbaṁ. Devakulādīsu devapūjatthaṁ,",
  "tika-s0305t0:54_3": "sabbajanaparibhogatthaṁ vā mālāvacchaṁ ropenti. Vadhabandhanādīnīti ādi-saddena adinnādāna-micchācāra-musāvāda-pisuṇavācā-samphappalāpādīnaṁ",
  "tika-s0305t0:54_4": "saṅgaho daṭṭhabbo. Diṭṭhadhammavipākassa apacurattā apākaṭattā ca “bhavantaragatāna”nti vuttaṁ.",
  "tika-s0305t0:55_0": "Iti nesanti ettha iti-saddo ādiattho, pakārattho vā. Tena yathā pharusavācāvasena,",
  "tika-s0305t0:55_1": "evaṁ tadaññesampi akusalakammānaṁ vasena sammādiṭṭhipaccayā akusalavedanāppavatti",
  "tika-s0305t0:55_2": "yathārahaṁ nīharitvā vattabbā. Eseva nayoti iminā yathā micchādiṭṭhipaccayā sammādiṭṭhipaccayā",
  "tika-s0305t0:55_3": "ca kusalākusalavipākavedanā sahajātakoṭiyā upanissayakoṭiyā ca vasena yathārahaṁ",
  "tika-s0305t0:55_4": "yojetvā dassitā, evaṁ micchāsaṅkappapaccayādīsupi yathārahaṁ yojetvā dassetabbāti",
  "tika-s0305t0:55_5": "imamatthaṁ atidisati. Chandapaccayāti ettha taṇhāchandasahito kattukāmatāchando adhippetoti",
  "tika-s0305t0:55_6": "āha “chandapaccayātiādīsu pana chandapaccayā aṭṭhalobhasahagatacittasampayuttā vedanā",
  "tika-s0305t0:55_7": "veditabbā”ti. Vitakkapaccayāti ettha appanāppattova vitakko adhippetoti vuttaṁ “vitakkapaccayā",
  "tika-s0305t0:55_8": "paṭhamajjhānavedanāvā”ti. Vitakkapaccayā paṭhamajjhānavedanāya gahitattā “ṭhapetvā",
  "tika-s0305t0:55_9": "paṭhamajjhāna”nti. Upari tisso rūpāvacarā, heṭṭhā tisso arūpāvacarā evaṁ sesā cha",
  "tika-s0305t0:55_10": "saññāsamāpattivedanā.",
  "tika-s0305t0:56_0": "Tiṇṇanti chandavitakkasaññānaṁ. Avūpasameti paṭipakkhena avūpasamite. Tiṇṇañhi tesaṁ",
  "tika-s0305t0:56_1": "sahabhāvena paccayatā aṭṭhalobhasahagatacittesu eva. Tattha yaṁ vattabbaṁ taṁ vuttameva.",
  "tika-s0305t0:56_2": "Chandamattassāti tesu tīsu chandamattassa. Vūpasame paṭhamajjhānavedanāva appanāppattassa",
  "tika-s0305t0:56_3": "adhippetattā. Chandavitakkānaṁ vūpasame dutiyajjhānādivedanā adhippetā saññāya avūpasantattā.",
  "tika-s0305t0:56_4": "Dutiyajjhānādivedanāgahaṇena hi sabbā saññāsamāpattiyo ca gahitāva honti. Tiṇṇampi",
  "tika-s0305t0:56_5": "vūpasameti chandavitakkasaññānaṁ vūpasame nevasaññānāsaññāyatanavedanā adhippetā.",
  "tika-s0305t0:56_6": "Bhavaggappattasaññā hi vūpasamanti chandasaṅkappānaṁ accantasukhumabhāvappattiyā.",
  "tika-s0305t0:56_7": "Heṭṭhā “sammādiṭṭhipaccayā”ti ettha sammādiṭṭhiggahaṇena heṭṭhimamaggasammādiṭṭhipi",
  "tika-s0305t0:56_8": "gahitāva hotīti āha – “appattassa pattiyāti arahattaphalassa pattatthāyā”ti. Atha",
  "tika-s0305t0:56_9": "vā heṭṭhimamaggādhigamena vinā aggamaggo natthīti heṭṭhimamaggādhigamaṁ atthāpannaṁ",
  "tika-s0305t0:56_10": "katvā “arahattaphalassa pattatthāyā”ti vuttaṁ. Āyameti phalena missito hoti etenāti",
  "tika-s0305t0:56_11": "āyāmo, sammāvāyāmoti āha “atthi āyāmanti atthi vīriya”nti. Tassa vīriyārambhassāti",
  "tika-s0305t0:56_12": "aññādhigamakāraṇassa sammāvāyāmassa vasena. Pāḷiyaṁ ṭhāna-saddo kāraṇapariyāyoti",
  "tika-s0305t0:56_13": "āha – “arahattaphalassa kāraṇe”ti. Tappaccayāti ettha taṁ-saddena “ṭhāne”ti vuttakāraṇameva",
  "tika-s0305t0:56_14": "paccāmaṭṭhanti āha – “arahattassa ṭhānapaccayā”ti. Catumaggasahajātāti etena “arahattaphalassa",
  "tika-s0305t0:56_15": "pattatthāyā”ti ettha heṭṭhimamaggānaṁ atthāpattivasena gahitabhāvameva joteti. Keci",
  "tika-s0305t0:56_16": "pana “catumaggasahajātāti vatvā nibbattitalokuttaravedanāti bhūtakathanaṁ visesanaṁ.",
  "tika-s0305t0:56_17": "Nibbattitalokuttaravedanāti paṭhamaṁ apekkhitabbaṁ, pacchā catumaggasahajātā”ti vadanti.",
  "tika-s0305t0:57": "Paṭhamavihārasuttavaṇṇanā niṭṭhitā.",
  "tika-s0305t0:58": "2. Dutiyavihārasuttavaṇṇanā",
  "tika-s0305t0:59_0": "12. Micchādiṭṭhi vūpasamati sabbaso pahīyati etenāti micchādiṭṭhivūpasamo. “Micchādiṭṭhivūpasamo",
  "tika-s0305t0:59_1": "nāma sammādiṭṭhi. Bhavantare uppajjanto atidūreti maññamāno vipākavedanaṁ na gaṇhātī”ti",
  "tika-s0305t0:59_2": "aṭṭhakathāyaṁ vuttaṁ. “Iminā nayenā”ti atidisitvāpi tamatthaṁ pākaṭataraṁ kātuṁ “yassa",
  "tika-s0305t0:59_3": "yassā”tiādiṁ vatvā eva sāmaññavasena vuttamatthaṁ pacchimesu tīsu padesu sarūpatova",
  "tika-s0305t0:59_4": "dassetuṁ “chandavūpasamapaccayā”tiādimāha, taṁ suviññeyyameva. Vuttatthāneva anantarasutte.",
  "tika-s0305t0:60": "Dutiyavihārasuttavaṇṇanā niṭṭhitā.",
  "tika-s0305t0:61": "3-7. Sekkhasuttādivaṇṇanā",
  "tika-s0305t0:62_0": "13-17. Tissannampi sikkhānaṁ sikkhanaṁ sīlaṁ etassāti sikkhanasīlo. Sikkhatītipi",
  "tika-s0305t0:62_1": "vā sekkho. Vuttañhetaṁ “sikkhatīti kho, bhikkhave, tasmā sekkhoti vuccati. Kiñca",
  "tika-s0305t0:62_2": "sikkhati? Adhisīlampi sikkhatī”tiādi. Tīhi phalehi heṭṭhā. Sāpi catutthamaggena saddhiṁ",
  "tika-s0305t0:62_3": "uppannasikkhāpi. Maggakkhaṇe hi sikkhākiccaṁ na niṭṭhitaṁ vippakatabhāvato, phalakkhaṇe",
  "tika-s0305t0:62_4": "pana niṭṭhitaṁ nāma. Uttānatthāneva heṭṭhā vuttanayattā.",
  "tika-s0305t0:63": "Sekkhasuttādivaṇṇanā niṭṭhitā.",
  "tika-s0305t0:64": "Vihāravaggavaṇṇanā niṭṭhitā.",
  "tika-s0305t0:65": "3. Micchattavaggavaṇṇanā",
  "tika-s0305t0:66_0": "21-30.Micchāsabhāvanti ayāthāvasabhāvaṁ aniyyānikasabhāvaṁ. Sammāsabhāvanti yāthāvasabhāvaṁ",
  "tika-s0305t0:66_1": "niyyānikasabhāvaṁ. Micchāpaṭipattādhikaraṇahetūti ettha adhi-saddo anatthakoti āha",
  "tika-s0305t0:66_2": "– “micchāpaṭipattikaraṇahetū”ti. Ñāyati paṭividdhavasena nibbānaṁ gacchatīti ñāyo.",
  "tika-s0305t0:66_3": "So eva taṁsamaṅgīnaṁ vaṭṭadukkhapātato dhāraṇaṭṭhena dhammoti āha – “ñāyaṁ dhammanti",
  "tika-s0305t0:66_4": "ariyamaggadhamma”nti. Ñāṇassa micchāsabhāvo nāma natthīti viññāṇamevettha paccavekkhaṇavasena",
  "tika-s0305t0:66_5": "pavattaṁ ñāṇa-saddena vuccatīti āha “micchāviññāṇo”ti. Micchāpaccavekkhaṇoti kiñci",
  "tika-s0305t0:66_6": "pāpaṁ katvā “aho mayā kataṁ sukata”nti evaṁ pavatto micchāpaccavekkhaṇo. Gosīlagovatādipūraṇaṁ",
  "tika-s0305t0:66_7": "muttīti evaṁ gaṇhato micchāvimutti nāma. Micchāpaṭipadādīhi vivaṭṭanti evaṁ vaṭṭavivaṭṭaṁ",
  "tika-s0305t0:66_8": "kathitaṁ. Puggalo pucchitoti nigamito ca “ayaṁ vuccati, bhikkhave, asappuriso”tiādinā.",
  "tika-s0305t0:66_9": "Kiñcāpi “micchādiṭṭhiko hotī”tiādinā puggalova niddiṭṭho, tathāpi puggalasīsenāyaṁ",
  "tika-s0305t0:66_10": "dhammadesanāti āha “dhammo vibhatto”ti. Tenevāha “dhammena puggalo dassito”ti. Dhammenāti",
  "tika-s0305t0:66_11": "micchādiṭṭhiādikena dhammena. Kalyāṇaputhujjanato paṭṭhāya sabbaso sappurisā nāma,",
  "tika-s0305t0:66_12": "khīṇāsavo sappurisataro. Suppavattaniyoti sukhena pavattetuṁ sakkuṇeyyo. Dhāvatīti",
  "tika-s0305t0:66_13": "gacchati. Paccayuppannena upecca nissitabbato upanisā, paccayo, ekassa sa-kārassa",
  "tika-s0305t0:66_14": "lopaṁ katvā vāti āha – “saupanisaṁ sapaccaya”nti. Parikaraṇato parikkhāro, parivāroti",
  "tika-s0305t0:66_15": "āha – “saparikkhāraṁ saparivāra”nti. Sahajātavasena upanissayavasena ca sapaccayatā",
  "tika-s0305t0:66_16": "kiccasādhane nipphādane sahāyabhāvūpagamane ca saparivāratā daṭṭhabbā.",
  "tika-s0305t0:67": "Micchattavaggavaṇṇanā niṭṭhitā.",
  "tika-s0305t0:68": "4. Paṭipattivaggavaṇṇanā",
  "tika-s0305t0:69_0": "31-40.Ayāthāvapaṭipatti, na yathāpaṭipatti, hetumhipi phalepi ayāthāvavatthusādhanato.",
  "tika-s0305t0:69_1": "Ekaṁ suttaṁ dhammavasena kathitaṁ paṭipattivasena. Ekaṁ suttaṁ puggalavasena kathitaṁ",
  "tika-s0305t0:69_2": "paṭipannakavasena. Saṁsāramahoghassa paratīrabhāvato yo naṁ adhigacchati, taṁ pāreti",
  "tika-s0305t0:69_3": "gametīti pāraṁ, nibbānaṁ, tabbidhuratāya natthi ettha pāranti apāraṁ, saṁsāroti vuttaṁ",
  "tika-s0305t0:69_4": "– “apārāpāranti vaṭṭato nibbāna”nti. Pāraṅgatāti asekkhe sandhāya. Yepi gacchantīti",
  "tika-s0305t0:69_5": "sekkhe. Yepi gamissantīti kalyāṇaputhujjane. Pāragāminoti ettha kita-saddo tikālavācīti evaṁ vuttaṁ.",
  "tika-s0305t0:70_0": "Tīranti orimatīramāha. Tena vuttaṁ “vaṭṭameva anudhāvatī”ti. Ekantakāḷakattā cittassa",
  "tika-s0305t0:70_1": "apabhassarabhāvakaraṇato kaṇhābhijātihetuto ca vuttaṁ “kaṇhanti akusaladhamma”nti.",
  "tika-s0305t0:70_2": "Vodānabhāvato cittassa pabhassarabhāvakaraṇato sukkābhijātihetuto ca vuttaṁ – “sukkanti",
  "tika-s0305t0:70_3": "kusaladhamma”nti. Kilesamāra-abhisaṅkhāramāra-maccumārānaṁ pavattiṭṭhānatāya okaṁ",
  "tika-s0305t0:70_4": "vuccati vaṭṭaṁ, tabbidhuratāya anokanti nibbānanti āha – “okā anokanti vaṭṭato nibbāna”nti.",
  "tika-s0305t0:71_0": "Paramatthato samaṇā vuccanti ariyā, samaṇānaṁ bhāvo sāmaññaṁ, ariyamaggo, tena araṇīyato",
  "tika-s0305t0:71_1": "upagantabbato sāmaññattho nibbānanti āha – “sāmaññatthanti nibbānaṁ, taṁ hī”tiādi.",
  "tika-s0305t0:71_2": "Brahmaññatthanti etthāpi iminā nayena attho veditabbo. Brahmaññena ariyamaggena.",
  "tika-s0305t0:71_3": "Rāgakkhayoti ettha iti-saddo ādisaddattho. Tena “dosakkhayo mohakkhayo”ti padadvayaṁ",
  "tika-s0305t0:71_4": "saṅgaṇhāti. Vaṭṭatiyevāti vadanti “rāgakkhayo”ti. Pariyāyena hi arahattassa vattabbattāti.",
  "tika-s0305t0:72": "Paṭipattivaggavaṇṇanā niṭṭhitā.",
  "tika-s0305t0:73": "5. Aññatitthiyapeyyālavaggavaṇṇanā",
  "tika-s0305t0:74_0": "41-48. Aparāparaṁ parivattamānena vattasampannena saṁsāraddhānapariññāvaseneva nibbānassa",
  "tika-s0305t0:74_1": "pattabbattā vuttaṁ – “nibbānaṁ patvā pariññātaṁ nāma hotī”ti. Nibbānaṁ patvāti nibbānappattihetu.",
  "tika-s0305t0:74_2": "Hetuattho hi ayaṁ tvā-saddo yathā – “ghataṁ pivitvā balaṁ hoti, sīhaṁ disvā bhayaṁ",
  "tika-s0305t0:74_3": "hotī”ti. Tasmāti yasmā apariññeyyaparijānanakiccena nibbānassa pattiyā addhānapariññāsiddhi",
  "tika-s0305t0:74_4": "ñāyati, tasmā upacāravasena nibbānaṁ “addhānapariññā”ti vuccati yathā “himasanti",
  "tika-s0305t0:74_5": "sūriyaṁ uggametī”ti. Vijjāvimuttiphalasacchikiriyatthanti ettha vijjāti aggamaggavijjā.",
  "tika-s0305t0:74_6": "Vimuttīti aggamaggasamādhi adhippeto. Tesaṁ phalaṁ aññāti āha – “vijjāvimuttiphalena",
  "tika-s0305t0:74_7": "arahattaṁ kathita”nti. Yāthāvato jānanato paccakkhato dassanato ca ñāṇadassananti",
  "tika-s0305t0:74_8": "idha phalanibbānapaccavekkhaṇā adhippetāti āha – “ñāṇadassanena paccavekkhaṇā kathitā”ti.",
  "tika-s0305t0:74_9": "Sesehīti rāga-virāga-saṁyojanappahāna-anusayasamugghāta-addhānapariññā- āsavakkhaya-vijjā-vimutti-phalasacchikiriyā-ñāṇadassana-anupādāparinibbānapadehi.",
  "tika-s0305t0:75": "Aññatitthiyapeyyālavaggavaṇṇanā niṭṭhitā.",
  "tika-s0305t0:76": "6. Sūriyapeyyālavaggavaṇṇanā",
  "tika-s0305t0:77_0": "49-62. Yathā aruṇuggaṁ sūriyuggamanassa ekantikaṁ pubbanimittaṁ, evaṁ kalyāṇamittatā",
  "tika-s0305t0:77_1": "ariyamaggapātubhāvassāti sadisūpamā aruṇuggaṁ kalyāṇamittatāya. Kalyāṇamittoti cettha",
  "tika-s0305t0:77_2": "ariyo, ariyamaggo vā daṭṭhabbo sūriyapātubhāvo viya tena vidhūpanīyandhakāravidhamanato.",
  "tika-s0305t0:77_3": "Kusalakattukamyatāchando chandasampadā itarachandato sampannattā. Kārāpakaappamādassāti",
  "tika-s0305t0:77_4": "saccapaṭivedhassa kārāpakassa. Evaṁ sabbattheva sampadāsaddā visesādhigamahetutāya",
  "tika-s0305t0:77_5": "veditabbā. Aññenapi ākārenāti “vivekanissita”ntiādiākārato aññena “rāgavinayapariyosāna”ntiādinā ākārena.",
  "tika-s0305t0:78": "Sūriyapeyyālavaggavaṇṇanā niṭṭhitā.",
  "tika-s0305t0:79": "7. Ekadhammapeyyālavaggādivaṇṇanā",
  "tika-s0305t0:80": "63-138.Tathātathā vutte bujjhanakānaṁ ajjhāsayavasena kathito, tasmā “vutto eva attho, kasmā puna vutto”ti na codetabbaṁ.",
  "tika-s0305t0:81": "Ekadhammapeyyālavaggādivaṇṇanā niṭṭhitā.",
  "tika-s0305t0:82": "8. Appamādapeyyālavaggo",
  "tika-s0305t0:83": "1. Tathāgatasuttavaṇṇanā",
  "tika-s0305t0:84_0": "139.Kārāpakaappamādo nāma “ime akusalā dhammā pahātabbā, ime kusalā dhammā uppādetabbā”ti",
  "tika-s0305t0:84_1": "vuttavajjetabbavajjanasampādetabbasampādanavasena pavatto appamādo. Esāti appamādo.",
  "tika-s0305t0:84_2": "Lokiyova. Na lokuttaro. Ayanti esāti ca appamādameva vadati. Tesanti catubhūmakadhammānaṁ.",
  "tika-s0305t0:84_3": "Paṭilābhakaṭṭhenāti paṭilābhāpanaṭṭhena.",
  "tika-s0305t0:85": "Tathāgatasuttavaṇṇanā niṭṭhitā.",
  "tika-s0305t0:86": "2. Padasuttavaṇṇanā",
  "tika-s0305t0:87_0": "140.Jaṅgalānanti jaṅgalavāsīnaṁ. Jaṅgala-saddo cettha thaddhabhāvasāmaññena pathavīpariyāyo,",
  "tika-s0305t0:87_1": "na anupaṭṭhānavidūradesavācī. Tenāha – “pathavītalavāsīna”nti. Padānaṁ vuccamānattā",
  "tika-s0305t0:87_2": "“sapādakapāṇāna”nti visesetvā vuttaṁ. Samodhānanti antogadhabhāvaṁ. Tenāha – “odhānaṁ",
  "tika-s0305t0:87_3": "upakkhepa”nti, upanetvā pakkhipitabbanti attho.",
  "tika-s0305t0:88": "Padasuttavaṇṇanā niṭṭhitā.",
  "tika-s0305t0:89": "3-10. Kūṭasuttādivaṇṇanā",
  "tika-s0305t0:90_0": "141-148. Vassikāya pupphaṁ vassikaṁ yathā “āmalakiyā phalaṁ āmalaka”nti. Mahātalasminti",
  "tika-s0305t0:90_1": "uparipāsāde. “Yāni kānicī”ti padehi itarāni samānādhikaraṇāni bhavituṁ yuttānīti",
  "tika-s0305t0:90_2": "“paccatte sāmivacana”nti vatvā tathā vibhattivipariṇāmo kato. “Tantāvutāna”nti padaṁ",
  "tika-s0305t0:90_3": "niddhāraṇe sāmivacananti tattha “vatthānī”ti vacanasesena atthaṁ dassetuṁ “atha vā”tiādi vuttaṁ.",
  "tika-s0305t0:91": "Kūṭasuttādivaṇṇanā niṭṭhitā.",
  "tika-s0305t0:92": "Appamādavaggavaṇṇanā niṭṭhitā.",
  "tika-s0305t0:93": "9. Balakaraṇīyavaggo",
  "tika-s0305t0:94": "1. Balasuttavaṇṇanā",
  "tika-s0305t0:95": "149. Kammāniyeva kammantā yathā suttantā. Ariyaṁ aṭṭhaṅgikaṁ magganti ettha nānantariyakatāya vipassanāpi gahitā eva hotīti vuttaṁ “sahavipassana”nti.",
  "tika-s0305t0:96": "2. Bījasuttavaṇṇanā",
  "tika-s0305t0:97": "150. Pañcavidhampi samūhaṭṭhena bījagāmo nāma. Tadevāti mūlabījādi eva. Sampannanti sahajātamūlavantaṁ. Nīlabhāvato paṭṭhāyāti nīlabhāvāpattito paṭṭhāya.",
  "tika-s0305t0:98": "3. Nāgasuttavaṇṇanā",
  "tika-s0305t0:99_0": "151.Balaṁ gāhentīti attano sarīrabalaṁ gāhenti. Taṁ pana nāgānaṁ balappatti evāti",
  "tika-s0305t0:99_1": "āha – “balaṁ gaṇhantī”ti. Sambhejjamukhadvāranti mahāsamuddena sambhedagatamahānadīnaṁ",
  "tika-s0305t0:99_2": "mukhadvāraṁ. Nāgā kāyaṁ vaḍḍhentītiādi yasmā ca bhagavatā upamāvasena ābhataṁ, tasmā",
  "tika-s0305t0:99_3": "evameva khoti etthātiādinā upamaṁ saṁsandati. Āgatesūtiādīsu tīsu padesu bhāvenabhāvalakkhaṇe.",
  "tika-s0305t0:100": "5. Kumbhasuttavaṇṇanā",
  "tika-s0305t0:101": "153.Napatiāvamatīti ca nikujjitabhāvena udakavamano ghaṭo, na taṁ puna mukhena gaṇhāti. Tenāha “na anto pavesetī”ti.",
  "tika-s0305t0:102": "7. Ākāsasuttavaṇṇanā",
  "tika-s0305t0:103": "155.Tenetaṁ vuttanti tena ariyamaggassa ijjhanena etesaṁ sabbesaṁ bodhipakkhiyadhammānaṁ ijjhanaṁ vuttaṁ.",
  "tika-s0305t0:104": "8-9-10. Paṭhamameghasuttādivaṇṇanā",
  "tika-s0305t0:105": "156-158.Paṁsurajojallanti bhūmireṇusahajātamalaṁ. Vāṇijakopameti vāṇijakopamapaṭhamasutte cāpi.",
  "tika-s0305t0:106": "11-12. Āgantukasuttādivaṇṇanā",
  "tika-s0305t0:107_0": "159-160. Sahavipassanassa ariyamaggassa bhāvanāya ijjhanena etaṁ abhiññāpariññeyyādidhammānaṁ",
  "tika-s0305t0:107_1": "abhiññāparijānanādīnaṁ ijjhanaṁ vuttaṁ khattiyādīnaṁ visayaādikaṁ karontassa kathāya sajjitattā.",
  "tika-s0305t0:108": "Balakaraṇīyavaggavaṇṇanā niṭṭhitā.",
  "tika-s0305t0:109": "10. Esanāvaggo",
  "tika-s0305t0:110": "1. Esanāsuttavaṇṇanā",
  "tika-s0305t0:111_0": "161.Kāmānanti vatthukāmakilesakāmānaṁ. Kilesakāmopi hi kāmitanti parikappitena vidhinā",
  "tika-s0305t0:111_1": "ca adhikarāgehi esanīyo. Bhavānanti tiṇṇaṁ gatīnaṁ. Diṭṭhigatikaparikappitassa brahmacariyassa",
  "tika-s0305t0:111_2": "nimittabhāvato micchādiṭṭhi “brahmacariya”nti adhippetā.",
  "tika-s0305t0:112": "2-11. Vidhāsuttādivaṇṇanā",
  "tika-s0305t0:113": "162-171. Seyyohamasmītiādinā taṁtaṁvibhāgena dhīyanti vidhīyantīti vidhā, mānakoṭṭhāsā, mānaṭṭhapanā vā. Nīhanantīti vibādhenti.",
  "tika-s0305t0:114": "Esanāvaggavaṇṇanā niṭṭhitā.",
  "tika-s0305t0:115": "11. Oghavaggo",
  "tika-s0305t0:116": "1-2. Oghasuttādivaṇṇanā",
  "tika-s0305t0:117": "172-173. Vaṭṭe ohananti osīdāpentīti oghā. Rūpārūpabhaveti rūpabhave ca arūpabhave ca rūpārūpataṇhopanissayā rūpārūpāvacarakammanibbattā khandhā. Yojanaṭṭhena yogo.",
  "tika-s0305t0:118": "3-4. Upādānasuttādivaṇṇanā",
  "tika-s0305t0:119_0": "174-175. Kāmanavasena upādiyanato kāmupādānaṁ. Tenāha “kāmaggahaṇa”nti. Nāmakāyassāti",
  "tika-s0305t0:119_1": "vedanādīnaṁ catunnaṁ arūpakkhandhānaṁ. Ghaṭanapabandhanakilesoti hetunā phalassa",
  "tika-s0305t0:119_2": "kammavaṭṭassa vipākavaṭṭena dukkhappabandhasaññitassa ghaṭanassa sambajjhanassa nibbattakakileso.",
  "tika-s0305t0:119_3": "Antaggāhikadiṭṭhi sassatucchedagāho.",
  "tika-s0305t0:120": "Upādānasuttādivaṇṇanā niṭṭhitā.",
  "tika-s0305t0:121": "5-10. Anusayasuttādivaṇṇanā",
  "tika-s0305t0:122_0": "176-181.Thāmagataṭṭhenāti sattasantāne thirabhāvūpagamanabhāvena. Thāmagatanti ca",
  "tika-s0305t0:122_1": "aññehi asādhāraṇo kāmarāgādīnaṁyeva āveṇiko sabhāvo daṭṭhabbo. Kāmarāgovāti kāmarāgo",
  "tika-s0305t0:122_2": "eva appahīno. So sati paccayalābhe uppajjanārahatāya santāne anusetīti anusayo. Sesesupīti",
  "tika-s0305t0:122_3": "paṭighānusayādīsu. Orambhāgo vuccati kāmadhātu rūpārūpabhāvato heṭṭhābhūtattā. Tattha",
  "tika-s0305t0:122_4": "pavattiyā paccayabhāvato orambhāgiyāni yathā “pacchiyo goduhako”ti. Saṁyojentīti",
  "tika-s0305t0:122_5": "saṁyojanāni, heṭṭhā viya attho vattabbo. Uddhambhāgo mahaggatabhāgo, tassa hitānīti",
  "tika-s0305t0:122_6": "sabbaṁ heṭṭhā vuttanayattā na vuttanti adhippāyo.",
  "tika-s0305t0:123": "Anusayasuttādivaṇṇanā niṭṭhitā.",
  "tika-s0305t0:124": "Oghavaggavaṇṇanā niṭṭhitā.",
  "tika-s0305t0:125": "Maggasaṁyuttavaṇṇanā niṭṭhitā."
}