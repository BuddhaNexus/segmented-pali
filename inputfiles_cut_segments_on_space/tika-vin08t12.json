{
  "tika-vin08t12:0": "12. Rūpiyādipaṭiggahaṇavinicchayakathā",
  "tika-vin08t12:1_0": "59. Evaṁ kayavikkayasamāpattivinicchayaṁ kathetvā idāni rūpiyādipaṭiggahaṇavinicchayaṁ",
  "tika-vin08t12:1_1": "kathento “rūpiyādipaṭiggaho”tiādimāha. Tattha saññāṇatthāya kataṁ rūpaṁ ettha atthīti",
  "tika-vin08t12:1_2": "rūpiyaṁ, yaṁ kiñci vohārūpagaṁ dhanaṁ. Tena vuttaṁ samantapāsādikāyaṁ “idha pana",
  "tika-vin08t12:1_3": "yaṁ kiñci vohāragamanīyaṁ kahāpaṇādi adhippeta”nti. Paṭhamaṁ ādīyatītiādi, kiṁ taṁ?",
  "tika-vin08t12:1_4": "Rūpiyaṁ, rūpiyaṁ ādi yesaṁ teti rūpiyādayo, dāsidāsakhettavatthuādayo, paṭiggahaṇaṁ",
  "tika-vin08t12:1_5": "paṭiggaho, sampaṭicchananti attho. Rūpiyādīnaṁ paṭiggaho rūpiyādipaṭiggaho. Jātasamaye",
  "tika-vin08t12:1_6": "uppannaṁ rūpameva rūpaṁ assa bhavati, na vikāramāpajjatīti jātarūpaṁ, suvaṇṇaṁ. Dhavalasabhāvatāya",
  "tika-vin08t12:1_7": "sattehi rañjiyateti rajataṁ, sajjhu. Jātarūpena kato māsako jātarūpamāsako. Rajatena",
  "tika-vin08t12:1_8": "kato māsako rajatamāsakoti idaṁ catubbidhameva nissaggiyavatthu hoti, na lohamāsakādayoti",
  "tika-vin08t12:1_9": "āha “tambalohādīhi…pe… saṅgahito”ti. Tambalohādīhīti ādi-saddena kaṁsalohavaṭṭalohatipusīsādīhi",
  "tika-vin08t12:1_10": "katopi lohamāsakoyevāti dasseti. Kiṁ idameva nissaggiyavatthu hoti, udāhu muttādayopīti",
  "tika-vin08t12:1_11": "āha “muttā…pe… dukkaṭavatthū”ti. Imesaṁ dvinnaṁ vatthūnaṁ ko visesoti āha “tattha",
  "tika-vin08t12:1_12": "nissaggiyavatthuṁ…pe… dukkaṭamevā”ti. Tattha nissaggiyavatthu attano atthāya nissaggiyaṁ",
  "tika-vin08t12:1_13": "pācittiyaṁ, sesānaṁ atthāya dukkaṭaṁ, dukkaṭavatthu sabbesaṁ atthāya dukkaṭamevāti yojanā.",
  "tika-vin08t12:2_0": "Idāni tesu vatthūsu kappiyākappiyavinicchayaṁ vitthārato dassetuṁ āha “tatrāyaṁ vinicchayo”ti.",
  "tika-vin08t12:2_1": "Tattha sampaṭicchituṁ na vaṭṭati, kasmā? “Idaṁ saṅghassa dammī”ti akappiyavohārena",
  "tika-vin08t12:2_2": "dinnattā. Datvā pakkamati, vaṭṭati, kasmā? Saṅghassa hatthe adatvā vaḍḍhakīādīnaṁ",
  "tika-vin08t12:2_3": "hatthe dinnattā. Evampi vaṭṭati gihīnaṁ hatthe ṭhapitattā. Paṭikkhipituṁ na vaṭṭati",
  "tika-vin08t12:2_4": "saṅghagaṇapuggalānaṁ anāmasitattā. “Na vaṭṭatī”ti paṭikkhipitabbaṁ “tumhe gahetvā",
  "tika-vin08t12:2_5": "ṭhapethā”ti vuttattā. Paṭiggahaṇepi paribhogepi āpattīti “saṅghassa dammī”ti vuttattā",
  "tika-vin08t12:2_6": "paṭiggahaṇe pācittiyaṁ, paribhoge dukkaṭaṁ. Sveva sāpattikoti dukkaṭāpattiṁ sandhāya",
  "tika-vin08t12:2_7": "vadati. Vadati, vaṭṭati “tumhe paccaye paribhuñjathā”ti kappiyavohārena vuttattā.",
  "tika-vin08t12:2_8": "Cīvaratthāya dinnaṁ cīvareyeva upanetabbaṁ, kasmā? Yathā dāyakā vadanti, tathā paṭipajjitabbattā.",
  "tika-vin08t12:2_9": "Senāsanapaccayassa itarapaccayattayato visesaṁ dassento “senāsanatthāyā”tiādimāha.",
  "tika-vin08t12:2_10": "Iminā avissajjiyaavebhaṅgiyabhāvaṁ dasseti. Evaṁ santepi āpadāsu kattabbavidhiṁ dassento",
  "tika-vin08t12:2_11": "“sace panā”tiādimāha.",
  "tika-vin08t12:3_0": "60. Evaṁ nissaggiyavatthūsu kattabbavidhiṁ dassetvā idāni dukkaṭavatthūsu kattabbavidhiṁ",
  "tika-vin08t12:3_1": "dassento “sace koci mayha”ntyādimāha. Ettha pana paṭiggahaṇepi paribhogepi āpattīti",
  "tika-vin08t12:3_2": "dukkaṭameva sandhāya vuttaṁ. Taḷākassapi khettasaṅgahitattā tassa paṭiggahaṇepi āpatti",
  "tika-vin08t12:3_3": "vuttā. “Cattāro paccaye paribhuñjathāti detīti ettha ‘bhikkhusaṅghassa cattāro paccaye",
  "tika-vin08t12:3_4": "paribhuñjituṁ taḷākaṁ dammī’ti vā ‘catupaccayaparibhogatthaṁ taḷākaṁ dammī’ti vā",
  "tika-vin08t12:3_5": "vadati, vaṭṭatiyeva. ‘Ito taḷākato uppanne paccaye dammī’ti vutte pana vattabbameva",
  "tika-vin08t12:3_6": "natthī”ti sāratthadīpaniyaṁ vuttaṁ. Vimativinodaniyampi tatheva vatvā “idañca saṅghassa",
  "tika-vin08t12:3_7": "dīyamānaññeva sandhāya vuttaṁ, puggalassa pana evampi dinnaṁ taḷākakhettādi na vaṭṭati.",
  "tika-vin08t12:3_8": "Suddhacittassa pana udakaparibhogatthaṁ kūpapokkharaṇiādayo vaṭṭanti. ‘Saṅghassa",
  "tika-vin08t12:3_9": "taḷākaṁ atthi, taṁ katha’nti hi ādinā sabbattha saṅghavaseneva vutta”nti vuttaṁ.",
  "tika-vin08t12:3_10": "Hatthe bhavissatīti vase bhavissati.",
  "tika-vin08t12:4_0": "Kappiyakārakaṁ ṭhapethāti vutteti sāmīcivasena vuttaṁ, avuttepi ṭhapentassa na doso",
  "tika-vin08t12:4_1": "atthi. Tenāha “udakaṁ vāretuṁlabbhatī”ti. Yasmā parasantakaṁ bhikkhūnaṁ nāsetuṁ na",
  "tika-vin08t12:4_2": "vaṭṭati, tasmā “na sassakāle”ti vuttaṁ. Sassakālepi tāsetvā muñcituṁ vaṭṭati, amuñcato",
  "tika-vin08t12:4_3": "pana bhaṇḍadeyyaṁ. Janapadassa sāmikoti imināva yo taṁ janapadaṁ vicāreti, tenapi",
  "tika-vin08t12:4_4": "acchinditvā dinnaṁ vaṭṭatiyevāti vadanti. Puna detīti acchinditvā puna deti, evampi",
  "tika-vin08t12:4_5": "vaṭṭatīti sambandho. Iminā yena kenaci issarena “pariccattamidaṁ bhikkhūhi assāmika”nti",
  "tika-vin08t12:4_6": "saññāya attano gahetvā dinnaṁ vaṭṭatīti dasseti. Udakavāhakanti udakamātikaṁ. Kappiyavohārepi",
  "tika-vin08t12:4_7": "vinicchayaṁ vakkhāmīti pāṭhaseso. Udakavasenāti udakaparibhogatthaṁ. Suddhacittānanti",
  "tika-vin08t12:4_8": "udakaparibhogatthameva. Idaṁ sahatthena ca akappiyavohārena ca karonte sandhāya vuttaṁ.",
  "tika-vin08t12:4_9": "“Sassasampādanattha”nti evaṁ asuddhacittānampi pana sayaṁ akatvā kappiyavohārena",
  "tika-vin08t12:4_10": "āṇāpetuṁ vaṭṭati eva. Kappiyakārakaṁ ṭhapetuṁ na vaṭṭatīti idaṁ sahatthādinā katataḷākattā",
  "tika-vin08t12:4_11": "assāruppanti vuttaṁ. Ṭhapentassa pana taṁ paccayaṁ paribhuñjantassa vā saṅghassa",
  "tika-vin08t12:4_12": "āpatti na paññāyati, aṭṭhakathāpamāṇena vā ettha āpatti gahetabbā. Alajjinā kārāpite",
  "tika-vin08t12:4_13": "vattabbameva natthīti āha “lajjibhikkhunā”ti, mattikuddharaṇādīsu kārāpitesūti adhippāyo.",
  "tika-vin08t12:5_0": "61.Navasasseti akatapubbe kedāre. Kahāpaṇeti iminā dhaññuṭṭhāpane tasseva akappiyanti",
  "tika-vin08t12:5_1": "dasseti. Aparicchinnabhāgeti “ettake bhūmibhāge ettako bhāgo dātabbo”ti evaṁ aparicchinnabhāge.",
  "tika-vin08t12:5_2": "Dhaññuṭṭhāpane kasati, payogepi dukkaṭameva, na kahāpaṇuṭṭhāpane viya. “Kasatha vapathā”ti",
  "tika-vin08t12:5_3": "vacanena sabbesampi akappiyaṁ siyāti āha “avatvā”ti. Ettako nāma bhāgoti ettha ettako",
  "tika-vin08t12:5_4": "kahāpaṇoti idampi sandhāya vadati. Tathāvuttepi hi tadā kahāpaṇānaṁ avijjamānattā",
  "tika-vin08t12:5_5": "āyatiṁ uppajjamānaṁ aññesaṁ vaṭṭati eva. Tenāha “tasseva taṁ akappiya”nti. Tassa",
  "tika-vin08t12:5_6": "pana sabbapayogesu paribhoge ca dukkaṭaṁ. Keci pana dhaññaparibhoge eva āpatti, na",
  "tika-vin08t12:5_7": "pubbabhāgeti vadanti, taṁ na yuttaṁ, yena minanarakkhaṇādinā payogena pacchā dhaññaparibhoge",
  "tika-vin08t12:5_8": "āpatti hoti tassa payogassa karaṇe anāpattiyā ayuttattā. Pariyāyakathāya pana sabbattha",
  "tika-vin08t12:5_9": "anāpatti. Teneva “ettakehi vīhīhi idañcidañca āharathā”ti niyamavacane akappiyaṁ",
  "tika-vin08t12:5_10": "vuttaṁ. Kahāpaṇavicāraṇepi eseva nayo. “Vatthu ca evarūpaṁ nāma saṁvijjati, kappiyakārako",
  "tika-vin08t12:5_11": "natthīti vattabba”ntiādivacanañcettha sādhakaṁ. Rajjuyā vā daṇḍena vāti ettha “pādehipi",
  "tika-vin08t12:5_12": "minituṁ na vaṭṭatī”ti vadanti. Khale vā ṭhatvā rakkhatīti ettha pana thenetvā gaṇhante",
  "tika-vin08t12:5_13": "disvā “mā gaṇhathā”ti nivārento rakkhati nāma, sace pana avicāretvā kevalaṁ tuṇhībhūtova",
  "tika-vin08t12:5_14": "rakkhaṇatthāya olokento tiṭṭhati, vaṭṭati. “Sacepi tasmiṁ tuṇhībhūte corikāya haranti,",
  "tika-vin08t12:5_15": "‘mayaṁ bhikkhusaṅghassa ārocessāmā’ti evaṁ vattumpi vaṭṭatī”ti vadanti. Nīharāpeti",
  "tika-vin08t12:5_16": "paṭisāmetīti etthāpi “sace pariyāyena vadati, vaṭṭatī”ti vadanti. Apubbassa anuppāditattā",
  "tika-vin08t12:5_17": "aññesaṁ vaṭṭatīti āha “tassevetaṁ akappiya”nti.",
  "tika-vin08t12:6_0": "Sabbesaṁ akappiyaṁ, kasmā? Kahāpaṇānaṁ vicāritattāti ettha sāratthadīpaniyaṁ evaṁ",
  "tika-vin08t12:6_1": "vicāraṇā katā – nanu ca dubbicāritamattena tassevetaṁ akappiyaṁ, na sabbesaṁ rūpiyasaṁvohāre",
  "tika-vin08t12:6_2": "catutthapatto viya. Vuttañhi tattha “yo pana rūpiyaṁ asampaṭicchitvā ‘therassa pattaṁ",
  "tika-vin08t12:6_3": "kiṇitvā dehī’ti pahitakappiyakārakena saddhiṁ kammārakulaṁ gantvā pattaṁ disvā ‘ime",
  "tika-vin08t12:6_4": "kahāpaṇe gahetvā imaṁ dehī’ti kahāpaṇe dāpetvā gahito, ayaṁ patto etasseva bhikkhuno",
  "tika-vin08t12:6_5": "na vaṭṭati dubbicāritattā, aññesaṁ pana vaṭṭati mūlassa asampaṭicchitattā”ti, tasmā",
  "tika-vin08t12:6_6": "yaṁ te āharanti, sabbesaṁ akappiyaṁ. Kasmā? Kahāpaṇānaṁ vicāritattāti idaṁ kasmā",
  "tika-vin08t12:6_7": "vuttanti? Ettha keci vadanti “kahāpaṇe sādiyitvā vicāritaṁ sandhāya evaṁ vutta”nti,",
  "tika-vin08t12:6_8": "saṅghikattā ca nissajjituṁ na sakkā, tasmā sabbesaṁ na kappatīti tesaṁ adhippāyo.",
  "tika-vin08t12:6_9": "Keci pana “asādiyitvāpi kahāpaṇānaṁ vicāritattā rūpiyasaṁvohāro kato hoti, saṅghikattā",
  "tika-vin08t12:6_10": "ca nissajjituṁ na sakkā, tasmā sabbesaṁ na kappatī”ti vadanti. Gaṇṭhipadesu pana",
  "tika-vin08t12:6_11": "tīsupi idaṁ vuttaṁ “catutthapatto gihisantakānaṁyeva kahāpaṇānaṁ vicāritattā aññesaṁ",
  "tika-vin08t12:6_12": "kappati, idha pana saṅghikānaṁ vicāritattā sabbesaṁ na kappatī”ti. Sabbesampi vādo",
  "tika-vin08t12:6_13": "tena tena pariyāyena yuttoyevāti.",
  "tika-vin08t12:7": "62.Catusāladvāreti bhojanasālaṁ sandhāya vuttaṁ.",
  "tika-vin08t12:8_0": "63.“Vanaṁ dammi, araññaṁ dammī”ti vutte pana vaṭṭatīti ettha nivāsaṭṭhānattā puggalassapi",
  "tika-vin08t12:8_1": "suddhacittena gahetuṁ vaṭṭati. Sīmaṁ demāti vihārasīmādisādhāraṇavacanena vuttattā",
  "tika-vin08t12:8_2": "“vaṭṭatī”ti vuttaṁ. Pariyāyena kathitattāti “gaṇhāhī”ti avatvā “sīmā gatā”ti pariyāyena",
  "tika-vin08t12:8_3": "kathitattā. Pakatibhūmikaraṇatthaṁ “heṭṭhā gahitaṁ paṁsu”ntiādi vuttaṁ. Dāsaṁ dammīti",
  "tika-vin08t12:8_4": "ettha “manussaṁ dammīti vutte vaṭṭatī”ti vadanti. Veyyāvaccakarantiādinā vutte puggalassapi",
  "tika-vin08t12:8_5": "dāsaṁ gahetuṁ vaṭṭati “anujānāmi bhikkhave ārāmika”nti visesetvā anuññātattā. Tañca",
  "tika-vin08t12:8_6": "kho pilindavacchena gahitaparibhuttakkamena, na gahaṭṭhānaṁ dāsaparibhogakkamena.",
  "tika-vin08t12:8_7": "Khettādayo pana sabbe saṅghasseva vaṭṭanti pāḷiyaṁ puggalikavasena gahetuṁ ananuññātattāti",
  "tika-vin08t12:8_8": "daṭṭhabbaṁ. Kukkuṭasūkare…pe… vaṭṭatīti ettha kukkuṭasūkaresu dīyamānesu “imehi amhākaṁ",
  "tika-vin08t12:8_9": "attho natthi, sukhaṁ jīvantu, araññe vissajjethā”ti vattuṁ vaṭṭati. Vihārassa demāti",
  "tika-vin08t12:8_10": "saṅghikavihāraṁ sandhāya vuttaṁ. “Khettavatthupaṭiggahaṇā paṭivirato hotī”tiādinā",
  "tika-vin08t12:8_11": "suttantesu āgatapaṭikkhepo bhagavatā āpattiyāpi hetubhāvena katoti bhagavato adhippāyaṁ",
  "tika-vin08t12:8_12": "jānantehi saṅgītikārakamahātherehi khettapaṭiggahaṇādinissito ayaṁ sabbopi pāḷimuttavinicchayo vuttoti gahetabbo.",
  "tika-vin08t12:9_0": "64.Cīvaracetāpannanti cīvaramūlaṁ. Pahiṇeyyāti peseyya. Cetāpetvāti parivattetvā.",
  "tika-vin08t12:9_1": "Acchādehīti vohāravacanametaṁ, itthannāmassa bhikkhuno dehīti ayaṁ panettha attho. Ābhatanti ānītaṁ.",
  "tika-vin08t12:10_0": "Imasmiṁ ṭhāne sāratthadīpaniyaṁ evaṁ vicāraṇā katā – ettha ca yaṁ vuttaṁ mātikāṭṭhakathāyaṁ",
  "tika-vin08t12:10_1": "“iminā cīvaracetāpannena cīvaraṁ cetāpetvā itthannāmaṁ bhikkhuṁ cīvarena acchādehīti",
  "tika-vin08t12:10_2": "idaṁ āgamanasuddhiṁ dassetuṁ vuttaṁ. Sace hi ‘idaṁ itthannāmassa bhikkhuno dehī’ti",
  "tika-vin08t12:10_3": "peseyya, āgamanassa asuddhattā akappiyavatthuṁ ārabbha bhikkhunā kappiyakārakopi",
  "tika-vin08t12:10_4": "niddisitabbo na bhaveyyā”ti, tattha āgamanassa suddhiyā vā asuddhiyā vā visesappayojanaṁ",
  "tika-vin08t12:10_5": "na dissati. Satipi hi āgamanassa asuddhabhāve dūto attano kusalatāya kappiyavohārena",
  "tika-vin08t12:10_6": "vadati, kappiyakārako na niddisitabboti idaṁ natthi, na ca dūtena kappiyavohāravasena",
  "tika-vin08t12:10_7": "vutte dāyakena “idaṁ kathaṁ pesita”nti īdisī vicāraṇā upalabbhati, avicāretvā ca",
  "tika-vin08t12:10_8": "taṁ na sakkā jānituṁ. Yadi pana āgamanassa asuddhattā kappiyakārako niddisitabbo",
  "tika-vin08t12:10_9": "na bhaveyya, cīvarānaṁ atthāya dūtassa hatthe akappiyavatthumhi pesite sabbattha",
  "tika-vin08t12:10_10": "dāyakena kathaṁ pesitanti pucchitvāva kappiyakārako niddisitabbo bhaveyya, tasmā",
  "tika-vin08t12:10_11": "asatipi āgamanasuddhiyaṁ sace so dūto attano kusalatāya kappiyavohāravasena vadati,",
  "tika-vin08t12:10_12": "dūtasseva vacanaṁ gahetabbaṁ. Yadi hi āgamanasuddhiyevettha pamāṇaṁ, mūlassāmikena",
  "tika-vin08t12:10_13": "kappiyavohāravasena pesitassa dūtassa akappiyavohāravasena vadatopi kappiyakārako",
  "tika-vin08t12:10_14": "niddisitabbo bhaveyya, tasmā sabbattha dūtavacanameva pamāṇanti gahetabbaṁ. Iminā",
  "tika-vin08t12:10_15": "cīvaracetāpannenātiādinā pana imamatthaṁ dasseti “kappiyavasena ābhatampi cīvaramūlaṁ",
  "tika-vin08t12:10_16": "īdisena dūtavacanena akappiyaṁ hoti, tasmā taṁ paṭikkhipitabba”nti. Tenevāha “tena",
  "tika-vin08t12:10_17": "bhikkhunā so dūto evamassa vacanīyotiādī”ti.",
  "tika-vin08t12:11_0": "Vimativinodaniyaṁ pana evaṁ vuttaṁ – yaṁ vuttaṁ mātikāṭṭhakathāyaṁ “iminā cīvaracetāpannena",
  "tika-vin08t12:11_1": "cīvaraṁ cetāpetvā itthannāmaṁ bhikkhuṁ cīvarena acchādehīti idaṁ āgamanasuddhiṁ dassetuṁ",
  "tika-vin08t12:11_2": "vuttaṁ. Sace hi ‘idaṁ itthannāmassa bhikkhuno dehī’ti peseyya, āgamanassa asuddhattā",
  "tika-vin08t12:11_3": "akappiyavatthuṁ ārabbha bhikkhunā kappiyakārakopi niddisitabbo na bhaveyyā”ti, taṁ",
  "tika-vin08t12:11_4": "nissaggiyavatthudukkaṭavatthubhūtaṁ akappiyacīvaracetāpannaṁ “asukassa bhikkhuno",
  "tika-vin08t12:11_5": "dehī”ti evaṁ āgamanasuddhiyā asati, sikkhāpade āgatanayena dūtavacane ca asuddhe",
  "tika-vin08t12:11_6": "sabbathā paṭikkhepoyeva kātuṁ vaṭṭati, na pana “cīvarañca kho mayaṁ paṭiggaṇhāmā”ti",
  "tika-vin08t12:11_7": "vattuṁ, tadanusārena veyyāvaccakarañca niddisituṁ āgamanadūtavacanānaṁ ubhinnaṁ asuddhattā,",
  "tika-vin08t12:11_8": "pāḷiyaṁ āgatanayena pana āgamanasuddhiyā sati dūtavacane asuddhepi sikkhāpade āgatanayena",
  "tika-vin08t12:11_9": "sabbaṁ kātuṁ vaṭṭatīti dassanatthaṁ vuttaṁ. Tena ca yathā dūtavacanāsuddhiyampi āgamane",
  "tika-vin08t12:11_10": "suddhe veyyāvaccakaraṁ niddisituṁ vaṭṭati, evaṁ āgamanāsuddhiyampi dūtavacane suddhe",
  "tika-vin08t12:11_11": "vaṭṭati evāti ayamattho atthato siddhova hoti. Ubhayasuddhiyaṁ vattabbameva natthīti",
  "tika-vin08t12:11_12": "ubhayāsuddhipakkhameva sandhāya mātikāṭṭhakathāyaṁ “kappiyakārakopi niddisitabbo",
  "tika-vin08t12:11_13": "na bhaveyyā”ti vuttanti veditabbaṁ.",
  "tika-vin08t12:12_0": "Yaṁ panettha sāratthadīpaniyaṁ “āgamanassa suddhiyā vā asuddhiyā vā visesappayojanaṁ",
  "tika-vin08t12:12_1": "na dissatī”tiādi vuttaṁ, taṁ mātikāṭṭhakathāvacanassa adhippāyaṁ asallakkhetvā vuttaṁ",
  "tika-vin08t12:12_2": "yathāvuttanayena āgamanasuddhiādinā sappayojanattā. Yo panettha “mūlassāmikena kappiyavohāravasena,",
  "tika-vin08t12:12_3": "pesitadūtassa akappiyavohārena vadatopi kappiyakārako niddisitabbo bhaveyyā”ti aniṭṭhappasaṅgo",
  "tika-vin08t12:12_4": "vutto, so aniṭṭhappasaṅgo eva na hoti abhimatattā. Tathā hi sikkhāpade eva “paṭiggaṇhatu",
  "tika-vin08t12:12_5": "āyasmā cīvaracetāpanna”nti akappiyavohārena vadato dūtassa kappiyena kammena veyyāvaccakaro",
  "tika-vin08t12:12_6": "niddisitabbo vutto āgamanassa suddhattā, āgamanassapi asuddhiyaṁ pana kappiyenapi",
  "tika-vin08t12:12_7": "kammena veyyāvaccakaro na niddisitabbovāti attheva āgamanassa suddhiasuddhiyā payojanaṁ.",
  "tika-vin08t12:12_8": "Kathaṁ pana dūtavacanena āgamanasuddhi viññāyatīti? Nāyaṁ bhāro. Dūtena hi akappiyavohārena",
  "tika-vin08t12:12_9": "vutte eva āgamanasuddhi gavesitabbā, na itarattha. Tattha ca tassa vacanakkamena",
  "tika-vin08t12:12_10": "pucchitvā ca yuttiādīhi ca sakkā viññātuṁ. Idhāpi hi sikkhāpade “cīvaracetāpannaṁ",
  "tika-vin08t12:12_11": "ābhata”nti dūtavacaneneva cīvaraṁ kiṇitvā dātuṁ pesitabhāvo viññāyati. Yadi hi sabbathā",
  "tika-vin08t12:12_12": "āgamanasuddhi na viññāyati, paṭikkhepo eva kattabboti.",
  "tika-vin08t12:13_0": "Suvaṇṇaṁ rajataṁ kahāpaṇo māsakoti imāni hi cattāri nissaggiyavatthūni, muttā maṇi",
  "tika-vin08t12:13_1": "veḷuriyo saṅkho silā pavāḷaṁ lohitaṅko masāragallaṁ satta dhaññāni dāsidāsaṁ khettaṁ",
  "tika-vin08t12:13_2": "vatthu pupphārāmaphalārāmādayoti imāni dukkaṭavatthūni ca attano vā cetiyasaṅghagaṇapuggalānaṁ",
  "tika-vin08t12:13_3": "vā atthāya sampaṭicchituṁ na vaṭṭanti, tasmā taṁ sādituṁ na vaṭṭatīti dassanatthaṁ",
  "tika-vin08t12:13_4": "“na kho mayaṁ āvuso cīvaracetāpannaṁ paṭiggaṇhāmā”ti vuttaṁ. Cīvarañca kho mayaṁ",
  "tika-vin08t12:13_5": "paṭiggaṇhāmā”tiādi dūtavacanassa akappiyattepi āgamanasuddhiyā paṭipajjanavidhidassanatthaṁ",
  "tika-vin08t12:13_6": "vuttaṁ. Kālena kappiyanti yuttapattakālena yadā no attho hoti, tadā kappiyaṁ cīvaraṁ",
  "tika-vin08t12:13_7": "paṭiggaṇhāmāti attho. Veyyāvaccakaroti kiccakaro, kappiyakārakoti attho. “Veyyāvaccakaro",
  "tika-vin08t12:13_8": "niddisitabbo”ti idaṁ “atthi panāyasmato koci veyyāvaccakaro”ti kappiyavacanena vuttattā",
  "tika-vin08t12:13_9": "anuññātaṁ. Sace pana dūto “ko imaṁ gaṇhāti, kassa vā demī”ti vadati, na niddisitabbo.",
  "tika-vin08t12:13_10": "Ārāmiko vā upāsako vāti idaṁ sāruppatāya vuttaṁ, ṭhapetvā pana pañca sahadhammike",
  "tika-vin08t12:13_11": "yo koci kappiyakārako vaṭṭati. Eso kho āvuso bhikkhūnaṁ veyyāvaccakaroti idaṁ dūtena",
  "tika-vin08t12:13_12": "“atthi panāyasmato koci veyyāvaccakaro”ti pucchitattā pucchāsabhāgena bhikkhussa",
  "tika-vin08t12:13_13": "kappiyavacanadassanatthaṁ vuttaṁ. Evameva hi bhikkhunā vattabbaṁ, na vattabbaṁ “tassa",
  "tika-vin08t12:13_14": "dehī”tiādi. Teneva pāḷiyaṁ “na vattabbo tassa dehī”tiādimāha. Vimativinodaniyaṁ pana",
  "tika-vin08t12:13_15": "“eso kho…pe… na vattabbo tassa dehītiādi akappiyavatthusādiyanaparimocanatthaṁ vutta”nti vuttaṁ.",
  "tika-vin08t12:14_0": "Āṇatto so mayāti yathā tumhākaṁ cīvarena atthe sati cīvaraṁ dassati, evaṁ vuttoti",
  "tika-vin08t12:14_1": "attho. Vimativinodaniyaṁ pana “saññattotiādi evaṁ dūtena puna vutte eva codetuṁ vaṭṭati,",
  "tika-vin08t12:14_2": "na itarathāti dassanatthaṁ vutta”nti vuttaṁ. Ettha pana pāḷiyaṁ “saññatto so mayā”ti",
  "tika-vin08t12:14_3": "āgatattā evaṁ vutto, purimavākye pana vinayasaṅgahappakaraṇe “āṇatto so mayā”ti pariyāyavacanena",
  "tika-vin08t12:14_4": "parivattitvā ṭhapitattā tathā vutto, tena ca kappiyakārakassa saññāpitabhāve dūtena",
  "tika-vin08t12:14_5": "bhikkhussa puna ārocite eva bhikkhunā kappiyakārako codetabbo hoti, na anārociteti dasseti.",
  "tika-vin08t12:15_0": "Attho me āvuso cīvarenāti codanālakkhaṇanidassanametaṁ. Idaṁ vā hi vacanaṁ vattabbaṁ,",
  "tika-vin08t12:15_1": "tassa vā attho yāya kāyaci bhāsāya vattabbo. Dehi me cīvarantiādīni pana na vattabbākāradassanatthaṁ",
  "tika-vin08t12:15_2": "vuttāni. Etāni hi vacanāni, etesaṁ vā attho yāya kāyaci bhāsāya na vattabbo. “Evaṁ",
  "tika-vin08t12:15_3": "vadanto ca paṭikkhittattā vattabhede dukkaṭaṁ āpajjati, codanā pana hotiyevā”ti mahāgaṇṭhipade",
  "tika-vin08t12:15_4": "majjhimagaṇṭhipade ca vuttaṁ. Vimativinodaniyaṁ pana “na vattabbo ‘dehi me cīvaraṁ…pe…",
  "tika-vin08t12:15_5": "cetāpehi me cīvara’nti idaṁ dūtenābhatarūpiyaṁ paṭiggahetuṁ attanā niddiṭṭhakappiyakārakattāva",
  "tika-vin08t12:15_6": "‘dehi me cīvaraṁ…pe… cetāpehi me cīvara’nti vadanto rūpiyassa pakatattā tena rūpiyena",
  "tika-vin08t12:15_7": "parivattetvā ‘dehi cetāpehī’ti rūpiyasaṁvohāraṁ samāpajjanto nāma hotīti taṁ dosaṁ",
  "tika-vin08t12:15_8": "dūrato parivajjetuṁ vuttaṁ rūpiyapaṭiggāhakena saṅghamajjhe nissaṭṭharūpiye viya.",
  "tika-vin08t12:15_9": "Vuttañhi tattha ‘na vattabbo imaṁ vā imaṁ vā āharā’ti, tasmā na idaṁ viññattidose",
  "tika-vin08t12:15_10": "parivajjetuṁ vuttanti veditabbaṁ ‘attho me āvuso cīvarenā’tipi avattabbatāppasaṅgato.",
  "tika-vin08t12:15_11": "Teneva dūtaniddiṭṭhesu rūpiyasaṁvohārasaṅkābhāvato aññaṁ kappiyakārakaṁ ṭhapetvāpi",
  "tika-vin08t12:15_12": "āharāpetabba”nti vuttaṁ. Tatthāpi “dūtena ṭhapitarūpiyena cetāpetvā cīvaraṁ āharāpehī”ti",
  "tika-vin08t12:15_13": "avatvā kevalaṁ “cīvaraṁ āharāpehī”ti evaṁ āharāpetabbanti adhippāyo gahetabboti vuttaṁ.",
  "tika-vin08t12:16_0": "Iccetaṁ kusalanti evaṁ yāvatatiyaṁ codento taṁ cīvaraṁ abhinipphādetuṁ sakkoti attano",
  "tika-vin08t12:16_1": "paṭilābhavasena, iccetaṁ kusalaṁ sādhu suṭṭhu sundaraṁ. Catukkhattuṁ pañcakkhattuṁ",
  "tika-vin08t12:16_2": "chakkhattuparamaṁ tuṇhībhūtena uddissa ṭhātabbanti ṭhānalakkhaṇanidassanametaṁ. Chakkhattuparamanti",
  "tika-vin08t12:16_3": "ca bhāvanapuṁsakavacanametaṁ. Chakkhattuparamanti etena cīvaraṁ uddissa tuṇhībhūteneva",
  "tika-vin08t12:16_4": "ṭhātabbaṁ, na aññaṁ kiñci kātabbanti idaṁ ṭhānalakkhaṇaṁ. Teneva “na āsanetiādī”ti",
  "tika-vin08t12:16_5": "aṭṭhakathāyaṁ vuttaṁ. Saddasatthe pana –",
  "tika-vin08t12:17": "“Kiriyāvisesanaṁ satthe, vuttaṁ dhātuvisesanaṁ;",
  "tika-vin08t12:18": "Bhāvanapuṁsakantyeva, sāsane samudīrita”nti. –",
  "tika-vin08t12:19": "Vacanato kiriyāvisesanameva sāsanavohārena bhāvanapuṁsakaṁ nāma jātaṁ;",
  "tika-vin08t12:20": "“Muduṁ pacatiiccatra, pacanaṁ bhavatīti ca;",
  "tika-vin08t12:21": "Sukhaṁ sayatiiccatra, karoti sayananti cā”ti. –",
  "tika-vin08t12:22_0": "Vacanato kiriyāvisesanapadena tulyādhikaraṇabhūtaṁ kiriyāvisesyapadaṁ akammakampi",
  "tika-vin08t12:22_1": "sakammakampi bhūdhātukaradhātūhi sambandhitabbaṁ hotīti iminā ñāyena chakkhattuparamaṁ",
  "tika-vin08t12:22_2": "ṭhānaṁ bhavitabbaṁ, chakkhattuparamaṁ ṭhānaṁ kātabbanti attho. Etena chakkhattuparamaṁ",
  "tika-vin08t12:22_3": "evaṁ ṭhānaṁ bhavitabbaṁ, na tato adhikaṁ, chakkhattuparamaṁ eva ṭhānaṁ kātabbaṁ,",
  "tika-vin08t12:22_4": "na tato uddhanti imamatthaṁ dasseti. Na āsane nisīditabbanti “idha bhante nisīdathā”ti",
  "tika-vin08t12:22_5": "vuttepi na nisīditabbaṁ. Na āmisaṁ paṭiggahetabbanti “yāgukhajjakādibhedaṁ kiñci",
  "tika-vin08t12:22_6": "āmisaṁ gaṇhatha bhante”ti yāciyamānenapi na gaṇhitabbaṁ. Na dhammo bhāsitabboti “maṅgalaṁ",
  "tika-vin08t12:22_7": "vā anumodanaṁ vā bhāsathā”ti yāciyamānenapi kiñci na bhāsitabbaṁ, kevalaṁ “kiṁkāraṇā",
  "tika-vin08t12:22_8": "āgatosī”ti pucchiyamānena “jānāhi āvuso”ti vattabbo.",
  "tika-vin08t12:23_0": "Ṭhānaṁ bhañjatīti āgatakāraṇaṁ bhañjati kopeti. Ṭhānanti ṭhitiyā ca kāraṇassa ca",
  "tika-vin08t12:23_1": "nāmaṁ, tasmā āsane nisīdanena ṭhānaṁ kuppati, āgatakāraṇampi, āmisapaṭiggahaṇādīsu",
  "tika-vin08t12:23_2": "pana āgatakāraṇameva bhañjati, na ṭhānaṁ. Tenāha “āgatakāraṇaṁ bhañjatī”ti. Keci",
  "tika-vin08t12:23_3": "pana “āmisapaṭiggahaṇādinā ṭhānampi bhañjatī”ti vadanti, taṁ aṭṭhakathāya na sameti,",
  "tika-vin08t12:23_4": "ṭīkāyampi nānāvāde dassetvā ṭhānabhañjanaṁ vuttaṁ, taṁ aṭṭhakathāvacanena asaṁsandanato",
  "tika-vin08t12:23_5": "ganthagarubhayena na vadimha. Idāni yā tisso codanā, cha ca ṭhānāni vuttāni, tattha",
  "tika-vin08t12:23_6": "vuddhihāniṁ dassento “sace catukkhattuṁ codetī”tiādimāha. Yasmā ca ekacodanāvuddhiyā",
  "tika-vin08t12:23_7": "dvinnaṁ ṭhānānaṁ hāni vuttā, tasmā codanā dviguṇaṁ ṭhānanti lakkhaṇaṁ dassitaṁ hoti.",
  "tika-vin08t12:23_8": "Iti iminā lakkhaṇena tikkhattuṁ codetvā chakkhattuṁ ṭhātabbaṁ, dvikkhattuṁ codetvā",
  "tika-vin08t12:23_9": "aṭṭhakkhattuṁ ṭhātabbaṁ, sakiṁ codetvā dasakkhattuṁ ṭhātabbaṁ.",
  "tika-vin08t12:24_0": "Tatra tatra ṭhāne tiṭṭhatīti idaṁ codakassa ṭhitaṭṭhānato apakkamma tatra tatra uddissa",
  "tika-vin08t12:24_1": "ṭhānaṁyeva sandhāya vuttaṁ. Ko pana vādo nānādivasesūti nānādivasesu evaṁ karontassa",
  "tika-vin08t12:24_2": "ko pana vādo, vattabbameva natthīti adhippāyo. “Sāmaṁ vā gantabbaṁ, dūto vā pāhetabboti",
  "tika-vin08t12:24_3": "idaṁ sabhāvato codetuṁ anicchantenapi kātabbamevā”ti vadanti. Na taṁ tassa bhikkhuno",
  "tika-vin08t12:24_4": "kiñci atthaṁ anubhotīti taṁ cīvaracetāpannaṁ assa bhikkhuno kiñci appamattakampi",
  "tika-vin08t12:24_5": "kammaṁ na nipphādeti. Yuñjantāyasmanto sakanti āyasmanto attano santakaṁ dhanaṁ pāpuṇantu.",
  "tika-vin08t12:24_6": "Vimativinodaniyaṁ pana “yatassacīvaracetāpannantiādi yena attanā veyyāvaccakaro niddiṭṭho,",
  "tika-vin08t12:24_7": "cīvarañca anipphāditaṁ, tassa kattabbadassanaṁ. Evaṁ bhikkhunā vatthusāmikānaṁ vutte",
  "tika-vin08t12:24_8": "codetvā denti, vaṭṭati ‘sāmikā codetvā dentī’ti anāpattiyaṁ vuttattā. Teneva so sayaṁ",
  "tika-vin08t12:24_9": "acodetvā upāsakādīhi pariyāyena vatvā codāpeti, tesu satakkhattumpi codetvā cīvaraṁ",
  "tika-vin08t12:24_10": "dāpentesu tassa anāpatti siddhā hoti sikkhāpadassa anāṇattikattā”ti vuttaṁ.",
  "tika-vin08t12:25_0": "65. Kenaci aniddiṭṭho attano mukheneva byāvaṭabhāvaṁ veyyāvaccakarattaṁ patto mukhavevaṭiko,",
  "tika-vin08t12:25_1": "avicāretukāmatāyāti iminā vijjamānampi dātuṁ anicchantā ariyāpi vañcanādhippāyaṁ",
  "tika-vin08t12:25_2": "vinā vohārato natthīti vadantīti dasseti. Sāratthadīpaniyaṁ pana “avicāretukāmatāyāti",
  "tika-vin08t12:25_3": "imasmiṁ pakkhe ‘natthamhākaṁ kappiyakārako’ti idaṁ tādisaṁ karonto kappiyakārako",
  "tika-vin08t12:25_4": "natthīti iminā adhippāyena vutta”nti vuttaṁ. Bhesajjakkhandhake meṇḍakaseṭṭhivatthumhi",
  "tika-vin08t12:25_5": "vuttaṁ “santi bhikkhave”tiādivacanameva meṇḍakasikkhāpadaṁ nāma. Tattha hi meṇḍakena",
  "tika-vin08t12:25_6": "nāma seṭṭhinā “santi hi bhante maggā kantārā appodakā appabhakkhā na sukarā apātheyyena",
  "tika-vin08t12:25_7": "gantuṁ, sādhu bhante bhagavā bhikkhūnaṁ pātheyyaṁ anujānātū”ti yācitena bhagavatā",
  "tika-vin08t12:25_8": "“anujānāmi bhikkhave pātheyyaṁ pariyesituṁ. Taṇḍulo taṇḍulatthikena, muggo muggatthikena,",
  "tika-vin08t12:25_9": "māso māsatthikena, loṇaṁ loṇatthikena, guḷo guḷatthikena, telaṁ telatthikena, sappi",
  "tika-vin08t12:25_10": "sappitthikenā”ti vatvā idaṁ vuttaṁ “santi, bhikkhave, manussā saddhā pasannā, te",
  "tika-vin08t12:25_11": "kappiyakārakānaṁ hatthe hiraññaṁ upanikkhipanti ‘iminā yaṁ ayyassa kappiyaṁ, taṁ",
  "tika-vin08t12:25_12": "dethā’ti. Anujānāmi, bhikkhave, yaṁ tato kappiyaṁ, taṁ sādituṁ, na tvevāhaṁ, bhikkhave,",
  "tika-vin08t12:25_13": "kenaci pariyāyena jātarūparajataṁ sāditabbaṁ pariyesitabbanti vadāmī”ti. “Kappiyakārakānaṁ",
  "tika-vin08t12:25_14": "hatthe hiraññaṁ nikkhipantī”ti etthāpi bhikkhussa ārocanaṁ atthiyeva, aññathā aniddiṭṭhakappiyakārakapakkhaṁ",
  "tika-vin08t12:25_15": "bhajatīti na codetabbo siyā, idaṁ pana dūtena niddiṭṭhakappiyakārake sandhāya vuttaṁ,",
  "tika-vin08t12:25_16": "na pana bhikkhunā niddiṭṭhe vā aniddiṭṭhe vā. Tenevāha “ettha codanāya parimāṇaṁ",
  "tika-vin08t12:25_17": "natthī”tiādi. Yadi mūlaṁ sandhāya codeti, taṁ sāditameva siyāti āha “mūlaṁ asādiyantenā”ti.",
  "tika-vin08t12:26_0": "Aññātakaappavāritesu viya paṭipajjitabbanti idaṁ attanā codanāṭṭhānañca na kātabbanti",
  "tika-vin08t12:26_1": "dassanatthaṁ vuttaṁ. Piṇḍapātādīnaṁ atthāyāti iminā cīvaratthāyeva na hotīti dasseti.",
  "tika-vin08t12:26_2": "Eseva nayoti iminā vatthusāminā niddiṭṭhakappiyakārakesupi piṇḍapātādīnampi atthāya",
  "tika-vin08t12:26_3": "dinne ca ṭhānacodanādisabbaṁ heṭṭhā vuttanayeneva kātabbanti dasseti.",
  "tika-vin08t12:27_0": "66.Upanikkhittasādiyanepanātiādīsu “idaṁ ayyassa hotū”ti evaṁ sammukhā vā “amukasmiṁ",
  "tika-vin08t12:27_1": "nāma ṭhāne mama hiraññasuvaṇṇaṁ atthi, taṁ tuyhaṁ hotū”ti evaṁ parammukhā vā ṭhitassa",
  "tika-vin08t12:27_2": "kevalaṁ vācāya vā hatthamuddāya vā “tuyha”nti vatvā pariccattassa kāyavācāhi appaṭikkhipitvā",
  "tika-vin08t12:27_3": "cittena sādiyanaṁ upanikkhittasādiyanaṁ nāma. Sādiyatīti vuttamevatthaṁ vibhāveti",
  "tika-vin08t12:27_4": "“gaṇhitukāmo hotī”ti.",
  "tika-vin08t12:28_0": "Idaṁ guttaṭṭhānanti ācikkhitabbanti paccayaparibhogaṁyeva sandhāya ācikkhitabbaṁ.",
  "tika-vin08t12:28_1": "“Idha nikkhipā”ti vutte “uggaṇhāpeyya vā”ti vuttalakkhaṇena nissaggiyaṁ hotīti āha",
  "tika-vin08t12:28_2": "“idha nikkhipāhīti na vattabba”nti. Atha vā “idaṁ guttaṭṭhāna”nti ācikkhanto ṭhānassa",
  "tika-vin08t12:28_3": "guttabhāvameva dasseti, na vatthuṁ parāmasati, tasmā ācikkhitabbaṁ. “Idha nikkhipāhī”ti",
  "tika-vin08t12:28_4": "pana vadanto nikkhipitabbaṁ vatthuṁ nikkhipāhīti vatthuṁ parāmasati nāma, tasmā na",
  "tika-vin08t12:28_5": "vattabbaṁ. Parato idaṁ gaṇhāti etthāpi eseva nayo. Kappiyañca akappiyañca nissāya",
  "tika-vin08t12:28_6": "ṭhitaṁ hotīti yasmā tato uppannapaccayaparibhogo kappati, tasmā kappiyaṁ nissāya",
  "tika-vin08t12:28_7": "ṭhitaṁ, yasmā pana dubbicāraṇāya tato uppannapaccayaparibhogo na kappati, tasmā akappiyaṁ",
  "tika-vin08t12:28_8": "nissāya ṭhitanti veditabbaṁ. Atha vā idaṁ dhanaṁ yasmā “nayidaṁ kappatī”ti paṭikkhittaṁ,",
  "tika-vin08t12:28_9": "tasmā kappiyaṁ nissāya ṭhitaṁ, yasmā pana sabbaso avissajjitaṁ, tasmā akappiyaṁ nissāya",
  "tika-vin08t12:28_10": "ṭhitaṁ. Atha vā taṁ dhanaṁ yasmā pacchā suṭṭhuvicāraṇāya satiyā kappiyaṁ bhavissati,",
  "tika-vin08t12:28_11": "dubbicāraṇāya satiyā akappiyaṁ bhavissati, tasmā kappiyañca akappiyañca nissāya ṭhitaṁ",
  "tika-vin08t12:28_12": "hotīti. Vimativinodaniyaṁ pana “eko sataṁ vā sahassaṁ vātiādi rūpiye heṭṭhimakoṭiyā",
  "tika-vin08t12:28_13": "pavattanākāraṁ dassetuṁ vutta”nti ca “na pana evaṁ paṭipajjitabbamevāti dassetuṁ,",
  "tika-vin08t12:28_14": "‘idha nikkhipāhī’ti vutte uggaṇhāpanaṁ hotīti āha ‘idha nikkhipāhī’ti na vattabba”nti",
  "tika-vin08t12:28_15": "ca “kappiyañca…pe… hotīti yasmā asāditattā tato uppannapaccayā vaṭṭanti, tasmā kappiyaṁ",
  "tika-vin08t12:28_16": "nissāya ṭhitaṁ, yasmā pana dubbicāraṇāya sati tato uppannaṁ na kappati, tasmā akappiyaṁ",
  "tika-vin08t12:28_17": "nissāya ṭhitanti veditabba”nti ca vuttaṁ.",
  "tika-vin08t12:29_0": "67.Saṅghamajjhe nissajjitabbanti yasmā rūpiyaṁ nāma akappiyaṁ, tasmā saṅghassa vā",
  "tika-vin08t12:29_1": "gaṇassa vā puggalassa vā nissajjitabbanti na vuttaṁ. Yasmā pana taṁ paṭiggahitamattameva",
  "tika-vin08t12:29_2": "hoti, na tena kiñci kappiyabhaṇḍaṁ cetāpitaṁ, tasmā upāyena paribhogadassanatthaṁ",
  "tika-vin08t12:29_3": "“saṅghamajjhe nissajjitabba”nti vuttaṁ. Na tena kiñci kappiyabhaṇḍaṁ cetāpitanti",
  "tika-vin08t12:29_4": "iminā cetāpitañce, natthi paribhogūpāyo uggahetvā anissaṭṭharūpiyena cetāpitattā.",
  "tika-vin08t12:29_5": "Īdisañhi saṅghamajjhe nissajjanaṁ katvāva chaḍḍetvā pācittiyaṁ desāpetabbanti dasseti.",
  "tika-vin08t12:29_6": "Keci pana “yasmā nissaggiyavatthuṁ paṭiggahetvāpi cetāpitaṁ kappiyabhaṇḍaṁ saṅghe",
  "tika-vin08t12:29_7": "nissaṭṭhaṁ kappiyakārakehi nissaṭṭharūpiyena parivattetvā ānītakappiyabhaṇḍasadisaṁ",
  "tika-vin08t12:29_8": "hoti, tasmā vināva upāyaṁ bhājetvā paribhuñjituṁ vaṭṭatī”ti vadanti, taṁ pattacatukkādikathāya",
  "tika-vin08t12:29_9": "na sameti. Tattha hi rūpiyena parivattitapattassa aparibhogova dassito, na nissajjanavicāroti.",
  "tika-vin08t12:29_10": "Kappiyaṁ ācikkhitabbanti pabbajitānaṁ sappi vā telaṁ vā vaṭṭati upāsakāti evaṁ ācikkhitabbaṁ.",
  "tika-vin08t12:30_0": "Ārāmikānaṁ vā pattabhāganti idaṁ gihīnaṁ hatthagatopi soyeva bhāgoti katvā vuttaṁ.",
  "tika-vin08t12:30_1": "Sace pana tena aññaṁ parivattetvā ārāmikā denti, paribhuñjituṁ vaṭṭatīti majjhimagaṇṭhipade",
  "tika-vin08t12:30_2": "cūḷagaṇṭhipade ca vuttaṁ. Tato haritvāti aññesaṁ pattabhāgato haritvā. Kasiṇaparikammanti",
  "tika-vin08t12:30_3": "ālokakasiṇaparikammaṁ. Mañcapīṭhādīni vāti ettha tato gahitamañcapīṭhādīni parivattetvā",
  "tika-vin08t12:30_4": "aññaṁ ce gahitaṁ, vaṭṭatīti vadanti. Chāyāpīti bhojanasālādīnaṁ chāyāpi. Paricchedātikkantāti",
  "tika-vin08t12:30_5": "gehaparicchedaṁ atikkantā, chāyāya gatagataṭṭhānaṁ gehaṁ na hotīti adhippāyo. Maggenapīti",
  "tika-vin08t12:30_6": "ettha sace añño maggo natthi, maggaṁ adhiṭṭhahitvā gantuṁ vaṭṭatīti vadanti. Kītāyāti",
  "tika-vin08t12:30_7": "tena vatthunā kītāya. Upanikkhepaṁ ṭhapetvā saṅgho paccaye paribhuñjatīti sace upāsako",
  "tika-vin08t12:30_8": "“atibahu etaṁ hiraññaṁ, idaṁ bhante ajjeva na vināsetabba”nti vatvā sayaṁ upanikkhepaṁ",
  "tika-vin08t12:30_9": "ṭhapeti, aññena vā ṭhapāpeti, evaṁ upanikkhepaṁ ṭhapetvā tato uppannapaccayaṁ paribhuñjanto",
  "tika-vin08t12:30_10": "saṅgho paccaye paribhuñjati, tena vatthunā gahitattā “akappiya”nti vuttaṁ. Vimativinodaniyaṁ",
  "tika-vin08t12:30_11": "pana “upanikkhepaṁ ṭhapetvāti kappiyakārakehi vaḍḍhiyā payojanaṁ sandhāya vuttaṁ.",
  "tika-vin08t12:30_12": "Akappiyanti tena vatthunā gahitattā vutta”nti vuttaṁ.",
  "tika-vin08t12:31_0": "Sace so chaḍḍetīti yattha katthaci khipati, athāpi na chaḍḍeti, sayaṁ gahetvā gacchati,",
  "tika-vin08t12:31_1": "na vāretabbo. No ce chaḍḍetīti atha neva gahetvā gacchati, na chaḍḍeti, “kiṁ mayhaṁ",
  "tika-vin08t12:31_2": "iminā byāpārenā”ti yenakāmaṁ pakkamati, tato yathāvuttalakkhaṇo rūpiyachaḍḍako samannitabbo.",
  "tika-vin08t12:31_3": "Yo na chandāgatintiādīsu lobhavasena taṁ vatthuṁ attano vā karonto attānaṁ vā ukkaṁsento",
  "tika-vin08t12:31_4": "chandāgatiṁ nāma gacchati. Dosavasena “nevāyaṁ mātikaṁ jānāti, na vinaya”nti paraṁ",
  "tika-vin08t12:31_5": "apasādento dosāgatiṁ nāma gacchati. Mohavasena pamuṭṭho pamuṭṭhassatibhāvaṁ āpajjanto",
  "tika-vin08t12:31_6": "mohāgatiṁ nāma gacchati. Rūpiyapaṭiggāhakassa bhayena chaḍḍetuṁ avisahanto bhayāgatiṁ",
  "tika-vin08t12:31_7": "nāma gacchati. Evaṁ akaronto na chandāgatiṁ gacchati, na dosāgatiṁ gacchati, na mohāgatiṁ",
  "tika-vin08t12:31_8": "gacchati, na bhayāgatiṁ gacchati nāmāti veditabbo.",
  "tika-vin08t12:32_0": "68.Patitokāsaṁ asamannārahantena chaḍḍetabbanti idaṁ nirapekkhabhāvadassanaparanti",
  "tika-vin08t12:32_1": "veditabbaṁ, tasmā patitaṭṭhāne ñātepi tassa gūthaṁ chaḍḍentassa viya nirapekkhabhāvoyevettha",
  "tika-vin08t12:32_2": "pamāṇanti veditabbaṁ. Asantasambhāvanāyāti attani avijjamānauttarimanussadhammārocanaṁ",
  "tika-vin08t12:32_3": "sandhāya vuttaṁ. Theyyaparibhogo nāma anarahassa paribhogo. Bhagavatā hi attano sāsane",
  "tika-vin08t12:32_4": "sīlavato paccayā anuññātā, na dussīlassa. Dāyakānampi sīlavato eva pariccāgo, na",
  "tika-vin08t12:32_5": "dussīlassa attano kārānaṁ mahapphalabhāvassa paccāsīsanato. Iti satthārā ananuññātattā",
  "tika-vin08t12:32_6": "dāyakehi ca apariccattattā dussīlassa paribhogo theyyaparibhogo. Iṇavasena paribhogo",
  "tika-vin08t12:32_7": "iṇaparibhogo, paṭiggāhakato dakkhiṇāvisuddhiyā abhāvato iṇaṁ gahetvā paribhogo viyāti",
  "tika-vin08t12:32_8": "attho. Tasmāti “sīlavato”tiādinā vuttamevatthaṁ kāraṇabhāvena paccāmasati. Cīvaraṁ",
  "tika-vin08t12:32_9": "paribhoge paribhogeti kāyato mocetvā paribhoge paribhoge. Purebhatta…pe… pacchimayāmesu",
  "tika-vin08t12:32_10": "paccavekkhitabbanti sambandho. Tathā asakkontena yathāvuttakālavisesavasena ekasmiṁ",
  "tika-vin08t12:32_11": "divase catukkhattuṁ tikkhattuṁ dvikkhattuṁ sakiṁyeva vā paccavekkhitabbaṁ.",
  "tika-vin08t12:33_0": "Sacassa appaccavekkhatova aruṇo uggacchati, iṇaparibhogaṭṭhāne tiṭṭhatīti ettha hiyyo",
  "tika-vin08t12:33_1": "yaṁ mayā cīvaraṁ paribhuttaṁ, taṁ yāvadeva sītassa paṭighātāya…pe… hirikopinapaṭicchādanatthaṁ.",
  "tika-vin08t12:33_2": "Hiyyo yo mayā piṇḍapāto paribhutto, so neva davāyātiādinā sace atītaparibhogapaccavekkhaṇaṁ",
  "tika-vin08t12:33_3": "na kareyya, iṇaparibhogaṭṭhāne tiṭṭhatīti vadanti, taṁ vīmaṁsitabbaṁ. Senāsanampi",
  "tika-vin08t12:33_4": "paribhoge paribhogeti pavese pavese. Evaṁ pana asakkontena purebhattādīsu paccavekkhitabbaṁ,",
  "tika-vin08t12:33_5": "taṁ heṭṭhā vuttanayeneva sakkā viññātunti idha visuṁ na vuttaṁ. Satipaccayatāti satiyā",
  "tika-vin08t12:33_6": "paccayabhāvo. Paṭiggahaṇassa paribhogassa ca paccavekkhaṇasatiyā paccayabhāvo yujjati,",
  "tika-vin08t12:33_7": "paccavekkhitvāva paṭiggahetabbaṁ paribhuñjitabbañcāti attho. Tenevāha “satiṁ katvā”tiādi.",
  "tika-vin08t12:33_8": "Evaṁ santepīti yadipi dvīsupi ṭhānesu paccavekkhaṇā yuttā, evaṁ santepi. Apare panāhu",
  "tika-vin08t12:33_9": "“satipaccayatāti sati bhesajjaparibhogassa paccayabhāve, paccayeti attho. Evaṁ santepīti",
  "tika-vin08t12:33_10": "paccaye satipī”ti, taṁ tesaṁ matimattaṁ. Tathā hi paccayasannissitasīlaṁ paccavekkhaṇāya",
  "tika-vin08t12:33_11": "visujjhati, na paccayasabbhāvamattena.",
  "tika-vin08t12:34_0": "Nanu ca “paribhoge karontassa anāpattī”ti iminā pātimokkhasaṁvarasīlaṁ vuttaṁ, tasmā",
  "tika-vin08t12:34_1": "paccayasannissitasīlassa pātimokkhasaṁvarasīlassa ca ko visesoti? Vuccate – purimesu",
  "tika-vin08t12:34_2": "tāva tīsu paccayesu viseso pākaṭoyeva, gilānapaccaye pana yathā vatiṁ katvā rukkhamūle",
  "tika-vin08t12:34_3": "gopite tassa phalānipi rakkhitāneva honti, evameva paccavekkhaṇāya paccayasannissitasīle",
  "tika-vin08t12:34_4": "rakkhite tappaṭibaddhaṁ pātimokkhasaṁvarasīlampi nipphannaṁ nāma hoti. Gilānapaccayaṁ",
  "tika-vin08t12:34_5": "appaccavekkhitvā paribhuñjantassa sīlaṁ bhijjamānaṁ pātimokkhasaṁvarasīlameva bhijjati,",
  "tika-vin08t12:34_6": "paccayasannissitasīlaṁ pana pacchābhattapurimayāmādīsu yāva aruṇuggamanā appaccavekkhantasseva",
  "tika-vin08t12:34_7": "bhijjati. Purebhattañhi appaccavekkhitvāpi gilānapaccayaṁ paribhuñjantassa anāpatti,",
  "tika-vin08t12:34_8": "idametesaṁ nānākaraṇanti sāratthadīpaniyaṁ āgataṁ.",
  "tika-vin08t12:35_0": "Vimativinodaniyaṁ pana “theyyaparibhogoti paccayassāminā bhagavatā ananuññātattā",
  "tika-vin08t12:35_1": "vuttaṁ. Iṇaparibhogoti bhagavatā anuññātampi kattabbaṁ akatvā paribhuñjanato vuttaṁ.",
  "tika-vin08t12:35_2": "Tena ca paccayasannissitasīlaṁ vipajjatīti dasseti. Paribhoge paribhogeti kāyato",
  "tika-vin08t12:35_3": "mocetvā mocetvā paribhoge. Pacchimayāmesu paccavekkhitabbanti yojanā. Iṇaparibhogaṭṭhāne",
  "tika-vin08t12:35_4": "tiṭṭhatīti ettha ‘hiyyo yaṁ mayā cīvaraṁ paribhutta’ntiādināpi atītapaccavekkhaṇā",
  "tika-vin08t12:35_5": "vaṭṭatīti vadanti. Paribhoge paribhogeti udakapatanaṭṭhānato antopavesanesu nisīdanasayanesu",
  "tika-vin08t12:35_6": "ca. Satipaccayatā vaṭṭatīti paccavekkhaṇasatiyā paccayattaṁ laddhuṁ vaṭṭati. Paṭiggahaṇe",
  "tika-vin08t12:35_7": "ca paribhoge ca paccavekkhaṇāsati avassaṁ laddhabbāti dasseti. Tenāha ‘satiṁ katvā’tiādi.",
  "tika-vin08t12:35_8": "Keci pana ‘satipaccayatā paccaye sati bhesajjaparibhogassa kāraṇe satī’ti evampi",
  "tika-vin08t12:35_9": "atthaṁ vadanti, tesampi paccaye satīti paccayasabbhāvasallakkhaṇe satīti evamattho",
  "tika-vin08t12:35_10": "gahetabbo paccayasabbhāvamattena sīlassa asujjhanato. Paribhoge akarontasseva āpattīti",
  "tika-vin08t12:35_11": "iminā pātimokkhasaṁvarasīlassa bhedo dassito, na paccayasannissitasīlassa tassa atītapaccavekkhaṇāya",
  "tika-vin08t12:35_12": "visujjhanato. Etasmiṁ pana sesapaccayesu ca iṇaparibhogādivacanena paccayasannissitasīlasseva",
  "tika-vin08t12:35_13": "bhedoti evamimesaṁ nānākaraṇaṁ veditabba”nti āgataṁ.",
  "tika-vin08t12:36_0": "Etesu dvīsu pakaraṇesu “iṇaparibhogaṭṭhāne tiṭṭhatī”ti ettha hiyyo yaṁ mayā cīvaraṁ",
  "tika-vin08t12:36_1": "paribhuttanti…pe… vadantīti āgataṁ. Imaṁ pana nayaṁ nissāya idāni ekacce paṇḍitā",
  "tika-vin08t12:36_2": "“ajjapāto paribhuttaṁ sāyaṁ paccavekkhantena ajja yaṁ mayā cīvaraṁ paribhuttantiādinā",
  "tika-vin08t12:36_3": "atītavasena paccavekkhaṇā kātabbā”ti vadanti. Keci “hiyyo paribhuttameva atītavasena",
  "tika-vin08t12:36_4": "paccavekkhaṇā kātabbā, na ajja paribhuttaṁ, taṁ pana paccuppannavasena paccavekkhaṇāyevā”ti",
  "tika-vin08t12:36_5": "vadanti. Tattha mūlavacane evaṁ vicāraṇā kātabbā. Kathaṁ? Idaṁ hiyyotyādivacanaṁ",
  "tika-vin08t12:36_6": "suttaṁ vā suttānulomaṁ vā ācariyavādo vā attanomati vāti. Tattha na tāva suttaṁ hoti",
  "tika-vin08t12:36_7": "“suttaṁ nāma sakale vinayapiṭake pāḷī”ti vuttattā imassa ca vacanassa na pāḷibhūtattā.",
  "tika-vin08t12:36_8": "Na ca suttānulomaṁ “suttānulomaṁ nāma cattāro mahāpadesā”ti vuttattā imassa ca mahāpadesabhāvābhāvato.",
  "tika-vin08t12:36_9": "Na ca ācariyavādo “ācariyavādo nāma dhammasaṅgāhakehi pañcahi arahantasatehi ṭhapitā",
  "tika-vin08t12:36_10": "pāḷivinimuttā okkantavinicchayappavattā aṭṭhakathātantī”ti vacanato imassa ca aṭṭhakathāpāṭhabhāvābhāvato.",
  "tika-vin08t12:36_11": "Na ca attanomati “attanomati nāma suttasuttānulomaācariyavāde muñcitvā anumānena",
  "tika-vin08t12:36_12": "attano buddhiyā nayaggāhena upaṭṭhitākārakathanaṁ, apica suttantābhidhammavinayaṭṭhakathāsu",
  "tika-vin08t12:36_13": "āgato sabbopi theravādo attanomati nāmā”ti vuttattā imassa ca aṭṭhakathāsu āgatattheravādabhāvābhāvato.",
  "tika-vin08t12:37": "Iti –",
  "tika-vin08t12:38": "“Catubbidhañhi vinayaṁ, mahātherā mahiddhikā;",
  "tika-vin08t12:39": "Nīharitvā pakāsesuṁ, dhammasaṅgāhakā purā”ti. –",
  "tika-vin08t12:40_0": "Vuttesu catubbidhavinayesu anantogadhattā idaṁ vacanaṁ vicāretabbaṁ. Tena vuttaṁ",
  "tika-vin08t12:40_1": "sāratthadīpaniyaṁ ṭīkācariyena “taṁ vīmaṁsitabba”nti. Atha vā “nayaggāhena upaṭṭhitākārakathana”nti",
  "tika-vin08t12:40_2": "iminā lakkhaṇena tesaṁ tesaṁ ācariyānaṁ upaṭṭhitākāravasena kathanaṁ attanomati siyā,",
  "tika-vin08t12:40_3": "evampi vicāretabbameva. “Attanomati ācariyavāde otāretabbā. Sace tattha otarati ceva",
  "tika-vin08t12:40_4": "sameti ca, gahetabbā. Sace neva otarati na sameti, na gahetabbā. Ayañhi attanomati",
  "tika-vin08t12:40_5": "nāma sabbadubbalā”ti vacanato imassa ca vacanassa aṭṭhakathāvacane anotaraṇato appavisanato.",
  "tika-vin08t12:40_6": "Vuttañhi aṭṭhakathāyaṁ “sacassa appaccavekkhatova aruṇo uggacchati, iṇaparibhogaṭṭhāne tiṭṭhatī”ti.",
  "tika-vin08t12:41_0": "Aparo nayo – kiṁ idaṁ vacanaṁ pāḷivacanaṁ vā aṭṭhakathāvacanaṁ vā ṭīkāvacanaṁ vā",
  "tika-vin08t12:41_1": "ganthantaravacanaṁ vāti. Tattha na tāva pāḷivacanaṁ, na aṭṭhakathāvacanaṁ, na ganthantaravacanaṁ,",
  "tika-vin08t12:41_2": "atha kho ṭīkāvacananti. Hotu ṭīkāvacanaṁ, sakavacanaṁ vā paravacanaṁ vā adhippetavacanaṁ",
  "tika-vin08t12:41_3": "vā anadhippetavacanaṁ vāti. Tattha na sakavacanaṁ hoti, atha kho paravacanaṁ. Tenāha",
  "tika-vin08t12:41_4": "“vadantī”ti. Na ṭīkācariyena adhippetavacanaṁ hoti, atha kho anadhippetavacanaṁ.",
  "tika-vin08t12:41_5": "Tenāha “taṁ vīmaṁsitabba”nti. Tehi pana ācariyehi atītaparibhogapaccavekkhaṇāti idaṁ",
  "tika-vin08t12:41_6": "atītapaabhogavasena paccavekkhaṇā atītaparibhogapaccavekkhaṇāti parikappetvā atītavācakena",
  "tika-vin08t12:41_7": "saddena yojetvā kataṁ bhaveyya. Atīte paribhogo atītaparibhogo, atītaparibhogassa",
  "tika-vin08t12:41_8": "paccavekkhaṇā atītaparibhogapaccavekkhaṇāti evaṁ pana kate atītaparibhogassa paccuppannasamīpattā",
  "tika-vin08t12:41_9": "paccuppannavācakena saddena kathanaṁ hoti yathā taṁ nagarato āgantvā nisinnaṁ purisaṁ",
  "tika-vin08t12:41_10": "“kuto āgacchasī”ti vutte “nagarato āgacchāmī”ti paccuppannavācakasaddena kathanaṁ.",
  "tika-vin08t12:42_0": "Vinayasuttantavisuddhimaggādīsu ca “paṭisaṅkhā yoniso cīvaraṁ paṭisevatī”ti vattamānavacaneneva",
  "tika-vin08t12:42_1": "pāṭho hoti, na atītavacanena, atītaparibhogoti ca imasmiṁyeva divase pacchābhattādikālaṁ",
  "tika-vin08t12:42_2": "upādāya purebhattādīsu paribhogo icchitabbo, na hiyyo paribhogo. Kathaṁ viññāyatīti",
  "tika-vin08t12:42_3": "ce? Aṭṭhakathāpamāṇena. Vuttañhi aṭṭhakathāyaṁ “piṇḍapāto ālope ālope, tathā asakkontena",
  "tika-vin08t12:42_4": "purebhattapacchābhattapurimayāmapacchimayāmesu. Sacassa appaccavekkhatova aruṇo uggacchati,",
  "tika-vin08t12:42_5": "iṇaparibhogaṭṭhāne tiṭṭhatī”ti. Etena piṇḍapātaṁ ālope ālope paccavekkhanto bhojanakiriyāya",
  "tika-vin08t12:42_6": "apariniṭṭhitattā mukhyato paccuppannapaccavekkhaṇā hoti, purebhattādīsu catūsu koṭṭhāsesu",
  "tika-vin08t12:42_7": "paccavekkhanto bhojanakiriyāya pariniṭṭhitattā atītapaccavekkhaṇā hotīti dasseti.",
  "tika-vin08t12:42_8": "Sā pana paccuppannasamīpattā vattamānavacanena vidhīyati. Yadi hi hiyyo paribhuttāni",
  "tika-vin08t12:42_9": "atītapaccavekkhaṇena paccavekkhitabbāni siyuṁ, atītadutiyadivasatatiyadivasādimāsasaṁvaccharādiparibhuttānipi",
  "tika-vin08t12:42_10": "paccavekkhitabbāni siyuṁ, evañca sati yathāvuttaaṭṭhakathāvacanaṁ niratthakaṁ siyā,",
  "tika-vin08t12:42_11": "tasmā aṭṭhakathāvacanameva pamāṇaṁ kātabbaṁ. Yathāha –",
  "tika-vin08t12:43": "“Buddhena dhammo vinayo ca vutto;",
  "tika-vin08t12:44": "Yo tassa puttehi tatheva ñāto;",
  "tika-vin08t12:45": "So yehi tesaṁ matimaccajantā;",
  "tika-vin08t12:46": "Yasmā pure aṭṭhakathā akaṁsu.",
  "tika-vin08t12:47": "“Tasmā hi yaṁ aṭṭhakathāsu vuttaṁ;",
  "tika-vin08t12:48": "Taṁ vajjayitvāna pamādalekhaṁ;",
  "tika-vin08t12:49": "Sabbampi sikkhāsu sagāravānaṁ;",
  "tika-vin08t12:50": "Yasmā pamāṇaṁ idha paṇḍitāna”nti. ;",
  "tika-vin08t12:51_0": "Yasmā ca sabbāsavasuttādīsu bhagavatā desitakāle bhikkhukattukattā nāmayogattā vattamānapaṭhamapurisavasena",
  "tika-vin08t12:51_1": "“paṭisaṅkhā yoniso cīvaraṁ paṭisevatī”ti desitā, tadanukaraṇena bhikkhūnaṁ paccavekkhaṇakāle",
  "tika-vin08t12:51_2": "attakattukattā amhayogattā vattamānauttamapurisavasena “paṭisaṅkhā yoniso cīvaraṁ",
  "tika-vin08t12:51_3": "paṭisevāmī”ti paccavekkhitabbā hoti, “sītassa paṭighātāyā”tiādīni tadatthasampadānapadāni",
  "tika-vin08t12:51_4": "ca “paṭisevati, paṭisevāmī”ti vuttapaṭisevanakiriyāyameva sambandhitabbāni honti,",
  "tika-vin08t12:51_5": "tāni ca kiriyāpadāni paccuppannavasena vā paccuppannasamīpaatītavasena vā vattamānavibhattiyuttāni",
  "tika-vin08t12:51_6": "honti, tasmā paccuppannaparibhuttānaṁ vā atītaparibhuttānaṁ vā paccayānaṁ paccavekkhaṇakāle",
  "tika-vin08t12:51_7": "“paṭisevāmī”ti vacanaṁ bhagavato vacanassa anugatattā upapannamevāti daṭṭhabbaṁ.",
  "tika-vin08t12:52_0": "Anuvacanepi evaṁ vicāraṇā kātabbā – “ajja pāto paribhuttaṁ sāyaṁ paccavekkhantena",
  "tika-vin08t12:52_1": "ajja yaṁ mayā cīvaraṁ paribhuttantiādinā atītavasena paccavekkhaṇā kātabbā”ti ye",
  "tika-vin08t12:52_2": "vadanti, te evaṁ pucchitabbā – kiṁ bhavanto bhagavatā atītaparibhuttesu atītavasena",
  "tika-vin08t12:52_3": "paccavekkhaṇā desitāti? Na desitā. Kathaṁ desitāti? “Paccavekkhatī”ti paccuppannavaseneva",
  "tika-vin08t12:52_4": "desitāti. Kiṁ bhonto bhagavato kāle atītaparibhuttesu paccavekkhaṇā natthīti? Atthi.",
  "tika-vin08t12:52_5": "Atha kasmā bhagavatā paccuppannavaseneva paccavekkhaṇā desitāti? Paccuppannasamīpavasena",
  "tika-vin08t12:52_6": "vā sāmaññavasena vā desitāti. Evaṁ sante bhagavato anukaraṇena idānipi atītaparibhuttānaṁ",
  "tika-vin08t12:52_7": "paccayānaṁ paccuppannavasena paccavekkhaṇā kātabbāti. Ye pana evaṁ vadanti “hiyyo",
  "tika-vin08t12:52_8": "paribhuttānameva atītapaccavekkhaṇā kātabbā, na ajja paribhuttānaṁ, tesaṁ pana paccuppannapaccavekkhaṇāyevā”ti,",
  "tika-vin08t12:52_9": "te evaṁ vattabbā – kiṁ bhonto yathā tumhe vadanti, evaṁ pāḷiyaṁ atthīti? Natthi.",
  "tika-vin08t12:52_10": "Aṭṭhakathāyaṁ atthīti? Natthi. Evaṁ sante sāṭṭhakathesu tepiṭakesu buddhavacanesu",
  "tika-vin08t12:52_11": "asaṁvijjamānaṁ tumhākaṁ vacanaṁ kathaṁ paccetabbanti? Ācariyaparamparāvasena. Hotu",
  "tika-vin08t12:52_12": "tumhākaṁ ācariyaladdhivasena kathanaṁ, kālo nāma tividho atīto anāgato paccuppannoti.",
  "tika-vin08t12:52_13": "Tattha pariniṭṭhitakiriyā atīto nāma, abhimukhakiriyā anāgato nāma, āraddhaaniṭṭhitakiriyā",
  "tika-vin08t12:52_14": "paccuppanno nāma. Tenāhu porāṇā –",
  "tika-vin08t12:53": "“Āraddhāniṭṭhito bhāvo, paccuppanno suniṭṭhito;",
  "tika-vin08t12:54": "Atītānāgatuppāda-mappattābhimukhā kiriyā”ti.",
  "tika-vin08t12:55_0": "Tattha ajja vā hotu hiyyo vā tato pubbe vā, paribhuttapaccayo supariniṭṭhitabhuñjanakiriyattā",
  "tika-vin08t12:55_1": "atīto nāma. Tattha hiyyo vā tato pubbe vā paribhuttapaccayo atikkantaaruṇuggamanattā",
  "tika-vin08t12:55_2": "na paccavekkhaṇāraho, paccavekkhitopi appaccavekkhitoyeva hoti, iṇaparibhogaṭṭhāne",
  "tika-vin08t12:55_3": "tiṭṭhati. Vuttañhi aṭṭhakathāyaṁ “sacassa appaccavekkhatova aruṇo uggacchati, iṇaparibhogaṭṭhāne",
  "tika-vin08t12:55_4": "tiṭṭhatī”ti. Ajjeva pana cīvarañca senāsanañca paribhoge paribhoge, piṇḍapātaṁ ālope",
  "tika-vin08t12:55_5": "ālope, bhesajjaṁ paṭiggahaṇe paribhoge ca paccavekkhato apariniṭṭhitabhuñjanakiriyattā",
  "tika-vin08t12:55_6": "paccuppannaparibhuttapaccavekkhaṇā nāma hoti. Pure paribhuttaṁ tato pacchā catūsu",
  "tika-vin08t12:55_7": "koṭṭhāsesu paccavekkhato supariniṭṭhitabhuñjanakiriyattā atītaparibhuttapaccavekkhaṇā",
  "tika-vin08t12:55_8": "nāma hoti. Ettakaṁ paccavekkhaṇāya khettaṁ, na tato pubbe pacchā vā. Yathāha aṭṭhakathāyaṁ",
  "tika-vin08t12:55_9": "“sīlavato appaccavekkhitaparibhogo iṇaparibhogo nāma. Tasmā cīvaraṁ paribhoge paribhoge…pe…",
  "tika-vin08t12:55_10": "bhesajjassa paṭiggahaṇepi paribhogepi satipaccayatā vaṭṭatī”ti, tasmā hiyyo paribhuttassa",
  "tika-vin08t12:55_11": "iṇaparibhogattā taṁ anāmasitvā ajja paribhuttesu atītapaccuppannesu bhagavato vacanassa",
  "tika-vin08t12:55_12": "anukaraṇena vattamānavibhattiyuttena “paṭisevāmī”ti kiriyāpadena paccavekkhaṇā sūpapannā",
  "tika-vin08t12:55_13": "hotīti daṭṭhabbā. Īdisapaccavekkhaṇameva sandhāya vimativinodaniyādīsu “paccayasannissitasīlassa",
  "tika-vin08t12:55_14": "atītapaccavekkhaṇāya visujjhanato”ti vuttaṁ.",
  "tika-vin08t12:56_0": "Evaṁ paccayasannissitasīlassa suddhiṁ dassetvā idāni teneva pasaṅgena sabbāpi suddhiyo",
  "tika-vin08t12:56_1": "dassetuṁ “catubbidhā hi suddhī”tiādimāha. Tattha sujjhati etāyāti suddhi, yathādhammaṁ",
  "tika-vin08t12:56_2": "desanāva suddhi desanāsuddhi. Vuṭṭhānassapi cettha desanāya eva saṅgaho daṭṭhabbo.",
  "tika-vin08t12:56_3": "Chinnamūlāpattīnaṁ pana abhikkhutāpaṭiññāyeva desanā. Adhiṭṭhānavisiṭṭho saṁvarova",
  "tika-vin08t12:56_4": "suddhi saṁvarasuddhi. Dhammena samena paccayānaṁ pariyeṭṭhi eva suddhi pariyeṭṭhisuddhi.",
  "tika-vin08t12:56_5": "Catūsu paccayesu vuttavidhinā paccavekkhaṇāva suddhi paccavekkhaṇasuddhi. Esa tāva",
  "tika-vin08t12:56_6": "suddhīsu samāsanayo. Suddhimantesu sīlesu pana desanā suddhi etassāti desanāsuddhi.",
  "tika-vin08t12:56_7": "Sesesupi eseva nayo. Na punevaṁ karissāmīti ettha evanti saṁvarabhedaṁ sandhāyāha.",
  "tika-vin08t12:56_8": "Pahāyāti vajjetvā, akatvāti attho. Vimativinodaniyaṁ pana “sujjhati desanādīhi, sodhīyatīti",
  "tika-vin08t12:56_9": "vā suddhi, catubbidhasīlaṁ. Tenāha ‘desanāya sujjhanato’tiādi. Ettha desanāggahaṇena",
  "tika-vin08t12:56_10": "vuṭṭhānampi chinnamūlānaṁ abhikkhutāpaṭiññāpi saṅgahitā. Chinnamūlāpattīnampi hi",
  "tika-vin08t12:56_11": "pārājikāpattivuṭṭhānena heṭṭhāparirakkhitaṁ bhikkhusīlaṁ visuddhaṁ nāma hoti. Tena",
  "tika-vin08t12:56_12": "tesaṁ maggapaṭilābhopi sampajjatī”ti vuttaṁ.",
  "tika-vin08t12:57_0": "Tattha desīyati uccārīyatīti desanā, disī uccāraṇeti dhātu, desīyati ñāpīyati etāyāti",
  "tika-vin08t12:57_1": "vā desanā, disa pekkhaneti dhātu. Ubhayathāpi viratipadhānakusalacittasamuṭṭhito",
  "tika-vin08t12:57_2": "desanāvacībhedasaddo. Saṁvaraṇaṁ saṁvaro, saṁ-pubba vara saṁvaraṇeti dhātu, satipadhāno",
  "tika-vin08t12:57_3": "cittuppādo. Pariyesanā pariyeṭṭhi, pari-pubba isa pariyesaneti dhātu, vīriyapadhāno",
  "tika-vin08t12:57_4": "cittuppādo. Paṭi punappunaṁ ogāhetvā ikkhanā paccavekkhaṇā, paṭi-pubba ava-pubba",
  "tika-vin08t12:57_5": "ikkha dassanaṅkesūti dhātu, paññāpadhāno cittuppādo. Tesu desanāya vacībhedasaddabhāvato",
  "tika-vin08t12:57_6": "vacībhedaṁ kātuṁ asakkontassa ca dutiyakaṁ alabhantassa ca na sampajjati, sesā pana",
  "tika-vin08t12:57_7": "cittuppādamattabhāvato vacībhedaṁ kātuṁ asakkontassapi dutiyakaṁ alabhantassapi sampajjanti",
  "tika-vin08t12:57_8": "eva, tasmā gilānādikālesu paccavekkhaṇāpāṭhaṁ paṭhitumasakkontenapi atthaṁ manasi",
  "tika-vin08t12:57_9": "katvā citteneva paccavekkhaṇā kātabbāti.",
  "tika-vin08t12:58_0": "Dātabbaṭṭhena dāyaṁ, taṁ ādiyantīti dāyādā, ananuññātesu sabbena sabbaṁ paribhogābhāvato",
  "tika-vin08t12:58_1": "anuññātesuyeva ca paribhogasabbhāvabhāvato bhikkhūhi paribhuñjitabbapaccayā bhagavato",
  "tika-vin08t12:58_2": "santakā. Dhammadāyādasuttañcettha sādhakanti “dhammadāyādā me, bhikkhave, bhavatha,",
  "tika-vin08t12:58_3": "mā āmisadāyādā, atthi me tumhesu anukampā, kinti me sāvakā dhammadāyādā bhaveyyuṁ,",
  "tika-vin08t12:58_4": "no āmisadāyādā”ti evaṁ pavattaṁ dhammadāyādasuttañca ettha etasmiṁ atthe sādhakaṁ.",
  "tika-vin08t12:58_5": "Avītarāgānaṁ taṇhāvasīkatāya paccayaparibhoge sāmibhāvo natthi, tadabhāvena vītarāgānaṁ",
  "tika-vin08t12:58_6": "tattha sāmibhāvo yathāruci paribhogasabbhāvato. Tathā hi te paṭikūlampi appaṭikūlākārena",
  "tika-vin08t12:58_7": "appaṭikūlampi paṭikūlākārena tadubhayampi vajjetvā ajjhupekkhaṇākārena paccaye paribhuñjanti,",
  "tika-vin08t12:58_8": "dāyakānañca manorathaṁ paripūrenti. Tenāha “te hi taṇhāya dāsabyaṁ atītattā sāmino",
  "tika-vin08t12:58_9": "hutvā paribhuñjantī”ti. Yo panāyaṁ sīlavato puthujjanassa paccavekkhitaparibhogo,",
  "tika-vin08t12:58_10": "so iṇaparibhogassa paccanīkattā ānaṇyaparibhogo nāma hoti. Yathā pana iṇāyiko attano",
  "tika-vin08t12:58_11": "ruciyā icchitaṁ desaṁ gantuṁ na labhati, evaṁ iṇaparibhogayutto lokato nissarituṁ",
  "tika-vin08t12:58_12": "na labhatīti tappaṭipakkhattā sīlavato paccavekkhitaparibhogo ānaṇyaparibhogoti vuccati,",
  "tika-vin08t12:58_13": "tasmā nippariyāyato catuparibhogavinimutto visuṁyevāyaṁ paribhogoti veditabbo, so",
  "tika-vin08t12:58_14": "idha visuṁ na vutto, dāyajjaparibhogeyeva vā saṅgahaṁ gacchatīti. Sīlavāpi hi imāya",
  "tika-vin08t12:58_15": "sikkhāya samannāgatattā sekkhotveva vuccati.",
  "tika-vin08t12:59_0": "Sabbesanti ariyānaṁ puthujjanānañca. Kathaṁ puthujjanānaṁ ime paribhogā sambhavantīti?",
  "tika-vin08t12:59_1": "Upacāravasena. Yo hi puthujjanassapi sallekhapaṭipattiyaṁ ṭhitassa paccayagedhaṁ",
  "tika-vin08t12:59_2": "pahāya tattha anupalittena cittena paribhogo, so sāmiparibhogo viya hoti. Sīlavato",
  "tika-vin08t12:59_3": "pana paccavekkhitaparibhogo dāyajjaparibhogo viya hoti dāyakānaṁ manorathassāvirādhanato.",
  "tika-vin08t12:59_4": "Tena vuttaṁ “dāyajjaparibhogeyeva vā saṅgahaṁ gacchatī”ti. Kalyāṇaputhujjanassa paribhoge",
  "tika-vin08t12:59_5": "vattabbameva natthi tassa sekkhasaṅgahato. Sekkhasutta ñhetassa atthassa sādhakaṁ.",
  "tika-vin08t12:60_0": "Vimativinodaniyaṁ pana “dātabbaṭṭhena dāyaṁ, taṁ ādiyantīti dāyādā. Sattannaṁ sekkhānanti",
  "tika-vin08t12:60_1": "ettha kalyāṇaputhujjanāpi saṅgahitā tesaṁ ānaṇyaparibhogassa dāyajjaparibhoge saṅgahitattāti",
  "tika-vin08t12:60_2": "veditabbaṁ. Dhammadāyādasuttanti “dhammadāyādā me, bhikkhave, bhavatha, mā āmisadāyādā”tiādinā",
  "tika-vin08t12:60_3": "pavattaṁ suttaṁ. Tattha “mā me āmisadāyādāti evaṁ me-saddaṁ ānetvā attho veditabbo.",
  "tika-vin08t12:60_4": "Evañhi yathāvuttatthasādhakaṁ hotī”ti vuttaṁ. Tattha me mama āmisadāyādā catupaccayabhuñjakāti",
  "tika-vin08t12:60_5": "bhagavato sambandhabhūtassa sambandhībhūtā paccayā vuttā, tasmā dāyakehi dinnāpi",
  "tika-vin08t12:60_6": "paccayā bhagavatā anuññātattā bhagavato paccayāyeva hontīti etassa atthassa dhammadāyādasuttaṁ",
  "tika-vin08t12:60_7": "sādhakaṁ hotīti atthoti vuttaṁ.",
  "tika-vin08t12:61_0": "Lajjinā saddhiṁ paribhogo nāma lajjissa santakaṁ gahetvā paribhogo. Alajjinā saddhinti",
  "tika-vin08t12:61_1": "etthāpi eseva nayo. Ādito paṭṭhāya hi alajjī nāma natthīti iminā diṭṭhadiṭṭhesuyeva",
  "tika-vin08t12:61_2": "āsaṅkā na kātabbāti dasseti. Attano bhārabhūtā saddhivihārikādayo. Tepi nivāretabbāti",
  "tika-vin08t12:61_3": "yo passati, tena nivāretabbāti pāṭho. Aṭṭhakathāyaṁ pana “yopi attano bhārabhūtena",
  "tika-vin08t12:61_4": "alajjinā saddhiṁ paribhogaṁ karoti, sopi nivāretabbo”ti pāṭho dissati, tathāpi atthato",
  "tika-vin08t12:61_5": "ubhayathāpi yujjati. Attano saddhivihārikādayopi alajjibhāvato nivāretabbā. Alajjīhi",
  "tika-vin08t12:61_6": "saddhivihārikādīhi ekasambhogaṁ karontā aññepi nivāretabbāva. Sace naoramati, ayampi",
  "tika-vin08t12:61_7": "alajjīyeva hotīti ettha evaṁ nivārito so puggalo alajjinā saddhiṁ paribhogato oramati",
  "tika-vin08t12:61_8": "viramati, iccetaṁ kusalaṁ. No ce oramati, ayampi alajjīyeva hoti, tena saddhiṁ paribhogaṁ",
  "tika-vin08t12:61_9": "karonto sopi alajjīyeva hotīti attho. Tena vuttaṁ “evaṁ eko alajjī alajjisatampi",
  "tika-vin08t12:61_10": "karotī”ti. Adhammiyoti anesanādīhi uppanno. Dhammiyoti bhikkhācariyādīhi uppanno.",
  "tika-vin08t12:61_11": "Saṅghasseva detīti bhattaṁ aggahetvā attanā laddhasalākaṁyeva deti.",
  "tika-vin08t12:62_0": "Vimativinodaniyaṁ pana “lajjinā saddhiṁ paribhogoti dhammāmisavasena missībhāvo.",
  "tika-vin08t12:62_1": "Alajjinā saddhinti etthāpi eseva nayo. Ādito paṭṭhāya hi alajjī nāma natthīti iminā",
  "tika-vin08t12:62_2": "diṭṭhadiṭṭhesu āsaṅkā nāma na kātabbā, diṭṭhasutādikāraṇe sati eva kātabbāti dasseti.",
  "tika-vin08t12:62_3": "Attano bhārabhūtā saddhivihārikādayo. Sace na oramatīti agatigamanavasena dhammāmisaparibhogato",
  "tika-vin08t12:62_4": "na oramati. Āpatti nāma natthīti idaṁ alajjīnaṁ dhammenuppannapaccayaṁ dhammakammañca",
  "tika-vin08t12:62_5": "sandhāya vuttaṁ. Tesampi hi kuladūsanādisamuppannaṁ paccayaṁ paribhuñjantānaṁ vaggakammādīni",
  "tika-vin08t12:62_6": "karontānañca āpatti eva. ‘Dhammiyādhammiyaparibhogo paccayavaseneva veditabbo’ti",
  "tika-vin08t12:62_7": "vuttattā heṭṭhā lajjiparibhogālajjiparibhogā paccayavasena ekakammādivasena ca vuttā",
  "tika-vin08t12:62_8": "evāti veditabbaṁ. Teneva duṭṭhadosasikkhāpadaṭṭhakathāyaṁ codakacuditakabhāve ṭhitā",
  "tika-vin08t12:62_9": "dve alajjino dhammaparibhogampi sandhāya ‘ekasambhogaparibhogā hutvā jīvathā’ti vuttā",
  "tika-vin08t12:62_10": "tesaṁ aññamaññaṁ dhammāmisāparibhoge virodhābhāvā. Lajjīnameva hi alajjinā saha tadubhayaparibhogo",
  "tika-vin08t12:62_11": "na vaṭṭatī”ti vuttaṁ.",
  "tika-vin08t12:63_0": "Sacepana lajjī alajjiṁ paggaṇhāti…pe… antaradhāpetīti ettha kevalaṁ paggaṇhitukāmatāya",
  "tika-vin08t12:63_1": "evaṁ kātuṁ na vaṭṭati, dhammassa pana sāsanassa sotūnañca anuggahatthāya vaṭṭatīti",
  "tika-vin08t12:63_2": "veditabbaṁ. Purimanayena “so āpattiyā kāretabbo”ti vuttattā imassa āpattiyevāti vadanti.",
  "tika-vin08t12:63_3": "Uddesaggahaṇādinā dhammassa paribhogo dhammaparibhogo. Dhammānuggahena gaṇhantassa",
  "tika-vin08t12:63_4": "āpattiyā abhāvepi thero tassa alajjibhāvaṁyeva sandhāya “pāpo kirāya”ntiādimāha.",
  "tika-vin08t12:63_5": "Tassa pana santiketi mahārakkhitattherassa santike.",
  "tika-vin08t12:64_0": "Vimativinodaniyaṁ pana imasmiṁ ṭhāne vitthārato vinicchitaṁ. Kathaṁ? Dhammaparibhogoti",
  "tika-vin08t12:64_1": "“ekakammaṁ ekuddeso”tiādinā vuttasaṁvāso ceva nissayaggahaṇādiko sabbo nirāmisaparibhogo",
  "tika-vin08t12:64_2": "ca veditabbo. “Na so āpattiyā kāretabbo”ti vuttattā lajjino alajjipaggahe āpattīti",
  "tika-vin08t12:64_3": "veditabbaṁ. Itaropīti lajjīpi. Tassāpi attānaṁ paggaṇhantassa alajjino, iminā ca",
  "tika-vin08t12:64_4": "lajjino vaṇṇabhaṇanādilābhaṁ paṭicca āmisagarukatāya vā gehassitapemena vā taṁ alajjiṁ",
  "tika-vin08t12:64_5": "paggaṇhanto lajjī sāsanaṁ antaradhāpeti nāmāti dasseti. Evaṁ gahaṭṭhādīsu upatthambhito",
  "tika-vin08t12:64_6": "alajjī balaṁ labhitvā pesale abhibhavitvā na cirasseva sāsanaṁ uddhammaṁ ubbinayaṁ karotīti.",
  "tika-vin08t12:65_0": "Dhammaparibhogopi tattha vaṭṭatīti iminā āmisaparibhogato dhammaparibhogova garuko,",
  "tika-vin08t12:65_1": "tasmā ativiya alajjīvivekena kātabboti dasseti. “Dhammānuggahena uggaṇhituṁ vaṭṭatī”ti",
  "tika-vin08t12:65_2": "vuttattā alajjussannatāyasāsane osakkante, lajjīsu ca appahontesu alajjiṁ pakatattaṁ",
  "tika-vin08t12:65_3": "gaṇapūrakaṁ gahetvā upasampadādikaraṇena ceva keci alajjino dhammāmisaparibhogena",
  "tika-vin08t12:65_4": "saṅgahetvā sesālajjigaṇassa niggahena ca sāsanaṁ paggaṇhitumpi vaṭṭati eva.",
  "tika-vin08t12:66_0": "Keci pana “koṭiyaṁ ṭhito ganthoti vuttattā ganthapariyāpuṇanameva dhammaparibhogo,",
  "tika-vin08t12:66_1": "na ekakammādi, tasmā alajjīhi saddhiṁ uposathādikaṁ kammaṁ kātuṁ vaṭṭati, āpatti",
  "tika-vin08t12:66_2": "natthī”ti vadanti, taṁ na yuttaṁ, ekakammādīsu bahūsu dhammaparibhogesu alajjināpi",
  "tika-vin08t12:66_3": "saddhiṁ kattabbāvatthāyattaṁ dhammaparibhogaṁ dassetuṁ idha nidassanavasena ganthasseva",
  "tika-vin08t12:66_4": "samuddhaṭattā. Na hi ekakammādiko vidhi dhammaparibhogo na hotīti sakkā vattuṁ anāmisattā",
  "tika-vin08t12:66_5": "dhammāmisesu apariyāpannassa ca kassaci abhāvā. Teneva aṭṭhasāliniyaṁ dhammapaṭisanthārakathāyaṁ",
  "tika-vin08t12:66_6": "“kammaṭṭhānaṁ kathetabbaṁ, dhammo vācetabbo…pe… abbhānavuṭṭhānamānattaparivāsā dātabbā,",
  "tika-vin08t12:66_7": "pabbajjāraho pabbājetabbo, upasampadāraho upasampādetabbo…pe… ayaṁ dhammapaṭisanthāro",
  "tika-vin08t12:66_8": "nāmā”ti evaṁ saṅghakammādipi dhammakoṭṭhāse dassitaṁ. Tesu pana dhammakoṭṭhāsesu",
  "tika-vin08t12:66_9": "yaṁ gaṇapūrakādivasena alajjino apekkhitvā uposathādi vā tesaṁ santikā dhammuggahaṇanissayaggahaṇādi",
  "tika-vin08t12:66_10": "vā karīyati, taṁ dhammo ceva paribhogo cāti dhammaparibhogoti vuccati, etaṁ tathārūpapaccayaṁ",
  "tika-vin08t12:66_11": "vinā kātuṁ na vaṭṭati, karontassa alajjiparibhogo ca hoti dukkaṭañca. Yaṁ pana alajjisataṁ",
  "tika-vin08t12:66_12": "anapekkhitvā tajjanīyādiniggahakammaṁ vā parivāsādiupakārakammaṁ vā uggahaparipucchādānādi",
  "tika-vin08t12:66_13": "vā karīyati, taṁ dhammo eva, no paribhogo, etaṁ anurūpānaṁ kātuṁ vaṭṭati, āmisadāne",
  "tika-vin08t12:66_14": "viya āpatti natthi. Nissayadānampi terasasammutidānādi ca vattapaṭipattisādiyanādiparibhogassapi hetuttā na vaṭṭati.",
  "tika-vin08t12:67_0": "Yo pana mahāalajjī uddhammaṁ ubbinayaṁ satthusāsanaṁ karoti, tassa saddhivihārikādīnaṁ",
  "tika-vin08t12:67_1": "upasampadādi upakārakammampi uggahaparipucchādānādi ca kātuṁ na vaṭṭati, āpatti eva",
  "tika-vin08t12:67_2": "hoti, niggahakammameva kātabbaṁ. Teneva alajjipaggahopi paṭikkhitto. Dhammāmisaparibhogavivajjanenapi",
  "tika-vin08t12:67_3": "hi dummaṅkūnaṁ puggalānaṁ niggahova adhippeto, so ca pesalānaṁ phāsuvihārasaddhammaṭṭhitivinayānuggahādiatthāya",
  "tika-vin08t12:67_4": "etadatthattā sikkhāpadapaññattiyā, tasmā yaṁ yaṁ dummaṅkūnaṁ upatthambhāya, pesalānaṁ",
  "tika-vin08t12:67_5": "aphāsuvihārāya, saddhammaparihānādiatthāya hoti, taṁ sabbampi paribhogo vā hotu aparibhogo",
  "tika-vin08t12:67_6": "vā kātuṁ na vaṭṭati, evaṁ karontā sāsanaṁ antaradhāpenti, āpattiñca āpajjanti, dhammāmisaparibhogesu",
  "tika-vin08t12:67_7": "cettha alajjīhi ekakammādidhammaparibhogo eva pesalānaṁ aphāsuvihārāya saddhammaparihānādiatthāya",
  "tika-vin08t12:67_8": "hoti, na tathā āmisaparibhogo. Na hi alajjīnaṁ paccayaparibhogamattena pesalānaṁ",
  "tika-vin08t12:67_9": "aphāsuvihārādi hoti, yathāvuttadhammaparibhogena pana hoti. Tapparivajjanena ca phāsuvihārādayo.",
  "tika-vin08t12:67_10": "Tathā hi katasikkhāpadavītikkamā alajjipuggalā uposathādīsu paviṭṭhā “tumhe kāyadvāre",
  "tika-vin08t12:67_11": "ceva vacīdvāre ca vītikkamaṁ karothā”tiādinā bhikkhūhi vattabbā honti. Yathā vinayañca",
  "tika-vin08t12:67_12": "atiṭṭhantā saṅghato bahikaraṇādivasena suṭṭhu niggahetabbā, tathā akatvā tehi saha",
  "tika-vin08t12:67_13": "saṁvasantāpi alajjinova honti “ekopi alajjī alajjisatampi karotī”tiādivacanato. Yadi",
  "tika-vin08t12:67_14": "hi te evaṁ aniggahitā siyuṁ, saṅghe kalahādiṁ vaḍḍhetvā uposathādisāmaggikammapaṭibāhanādinā",
  "tika-vin08t12:67_15": "pesalānaṁ aphāsuṁ katvā kamena te devadattavajjiputtakādayo viya parisaṁ vaḍḍhetvā",
  "tika-vin08t12:67_16": "attano vippaṭipattiṁ dhammato vinayato dīpentā saṅghabhedādimpi katvā na cirasseva",
  "tika-vin08t12:67_17": "sāsanaṁ antaradhāpeyyuṁ. Tesu pana saṅghato bahikaraṇādivasena niggahitesu sabbopi",
  "tika-vin08t12:67_18": "ayaṁ upaddavo na hoti. Vuttañhi “dussīlapuggale nissāya uposatho na tiṭṭhati, pavāraṇā",
  "tika-vin08t12:67_19": "na tiṭṭhati, saṅghakammāni na pavattanti, sāmaggī na hoti…pe… dussīlesu pana niggahitesu",
  "tika-vin08t12:67_20": "sabbopi ayaṁ upaddavo na hoti, tato pesalā bhikkhū phāsu viharantī”ti, tasmā ekakammādidhammaparibhogova",
  "tika-vin08t12:67_21": "āmisaparibhogatopi ativiya alajjīvivekena kātabbo, āpattikaro ca saddhammaparihānihetuttāti veditabbaṁ.",
  "tika-vin08t12:68_0": "Apica “uposatho na tiṭṭhati, pavāraṇā na tiṭṭhati, saṅghakammāni na pavattantī”ti",
  "tika-vin08t12:68_1": "evaṁ alajjīhi saddhiṁ saṅghakammākaraṇassa aṭṭhakathāyaṁ pakāsitattāpi cetaṁ sijjhati.",
  "tika-vin08t12:68_2": "Tathā parivattaliṅgassa bhikkhuno bhikkhunupassayaṁ gacchantassa paṭipattikathāyaṁ",
  "tika-vin08t12:68_3": "“ārādhikā ca honti saṅgāhikā lajjiniyo, tā kopetvā aññattha na gantabbaṁ. Gacchati",
  "tika-vin08t12:68_4": "ce, gāmantaranadīpārarattivippavāsagaṇamhā ohīyanāpattīhi na muccati…pe… alajjiniyo",
  "tika-vin08t12:68_5": "honti, saṅgahaṁ pana karonti, tāpi pariccajitvā aññattha gantuṁ labhatī”ti evaṁ alajjinīsu",
  "tika-vin08t12:68_6": "dutiyikāgahaṇādīsu saṁvāsāpattiparihārāya nadīpārāgamanādigarukāpattiṭṭhānānaṁ anuññātattā",
  "tika-vin08t12:68_7": "tatopi alajjisaṁvāsāpatti eva saddhammaparihāniyā hetubhūto garukatarāti viññāyati.",
  "tika-vin08t12:68_8": "Na hi lahukāpattiṭṭhānaṁ vā anāpattiṭṭhānaṁ vā pariharituṁ garukāpattiṭṭhānavītikkamaṁ",
  "tika-vin08t12:68_9": "ācariyā anujānanti. Tathā asaṁvāsapadassa aṭṭhakathāyaṁ “sabbehipi lajjipuggalehi",
  "tika-vin08t12:68_10": "samaṁ sikkhitabbabhāvato samasikkhātā nāma. Ettha yasmā sabbepi lajjino etesu kammādīsu",
  "tika-vin08t12:68_11": "saha vasanti, na ekopi tato bahiddhā sandissati, tasmā tāni sabbānipi gahetvā eso",
  "tika-vin08t12:68_12": "saṁvāso nāmā”ti evaṁ lajjīheva ekakammādisaṁvāso vaṭṭatīti pakāsito.",
  "tika-vin08t12:69_0": "Yadi evaṁ kasmā asaṁvāsikesu alajjī na gahitoti? Nāyaṁ virodho, ye gaṇapūrake katvā",
  "tika-vin08t12:69_1": "kataṁ kammaṁ kuppati, tesaṁ pārājikādiapakatattānaññeva asaṁvāsikattena gahitattā.",
  "tika-vin08t12:69_2": "Alajjino pana pakatattabhūtāpi santi, te ce gaṇapūrakā hutvā kammaṁ sādhenti, kevalaṁ",
  "tika-vin08t12:69_3": "katvā agatigamanena karontānaṁ āpattikarā honti sabhāgāpattiāpannā viya aññamaññaṁ.",
  "tika-vin08t12:69_4": "Yasmā alajjitañca lajjitañca puthujjanānaṁ cittakkhaṇapaṭibaddhaṁ, na sabbakālikaṁ.",
  "tika-vin08t12:69_5": "Sañcicca hi vītikkamacitte uppanne alajjino “na puna īdisaṁ karissāmī”ti cittena lajjino honti.",
  "tika-vin08t12:70_0": "Tesu ca ye pesalehi ovadiyamānāpi na oramanti, punappunaṁ karonti, te eva asaṁvasitabbā,",
  "tika-vin08t12:70_1": "na itare lajjidhamme okkantattā, tasmāpi alajjino asaṁvāsikesu agaṇetvā tapparivajjanatthaṁ",
  "tika-vin08t12:70_2": "sodhetvāva uposathādikaraṇaṁ anaññātaṁ. Tathā hi “pārisuddhiṁ āyasmanto ārocetha,",
  "tika-vin08t12:70_3": "pātimokkhaṁ uddisissāmī”tiādinā aparisuddhāya parisāya uposathakaraṇassa ayuttatā",
  "tika-vin08t12:70_4": "pakāsitā, “yassa siyā āpatti, so āvikareyya…pe… phāsu hotī”ti evaṁ alajjimpi lajjidhamme",
  "tika-vin08t12:70_5": "patiṭṭhāpetvā uposathakaraṇappakāro ca vutto, “kaccittha parisuddhā…pe… parisuddhetthāyasmanto”ti",
  "tika-vin08t12:70_6": "ca pārisuddhiuposathe “parisuddho ahaṁ, bhante, parisuddhoti maṁ dhārethā”ti ca evaṁ",
  "tika-vin08t12:70_7": "uposathaṁ karontānaṁ parisuddhatā ca pakāsitā, vacanamattena anoramantānañca uposathapavāraṇaṭṭhapanavidhi",
  "tika-vin08t12:70_8": "ca vutto, sabbathā lajjidhammaṁ anokkamantehi saṁvāsassa ayuttatāya nissayadānaggahaṇapaṭikkhepo,",
  "tika-vin08t12:70_9": "tajjanīyādiniggahakammakaraṇaukkhepanīyakammakaraṇena sānuvattakaparisassa alajjissa",
  "tika-vin08t12:70_10": "asaṁvāsikattapāpanavidhi ca vutto, tasmā yathāvuttehi suttantanayehi, aṭṭhakathāvacanehi",
  "tika-vin08t12:70_11": "ca pakatattehipi apakatattehipi sabbehi alajjīhi ekakammādisaṁvāso na vaṭṭati, karontānaṁ",
  "tika-vin08t12:70_12": "āpatti eva dummaṅkūnaṁ puggalānaṁ niggahatthāyeva sabbasikkhāpadānaṁ paññattattāti",
  "tika-vin08t12:70_13": "niṭṭhamettha gantabbaṁ. Teneva dutiyasaṅgītiyaṁ pakatattāpi alajjino vajjiputtakā",
  "tika-vin08t12:70_14": "yasattherādīhi mahantena vāyāmena saṅghato viyojitā. Na hi tesu pārājikādiasaṁvāsikāpatti",
  "tika-vin08t12:70_15": "atthi, tehi dīpitānaṁ dasannaṁ vatthūnaṁ lahukāpattivisayattāti vuttaṁ.",
  "tika-vin08t12:71": "Tassa santiketi mahārakkhitattherassa santike.",
  "tika-vin08t12:72": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t12:73": "Rūpiyādipaṭiggahaṇavinicchayakathālaṅkāro nāma",
  "tika-vin08t12:74": "Dvādasamo paricchedo."
}