{
  "tika-vin08t12:0": "12. Rūpiyādipaṭiggahaṇavinicchayakathā",
  "tika-vin08t12:1_0": "59. Evaṁ kayavikkayasamāpattivinicchayaṁ kathetvā idāni rūpiyādipaṭiggahaṇavinicchayaṁ",
  "tika-vin08t12:1_1": "kathento ‘‘rūpiyādipaṭiggaho’’tiādimāha. Tattha saññāṇatthāya kataṁ rūpaṁ ettha atthīti",
  "tika-vin08t12:1_2": "rūpiyaṁ, yaṁ kiñci vohārūpagaṁ dhanaṁ. Tena vuttaṁ samantapāsādikāyaṁ (pārā. aṭṭha.",
  "tika-vin08t12:1_3": "2.583-584) ‘‘idha pana yaṁ kiñci vohāragamanīyaṁ kahāpaṇādi adhippeta’’nti. Paṭhamaṁ",
  "tika-vin08t12:1_4": "ādīyatītiādi, kiṁ taṁ? Rūpiyaṁ, rūpiyaṁ ādi yesaṁ teti rūpiyādayo, dāsidāsakhettavatthuādayo,",
  "tika-vin08t12:1_5": "paṭiggahaṇaṁ paṭiggaho, sampaṭicchananti attho. Rūpiyādīnaṁ paṭiggaho rūpiyādipaṭiggaho.",
  "tika-vin08t12:1_6": "Jātasamaye uppannaṁ rūpameva rūpaṁ assa bhavati, na vikāramāpajjatīti jātarūpaṁ,",
  "tika-vin08t12:1_7": "suvaṇṇaṁ. Dhavalasabhāvatāya sattehi rañjiyateti rajataṁ, sajjhu. Jātarūpena kato",
  "tika-vin08t12:1_8": "māsako jātarūpamāsako. Rajatena kato māsako rajatamāsakoti idaṁ catubbidhameva nissaggiyavatthu",
  "tika-vin08t12:1_9": "hoti, na lohamāsakādayoti āha ‘‘tambalohādīhi…pe… saṅgahito’’ti. Tambalohādīhīti",
  "tika-vin08t12:1_10": "ādi-saddena kaṁsalohavaṭṭalohatipusīsādīhi katopi lohamāsakoyevāti dasseti. Kiṁ idameva",
  "tika-vin08t12:1_11": "nissaggiyavatthu hoti, udāhu muttādayopīti āha ‘‘muttā…pe… dukkaṭavatthū’’ti. Imesaṁ",
  "tika-vin08t12:1_12": "dvinnaṁ vatthūnaṁ ko visesoti āha ‘‘tattha nissaggiyavatthuṁ…pe… dukkaṭamevā’’ti.",
  "tika-vin08t12:1_13": "Tattha nissaggiyavatthu attano atthāya nissaggiyaṁ pācittiyaṁ, sesānaṁ atthāya dukkaṭaṁ,",
  "tika-vin08t12:1_14": "dukkaṭavatthu sabbesaṁ atthāya dukkaṭamevāti yojanā.",
  "tika-vin08t12:2_0": "Idāni tesu vatthūsu kappiyākappiyavinicchayaṁ vitthārato dassetuṁ āha ‘‘tatrāyaṁ",
  "tika-vin08t12:2_1": "vinicchayo’’ti. Tattha sampaṭicchituṁ na vaṭṭati, kasmā? ‘‘Idaṁ saṅghassa dammī’’ti",
  "tika-vin08t12:2_2": "akappiyavohārena dinnattā. Datvā pakkamati, vaṭṭati, kasmā? Saṅghassa hatthe adatvā",
  "tika-vin08t12:2_3": "vaḍḍhakīādīnaṁ hatthe dinnattā. Evampi vaṭṭati gihīnaṁ hatthe ṭhapitattā. Paṭikkhipituṁ",
  "tika-vin08t12:2_4": "na vaṭṭati saṅghagaṇapuggalānaṁ anāmasitattā. ‘‘Na vaṭṭatī’’ti paṭikkhipitabbaṁ ‘‘tumhe",
  "tika-vin08t12:2_5": "gahetvā ṭhapethā’’ti vuttattā. Paṭiggahaṇepi paribhogepi āpattīti ‘‘saṅghassa dammī’’ti",
  "tika-vin08t12:2_6": "vuttattā paṭiggahaṇe pācittiyaṁ, paribhoge dukkaṭaṁ. Sveva sāpattikoti dukkaṭāpattiṁ",
  "tika-vin08t12:2_7": "sandhāya vadati. Vadati, vaṭṭati ‘‘tumhe paccaye paribhuñjathā’’ti kappiyavohārena",
  "tika-vin08t12:2_8": "vuttattā. Cīvaratthāya dinnaṁ cīvareyeva upanetabbaṁ, kasmā? Yathā dāyakā vadanti,",
  "tika-vin08t12:2_9": "tathā paṭipajjitabbattā. Senāsanapaccayassa itarapaccayattayato visesaṁ dassento",
  "tika-vin08t12:2_10": "‘‘senāsanatthāyā’’tiādimāha. Iminā avissajjiyaavebhaṅgiyabhāvaṁ dasseti. Evaṁ santepi",
  "tika-vin08t12:2_11": "āpadāsu kattabbavidhiṁ dassento ‘‘sace panā’’tiādimāha.",
  "tika-vin08t12:3_0": "60. Evaṁ nissaggiyavatthūsu kattabbavidhiṁ dassetvā idāni dukkaṭavatthūsu kattabbavidhiṁ",
  "tika-vin08t12:3_1": "dassento ‘‘sace koci mayha’’ntyādimāha. Ettha pana paṭiggahaṇepi paribhogepi āpattīti",
  "tika-vin08t12:3_2": "dukkaṭameva sandhāya vuttaṁ. Taḷākassapi khettasaṅgahitattā tassa paṭiggahaṇepi āpatti",
  "tika-vin08t12:3_3": "vuttā. ‘‘Cattāro paccaye paribhuñjathāti detīti ettha ‘bhikkhusaṅghassa cattāro paccaye",
  "tika-vin08t12:3_4": "paribhuñjituṁ taḷākaṁ dammī’ti vā ‘catupaccayaparibhogatthaṁ taḷākaṁ dammī’ti vā",
  "tika-vin08t12:3_5": "vadati, vaṭṭatiyeva. ‘Ito taḷākato uppanne paccaye dammī’ti vutte pana vattabbameva",
  "tika-vin08t12:3_6": "natthī’’ti sāratthadīpaniyaṁ (sārattha. ṭī. 2.537-539) vuttaṁ. Vimativinodaniyampi",
  "tika-vin08t12:3_7": "(vi. vi. ṭī. 1.538-539) tatheva vatvā ‘‘idañca saṅghassa dīyamānaññeva sandhāya vuttaṁ,",
  "tika-vin08t12:3_8": "puggalassa pana evampi dinnaṁ taḷākakhettādi na vaṭṭati. Suddhacittassa pana udakaparibhogatthaṁ",
  "tika-vin08t12:3_9": "kūpapokkharaṇiādayo vaṭṭanti. ‘Saṅghassa taḷākaṁ atthi, taṁ katha’nti hi ādinā sabbattha",
  "tika-vin08t12:3_10": "saṅghavaseneva vutta’’nti vuttaṁ. Hatthe bhavissatīti vase bhavissati.",
  "tika-vin08t12:4_0": "Kappiyakārakaṁ ṭhapethāti vutteti sāmīcivasena vuttaṁ, avuttepi ṭhapentassa na doso",
  "tika-vin08t12:4_1": "atthi. Tenāha ‘‘udakaṁ vāretuṁlabbhatī’’ti. Yasmā parasantakaṁ bhikkhūnaṁ nāsetuṁ",
  "tika-vin08t12:4_2": "na vaṭṭati, tasmā ‘‘na sassakāle’’ti vuttaṁ. Sassakālepi tāsetvā muñcituṁ vaṭṭati,",
  "tika-vin08t12:4_3": "amuñcato pana bhaṇḍadeyyaṁ. Janapadassa sāmikoti imināva yo taṁ janapadaṁ vicāreti,",
  "tika-vin08t12:4_4": "tenapi acchinditvā dinnaṁ vaṭṭatiyevāti vadanti. Puna detīti acchinditvā puna deti,",
  "tika-vin08t12:4_5": "evampi vaṭṭatīti sambandho. Iminā yena kenaci issarena ‘‘pariccattamidaṁ bhikkhūhi",
  "tika-vin08t12:4_6": "assāmika’’nti saññāya attano gahetvā dinnaṁ vaṭṭatīti dasseti. Udakavāhakanti udakamātikaṁ.",
  "tika-vin08t12:4_7": "Kappiyavohārepi vinicchayaṁ vakkhāmīti pāṭhaseso. Udakavasenāti udakaparibhogatthaṁ.",
  "tika-vin08t12:4_8": "Suddhacittānanti udakaparibhogatthameva. Idaṁ sahatthena ca akappiyavohārena ca karonte",
  "tika-vin08t12:4_9": "sandhāya vuttaṁ. ‘‘Sassasampādanattha’’nti evaṁ asuddhacittānampi pana sayaṁ akatvā",
  "tika-vin08t12:4_10": "kappiyavohārena āṇāpetuṁ vaṭṭati eva. Kappiyakārakaṁ ṭhapetuṁ na vaṭṭatīti idaṁ sahatthādinā",
  "tika-vin08t12:4_11": "katataḷākattā assāruppanti vuttaṁ. Ṭhapentassa pana taṁ paccayaṁ paribhuñjantassa",
  "tika-vin08t12:4_12": "vā saṅghassa āpatti na paññāyati, aṭṭhakathāpamāṇena vā ettha āpatti gahetabbā. Alajjinā",
  "tika-vin08t12:4_13": "kārāpite vattabbameva natthīti āha ‘‘lajjibhikkhunā’’ti, mattikuddharaṇādīsu kārāpitesūti adhippāyo.",
  "tika-vin08t12:5_0": "61.Navasasseti akatapubbe kedāre. Kahāpaṇeti iminā dhaññuṭṭhāpane tasseva akappiyanti",
  "tika-vin08t12:5_1": "dasseti. Aparicchinnabhāgeti ‘‘ettake bhūmibhāge ettako bhāgo dātabbo’’ti evaṁ aparicchinnabhāge.",
  "tika-vin08t12:5_2": "Dhaññuṭṭhāpane kasati, payogepi dukkaṭameva, na kahāpaṇuṭṭhāpane viya. ‘‘Kasatha",
  "tika-vin08t12:5_3": "vapathā’’ti vacanena sabbesampi akappiyaṁ siyāti āha ‘‘avatvā’’ti. Ettako nāma bhāgoti",
  "tika-vin08t12:5_4": "ettha ettako kahāpaṇoti idampi sandhāya vadati. Tathāvuttepi hi tadā kahāpaṇānaṁ",
  "tika-vin08t12:5_5": "avijjamānattā āyatiṁ uppajjamānaṁ aññesaṁ vaṭṭati eva. Tenāha ‘‘tasseva taṁ akappiya’’nti.",
  "tika-vin08t12:5_6": "Tassa pana sabbapayogesu paribhoge ca dukkaṭaṁ. Keci pana dhaññaparibhoge eva āpatti,",
  "tika-vin08t12:5_7": "na pubbabhāgeti vadanti, taṁ na yuttaṁ, yena minanarakkhaṇādinā payogena pacchā dhaññaparibhoge",
  "tika-vin08t12:5_8": "āpatti hoti tassa payogassa karaṇe anāpattiyā ayuttattā. Pariyāyakathāya pana sabbattha",
  "tika-vin08t12:5_9": "anāpatti. Teneva ‘‘ettakehi vīhīhi idañcidañca āharathā’’ti niyamavacane akappiyaṁ",
  "tika-vin08t12:5_10": "vuttaṁ. Kahāpaṇavicāraṇepi eseva nayo. ‘‘Vatthu ca evarūpaṁ nāma saṁvijjati, kappiyakārako",
  "tika-vin08t12:5_11": "natthīti vattabba’’ntiādivacanañcettha sādhakaṁ. Rajjuyā vā daṇḍena vāti ettha ‘‘pādehipi",
  "tika-vin08t12:5_12": "minituṁ na vaṭṭatī’’ti vadanti. Khale vā ṭhatvā rakkhatīti ettha pana thenetvā gaṇhante",
  "tika-vin08t12:5_13": "disvā ‘‘mā gaṇhathā’’ti nivārento rakkhati nāma, sace pana avicāretvā kevalaṁ tuṇhībhūtova",
  "tika-vin08t12:5_14": "rakkhaṇatthāya olokento tiṭṭhati, vaṭṭati. ‘‘Sacepi tasmiṁ tuṇhībhūte corikāya haranti,",
  "tika-vin08t12:5_15": "‘mayaṁ bhikkhusaṅghassa ārocessāmā’ti evaṁ vattumpi vaṭṭatī’’ti vadanti. Nīharāpeti",
  "tika-vin08t12:5_16": "paṭisāmetīti etthāpi ‘‘sace pariyāyena vadati, vaṭṭatī’’ti vadanti. Apubbassa anuppāditattā",
  "tika-vin08t12:5_17": "aññesaṁ vaṭṭatīti āha ‘‘tassevetaṁ akappiya’’nti.",
  "tika-vin08t12:6_0": "Sabbesaṁ akappiyaṁ, kasmā? Kahāpaṇānaṁ vicāritattāti ettha sāratthadīpaniyaṁ (sārattha.",
  "tika-vin08t12:6_1": "ṭī. 2.537-539) evaṁ vicāraṇā katā – nanu ca dubbicāritamattena tassevetaṁ akappiyaṁ,",
  "tika-vin08t12:6_2": "na sabbesaṁ rūpiyasaṁvohāre catutthapatto viya. Vuttañhi tattha (pārā. aṭṭha. 2.589)",
  "tika-vin08t12:6_3": "‘‘yo pana rūpiyaṁ asampaṭicchitvā ‘therassa pattaṁ kiṇitvā dehī’ti pahitakappiyakārakena",
  "tika-vin08t12:6_4": "saddhiṁ kammārakulaṁ gantvā pattaṁ disvā ‘ime kahāpaṇe gahetvā imaṁ dehī’ti kahāpaṇe",
  "tika-vin08t12:6_5": "dāpetvā gahito, ayaṁ patto etasseva bhikkhuno na vaṭṭati dubbicāritattā , aññesaṁ",
  "tika-vin08t12:6_6": "pana vaṭṭati mūlassa asampaṭicchitattā’’ti, tasmā yaṁ te āharanti, sabbesaṁ akappiyaṁ.",
  "tika-vin08t12:6_7": "Kasmā? Kahāpaṇānaṁ vicāritattāti idaṁ kasmā vuttanti? Ettha keci vadanti ‘‘kahāpaṇe",
  "tika-vin08t12:6_8": "sādiyitvā vicāritaṁ sandhāya evaṁ vutta’’nti, saṅghikattā ca nissajjituṁ na sakkā,",
  "tika-vin08t12:6_9": "tasmā sabbesaṁ na kappatīti tesaṁ adhippāyo. Keci pana ‘‘asādiyitvāpi kahāpaṇānaṁ",
  "tika-vin08t12:6_10": "vicāritattā rūpiyasaṁvohāro kato hoti, saṅghikattā ca nissajjituṁ na sakkā, tasmā",
  "tika-vin08t12:6_11": "sabbesaṁ na kappatī’’ti vadanti. Gaṇṭhipadesu pana tīsupi idaṁ vuttaṁ ‘‘catutthapatto",
  "tika-vin08t12:6_12": "gihisantakānaṁyeva kahāpaṇānaṁ vicāritattā aññesaṁ kappati, idha pana saṅghikānaṁ",
  "tika-vin08t12:6_13": "vicāritattā sabbesaṁ na kappatī’’ti. Sabbesampi vādo tena tena pariyāyena yuttoyevāti.",
  "tika-vin08t12:7": "62.Catusāladvāreti bhojanasālaṁ sandhāya vuttaṁ.",
  "tika-vin08t12:8_0": "63.‘‘Vanaṁ dammi, araññaṁ dammī’’ti vutte pana vaṭṭatīti ettha nivāsaṭṭhānattā puggalassapi",
  "tika-vin08t12:8_1": "suddhacittena gahetuṁ vaṭṭati. Sīmaṁ demāti vihārasīmādisādhāraṇavacanena vuttattā",
  "tika-vin08t12:8_2": "‘‘vaṭṭatī’’ti vuttaṁ. Pariyāyena kathitattāti ‘‘gaṇhāhī’’ti avatvā ‘‘sīmā gatā’’ti",
  "tika-vin08t12:8_3": "pariyāyena kathitattā. Pakatibhūmikaraṇatthaṁ ‘‘heṭṭhā gahitaṁ paṁsu’’ntiādi vuttaṁ.",
  "tika-vin08t12:8_4": "Dāsaṁ dammīti ettha ‘‘manussaṁ dammīti vutte vaṭṭatī’’ti vadanti. Veyyāvaccakarantiādinā",
  "tika-vin08t12:8_5": "vutte puggalassapi dāsaṁ gahetuṁ vaṭṭati ‘‘anujānāmi bhikkhave ārāmika’’nti visesetvā",
  "tika-vin08t12:8_6": "anuññātattā. Tañca kho pilindavacchena gahitaparibhuttakkamena, na gahaṭṭhānaṁ dāsaparibhogakkamena.",
  "tika-vin08t12:8_7": "Khettādayo pana sabbe saṅghasseva vaṭṭanti pāḷiyaṁ puggalikavasena gahetuṁ ananuññātattāti",
  "tika-vin08t12:8_8": "daṭṭhabbaṁ. Kukkuṭasūkare…pe… vaṭṭatīti ettha kukkuṭasūkaresu dīyamānesu ‘‘imehi",
  "tika-vin08t12:8_9": "amhākaṁ attho natthi, sukhaṁ jīvantu, araññe vissajjethā’’ti vattuṁ vaṭṭati . Vihārassa",
  "tika-vin08t12:8_10": "demāti saṅghikavihāraṁ sandhāya vuttaṁ. ‘‘Khettavatthupaṭiggahaṇā paṭivirato hotī’’tiādinā",
  "tika-vin08t12:8_11": "(dī. ni. 1.10, 194) suttantesu āgatapaṭikkhepo bhagavatā āpattiyāpi hetubhāvena katoti",
  "tika-vin08t12:8_12": "bhagavato adhippāyaṁ jānantehi saṅgītikārakamahātherehi khettapaṭiggahaṇādinissito",
  "tika-vin08t12:8_13": "ayaṁ sabbopi pāḷimuttavinicchayo vuttoti gahetabbo.",
  "tika-vin08t12:9_0": "64.Cīvaracetāpannanti cīvaramūlaṁ. Pahiṇeyyāti peseyya. Cetāpetvāti parivattetvā.",
  "tika-vin08t12:9_1": "Acchādehīti vohāravacanametaṁ, itthannāmassa bhikkhuno dehīti ayaṁ panettha attho. Ābhatanti ānītaṁ.",
  "tika-vin08t12:10_0": "Imasmiṁ ṭhāne sāratthadīpaniyaṁ (sārattha. ṭī. 2.528-531) evaṁ vicāraṇā katā – ettha",
  "tika-vin08t12:10_1": "ca yaṁ vuttaṁ mātikāṭṭhakathāyaṁ (kaṅkhā. aṭṭha. rājasikkhāpadavaṇṇanā) ‘‘iminā cīvaracetāpannena",
  "tika-vin08t12:10_2": "cīvaraṁ cetāpetvā itthannāmaṁ bhikkhuṁ cīvarena acchādehīti idaṁ āgamanasuddhiṁ dassetuṁ",
  "tika-vin08t12:10_3": "vuttaṁ. Sace hi ‘idaṁ itthannāmassa bhikkhuno dehī’ti peseyya, āgamanassa asuddhattā",
  "tika-vin08t12:10_4": "akappiyavatthuṁ ārabbha bhikkhunā kappiyakārakopi niddisitabbo na bhaveyyā’’ti, tattha",
  "tika-vin08t12:10_5": "āgamanassa suddhiyā vā asuddhiyā vā visesappayojanaṁ na dissati. Satipi hi āgamanassa",
  "tika-vin08t12:10_6": "asuddhabhāve dūto attano kusalatāya kappiyavohārena vadati, kappiyakārako na niddisitabboti",
  "tika-vin08t12:10_7": "idaṁ natthi, na ca dūtena kappiyavohāravasena vutte dāyakena ‘‘idaṁ kathaṁ pesita’’nti",
  "tika-vin08t12:10_8": "īdisī vicāraṇā upalabbhati, avicāretvā ca taṁ na sakkā jānituṁ. Yadi pana āgamanassa",
  "tika-vin08t12:10_9": "asuddhattā kappiyakārako niddisitabbo na bhaveyya, cīvarānaṁ atthāya dūtassa hatthe",
  "tika-vin08t12:10_10": "akappiyavatthumhi pesite sabbattha dāyakena kathaṁ pesitanti pucchitvāva kappiyakārako",
  "tika-vin08t12:10_11": "niddisitabbo bhaveyya, tasmā asatipi āgamanasuddhiyaṁ sace so dūto attano kusalatāya",
  "tika-vin08t12:10_12": "kappiyavohāravasena vadati, dūtasseva vacanaṁ gahetabbaṁ. Yadi hi āgamanasuddhiyevettha",
  "tika-vin08t12:10_13": "pamāṇaṁ, mūlassāmikena kappiyavohāravasena pesitassa dūtassa akappiyavohāravasena",
  "tika-vin08t12:10_14": "vadatopi kappiyakārako niddisitabbo bhaveyya, tasmā sabbattha dūtavacanameva pamāṇanti",
  "tika-vin08t12:10_15": "gahetabbaṁ. Iminā cīvaracetāpannenātiādinā pana imamatthaṁ dasseti ‘‘kappiyavasena",
  "tika-vin08t12:10_16": "ābhatampi cīvaramūlaṁ īdisena dūtavacanena akappiyaṁ hoti, tasmā taṁ paṭikkhipitabba’’nti.",
  "tika-vin08t12:10_17": "Tenevāha ‘‘tena bhikkhunā so dūto evamassa vacanīyotiādī’’ti.",
  "tika-vin08t12:11_0": "Vimativinodaniyaṁ (vi. vi. ṭī. 1.538-539) pana evaṁ vuttaṁ – yaṁ vuttaṁ mātikāṭṭhakathāyaṁ",
  "tika-vin08t12:11_1": "(kaṅkhā. aṭṭha. rājasikkhāpadavaṇṇanā) ‘‘iminā cīvaracetāpannena cīvaraṁ cetāpetvā",
  "tika-vin08t12:11_2": "itthannāmaṁ bhikkhuṁ cīvarena acchādehīti idaṁ āgamanasuddhiṁ dassetuṁ vuttaṁ. Sace",
  "tika-vin08t12:11_3": "hi ‘idaṁ itthannāmassa bhikkhuno dehī’ti peseyya, āgamanassa asuddhattā akappiyavatthuṁ",
  "tika-vin08t12:11_4": "ārabbha bhikkhunā kappiyakārakopi niddisitabbo na bhaveyyā’’ti, taṁ nissaggiyavatthudukkaṭavatthubhūtaṁ",
  "tika-vin08t12:11_5": "akappiyacīvaracetāpannaṁ ‘‘asukassa bhikkhuno dehī’’ti evaṁ āgamanasuddhiyā asati,",
  "tika-vin08t12:11_6": "sikkhāpade āgatanayena dūtavacane ca asuddhe sabbathā paṭikkhepoyeva kātuṁ vaṭṭati,",
  "tika-vin08t12:11_7": "na pana ‘‘cīvarañca kho mayaṁ paṭiggaṇhāmā’’ti vattuṁ, tadanusārena veyyāvaccakarañca",
  "tika-vin08t12:11_8": "niddisituṁ āgamanadūtavacanānaṁ ubhinnaṁ asuddhattā, pāḷiyaṁ āgatanayena pana āgamanasuddhiyā",
  "tika-vin08t12:11_9": "sati dūtavacane asuddhepi sikkhāpade āgatanayena sabbaṁ kātuṁ vaṭṭatīti dassanatthaṁ",
  "tika-vin08t12:11_10": "vuttaṁ. Tena ca yathā dūtavacanāsuddhiyampi āgamane suddhe veyyāvaccakaraṁ niddisituṁ",
  "tika-vin08t12:11_11": "vaṭṭati, evaṁ āgamanāsuddhiyampi dūtavacane suddhe vaṭṭati evāti ayamattho atthato",
  "tika-vin08t12:11_12": "siddhova hoti. Ubhayasuddhiyaṁ vattabbameva natthīti ubhayāsuddhipakkhameva sandhāya",
  "tika-vin08t12:11_13": "mātikāṭṭhakathāyaṁ (kaṅkhā. aṭṭha. rājasikkhāpadavaṇṇanā) ‘‘kappiyakārakopi niddisitabbo",
  "tika-vin08t12:11_14": "na bhaveyyā’’ti vuttanti veditabbaṁ.",
  "tika-vin08t12:12_0": "Yaṁ panettha sāratthadīpaniyaṁ (sārattha. ṭī. 2.237-539) ‘‘āgamanassa suddhiyā vā",
  "tika-vin08t12:12_1": "asuddhiyā vā visesappayojanaṁ na dissatī’’tiādi vuttaṁ, taṁ mātikāṭṭhakathāvacanassa",
  "tika-vin08t12:12_2": "adhippāyaṁ asallakkhetvā vuttaṁ yathāvuttanayena āgamanasuddhiādinā sappayojanattā.",
  "tika-vin08t12:12_3": "Yo panettha ‘‘mūlassāmikena kappiyavohāravasena, pesitadūtassa akappiyavohārena vadatopi",
  "tika-vin08t12:12_4": "kappiyakārako niddisitabbo bhaveyyā’’ti aniṭṭhappasaṅgo vutto, so aniṭṭhappasaṅgo",
  "tika-vin08t12:12_5": "eva na hoti abhimatattā. Tathā hi sikkhāpade eva ‘‘paṭiggaṇhatu āyasmā cīvaracetāpanna’’nti",
  "tika-vin08t12:12_6": "akappiyavohārena vadato dūtassa kappiyena kammena veyyāvaccakaro niddisitabbo vutto",
  "tika-vin08t12:12_7": "āgamanassa suddhattā, āgamanassapi asuddhiyaṁ pana kappiyenapi kammena veyyāvaccakaro",
  "tika-vin08t12:12_8": "na niddisitabbovāti attheva āgamanassa suddhiasuddhiyā payojanaṁ. Kathaṁ pana dūtavacanena",
  "tika-vin08t12:12_9": "āgamanasuddhi viññāyatīti? Nāyaṁ bhāro. Dūtena hi akappiyavohārena vutte eva āgamanasuddhi",
  "tika-vin08t12:12_10": "gavesitabbā, na itarattha. Tattha ca tassa vacanakkamena pucchitvā ca yuttiādīhi",
  "tika-vin08t12:12_11": "ca sakkā viññātuṁ. Idhāpi hi sikkhāpade ‘‘cīvaracetāpannaṁ ābhata’’nti dūtavacaneneva",
  "tika-vin08t12:12_12": "cīvaraṁ kiṇitvā dātuṁ pesitabhāvo viññāyati. Yadi hi sabbathā āgamanasuddhi na viññāyati,",
  "tika-vin08t12:12_13": "paṭikkhepo eva kattabboti.",
  "tika-vin08t12:13_0": "Suvaṇṇaṁ rajataṁ kahāpaṇo māsakoti imāni hi cattāri nissaggiyavatthūni, muttā maṇi",
  "tika-vin08t12:13_1": "veḷuriyo saṅkho silā pavāḷaṁ lohitaṅko masāragallaṁ satta dhaññāni dāsidāsaṁ khettaṁ",
  "tika-vin08t12:13_2": "vatthu pupphārāmaphalārāmādayoti imāni dukkaṭavatthūni ca attano vā cetiyasaṅghagaṇapuggalānaṁ",
  "tika-vin08t12:13_3": "vā atthāya sampaṭicchituṁ na vaṭṭanti, tasmā taṁ sādituṁ na vaṭṭatīti dassanatthaṁ",
  "tika-vin08t12:13_4": "‘‘na kho mayaṁ āvuso cīvaracetāpannaṁ paṭiggaṇhāmā’’ti vuttaṁ. Cīvarañca kho mayaṁ",
  "tika-vin08t12:13_5": "paṭiggaṇhāmā’’tiādi dūtavacanassa akappiyattepi āgamanasuddhiyā paṭipajjanavidhidassanatthaṁ",
  "tika-vin08t12:13_6": "vuttaṁ. Kālena kappiyanti yuttapattakālena yadā no attho hoti, tadā kappiyaṁ cīvaraṁ",
  "tika-vin08t12:13_7": "paṭiggaṇhāmāti attho. Veyyāvaccakaroti kiccakaro, kappiyakārakoti attho. ‘‘Veyyāvaccakaro",
  "tika-vin08t12:13_8": "niddisitabbo’’ti idaṁ ‘‘atthi panāyasmato koci veyyāvaccakaro’’ti kappiyavacanena",
  "tika-vin08t12:13_9": "vuttattā anuññātaṁ. Sace pana dūto ‘‘ko imaṁ gaṇhāti, kassa vā demī’’ti vadati, na",
  "tika-vin08t12:13_10": "niddisitabbo. Ārāmiko vā upāsako vāti idaṁ sāruppatāya vuttaṁ, ṭhapetvā pana pañca",
  "tika-vin08t12:13_11": "sahadhammike yo koci kappiyakārako vaṭṭati. Eso kho āvuso bhikkhūnaṁ veyyāvaccakaroti",
  "tika-vin08t12:13_12": "idaṁ dūtena ‘‘atthi panāyasmato koci veyyāvaccakaro’’ti pucchitattā pucchāsabhāgena",
  "tika-vin08t12:13_13": "bhikkhussa kappiyavacanadassanatthaṁ vuttaṁ. Evameva hi bhikkhunā vattabbaṁ, na vattabbaṁ",
  "tika-vin08t12:13_14": "‘‘tassa dehī’’tiādi. Teneva pāḷiyaṁ ‘‘na vattabbo tassa dehī’’tiādimāha. Vimativinodaniyaṁ",
  "tika-vin08t12:13_15": "(vi. vi. ṭī. 1.538-539) pana ‘‘eso kho…pe… na vattabbo tassa dehītiādi akappiyavatthusādiyanaparimocanatthaṁ vutta’’nti vuttaṁ.",
  "tika-vin08t12:14_0": "Āṇatto so mayāti yathā tumhākaṁ cīvarena atthe sati cīvaraṁ dassati, evaṁ vuttoti",
  "tika-vin08t12:14_1": "attho. Vimativinodaniyaṁ pana ‘‘saññattotiādi evaṁ dūtena puna vutte eva codetuṁ",
  "tika-vin08t12:14_2": "vaṭṭati, na itarathāti dassanatthaṁ vutta’’nti vuttaṁ. Ettha pana pāḷiyaṁ ‘‘saññatto",
  "tika-vin08t12:14_3": "so mayā’’ti āgatattā evaṁ vutto, purimavākye pana vinayasaṅgahappakaraṇe (vi. saṅga.",
  "tika-vin08t12:14_4": "aṭṭha. 64) ‘‘āṇatto so mayā’’ti pariyāyavacanena parivattitvā ṭhapitattā tathā vutto,",
  "tika-vin08t12:14_5": "tena ca kappiyakārakassa saññāpitabhāve dūtena bhikkhussa puna ārocite eva bhikkhunā",
  "tika-vin08t12:14_6": "kappiyakārako codetabbo hoti, na anārociteti dasseti.",
  "tika-vin08t12:15_0": "Attho me āvuso cīvarenāti codanālakkhaṇanidassanametaṁ. Idaṁ vā hi vacanaṁ vattabbaṁ,",
  "tika-vin08t12:15_1": "tassa vā attho yāya kāyaci bhāsāya vattabbo. Dehi me cīvarantiādīni pana na vattabbākāradassanatthaṁ",
  "tika-vin08t12:15_2": "vuttāni. Etāni hi vacanāni, etesaṁ vā attho yāya kāyaci bhāsāya na vattabbo. ‘‘Evaṁ",
  "tika-vin08t12:15_3": "vadanto ca paṭikkhittattā vattabhede dukkaṭaṁ āpajjati, codanā pana hotiyevā’’ti",
  "tika-vin08t12:15_4": "mahāgaṇṭhipade majjhimagaṇṭhipade ca vuttaṁ. Vimativinodaniyaṁ (vi. vi. ṭī. 1.538-539)",
  "tika-vin08t12:15_5": "pana ‘‘na vattabbo ‘dehi me cīvaraṁ…pe… cetāpehi me cīvara’nti idaṁ dūtenābhatarūpiyaṁ",
  "tika-vin08t12:15_6": "paṭiggahetuṁ attanā niddiṭṭhakappiyakārakattāva ‘dehi me cīvaraṁ…pe… cetāpehi me",
  "tika-vin08t12:15_7": "cīvara’nti vadanto rūpiyassa pakatattā tena rūpiyena parivattetvā ‘dehi cetāpehī’ti",
  "tika-vin08t12:15_8": "rūpiyasaṁvohāraṁ samāpajjanto nāma hotīti taṁ dosaṁ dūrato parivajjetuṁ vuttaṁ rūpiyapaṭiggāhakena",
  "tika-vin08t12:15_9": "saṅghamajjhe nissaṭṭharūpiye viya. Vuttañhi tattha ‘na vattabbo imaṁ vā imaṁ vā āharā’ti",
  "tika-vin08t12:15_10": "(pārā. aṭṭha. 2.583-584), tasmā na idaṁ viññattidose parivajjetuṁ vuttanti veditabbaṁ",
  "tika-vin08t12:15_11": "‘attho me āvuso cīvarenā’tipi avattabbatāppasaṅgato. Teneva dūtaniddiṭṭhesu rūpiyasaṁvohārasaṅkābhāvato",
  "tika-vin08t12:15_12": "aññaṁ kappiyakārakaṁ ṭhapetvāpi āharāpetabba’’nti vuttaṁ. Tatthāpi ‘‘dūtena ṭhapitarūpiyena",
  "tika-vin08t12:15_13": "cetāpetvā cīvaraṁ āharāpehī’’ti avatvā kevalaṁ ‘‘cīvaraṁ āharāpehī’’ti evaṁ āharāpetabbanti",
  "tika-vin08t12:15_14": "adhippāyo gahetabboti vuttaṁ.",
  "tika-vin08t12:16_0": "Iccetaṁ kusalanti evaṁ yāvatatiyaṁ codento taṁ cīvaraṁ abhinipphādetuṁ sakkoti attano",
  "tika-vin08t12:16_1": "paṭilābhavasena, iccetaṁ kusalaṁ sādhu suṭṭhu sundaraṁ. Catukkhattuṁ pañcakkhattuṁ",
  "tika-vin08t12:16_2": "chakkhattuparamaṁ tuṇhībhūtena uddissa ṭhātabbanti ṭhānalakkhaṇanidassanametaṁ. Chakkhattuparamanti",
  "tika-vin08t12:16_3": "ca bhāvanapuṁsakavacanametaṁ. Chakkhattuparamanti etena cīvaraṁ uddissa tuṇhībhūteneva",
  "tika-vin08t12:16_4": "ṭhātabbaṁ, na aññaṁ kiñci kātabbanti idaṁ ṭhānalakkhaṇaṁ. Teneva ‘‘na āsanetiādī’’ti",
  "tika-vin08t12:16_5": "aṭṭhakathāyaṁ vuttaṁ. Saddasatthe pana –",
  "tika-vin08t12:17": "‘‘Kiriyāvisesanaṁ satthe, vuttaṁ dhātuvisesanaṁ;",
  "tika-vin08t12:18": "Bhāvanapuṁsakantyeva, sāsane samudīrita’’nti. –",
  "tika-vin08t12:19": "Vacanato kiriyāvisesanameva sāsanavohārena bhāvanapuṁsakaṁ nāma jātaṁ;",
  "tika-vin08t12:20": "‘‘Muduṁ pacatiiccatra, pacanaṁ bhavatīti ca;",
  "tika-vin08t12:21": "Sukhaṁ sayatiiccatra, karoti sayananti cā’’ti. –",
  "tika-vin08t12:22_0": "Vacanato kiriyāvisesanapadena tulyādhikaraṇabhūtaṁ kiriyāvisesyapadaṁ akammakampi",
  "tika-vin08t12:22_1": "sakammakampi bhūdhātukaradhātūhi sambandhitabbaṁ hotīti iminā ñāyena chakkhattuparamaṁ",
  "tika-vin08t12:22_2": "ṭhānaṁ bhavitabbaṁ, chakkhattuparamaṁ ṭhānaṁ kātabbanti attho. Etena chakkhattuparamaṁ",
  "tika-vin08t12:22_3": "evaṁ ṭhānaṁ bhavitabbaṁ, na tato adhikaṁ , chakkhattuparamaṁ eva ṭhānaṁ kātabbaṁ,",
  "tika-vin08t12:22_4": "na tato uddhanti imamatthaṁ dasseti. Na āsane nisīditabbanti ‘‘idha bhante nisīdathā’’ti",
  "tika-vin08t12:22_5": "vuttepi na nisīditabbaṁ. Na āmisaṁ paṭiggahetabbanti ‘‘yāgukhajjakādibhedaṁ kiñci",
  "tika-vin08t12:22_6": "āmisaṁ gaṇhatha bhante’’ti yāciyamānenapi na gaṇhitabbaṁ. Na dhammo bhāsitabboti",
  "tika-vin08t12:22_7": "‘‘maṅgalaṁ vā anumodanaṁ vā bhāsathā’’ti yāciyamānenapi kiñci na bhāsitabbaṁ, kevalaṁ",
  "tika-vin08t12:22_8": "‘‘kiṁkāraṇā āgatosī’’ti pucchiyamānena ‘‘jānāhi āvuso’’ti vattabbo.",
  "tika-vin08t12:23_0": "Ṭhānaṁ bhañjatīti āgatakāraṇaṁ bhañjati kopeti. Ṭhānanti ṭhitiyā ca kāraṇassa ca",
  "tika-vin08t12:23_1": "nāmaṁ, tasmā āsane nisīdanena ṭhānaṁ kuppati, āgatakāraṇampi, āmisapaṭiggahaṇādīsu",
  "tika-vin08t12:23_2": "pana āgatakāraṇameva bhañjati, na ṭhānaṁ. Tenāha ‘‘āgatakāraṇaṁ bhañjatī’’ti. Keci",
  "tika-vin08t12:23_3": "pana ‘‘āmisapaṭiggahaṇādinā ṭhānampi bhañjatī’’ti vadanti, taṁ aṭṭhakathāya na sameti,",
  "tika-vin08t12:23_4": "ṭīkāyampi nānāvāde dassetvā ṭhānabhañjanaṁ vuttaṁ, taṁ aṭṭhakathāvacanena asaṁsandanato",
  "tika-vin08t12:23_5": "ganthagarubhayena na vadimha. Idāni yā tisso codanā, cha ca ṭhānāni vuttāni, tattha",
  "tika-vin08t12:23_6": "vuddhihāniṁ dassento ‘‘sace catukkhattuṁ codetī’’tiādimāha. Yasmā ca ekacodanāvuddhiyā",
  "tika-vin08t12:23_7": "dvinnaṁ ṭhānānaṁ hāni vuttā, tasmā codanā dviguṇaṁ ṭhānanti lakkhaṇaṁ dassitaṁ hoti.",
  "tika-vin08t12:23_8": "Iti iminā lakkhaṇena tikkhattuṁ codetvā chakkhattuṁ ṭhātabbaṁ, dvikkhattuṁ codetvā",
  "tika-vin08t12:23_9": "aṭṭhakkhattuṁ ṭhātabbaṁ, sakiṁ codetvā dasakkhattuṁ ṭhātabbaṁ.",
  "tika-vin08t12:24_0": "Tatra tatra ṭhāne tiṭṭhatīti idaṁ codakassa ṭhitaṭṭhānato apakkamma tatra tatra uddissa",
  "tika-vin08t12:24_1": "ṭhānaṁyeva sandhāya vuttaṁ. Ko pana vādo nānādivasesūti nānādivasesu evaṁ karontassa",
  "tika-vin08t12:24_2": "ko pana vādo, vattabbameva natthīti adhippāyo. ‘‘Sāmaṁ vā gantabbaṁ, dūto vā pāhetabboti",
  "tika-vin08t12:24_3": "idaṁ sabhāvato codetuṁ anicchantenapi kātabbamevā’’ti vadanti. Na taṁ tassa bhikkhuno",
  "tika-vin08t12:24_4": "kiñci atthaṁ anubhotīti taṁ cīvaracetāpannaṁ assa bhikkhuno kiñci appamattakampi",
  "tika-vin08t12:24_5": "kammaṁ na nipphādeti. Yuñjantāyasmanto sakanti āyasmanto attano santakaṁ dhanaṁ pāpuṇantu.",
  "tika-vin08t12:24_6": "Vimativinodaniyaṁ (vi. vi. ṭī. 1.538-539) pana ‘‘yatassacīvaracetāpannantiādi yena",
  "tika-vin08t12:24_7": "attanā veyyāvaccakaro niddiṭṭho, cīvarañca anipphāditaṁ, tassa kattabbadassanaṁ.",
  "tika-vin08t12:24_8": "Evaṁ bhikkhunā vatthusāmikānaṁ vutte codetvā denti, vaṭṭati ‘sāmikā codetvā dentī’ti",
  "tika-vin08t12:24_9": "(pārā. 541) anāpattiyaṁ vuttattā. Teneva so sayaṁ acodetvā upāsakādīhi pariyāyena",
  "tika-vin08t12:24_10": "vatvā codāpeti , tesu satakkhattumpi codetvā cīvaraṁ dāpentesu tassa anāpatti siddhā",
  "tika-vin08t12:24_11": "hoti sikkhāpadassa anāṇattikattā’’ti vuttaṁ.",
  "tika-vin08t12:25_0": "65. Kenaci aniddiṭṭho attano mukheneva byāvaṭabhāvaṁ veyyāvaccakarattaṁ patto mukhavevaṭiko,",
  "tika-vin08t12:25_1": "avicāretukāmatāyāti iminā vijjamānampi dātuṁ anicchantā ariyāpi vañcanādhippāyaṁ",
  "tika-vin08t12:25_2": "vinā vohārato natthīti vadantīti dasseti. Sāratthadīpaniyaṁ (sārattha. ṭī. 2.537-539)",
  "tika-vin08t12:25_3": "pana ‘‘avicāretukāmatāyāti imasmiṁ pakkhe ‘natthamhākaṁ kappiyakārako’ti idaṁ tādisaṁ",
  "tika-vin08t12:25_4": "karonto kappiyakārako natthīti iminā adhippāyena vutta’’nti vuttaṁ. Bhesajjakkhandhake",
  "tika-vin08t12:25_5": "meṇḍakaseṭṭhivatthumhi (mahāva. 299) vuttaṁ ‘‘santi bhikkhave’’tiādivacanameva meṇḍakasikkhāpadaṁ",
  "tika-vin08t12:25_6": "nāma. Tattha hi meṇḍakena nāma seṭṭhinā ‘‘santi hi bhante maggā kantārā appodakā",
  "tika-vin08t12:25_7": "appabhakkhā na sukarā apātheyyena gantuṁ, sādhu bhante bhagavā bhikkhūnaṁ pātheyyaṁ",
  "tika-vin08t12:25_8": "anujānātū’’ti yācitena bhagavatā ‘‘anujānāmi bhikkhave pātheyyaṁ pariyesituṁ. Taṇḍulo",
  "tika-vin08t12:25_9": "taṇḍulatthikena, muggo muggatthikena, māso māsatthikena, loṇaṁ loṇatthikena, guḷo",
  "tika-vin08t12:25_10": "guḷatthikena, telaṁ telatthikena, sappi sappitthikenā’’ti vatvā idaṁ vuttaṁ ‘‘santi,",
  "tika-vin08t12:25_11": "bhikkhave, manussā saddhā pasannā, te kappiyakārakānaṁ hatthe hiraññaṁ upanikkhipanti",
  "tika-vin08t12:25_12": "‘iminā yaṁ ayyassa kappiyaṁ, taṁ dethā’ti. Anujānāmi, bhikkhave, yaṁ tato kappiyaṁ,",
  "tika-vin08t12:25_13": "taṁ sādituṁ, na tvevāhaṁ, bhikkhave, kenaci pariyāyena jātarūparajataṁ sāditabbaṁ",
  "tika-vin08t12:25_14": "pariyesitabbanti vadāmī’’ti. ‘‘Kappiyakārakānaṁ hatthe hiraññaṁ nikkhipantī’’ti etthāpi",
  "tika-vin08t12:25_15": "bhikkhussa ārocanaṁ atthiyeva, aññathā aniddiṭṭhakappiyakārakapakkhaṁ bhajatīti na",
  "tika-vin08t12:25_16": "codetabbo siyā, idaṁ pana dūtena niddiṭṭhakappiyakārake sandhāya vuttaṁ, na pana",
  "tika-vin08t12:25_17": "bhikkhunā niddiṭṭhe vā aniddiṭṭhe vā. Tenevāha ‘‘ettha codanāya parimāṇaṁ natthī’’tiādi.",
  "tika-vin08t12:25_18": "Yadi mūlaṁ sandhāya codeti, taṁ sāditameva siyāti āha ‘‘mūlaṁ asādiyantenā’’ti.",
  "tika-vin08t12:26_0": "Aññātakaappavāritesu viya paṭipajjitabbanti idaṁ attanā codanāṭṭhānañca na kātabbanti",
  "tika-vin08t12:26_1": "dassanatthaṁ vuttaṁ. Piṇḍapātādīnaṁ atthāyāti iminā cīvaratthāyeva na hotīti dasseti.",
  "tika-vin08t12:26_2": "Eseva nayoti iminā vatthusāminā niddiṭṭhakappiyakārakesupi piṇḍapātādīnampi atthāya",
  "tika-vin08t12:26_3": "dinne ca ṭhānacodanādisabbaṁ heṭṭhā vuttanayeneva kātabbanti dasseti.",
  "tika-vin08t12:27_0": "66.Upanikkhittasādiyanepanātiādīsu ‘‘idaṁ ayyassa hotū’’ti evaṁ sammukhā vā ‘‘amukasmiṁ",
  "tika-vin08t12:27_1": "nāma ṭhāne mama hiraññasuvaṇṇaṁ atthi, taṁ tuyhaṁ hotū’’ti evaṁ parammukhā vā ṭhitassa",
  "tika-vin08t12:27_2": "kevalaṁ vācāya vā hatthamuddāya vā ‘‘tuyha’’nti vatvā pariccattassa kāyavācāhi appaṭikkhipitvā",
  "tika-vin08t12:27_3": "cittena sādiyanaṁ upanikkhittasādiyanaṁ nāma. Sādiyatīti vuttamevatthaṁ vibhāveti",
  "tika-vin08t12:27_4": "‘‘gaṇhitukāmo hotī’’ti.",
  "tika-vin08t12:28_0": "Idaṁ guttaṭṭhānanti ācikkhitabbanti paccayaparibhogaṁyeva sandhāya ācikkhitabbaṁ.",
  "tika-vin08t12:28_1": "‘‘Idha nikkhipā’’ti vutte ‘‘uggaṇhāpeyya vā’’ti vuttalakkhaṇena nissaggiyaṁ hotīti",
  "tika-vin08t12:28_2": "āha ‘‘idha nikkhipāhīti na vattabba’’nti. Atha vā ‘‘idaṁ guttaṭṭhāna’’nti ācikkhanto",
  "tika-vin08t12:28_3": "ṭhānassa guttabhāvameva dasseti, na vatthuṁ parāmasati, tasmā ācikkhitabbaṁ. ‘‘Idha",
  "tika-vin08t12:28_4": "nikkhipāhī’’ti pana vadanto nikkhipitabbaṁ vatthuṁ nikkhipāhīti vatthuṁ parāmasati",
  "tika-vin08t12:28_5": "nāma, tasmā na vattabbaṁ. Parato idaṁ gaṇhāti etthāpi eseva nayo. Kappiyañca akappiyañca",
  "tika-vin08t12:28_6": "nissāya ṭhitaṁ hotīti yasmā tato uppannapaccayaparibhogo kappati, tasmā kappiyaṁ",
  "tika-vin08t12:28_7": "nissāya ṭhitaṁ, yasmā pana dubbicāraṇāya tato uppannapaccayaparibhogo na kappati,",
  "tika-vin08t12:28_8": "tasmā akappiyaṁ nissāya ṭhitanti veditabbaṁ. Atha vā idaṁ dhanaṁ yasmā ‘‘nayidaṁ",
  "tika-vin08t12:28_9": "kappatī’’ti paṭikkhittaṁ, tasmā kappiyaṁ nissāya ṭhitaṁ, yasmā pana sabbaso avissajjitaṁ,",
  "tika-vin08t12:28_10": "tasmā akappiyaṁ nissāya ṭhitaṁ. Atha vā taṁ dhanaṁ yasmā pacchā suṭṭhuvicāraṇāya",
  "tika-vin08t12:28_11": "satiyā kappiyaṁ bhavissati, dubbicāraṇāya satiyā akappiyaṁ bhavissati, tasmā kappiyañca",
  "tika-vin08t12:28_12": "akappiyañca nissāya ṭhitaṁ hotīti. Vimativinodaniyaṁ pana ‘‘eko sataṁ vā sahassaṁ",
  "tika-vin08t12:28_13": "vātiādi rūpiye heṭṭhimakoṭiyā pavattanākāraṁ dassetuṁ vutta’’nti ca ‘‘na pana evaṁ",
  "tika-vin08t12:28_14": "paṭipajjitabbamevāti dassetuṁ, ‘idha nikkhipāhī’ti vutte uggaṇhāpanaṁ hotīti āha",
  "tika-vin08t12:28_15": "‘idha nikkhipāhī’ti na vattabba’’nti ca ‘‘kappiyañca…pe… hotīti yasmā asāditattā",
  "tika-vin08t12:28_16": "tato uppannapaccayā vaṭṭanti, tasmā kappiyaṁ nissāya ṭhitaṁ, yasmā pana dubbicāraṇāya",
  "tika-vin08t12:28_17": "sati tato uppannaṁ na kappati, tasmā akappiyaṁ nissāya ṭhitanti veditabba’’nti ca vuttaṁ.",
  "tika-vin08t12:29_0": "67.Saṅghamajjhe nissajjitabbanti yasmā rūpiyaṁ nāma akappiyaṁ, tasmā saṅghassa vā",
  "tika-vin08t12:29_1": "gaṇassa vā puggalassa vā nissajjitabbanti na vuttaṁ. Yasmā pana taṁ paṭiggahitamattameva",
  "tika-vin08t12:29_2": "hoti, na tena kiñci kappiyabhaṇḍaṁ cetāpitaṁ, tasmā upāyena paribhogadassanatthaṁ",
  "tika-vin08t12:29_3": "‘‘saṅghamajjhe nissajjitabba’’nti (pārā. 584) vuttaṁ. Na tena kiñci kappiyabhaṇḍaṁ",
  "tika-vin08t12:29_4": "cetāpitanti iminā cetāpitañce, natthi paribhogūpāyo uggahetvā anissaṭṭharūpiyena",
  "tika-vin08t12:29_5": "cetāpitattā. Īdisañhi saṅghamajjhe nissajjanaṁ katvāva chaḍḍetvā pācittiyaṁ desāpetabbanti",
  "tika-vin08t12:29_6": "dasseti. Keci pana ‘‘yasmā nissaggiyavatthuṁ paṭiggahetvāpi cetāpitaṁ kappiyabhaṇḍaṁ",
  "tika-vin08t12:29_7": "saṅghe nissaṭṭhaṁ kappiyakārakehi nissaṭṭharūpiyena parivattetvā ānītakappiyabhaṇḍasadisaṁ",
  "tika-vin08t12:29_8": "hoti, tasmā vināva upāyaṁ bhājetvā paribhuñjituṁ vaṭṭatī’’ti vadanti, taṁ pattacatukkādikathāya",
  "tika-vin08t12:29_9": "na sameti. Tattha hi rūpiyena parivattitapattassa aparibhogova dassito, na nissajjanavicāroti.",
  "tika-vin08t12:29_10": "Kappiyaṁ ācikkhitabbanti pabbajitānaṁ sappi vā telaṁ vā vaṭṭati upāsakāti evaṁ ācikkhitabbaṁ.",
  "tika-vin08t12:30_0": "Ārāmikānaṁ vā pattabhāganti idaṁ gihīnaṁ hatthagatopi soyeva bhāgoti katvā vuttaṁ.",
  "tika-vin08t12:30_1": "Sace pana tena aññaṁ parivattetvā ārāmikā denti, paribhuñjituṁ vaṭṭatīti majjhimagaṇṭhipade",
  "tika-vin08t12:30_2": "cūḷagaṇṭhipade ca vuttaṁ. Tato haritvāti aññesaṁ pattabhāgato haritvā. Kasiṇaparikammanti",
  "tika-vin08t12:30_3": "ālokakasiṇaparikammaṁ. Mañcapīṭhādīni vāti ettha tato gahitamañcapīṭhādīni parivattetvā",
  "tika-vin08t12:30_4": "aññaṁ ce gahitaṁ, vaṭṭatīti vadanti. Chāyāpīti bhojanasālādīnaṁ chāyāpi. Paricchedātikkantāti",
  "tika-vin08t12:30_5": "gehaparicchedaṁ atikkantā, chāyāya gatagataṭṭhānaṁ gehaṁ na hotīti adhippāyo. Maggenapīti",
  "tika-vin08t12:30_6": "ettha sace añño maggo natthi, maggaṁ adhiṭṭhahitvā gantuṁ vaṭṭatīti vadanti. Kītāyāti",
  "tika-vin08t12:30_7": "tena vatthunā kītāya. Upanikkhepaṁ ṭhapetvā saṅgho paccaye paribhuñjatīti sace upāsako",
  "tika-vin08t12:30_8": "‘‘atibahu etaṁ hiraññaṁ, idaṁ bhante ajjeva na vināsetabba’’nti vatvā sayaṁ upanikkhepaṁ",
  "tika-vin08t12:30_9": "ṭhapeti, aññena vā ṭhapāpeti, evaṁ upanikkhepaṁ ṭhapetvā tato uppannapaccayaṁ paribhuñjanto",
  "tika-vin08t12:30_10": "saṅgho paccaye paribhuñjati, tena vatthunā gahitattā ‘‘akappiya’’nti vuttaṁ. Vimativinodaniyaṁ",
  "tika-vin08t12:30_11": "(vi. vi. ṭī. 1.583-584) pana ‘‘upanikkhepaṁ ṭhapetvāti kappiyakārakehi vaḍḍhiyā payojanaṁ",
  "tika-vin08t12:30_12": "sandhāya vuttaṁ. Akappiyanti tena vatthunā gahitattā vutta’’nti vuttaṁ.",
  "tika-vin08t12:31_0": "Sace so chaḍḍetīti yattha katthaci khipati, athāpi na chaḍḍeti, sayaṁ gahetvā gacchati,",
  "tika-vin08t12:31_1": "na vāretabbo. No ce chaḍḍetīti atha neva gahetvā gacchati, na chaḍḍeti, ‘‘kiṁ mayhaṁ",
  "tika-vin08t12:31_2": "iminā byāpārenā’’ti yenakāmaṁ pakkamati, tato yathāvuttalakkhaṇo rūpiyachaḍḍako samannitabbo.",
  "tika-vin08t12:31_3": "Yo na chandāgatintiādīsu lobhavasena taṁ vatthuṁ attano vā karonto attānaṁ vā ukkaṁsento",
  "tika-vin08t12:31_4": "chandāgatiṁ nāma gacchati. Dosavasena ‘‘nevāyaṁ mātikaṁ jānāti, na vinaya’’nti paraṁ",
  "tika-vin08t12:31_5": "apasādento dosāgatiṁ nāma gacchati. Mohavasena pamuṭṭho pamuṭṭhassatibhāvaṁ āpajjanto",
  "tika-vin08t12:31_6": "mohāgatiṁ nāma gacchati. Rūpiyapaṭiggāhakassa bhayena chaḍḍetuṁ avisahanto bhayāgatiṁ",
  "tika-vin08t12:31_7": "nāma gacchati. Evaṁ akaronto na chandāgatiṁ gacchati, na dosāgatiṁ gacchati, na mohāgatiṁ",
  "tika-vin08t12:31_8": "gacchati, na bhayāgatiṁ gacchati nāmāti veditabbo.",
  "tika-vin08t12:32_0": "68.Patitokāsaṁ asamannārahantena chaḍḍetabbanti idaṁ nirapekkhabhāvadassanaparanti",
  "tika-vin08t12:32_1": "veditabbaṁ, tasmā patitaṭṭhāne ñātepi tassa gūthaṁ chaḍḍentassa viya nirapekkhabhāvoyevettha",
  "tika-vin08t12:32_2": "pamāṇanti veditabbaṁ. Asantasambhāvanāyāti attani avijjamānauttarimanussadhammārocanaṁ",
  "tika-vin08t12:32_3": "sandhāya vuttaṁ. Theyyaparibhogo nāma anarahassa paribhogo. Bhagavatā hi attano sāsane",
  "tika-vin08t12:32_4": "sīlavato paccayā anuññātā, na dussīlassa. Dāyakānampi sīlavato eva pariccāgo, na",
  "tika-vin08t12:32_5": "dussīlassa attano kārānaṁ mahapphalabhāvassa paccāsīsanato. Iti satthārā ananuññātattā",
  "tika-vin08t12:32_6": "dāyakehi ca apariccattattā dussīlassa paribhogo theyyaparibhogo. Iṇavasena paribhogo",
  "tika-vin08t12:32_7": "iṇaparibhogo, paṭiggāhakato dakkhiṇāvisuddhiyā abhāvato iṇaṁ gahetvā paribhogo viyāti",
  "tika-vin08t12:32_8": "attho. Tasmāti ‘‘sīlavato’’tiādinā vuttamevatthaṁ kāraṇabhāvena paccāmasati. Cīvaraṁ",
  "tika-vin08t12:32_9": "paribhoge paribhogeti kāyato mocetvā paribhoge paribhoge. Purebhatta…pe… pacchimayāmesu",
  "tika-vin08t12:32_10": "paccavekkhitabbanti sambandho. Tathā asakkontena yathāvuttakālavisesavasena ekasmiṁ",
  "tika-vin08t12:32_11": "divase catukkhattuṁ tikkhattuṁ dvikkhattuṁ sakiṁyeva vā paccavekkhitabbaṁ.",
  "tika-vin08t12:33_0": "Sacassa appaccavekkhatova aruṇo uggacchati, iṇaparibhogaṭṭhāne tiṭṭhatīti ettha hiyyo",
  "tika-vin08t12:33_1": "yaṁ mayā cīvaraṁ paribhuttaṁ, taṁ yāvadeva sītassa paṭighātāya…pe… hirikopinapaṭicchādanatthaṁ.",
  "tika-vin08t12:33_2": "Hiyyo yo mayā piṇḍapāto paribhutto, so neva davāyātiādinā sace atītaparibhogapaccavekkhaṇaṁ",
  "tika-vin08t12:33_3": "na kareyya, iṇaparibhogaṭṭhāne tiṭṭhatīti vadanti, taṁ vīmaṁsitabbaṁ. Senāsanampi",
  "tika-vin08t12:33_4": "paribhoge paribhogeti pavese pavese. Evaṁ pana asakkontena purebhattādīsu paccavekkhitabbaṁ,",
  "tika-vin08t12:33_5": "taṁ heṭṭhā vuttanayeneva sakkā viññātunti idha visuṁ na vuttaṁ. Satipaccayatāti satiyā",
  "tika-vin08t12:33_6": "paccayabhāvo. Paṭiggahaṇassa paribhogassa ca paccavekkhaṇasatiyā paccayabhāvo yujjati,",
  "tika-vin08t12:33_7": "paccavekkhitvāva paṭiggahetabbaṁ paribhuñjitabbañcāti attho. Tenevāha ‘‘satiṁ katvā’’tiādi.",
  "tika-vin08t12:33_8": "Evaṁ santepīti yadipi dvīsupi ṭhānesu paccavekkhaṇā yuttā, evaṁ santepi . Apare panāhu",
  "tika-vin08t12:33_9": "‘‘satipaccayatāti sati bhesajjaparibhogassa paccayabhāve, paccayeti attho. Evaṁ santepīti",
  "tika-vin08t12:33_10": "paccaye satipī’’ti, taṁ tesaṁ matimattaṁ. Tathā hi paccayasannissitasīlaṁ paccavekkhaṇāya",
  "tika-vin08t12:33_11": "visujjhati, na paccayasabbhāvamattena.",
  "tika-vin08t12:34_0": "Nanu ca ‘‘paribhoge karontassa anāpattī’’ti iminā pātimokkhasaṁvarasīlaṁ vuttaṁ,",
  "tika-vin08t12:34_1": "tasmā paccayasannissitasīlassa pātimokkhasaṁvarasīlassa ca ko visesoti? Vuccate –",
  "tika-vin08t12:34_2": "purimesu tāva tīsu paccayesu viseso pākaṭoyeva, gilānapaccaye pana yathā vatiṁ katvā",
  "tika-vin08t12:34_3": "rukkhamūle gopite tassa phalānipi rakkhitāneva honti, evameva paccavekkhaṇāya paccayasannissitasīle",
  "tika-vin08t12:34_4": "rakkhite tappaṭibaddhaṁ pātimokkhasaṁvarasīlampi nipphannaṁ nāma hoti. Gilānapaccayaṁ",
  "tika-vin08t12:34_5": "appaccavekkhitvā paribhuñjantassa sīlaṁ bhijjamānaṁ pātimokkhasaṁvarasīlameva bhijjati,",
  "tika-vin08t12:34_6": "paccayasannissitasīlaṁ pana pacchābhattapurimayāmādīsu yāva aruṇuggamanā appaccavekkhantasseva",
  "tika-vin08t12:34_7": "bhijjati. Purebhattañhi appaccavekkhitvāpi gilānapaccayaṁ paribhuñjantassa anāpatti,",
  "tika-vin08t12:34_8": "idametesaṁ nānākaraṇanti sāratthadīpaniyaṁ (sārattha. ṭī. 2.585) āgataṁ.",
  "tika-vin08t12:35_0": "Vimativinodaniyaṁ (vi. vi. ṭī. 1.585) pana ‘‘theyyaparibhogoti paccayassāminā bhagavatā",
  "tika-vin08t12:35_1": "ananuññātattā vuttaṁ. Iṇaparibhogoti bhagavatā anuññātampi kattabbaṁ akatvā paribhuñjanato",
  "tika-vin08t12:35_2": "vuttaṁ. Tena ca paccayasannissitasīlaṁ vipajjatīti dasseti. Paribhoge paribhogeti",
  "tika-vin08t12:35_3": "kāyato mocetvā mocetvā paribhoge. Pacchimayāmesu paccavekkhitabbanti yojanā. Iṇaparibhogaṭṭhāne",
  "tika-vin08t12:35_4": "tiṭṭhatīti ettha ‘hiyyo yaṁ mayā cīvaraṁ paribhutta’ntiādināpi atītapaccavekkhaṇā",
  "tika-vin08t12:35_5": "vaṭṭatīti vadanti. Paribhoge paribhogeti udakapatanaṭṭhānato antopavesanesu nisīdanasayanesu",
  "tika-vin08t12:35_6": "ca. Satipaccayatā vaṭṭatīti paccavekkhaṇasatiyā paccayattaṁ laddhuṁ vaṭṭati. Paṭiggahaṇe",
  "tika-vin08t12:35_7": "ca paribhoge ca paccavekkhaṇāsati avassaṁ laddhabbāti dasseti. Tenāha ‘satiṁ katvā’tiādi.",
  "tika-vin08t12:35_8": "Keci pana ‘satipaccayatā paccaye sati bhesajjaparibhogassa kāraṇe satī’ti evampi",
  "tika-vin08t12:35_9": "atthaṁ vadanti, tesampi paccaye satīti paccayasabbhāvasallakkhaṇe satīti evamattho",
  "tika-vin08t12:35_10": "gahetabbo paccayasabbhāvamattena sīlassa asujjhanato. Paribhoge akarontasseva āpattīti",
  "tika-vin08t12:35_11": "iminā pātimokkhasaṁvarasīlassa bhedo dassito, na paccayasannissitasīlassa tassa atītapaccavekkhaṇāya",
  "tika-vin08t12:35_12": "visujjhanato. Etasmiṁ pana sesapaccayesu ca iṇaparibhogādivacanena paccayasannissitasīlasseva",
  "tika-vin08t12:35_13": "bhedoti evamimesaṁ nānākaraṇaṁ veditabba’’nti āgataṁ.",
  "tika-vin08t12:36_0": "Etesu dvīsu pakaraṇesu ‘‘iṇaparibhogaṭṭhāne tiṭṭhatī’’ti ettha hiyyo yaṁ mayā cīvaraṁ",
  "tika-vin08t12:36_1": "paribhuttanti…pe… vadantīti āgataṁ. Imaṁ pana nayaṁ nissāya idāni ekacce paṇḍitā",
  "tika-vin08t12:36_2": "‘‘ajjapāto paribhuttaṁ sāyaṁ paccavekkhantena ajja yaṁ mayā cīvaraṁ paribhuttantiādinā",
  "tika-vin08t12:36_3": "atītavasena paccavekkhaṇā kātabbā’’ti vadanti. Keci ‘‘hiyyo paribhuttameva atītavasena",
  "tika-vin08t12:36_4": "paccavekkhaṇā kātabbā, na ajja paribhuttaṁ, taṁ pana paccuppannavasena paccavekkhaṇāyevā’’ti",
  "tika-vin08t12:36_5": "vadanti. Tattha mūlavacane evaṁ vicāraṇā kātabbā. Kathaṁ? Idaṁ hiyyotyādivacanaṁ",
  "tika-vin08t12:36_6": "suttaṁ vā suttānulomaṁ vā ācariyavādo vā attanomati vāti. Tattha na tāva suttaṁ hoti",
  "tika-vin08t12:36_7": "‘‘suttaṁ nāma sakale vinayapiṭake pāḷī’’ti vuttattā imassa ca vacanassa na pāḷibhūtattā.",
  "tika-vin08t12:36_8": "Na ca suttānulomaṁ ‘‘suttānulomaṁ nāma cattāro mahāpadesā’’ti (pārā. aṭṭha. 1.45)",
  "tika-vin08t12:36_9": "vuttattā imassa ca mahāpadesabhāvābhāvato. Na ca ācariyavādo ‘‘ācariyavādo nāma dhammasaṅgāhakehi",
  "tika-vin08t12:36_10": "pañcahi arahantasatehi ṭhapitā pāḷivinimuttā okkantavinicchayappavattā aṭṭhakathātantī’’ti",
  "tika-vin08t12:36_11": "vacanato imassa ca aṭṭhakathāpāṭhabhāvābhāvato. Na ca attanomati ‘‘attanomati nāma",
  "tika-vin08t12:36_12": "suttasuttānulomaācariyavāde muñcitvā anumānena attano buddhiyā nayaggāhena upaṭṭhitākārakathanaṁ,",
  "tika-vin08t12:36_13": "apica suttantābhidhammavinayaṭṭhakathāsu āgato sabbopi theravādo attanomati nāmā’’ti",
  "tika-vin08t12:36_14": "vuttattā imassa ca aṭṭhakathāsu āgatattheravādabhāvābhāvato.",
  "tika-vin08t12:37": "Iti –",
  "tika-vin08t12:38": "‘‘Catubbidhañhi vinayaṁ, mahātherā mahiddhikā;",
  "tika-vin08t12:39": "Nīharitvā pakāsesuṁ, dhammasaṅgāhakā purā’’ti. (pārā. aṭṭha. 1.45) –",
  "tika-vin08t12:40_0": "Vuttesu catubbidhavinayesu anantogadhattā idaṁ vacanaṁ vicāretabbaṁ. Tena vuttaṁ",
  "tika-vin08t12:40_1": "sāratthadīpaniyaṁ (sārattha. ṭī. 2.585) ṭīkācariyena ‘‘taṁ vīmaṁsitabba’’nti. Atha",
  "tika-vin08t12:40_2": "vā ‘‘nayaggāhena upaṭṭhitākārakathana’’nti iminā lakkhaṇena tesaṁ tesaṁ ācariyānaṁ",
  "tika-vin08t12:40_3": "upaṭṭhitākāravasena kathanaṁ attanomati siyā, evampi vicāretabbameva. ‘‘Attanomati",
  "tika-vin08t12:40_4": "ācariyavāde otāretabbā. Sace tattha otarati ceva sameti ca, gahetabbā. Sace neva",
  "tika-vin08t12:40_5": "otarati na sameti, na gahetabbā. Ayañhi attanomati nāma sabbadubbalā’’ti (pārā. aṭṭha.",
  "tika-vin08t12:40_6": "1.45) vacanato imassa ca vacanassa aṭṭhakathāvacane anotaraṇato appavisanato. Vuttañhi",
  "tika-vin08t12:40_7": "aṭṭhakathāyaṁ ‘‘sacassa appaccavekkhatova aruṇo uggacchati, iṇaparibhogaṭṭhāne tiṭṭhatī’’ti.",
  "tika-vin08t12:41_0": "Aparo nayo – kiṁ idaṁ vacanaṁ pāḷivacanaṁ vā aṭṭhakathāvacanaṁ vā ṭīkāvacanaṁ vā",
  "tika-vin08t12:41_1": "ganthantaravacanaṁ vāti. Tattha na tāva pāḷivacanaṁ, na aṭṭhakathāvacanaṁ, na ganthantaravacanaṁ,",
  "tika-vin08t12:41_2": "atha kho ṭīkāvacananti. Hotu ṭīkāvacanaṁ, sakavacanaṁ vā paravacanaṁ vā adhippetavacanaṁ",
  "tika-vin08t12:41_3": "vā anadhippetavacanaṁ vāti. Tattha na sakavacanaṁ hoti, atha kho paravacanaṁ. Tenāha",
  "tika-vin08t12:41_4": "‘‘vadantī’’ti. Na ṭīkācariyena adhippetavacanaṁ hoti, atha kho anadhippetavacanaṁ.",
  "tika-vin08t12:41_5": "Tenāha ‘‘taṁ vīmaṁsitabba’’nti. Tehi pana ācariyehi atītaparibhogapaccavekkhaṇāti",
  "tika-vin08t12:41_6": "idaṁ atītapaabhogavasena paccavekkhaṇā atītaparibhogapaccavekkhaṇāti parikappetvā",
  "tika-vin08t12:41_7": "atītavācakena saddena yojetvā kataṁ bhaveyya. Atīte paribhogo atītaparibhogo, atītaparibhogassa",
  "tika-vin08t12:41_8": "paccavekkhaṇā atītaparibhogapaccavekkhaṇāti evaṁ pana kate atītaparibhogassa paccuppannasamīpattā",
  "tika-vin08t12:41_9": "paccuppannavācakena saddena kathanaṁ hoti yathā taṁ nagarato āgantvā nisinnaṁ purisaṁ",
  "tika-vin08t12:41_10": "‘‘kuto āgacchasī’’ti vutte ‘‘nagarato āgacchāmī’’ti paccuppannavācakasaddena kathanaṁ.",
  "tika-vin08t12:42_0": "Vinayasuttantavisuddhimaggādīsu (ma. ni. 1.23; visuddhi. 1.18) ca ‘‘paṭisaṅkhā yoniso",
  "tika-vin08t12:42_1": "cīvaraṁ paṭisevatī’’ti vattamānavacaneneva pāṭho hoti, na atītavacanena, atītaparibhogoti",
  "tika-vin08t12:42_2": "ca imasmiṁyeva divase pacchābhattādikālaṁ upādāya purebhattādīsu paribhogo icchitabbo,",
  "tika-vin08t12:42_3": "na hiyyo paribhogo. Kathaṁ viññāyatīti ce? Aṭṭhakathāpamāṇena. Vuttañhi aṭṭhakathāyaṁ",
  "tika-vin08t12:42_4": "(pārā. aṭṭha. 2.585) ‘‘piṇḍapāto ālope ālope, tathā asakkontena purebhattapacchābhattapurimayāmapacchimayāmesu.",
  "tika-vin08t12:42_5": "Sacassa appaccavekkhatova aruṇo uggacchati, iṇaparibhogaṭṭhāne tiṭṭhatī’’ti. Etena",
  "tika-vin08t12:42_6": "piṇḍapātaṁ ālope ālope paccavekkhanto bhojanakiriyāya apariniṭṭhitattā mukhyato paccuppannapaccavekkhaṇā",
  "tika-vin08t12:42_7": "hoti, purebhattādīsu catūsu koṭṭhāsesu paccavekkhanto bhojanakiriyāya pariniṭṭhitattā",
  "tika-vin08t12:42_8": "atītapaccavekkhaṇā hotīti dasseti. Sā pana paccuppannasamīpattā vattamānavacanena",
  "tika-vin08t12:42_9": "vidhīyati. Yadi hi hiyyo paribhuttāni atītapaccavekkhaṇena paccavekkhitabbāni siyuṁ,",
  "tika-vin08t12:42_10": "atītadutiyadivasatatiyadivasādimāsasaṁvaccharādiparibhuttānipi paccavekkhitabbāni",
  "tika-vin08t12:42_11": "siyuṁ, evañca sati yathāvuttaaṭṭhakathāvacanaṁ niratthakaṁ siyā, tasmā aṭṭhakathāvacanameva",
  "tika-vin08t12:42_12": "pamāṇaṁ kātabbaṁ. Yathāha –",
  "tika-vin08t12:43": "‘‘Buddhena dhammo vinayo ca vutto;",
  "tika-vin08t12:44": "Yo tassa puttehi tatheva ñāto;",
  "tika-vin08t12:45": "So yehi tesaṁ matimaccajantā;",
  "tika-vin08t12:46": "Yasmā pure aṭṭhakathā akaṁsu.",
  "tika-vin08t12:47": "‘‘Tasmā hi yaṁ aṭṭhakathāsu vuttaṁ;",
  "tika-vin08t12:48": "Taṁ vajjayitvāna pamādalekhaṁ;",
  "tika-vin08t12:49": "Sabbampi sikkhāsu sagāravānaṁ;",
  "tika-vin08t12:50": "Yasmā pamāṇaṁ idha paṇḍitāna’’nti. (pārā. aṭṭha. 1.ganthārambhakathā);",
  "tika-vin08t12:51_0": "Yasmā ca sabbāsavasuttādīsu (ma. ni. 1.23) bhagavatā desitakāle bhikkhukattukattā",
  "tika-vin08t12:51_1": "nāmayogattā vattamānapaṭhamapurisavasena ‘‘paṭisaṅkhā yoniso cīvaraṁ paṭisevatī’’ti",
  "tika-vin08t12:51_2": "desitā, tadanukaraṇena bhikkhūnaṁ paccavekkhaṇakāle attakattukattā amhayogattā vattamānauttamapurisavasena",
  "tika-vin08t12:51_3": "‘‘paṭisaṅkhā yoniso cīvaraṁ paṭisevāmī’’ti paccavekkhitabbā hoti, ‘‘sītassa paṭighātāyā’’tiādīni",
  "tika-vin08t12:51_4": "tadatthasampadānapadāni ca ‘‘paṭisevati, paṭisevāmī’’ti vuttapaṭisevanakiriyāyameva",
  "tika-vin08t12:51_5": "sambandhitabbāni honti, tāni ca kiriyāpadāni paccuppannavasena vā paccuppannasamīpaatītavasena",
  "tika-vin08t12:51_6": "vā vattamānavibhattiyuttāni honti, tasmā paccuppannaparibhuttānaṁ vā atītaparibhuttānaṁ",
  "tika-vin08t12:51_7": "vā paccayānaṁ paccavekkhaṇakāle ‘‘paṭisevāmī’’ti vacanaṁ bhagavato vacanassa anugatattā",
  "tika-vin08t12:51_8": "upapannamevāti daṭṭhabbaṁ.",
  "tika-vin08t12:52_0": "Anuvacanepi evaṁ vicāraṇā kātabbā – ‘‘ajja pāto paribhuttaṁ sāyaṁ paccavekkhantena",
  "tika-vin08t12:52_1": "ajja yaṁ mayā cīvaraṁ paribhuttantiādinā atītavasena paccavekkhaṇā kātabbā’’ti ye",
  "tika-vin08t12:52_2": "vadanti, te evaṁ pucchitabbā – kiṁ bhavanto bhagavatā atītaparibhuttesu atītavasena",
  "tika-vin08t12:52_3": "paccavekkhaṇā desitāti? Na desitā. Kathaṁ desitāti? ‘‘Paccavekkhatī’’ti paccuppannavaseneva",
  "tika-vin08t12:52_4": "desitāti. Kiṁ bhonto bhagavato kāle atītaparibhuttesu paccavekkhaṇā natthīti? Atthi.",
  "tika-vin08t12:52_5": "Atha kasmā bhagavatā paccuppannavaseneva paccavekkhaṇā desitāti? Paccuppannasamīpavasena",
  "tika-vin08t12:52_6": "vā sāmaññavasena vā desitāti. Evaṁ sante bhagavato anukaraṇena idānipi atītaparibhuttānaṁ",
  "tika-vin08t12:52_7": "paccayānaṁ paccuppannavasena paccavekkhaṇā kātabbāti. Ye pana evaṁ vadanti ‘‘hiyyo",
  "tika-vin08t12:52_8": "paribhuttānameva atītapaccavekkhaṇā kātabbā, na ajja paribhuttānaṁ, tesaṁ pana paccuppannapaccavekkhaṇāyevā’’ti,",
  "tika-vin08t12:52_9": "te evaṁ vattabbā – kiṁ bhonto yathā tumhe vadanti, evaṁ pāḷiyaṁ atthīti? Natthi.",
  "tika-vin08t12:52_10": "Aṭṭhakathāyaṁ atthīti? Natthi. Evaṁ sante sāṭṭhakathesu tepiṭakesu buddhavacanesu",
  "tika-vin08t12:52_11": "asaṁvijjamānaṁ tumhākaṁ vacanaṁ kathaṁ paccetabbanti? Ācariyaparamparāvasena. Hotu",
  "tika-vin08t12:52_12": "tumhākaṁ ācariyaladdhivasena kathanaṁ, kālo nāma tividho atīto anāgato paccuppannoti.",
  "tika-vin08t12:52_13": "Tattha pariniṭṭhitakiriyā atīto nāma, abhimukhakiriyā anāgato nāma, āraddhaaniṭṭhitakiriyā",
  "tika-vin08t12:52_14": "paccuppanno nāma. Tenāhu porāṇā –",
  "tika-vin08t12:53": "‘‘Āraddhāniṭṭhito bhāvo, paccuppanno suniṭṭhito;",
  "tika-vin08t12:54": "Atītānāgatuppāda-mappattābhimukhā kiriyā’’ti.",
  "tika-vin08t12:55_0": "Tattha ajja vā hotu hiyyo vā tato pubbe vā, paribhuttapaccayo supariniṭṭhitabhuñjanakiriyattā",
  "tika-vin08t12:55_1": "atīto nāma. Tattha hiyyo vā tato pubbe vā paribhuttapaccayo atikkantaaruṇuggamanattā",
  "tika-vin08t12:55_2": "na paccavekkhaṇāraho, paccavekkhitopi appaccavekkhitoyeva hoti, iṇaparibhogaṭṭhāne",
  "tika-vin08t12:55_3": "tiṭṭhati. Vuttañhi aṭṭhakathāyaṁ ‘‘sacassa appaccavekkhatova aruṇo uggacchati, iṇaparibhogaṭṭhāne",
  "tika-vin08t12:55_4": "tiṭṭhatī’’ti. Ajjeva pana cīvarañca senāsanañca paribhoge paribhoge, piṇḍapātaṁ ālope",
  "tika-vin08t12:55_5": "ālope, bhesajjaṁ paṭiggahaṇe paribhoge ca paccavekkhato apariniṭṭhitabhuñjanakiriyattā",
  "tika-vin08t12:55_6": "paccuppannaparibhuttapaccavekkhaṇā nāma hoti. Pure paribhuttaṁ tato pacchā catūsu",
  "tika-vin08t12:55_7": "koṭṭhāsesu paccavekkhato supariniṭṭhitabhuñjanakiriyattā atītaparibhuttapaccavekkhaṇā",
  "tika-vin08t12:55_8": "nāma hoti. Ettakaṁ paccavekkhaṇāya khettaṁ, na tato pubbe pacchā vā. Yathāha aṭṭhakathāyaṁ",
  "tika-vin08t12:55_9": "‘‘sīlavato appaccavekkhitaparibhogo iṇaparibhogo nāma. Tasmā cīvaraṁ paribhoge paribhoge…pe…",
  "tika-vin08t12:55_10": "bhesajjassa paṭiggahaṇepi paribhogepi satipaccayatā vaṭṭatī’’ti, tasmā hiyyo paribhuttassa",
  "tika-vin08t12:55_11": "iṇaparibhogattā taṁ anāmasitvā ajja paribhuttesu atītapaccuppannesu bhagavato vacanassa",
  "tika-vin08t12:55_12": "anukaraṇena vattamānavibhattiyuttena ‘‘paṭisevāmī’’ti kiriyāpadena paccavekkhaṇā",
  "tika-vin08t12:55_13": "sūpapannā hotīti daṭṭhabbā. Īdisapaccavekkhaṇameva sandhāya vimativinodaniyādīsu",
  "tika-vin08t12:55_14": "(vi. vi. ṭī. 1.585) ‘‘paccayasannissitasīlassa atītapaccavekkhaṇāya visujjhanato’’ti vuttaṁ.",
  "tika-vin08t12:56_0": "Evaṁ paccayasannissitasīlassa suddhiṁ dassetvā idāni teneva pasaṅgena sabbāpi suddhiyo",
  "tika-vin08t12:56_1": "dassetuṁ ‘‘catubbidhā hi suddhī’’tiādimāha. Tattha sujjhati etāyāti suddhi, yathādhammaṁ",
  "tika-vin08t12:56_2": "desanāva suddhi desanāsuddhi. Vuṭṭhānassapi cettha desanāya eva saṅgaho daṭṭhabbo.",
  "tika-vin08t12:56_3": "Chinnamūlāpattīnaṁ pana abhikkhutāpaṭiññāyeva desanā. Adhiṭṭhānavisiṭṭho saṁvarova",
  "tika-vin08t12:56_4": "suddhi saṁvarasuddhi. Dhammena samena paccayānaṁ pariyeṭṭhi eva suddhi pariyeṭṭhisuddhi.",
  "tika-vin08t12:56_5": "Catūsu paccayesu vuttavidhinā paccavekkhaṇāva suddhi paccavekkhaṇasuddhi. Esa tāva",
  "tika-vin08t12:56_6": "suddhīsu samāsanayo. Suddhimantesu sīlesu pana desanā suddhi etassāti desanāsuddhi.",
  "tika-vin08t12:56_7": "Sesesupi eseva nayo. Na punevaṁ karissāmīti ettha evanti saṁvarabhedaṁ sandhāyāha.",
  "tika-vin08t12:56_8": "Pahāyāti vajjetvā, akatvāti attho. Vimativinodaniyaṁ pana ‘‘sujjhati desanādīhi,",
  "tika-vin08t12:56_9": "sodhīyatīti vā suddhi, catubbidhasīlaṁ. Tenāha ‘desanāya sujjhanato’tiādi. Ettha",
  "tika-vin08t12:56_10": "desanāggahaṇena vuṭṭhānampi chinnamūlānaṁ abhikkhutāpaṭiññāpi saṅgahitā. Chinnamūlāpattīnampi",
  "tika-vin08t12:56_11": "hi pārājikāpattivuṭṭhānena heṭṭhāparirakkhitaṁ bhikkhusīlaṁ visuddhaṁ nāma hoti.",
  "tika-vin08t12:56_12": "Tena tesaṁ maggapaṭilābhopi sampajjatī’’ti vuttaṁ.",
  "tika-vin08t12:57_0": "Tattha desīyati uccārīyatīti desanā, disī uccāraṇeti dhātu, desīyati ñāpīyati etāyāti",
  "tika-vin08t12:57_1": "vā desanā, disa pekkhaneti dhātu. Ubhayathāpi viratipadhānakusalacittasamuṭṭhito",
  "tika-vin08t12:57_2": "desanāvacībhedasaddo. Saṁvaraṇaṁ saṁvaro, saṁ-pubba vara saṁvaraṇeti dhātu, satipadhāno",
  "tika-vin08t12:57_3": "cittuppādo. Pariyesanā pariyeṭṭhi, pari-pubba isa pariyesaneti dhātu, vīriyapadhāno",
  "tika-vin08t12:57_4": "cittuppādo. Paṭi punappunaṁ ogāhetvā ikkhanā paccavekkhaṇā, paṭi-pubba ava-pubba",
  "tika-vin08t12:57_5": "ikkha dassanaṅkesūti dhātu, paññāpadhāno cittuppādo. Tesu desanāya vacībhedasaddabhāvato",
  "tika-vin08t12:57_6": "vacībhedaṁ kātuṁ asakkontassa ca dutiyakaṁ alabhantassa ca na sampajjati, sesā pana",
  "tika-vin08t12:57_7": "cittuppādamattabhāvato vacībhedaṁ kātuṁ asakkontassapi dutiyakaṁ alabhantassapi sampajjanti",
  "tika-vin08t12:57_8": "eva, tasmā gilānādikālesu paccavekkhaṇāpāṭhaṁ paṭhitumasakkontenapi atthaṁ manasi",
  "tika-vin08t12:57_9": "katvā citteneva paccavekkhaṇā kātabbāti.",
  "tika-vin08t12:58_0": "Dātabbaṭṭhena dāyaṁ, taṁ ādiyantīti dāyādā, ananuññātesu sabbena sabbaṁ paribhogābhāvato",
  "tika-vin08t12:58_1": "anuññātesuyeva ca paribhogasabbhāvabhāvato bhikkhūhi paribhuñjitabbapaccayā bhagavato",
  "tika-vin08t12:58_2": "santakā. Dhammadāyādasuttañcettha sādhakanti ‘‘dhammadāyādā me, bhikkhave, bhavatha,",
  "tika-vin08t12:58_3": "mā āmisadāyādā , atthi me tumhesu anukampā, kinti me sāvakā dhammadāyādā bhaveyyuṁ,",
  "tika-vin08t12:58_4": "no āmisadāyādā’’ti evaṁ pavattaṁ dhammadāyādasuttañca (ma. ni. 1.29) ettha etasmiṁ",
  "tika-vin08t12:58_5": "atthe sādhakaṁ. Avītarāgānaṁ taṇhāvasīkatāya paccayaparibhoge sāmibhāvo natthi, tadabhāvena",
  "tika-vin08t12:58_6": "vītarāgānaṁ tattha sāmibhāvo yathāruci paribhogasabbhāvato. Tathā hi te paṭikūlampi",
  "tika-vin08t12:58_7": "appaṭikūlākārena appaṭikūlampi paṭikūlākārena tadubhayampi vajjetvā ajjhupekkhaṇākārena",
  "tika-vin08t12:58_8": "paccaye paribhuñjanti, dāyakānañca manorathaṁ paripūrenti. Tenāha ‘‘te hi taṇhāya",
  "tika-vin08t12:58_9": "dāsabyaṁ atītattā sāmino hutvā paribhuñjantī’’ti. Yo panāyaṁ sīlavato puthujjanassa",
  "tika-vin08t12:58_10": "paccavekkhitaparibhogo, so iṇaparibhogassa paccanīkattā ānaṇyaparibhogo nāma hoti.",
  "tika-vin08t12:58_11": "Yathā pana iṇāyiko attano ruciyā icchitaṁ desaṁ gantuṁ na labhati, evaṁ iṇaparibhogayutto",
  "tika-vin08t12:58_12": "lokato nissarituṁ na labhatīti tappaṭipakkhattā sīlavato paccavekkhitaparibhogo ānaṇyaparibhogoti",
  "tika-vin08t12:58_13": "vuccati, tasmā nippariyāyato catuparibhogavinimutto visuṁyevāyaṁ paribhogoti veditabbo,",
  "tika-vin08t12:58_14": "so idha visuṁ na vutto, dāyajjaparibhogeyeva vā saṅgahaṁ gacchatīti. Sīlavāpi hi",
  "tika-vin08t12:58_15": "imāya sikkhāya samannāgatattā sekkhotveva vuccati.",
  "tika-vin08t12:59_0": "Sabbesanti ariyānaṁ puthujjanānañca. Kathaṁ puthujjanānaṁ ime paribhogā sambhavantīti?",
  "tika-vin08t12:59_1": "Upacāravasena. Yo hi puthujjanassapi sallekhapaṭipattiyaṁ ṭhitassa paccayagedhaṁ",
  "tika-vin08t12:59_2": "pahāya tattha anupalittena cittena paribhogo, so sāmiparibhogo viya hoti. Sīlavato",
  "tika-vin08t12:59_3": "pana paccavekkhitaparibhogo dāyajjaparibhogo viya hoti dāyakānaṁ manorathassāvirādhanato.",
  "tika-vin08t12:59_4": "Tena vuttaṁ ‘‘dāyajjaparibhogeyeva vā saṅgahaṁ gacchatī’’ti. Kalyāṇaputhujjanassa",
  "tika-vin08t12:59_5": "paribhoge vattabbameva natthi tassa sekkhasaṅgahato. Sekkhasutta ñhetassa (a. ni.",
  "tika-vin08t12:59_6": "3.86) atthassa sādhakaṁ.",
  "tika-vin08t12:60_0": "Vimativinodaniyaṁ (vi. vi. ṭī. 1.585) pana ‘‘dātabbaṭṭhena dāyaṁ, taṁ ādiyantīti",
  "tika-vin08t12:60_1": "dāyādā. Sattannaṁ sekkhānanti ettha kalyāṇaputhujjanāpi saṅgahitā tesaṁ ānaṇyaparibhogassa",
  "tika-vin08t12:60_2": "dāyajjaparibhoge saṅgahitattāti veditabbaṁ. Dhammadāyādasuttanti ‘‘dhammadāyādā me,",
  "tika-vin08t12:60_3": "bhikkhave, bhavatha, mā āmisadāyādā’’tiādinā pavattaṁ suttaṁ (ma. ni. 1.29). Tattha",
  "tika-vin08t12:60_4": "‘‘mā me āmisadāyādāti evaṁ me-saddaṁ ānetvā attho veditabbo. Evañhi yathāvuttatthasādhakaṁ",
  "tika-vin08t12:60_5": "hotī’’ti vuttaṁ. Tattha me mama āmisadāyādā catupaccayabhuñjakāti bhagavato sambandhabhūtassa",
  "tika-vin08t12:60_6": "sambandhībhūtā paccayā vuttā, tasmā dāyakehi dinnāpi paccayā bhagavatā anuññātattā",
  "tika-vin08t12:60_7": "bhagavato paccayāyeva hontīti etassa atthassa dhammadāyādasuttaṁ sādhakaṁ hotīti atthoti vuttaṁ.",
  "tika-vin08t12:61_0": "Lajjinā saddhiṁ paribhogo nāma lajjissa santakaṁ gahetvā paribhogo. Alajjinā saddhinti",
  "tika-vin08t12:61_1": "etthāpi eseva nayo. Ādito paṭṭhāya hi alajjī nāma natthīti iminā diṭṭhadiṭṭhesuyeva",
  "tika-vin08t12:61_2": "āsaṅkā na kātabbāti dasseti. Attano bhārabhūtā saddhivihārikādayo. Tepi nivāretabbāti",
  "tika-vin08t12:61_3": "yo passati, tena nivāretabbāti pāṭho. Aṭṭhakathāyaṁ pana ‘‘yopi attano bhārabhūtena",
  "tika-vin08t12:61_4": "alajjinā saddhiṁ paribhogaṁ karoti, sopi nivāretabbo’’ti pāṭho dissati, tathāpi atthato",
  "tika-vin08t12:61_5": "ubhayathāpi yujjati. Attano saddhivihārikādayopi alajjibhāvato nivāretabbā. Alajjīhi",
  "tika-vin08t12:61_6": "saddhivihārikādīhi ekasambhogaṁ karontā aññepi nivāretabbāva. Sace naoramati, ayampi",
  "tika-vin08t12:61_7": "alajjīyeva hotīti ettha evaṁ nivārito so puggalo alajjinā saddhiṁ paribhogato oramati",
  "tika-vin08t12:61_8": "viramati, iccetaṁ kusalaṁ. No ce oramati, ayampi alajjīyeva hoti, tena saddhiṁ paribhogaṁ",
  "tika-vin08t12:61_9": "karonto sopi alajjīyeva hotīti attho. Tena vuttaṁ ‘‘evaṁ eko alajjī alajjisatampi",
  "tika-vin08t12:61_10": "karotī’’ti. Adhammiyoti anesanādīhi uppanno. Dhammiyoti bhikkhācariyādīhi uppanno.",
  "tika-vin08t12:61_11": "Saṅghasseva detīti bhattaṁ aggahetvā attanā laddhasalākaṁyeva deti.",
  "tika-vin08t12:62_0": "Vimativinodaniyaṁ pana ‘‘lajjinā saddhiṁ paribhogoti dhammāmisavasena missībhāvo.",
  "tika-vin08t12:62_1": "Alajjinā saddhinti etthāpi eseva nayo. Ādito paṭṭhāya hi alajjī nāma natthīti iminā",
  "tika-vin08t12:62_2": "diṭṭhadiṭṭhesu āsaṅkā nāma na kātabbā, diṭṭhasutādikāraṇe sati eva kātabbāti dasseti.",
  "tika-vin08t12:62_3": "Attano bhārabhūtā saddhivihārikādayo. Sace na oramatīti agatigamanavasena dhammāmisaparibhogato",
  "tika-vin08t12:62_4": "na oramati. Āpatti nāma natthīti idaṁ alajjīnaṁ dhammenuppannapaccayaṁ dhammakammañca",
  "tika-vin08t12:62_5": "sandhāya vuttaṁ. Tesampi hi kuladūsanādisamuppannaṁ paccayaṁ paribhuñjantānaṁ vaggakammādīni",
  "tika-vin08t12:62_6": "karontānañca āpatti eva. ‘Dhammiyādhammiyaparibhogo paccayavaseneva veditabbo’ti",
  "tika-vin08t12:62_7": "vuttattā heṭṭhā lajjiparibhogālajjiparibhogā paccayavasena ekakammādivasena ca vuttā",
  "tika-vin08t12:62_8": "evāti veditabbaṁ. Teneva duṭṭhadosasikkhāpadaṭṭhakathāyaṁ (pārā. aṭṭha. 2.385-386)",
  "tika-vin08t12:62_9": "codakacuditakabhāve ṭhitā dve alajjino dhammaparibhogampi sandhāya ‘ekasambhogaparibhogā",
  "tika-vin08t12:62_10": "hutvā jīvathā’ti vuttā tesaṁ aññamaññaṁ dhammāmisāparibhoge virodhābhāvā. Lajjīnameva",
  "tika-vin08t12:62_11": "hi alajjinā saha tadubhayaparibhogo na vaṭṭatī’’ti vuttaṁ.",
  "tika-vin08t12:63_0": "Sacepana lajjī alajjiṁ paggaṇhāti…pe… antaradhāpetīti ettha kevalaṁ paggaṇhitukāmatāya",
  "tika-vin08t12:63_1": "evaṁ kātuṁ na vaṭṭati, dhammassa pana sāsanassa sotūnañca anuggahatthāya vaṭṭatīti",
  "tika-vin08t12:63_2": "veditabbaṁ. Purimanayena ‘‘so āpattiyā kāretabbo’’ti vuttattā imassa āpattiyevāti",
  "tika-vin08t12:63_3": "vadanti. Uddesaggahaṇādinā dhammassa paribhogo dhammaparibhogo. Dhammānuggahena gaṇhantassa",
  "tika-vin08t12:63_4": "āpattiyā abhāvepi thero tassa alajjibhāvaṁyeva sandhāya ‘‘pāpo kirāya’’ntiādimāha.",
  "tika-vin08t12:63_5": "Tassa pana santiketi mahārakkhitattherassa santike.",
  "tika-vin08t12:64_0": "Vimativinodaniyaṁ (vi. vi. ṭī. 1.585) pana imasmiṁ ṭhāne vitthārato vinicchitaṁ.",
  "tika-vin08t12:64_1": "Kathaṁ? Dhammaparibhogoti ‘‘ekakammaṁ ekuddeso’’tiādinā vuttasaṁvāso ceva nissayaggahaṇādiko",
  "tika-vin08t12:64_2": "sabbo nirāmisaparibhogo ca veditabbo. ‘‘Na so āpattiyā kāretabbo’’ti vuttattā lajjino",
  "tika-vin08t12:64_3": "alajjipaggahe āpattīti veditabbaṁ. Itaropīti lajjīpi. Tassāpi attānaṁ paggaṇhantassa",
  "tika-vin08t12:64_4": "alajjino, iminā ca lajjino vaṇṇabhaṇanādilābhaṁ paṭicca āmisagarukatāya vā gehassitapemena",
  "tika-vin08t12:64_5": "vā taṁ alajjiṁ paggaṇhanto lajjī sāsanaṁ antaradhāpeti nāmāti dasseti. Evaṁ gahaṭṭhādīsu",
  "tika-vin08t12:64_6": "upatthambhito alajjī balaṁ labhitvā pesale abhibhavitvā na cirasseva sāsanaṁ uddhammaṁ ubbinayaṁ karotīti.",
  "tika-vin08t12:65_0": "Dhammaparibhogopi tattha vaṭṭatīti iminā āmisaparibhogato dhammaparibhogova garuko,",
  "tika-vin08t12:65_1": "tasmā ativiya alajjīvivekena kātabboti dasseti. ‘‘Dhammānuggahena uggaṇhituṁ vaṭṭatī’’ti",
  "tika-vin08t12:65_2": "vuttattā alajjussannatāyasāsane osakkante, lajjīsu ca appahontesu alajjiṁ pakatattaṁ",
  "tika-vin08t12:65_3": "gaṇapūrakaṁ gahetvā upasampadādikaraṇena ceva keci alajjino dhammāmisaparibhogena",
  "tika-vin08t12:65_4": "saṅgahetvā sesālajjigaṇassa niggahena ca sāsanaṁ paggaṇhitumpi vaṭṭati eva.",
  "tika-vin08t12:66_0": "Keci pana ‘‘koṭiyaṁ ṭhito ganthoti vuttattā ganthapariyāpuṇanameva dhammaparibhogo,",
  "tika-vin08t12:66_1": "na ekakammādi, tasmā alajjīhi saddhiṁ uposathādikaṁ kammaṁ kātuṁ vaṭṭati, āpatti",
  "tika-vin08t12:66_2": "natthī’’ti vadanti, taṁ na yuttaṁ, ekakammādīsu bahūsu dhammaparibhogesu alajjināpi",
  "tika-vin08t12:66_3": "saddhiṁ kattabbāvatthāyattaṁ dhammaparibhogaṁ dassetuṁ idha nidassanavasena ganthasseva",
  "tika-vin08t12:66_4": "samuddhaṭattā. Na hi ekakammādiko vidhi dhammaparibhogo na hotīti sakkā vattuṁ anāmisattā",
  "tika-vin08t12:66_5": "dhammāmisesu apariyāpannassa ca kassaci abhāvā. Teneva aṭṭhasāliniyaṁ dhammapaṭisanthārakathāyaṁ",
  "tika-vin08t12:66_6": "(dha. sa. aṭṭha. 1351) ‘‘kammaṭṭhānaṁ kathetabbaṁ, dhammo vācetabbo…pe… abbhānavuṭṭhānamānattaparivāsā",
  "tika-vin08t12:66_7": "dātabbā, pabbajjāraho pabbājetabbo, upasampadāraho upasampādetabbo…pe… ayaṁ dhammapaṭisanthāro",
  "tika-vin08t12:66_8": "nāmā’’ti evaṁ saṅghakammādipi dhammakoṭṭhāse dassitaṁ. Tesu pana dhammakoṭṭhāsesu",
  "tika-vin08t12:66_9": "yaṁ gaṇapūrakādivasena alajjino apekkhitvā uposathādi vā tesaṁ santikā dhammuggahaṇanissayaggahaṇādi",
  "tika-vin08t12:66_10": "vā karīyati, taṁ dhammo ceva paribhogo cāti dhammaparibhogoti vuccati, etaṁ tathārūpapaccayaṁ",
  "tika-vin08t12:66_11": "vinā kātuṁ na vaṭṭati, karontassa alajjiparibhogo ca hoti dukkaṭañca. Yaṁ pana alajjisataṁ",
  "tika-vin08t12:66_12": "anapekkhitvā tajjanīyādiniggahakammaṁ vā parivāsādiupakārakammaṁ vā uggahaparipucchādānādi",
  "tika-vin08t12:66_13": "vā karīyati, taṁ dhammo eva, no paribhogo, etaṁ anurūpānaṁ kātuṁ vaṭṭati, āmisadāne",
  "tika-vin08t12:66_14": "viya āpatti natthi. Nissayadānampi terasasammutidānādi ca vattapaṭipattisādiyanādiparibhogassapi hetuttā na vaṭṭati.",
  "tika-vin08t12:67_0": "Yo pana mahāalajjī uddhammaṁ ubbinayaṁ satthusāsanaṁ karoti, tassa saddhivihārikādīnaṁ",
  "tika-vin08t12:67_1": "upasampadādi upakārakammampi uggahaparipucchādānādi ca kātuṁ na vaṭṭati, āpatti eva",
  "tika-vin08t12:67_2": "hoti, niggahakammameva kātabbaṁ. Teneva alajjipaggahopi paṭikkhitto. Dhammāmisaparibhogavivajjanenapi",
  "tika-vin08t12:67_3": "hi dummaṅkūnaṁ puggalānaṁ niggahova adhippeto, so ca pesalānaṁ phāsuvihārasaddhammaṭṭhitivinayānuggahādiatthāya",
  "tika-vin08t12:67_4": "etadatthattā sikkhāpadapaññattiyā, tasmā yaṁ yaṁ dummaṅkūnaṁ upatthambhāya, pesalānaṁ",
  "tika-vin08t12:67_5": "aphāsuvihārāya, saddhammaparihānādiatthāya hoti, taṁ sabbampi paribhogo vā hotu aparibhogo",
  "tika-vin08t12:67_6": "vā kātuṁ na vaṭṭati, evaṁ karontā sāsanaṁ antaradhāpenti, āpattiñca āpajjanti, dhammāmisaparibhogesu",
  "tika-vin08t12:67_7": "cettha alajjīhi ekakammādidhammaparibhogo eva pesalānaṁ aphāsuvihārāya saddhammaparihānādiatthāya",
  "tika-vin08t12:67_8": "hoti, na tathā āmisaparibhogo. Na hi alajjīnaṁ paccayaparibhogamattena pesalānaṁ",
  "tika-vin08t12:67_9": "aphāsuvihārādi hoti, yathāvuttadhammaparibhogena pana hoti. Tapparivajjanena ca phāsuvihārādayo.",
  "tika-vin08t12:67_10": "Tathā hi katasikkhāpadavītikkamā alajjipuggalā uposathādīsu paviṭṭhā ‘‘tumhe kāyadvāre",
  "tika-vin08t12:67_11": "ceva vacīdvāre ca vītikkamaṁ karothā’’tiādinā bhikkhūhi vattabbā honti. Yathā vinayañca",
  "tika-vin08t12:67_12": "atiṭṭhantā saṅghato bahikaraṇādivasena suṭṭhu niggahetabbā, tathā akatvā tehi saha",
  "tika-vin08t12:67_13": "saṁvasantāpi alajjinova honti ‘‘ekopi alajjī alajjisatampi karotī’’tiādivacanato",
  "tika-vin08t12:67_14": "(pārā. aṭṭha. 2.585). Yadi hi te evaṁ aniggahitā siyuṁ, saṅghe kalahādiṁ vaḍḍhetvā",
  "tika-vin08t12:67_15": "uposathādisāmaggikammapaṭibāhanādinā pesalānaṁ aphāsuṁ katvā kamena te devadattavajjiputtakādayo",
  "tika-vin08t12:67_16": "viya parisaṁ vaḍḍhetvā attano vippaṭipattiṁ dhammato vinayato dīpentā saṅghabhedādimpi",
  "tika-vin08t12:67_17": "katvā na cirasseva sāsanaṁ antaradhāpeyyuṁ. Tesu pana saṅghato bahikaraṇādivasena",
  "tika-vin08t12:67_18": "niggahitesu sabbopi ayaṁ upaddavo na hoti. Vuttañhi ‘‘dussīlapuggale nissāya uposatho",
  "tika-vin08t12:67_19": "na tiṭṭhati, pavāraṇā na tiṭṭhati, saṅghakammāni na pavattanti, sāmaggī na hoti…pe…",
  "tika-vin08t12:67_20": "dussīlesu pana niggahitesu sabbopi ayaṁ upaddavo na hoti, tato pesalā bhikkhū phāsu",
  "tika-vin08t12:67_21": "viharantī’’ti, tasmā ekakammādidhammaparibhogova āmisaparibhogatopi ativiya alajjīvivekena",
  "tika-vin08t12:67_22": "kātabbo, āpattikaro ca saddhammaparihānihetuttāti veditabbaṁ.",
  "tika-vin08t12:68_0": "Apica ‘‘uposatho na tiṭṭhati, pavāraṇā na tiṭṭhati, saṅghakammāni na pavattantī’’ti",
  "tika-vin08t12:68_1": "evaṁ alajjīhi saddhiṁ saṅghakammākaraṇassa aṭṭhakathāyaṁ pakāsitattāpi cetaṁ sijjhati.",
  "tika-vin08t12:68_2": "Tathā parivattaliṅgassa bhikkhuno bhikkhunupassayaṁ gacchantassa paṭipattikathāyaṁ",
  "tika-vin08t12:68_3": "‘‘ārādhikā ca honti saṅgāhikā lajjiniyo, tā kopetvā aññattha na gantabbaṁ. Gacchati",
  "tika-vin08t12:68_4": "ce, gāmantaranadīpārarattivippavāsagaṇamhā ohīyanāpattīhi na muccati…pe… alajjiniyo",
  "tika-vin08t12:68_5": "honti, saṅgahaṁ pana karonti, tāpi pariccajitvā aññattha gantuṁ labhatī’’ti evaṁ",
  "tika-vin08t12:68_6": "alajjinīsu dutiyikāgahaṇādīsu saṁvāsāpattiparihārāya nadīpārāgamanādigarukāpattiṭṭhānānaṁ",
  "tika-vin08t12:68_7": "anuññātattā tatopi alajjisaṁvāsāpatti eva saddhammaparihāniyā hetubhūto garukatarāti",
  "tika-vin08t12:68_8": "viññāyati. Na hi lahukāpattiṭṭhānaṁ vā anāpattiṭṭhānaṁ vā pariharituṁ garukāpattiṭṭhānavītikkamaṁ",
  "tika-vin08t12:68_9": "ācariyā anujānanti. Tathā asaṁvāsapadassa aṭṭhakathāyaṁ ‘‘sabbehipi lajjipuggalehi",
  "tika-vin08t12:68_10": "samaṁ sikkhitabbabhāvato samasikkhātā nāma. Ettha yasmā sabbepi lajjino etesu kammādīsu",
  "tika-vin08t12:68_11": "saha vasanti, na ekopi tato bahiddhā sandissati, tasmā tāni sabbānipi gahetvā eso",
  "tika-vin08t12:68_12": "saṁvāso nāmā’’ti evaṁ lajjīheva ekakammādisaṁvāso vaṭṭatīti pakāsito.",
  "tika-vin08t12:69_0": "Yadi evaṁ kasmā asaṁvāsikesu alajjī na gahitoti? Nāyaṁ virodho, ye gaṇapūrake katvā",
  "tika-vin08t12:69_1": "kataṁ kammaṁ kuppati, tesaṁ pārājikādiapakatattānaññeva asaṁvāsikattena gahitattā.",
  "tika-vin08t12:69_2": "Alajjino pana pakatattabhūtāpi santi, te ce gaṇapūrakā hutvā kammaṁ sādhenti, kevalaṁ",
  "tika-vin08t12:69_3": "katvā agatigamanena karontānaṁ āpattikarā honti sabhāgāpattiāpannā viya aññamaññaṁ.",
  "tika-vin08t12:69_4": "Yasmā alajjitañca lajjitañca puthujjanānaṁ cittakkhaṇapaṭibaddhaṁ, na sabbakālikaṁ.",
  "tika-vin08t12:69_5": "Sañcicca hi vītikkamacitte uppanne alajjino ‘‘na puna īdisaṁ karissāmī’’ti cittena lajjino honti.",
  "tika-vin08t12:70_0": "Tesu ca ye pesalehi ovadiyamānāpi na oramanti, punappunaṁ karonti, te eva asaṁvasitabbā,",
  "tika-vin08t12:70_1": "na itare lajjidhamme okkantattā, tasmāpi alajjino asaṁvāsikesu agaṇetvā tapparivajjanatthaṁ",
  "tika-vin08t12:70_2": "sodhetvāva uposathādikaraṇaṁ anaññātaṁ. Tathā hi ‘‘pārisuddhiṁ āyasmanto ārocetha,",
  "tika-vin08t12:70_3": "pātimokkhaṁ uddisissāmī’’tiādinā (mahāva. 134) aparisuddhāya parisāya uposathakaraṇassa",
  "tika-vin08t12:70_4": "ayuttatā pakāsitā, ‘‘yassa siyā āpatti, so āvikareyya…pe… phāsu hotī’’ti (mahāva.",
  "tika-vin08t12:70_5": "134) evaṁ alajjimpi lajjidhamme patiṭṭhāpetvā uposathakaraṇappakāro ca vutto, ‘‘kaccittha",
  "tika-vin08t12:70_6": "parisuddhā…pe… parisuddhetthāyasmanto’’ti (pārā. 233) ca pārisuddhiuposathe ‘‘parisuddho",
  "tika-vin08t12:70_7": "ahaṁ, bhante, parisuddhoti maṁ dhārethā’’ti (mahāva. 168) ca evaṁ uposathaṁ karontānaṁ",
  "tika-vin08t12:70_8": "parisuddhatā ca pakāsitā, vacanamattena anoramantānañca uposathapavāraṇaṭṭhapanavidhi",
  "tika-vin08t12:70_9": "ca vutto, sabbathā lajjidhammaṁ anokkamantehi saṁvāsassa ayuttatāya nissayadānaggahaṇapaṭikkhepo,",
  "tika-vin08t12:70_10": "tajjanīyādiniggahakammakaraṇaukkhepanīyakammakaraṇena sānuvattakaparisassa alajjissa",
  "tika-vin08t12:70_11": "asaṁvāsikattapāpanavidhi ca vutto, tasmā yathāvuttehi suttantanayehi, aṭṭhakathāvacanehi",
  "tika-vin08t12:70_12": "ca pakatattehipi apakatattehipi sabbehi alajjīhi ekakammādisaṁvāso na vaṭṭati, karontānaṁ",
  "tika-vin08t12:70_13": "āpatti eva dummaṅkūnaṁ puggalānaṁ niggahatthāyeva sabbasikkhāpadānaṁ paññattattāti",
  "tika-vin08t12:70_14": "niṭṭhamettha gantabbaṁ. Teneva dutiyasaṅgītiyaṁ pakatattāpi alajjino vajjiputtakā",
  "tika-vin08t12:70_15": "yasattherādīhi mahantena vāyāmena saṅghato viyojitā. Na hi tesu pārājikādiasaṁvāsikāpatti",
  "tika-vin08t12:70_16": "atthi, tehi dīpitānaṁ dasannaṁ vatthūnaṁ lahukāpattivisayattāti vuttaṁ.",
  "tika-vin08t12:71": "Tassa santiketi mahārakkhitattherassa santike.",
  "tika-vin08t12:72": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t12:73": "Rūpiyādipaṭiggahaṇavinicchayakathālaṅkāro nāma",
  "tika-vin08t12:74": "Dvādasamo paricchedo."
}