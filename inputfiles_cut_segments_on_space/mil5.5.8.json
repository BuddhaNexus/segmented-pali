{
  "mil5.5.8:0.1": "Milindapañha",
  "mil5.5.8:0.2": "Meṇḍakapañha",
  "mil5.5.8:0.3": "Santhavavagga",
  "mil5.5.8:0.4": "8. Brāhmaṇarājavādapañha",
  "mil5.5.8:1.1": "“Bhante nāgasena, bhāsitampetaṁ tathāgatena ‘ahamasmi, bhikkhave, brāhmaṇo yācayogo’ti.",
  "mil5.5.8:1.2": "Puna ca bhaṇitaṁ—",
  "mil5.5.8:1.3": "‘rājāhamasmi selā’ti.",
  "mil5.5.8:1.4": "Yadi, bhante nāgasena, bhagavatā bhaṇitaṁ—",
  "mil5.5.8:1.5": "‘ahamasmi, bhikkhave, brāhmaṇo yācayogo’ti, tena hi ‘rājāhamasmi selā’ti yaṁ vacanaṁ, taṁ micchā.",
  "mil5.5.8:1.6": "Yadi tathāgatena bhaṇitaṁ—",
  "mil5.5.8:1.7": "‘rājāhamasmi selā’ti, tena hi ‘ahamasmi, bhikkhave, brāhmaṇo yācayogo’ti tampi vacanaṁ micchā.",
  "mil5.5.8:1.8": "Khattiyo vā hi bhaveyya brāhmaṇo vā, natthi ekāya jātiyā dve vaṇṇā nāma, ayampi ubhato koṭiko pañho tavānuppatto, so tayā nibbāhitabbo”ti.",
  "mil5.5.8:2.1": "“Bhāsitampetaṁ, mahārāja, bhagavatā—",
  "mil5.5.8:2.2": "‘ahamasmi, bhikkhave, brāhmaṇo yācayogo’ti, puna ca bhaṇitaṁ—",
  "mil5.5.8:2.3": "‘rājāhamasmi selā’ti, tattha kāraṇaṁ atthi, yena kāraṇena tathāgato brāhmaṇo ca rājā ca hotī”ti.",
  "mil5.5.8:3.1": "“Kiṁ pana taṁ, bhante nāgasena, kāraṇaṁ, yena kāraṇena tathāgato brāhmaṇo ca rājā ca hoti”?",
  "mil5.5.8:3.2": "“Sabbe, mahārāja, pāpakā akusalā dhammā tathāgatassa bāhitā pahīnā apagatā byapagatā ucchinnā khīṇā khayaṁ pattā nibbutā upasantā, tasmā tathāgato ‘brāhmaṇo’ti vuccati.",
  "mil5.5.8:4.1": "Brāhmaṇo nāma saṁsayamanekaṁsaṁ vimatipathaṁ vītivatto, bhagavāpi, mahārāja, saṁsayamanekaṁsaṁ vimatipathaṁ vītivatto, tena kāraṇena tathāgato ‘brāhmaṇo’ti vuccati.",
  "mil5.5.8:5.1_0": "Brāhmaṇo nāma sabbabhavagatiyoninissaṭo malarajagatavippamutto asahāyo, bhagavāpi,",
  "mil5.5.8:5.1_1": "mahārāja, sabbabhavagatiyoninissaṭo malarajagatavippamutto asahāyo, tena kāraṇena",
  "mil5.5.8:5.1_2": "tathāgato ‘brāhmaṇo’ti vuccati.",
  "mil5.5.8:6.1": "Brāhmaṇo nāma aggaseṭṭhavarapavaradibbavihārabahulo, bhagavāpi, mahārāja, aggaseṭṭhavarapavaradibbavihārabahulo, tenāpi kāraṇena tathāgato ‘brāhmaṇo’ti vuccati.",
  "mil5.5.8:7.1_0": "Brāhmaṇo nāma ajjhayanaajjhāpanadānappaṭiggahaṇadamasaṁyamaniyamapubbamanusiṭṭhipaveṇivaṁsadharaṇo,",
  "mil5.5.8:7.1_1": "bhagavāpi, mahārāja, ajjhayanaajjhāpanadānappaṭiggahaṇadamasaṁyamaniyamapubbajināciṇṇaanusiṭṭhipaveṇivaṁsadharaṇo,",
  "mil5.5.8:7.1_2": "tenāpi kāraṇena tathāgato ‘brāhmaṇo’ti vuccati.",
  "mil5.5.8:8.1": "Brāhmaṇo nāma brahāsukhavihārajjhānajhāyī;",
  "mil5.5.8:8.2": "bhagavāpi, mahārāja, brahāsukhavihārajjhānajhāyī, tenāpi kāraṇena tathāgato ‘brāhmaṇo’ti vuccati.",
  "mil5.5.8:9.1_0": "Brāhmaṇo nāma sabbabhavābhavagatīsu abhijātivattitamanucaritaṁ jānāti, bhagavāpi,",
  "mil5.5.8:9.1_1": "mahārāja, sabbabhavābhavagatīsu abhijātivattitamanucaritaṁ jānāti, tenāpi kāraṇena",
  "mil5.5.8:9.1_2": "tathāgato ‘brāhmaṇo’ti vuccati.",
  "mil5.5.8:10.1_0": "Brāhmaṇoti, mahārāja, bhagavato netaṁ nāmaṁ mātarā kataṁ, na pitarā kataṁ, na bhātarā",
  "mil5.5.8:10.1_1": "kataṁ, na bhaginiyā kataṁ, na mittāmaccehi kataṁ, na ñātisālohitehi kataṁ, na samaṇabrāhmaṇehi",
  "mil5.5.8:10.1_2": "kataṁ, na devatāhi kataṁ, vimokkhantikametaṁ buddhānaṁ bhagavantānaṁ nāmaṁ bodhiyāyeva",
  "mil5.5.8:10.1_3": "mūle mārasenaṁ vidhamitvā atītānāgatapaccuppanne pāpake akusale dhamme bāhetvā saha",
  "mil5.5.8:10.1_4": "sabbaññutañāṇassa paṭilābhā paṭiladdhapātubhūtasamuppannamatte sacchikā paññatti",
  "mil5.5.8:10.1_5": "yadidaṁ brāhmaṇoti, tena kāraṇena tathāgato vuccati ‘brāhmaṇo’”ti.",
  "mil5.5.8:11.1": "“Kena pana, bhante nāgasena, kāraṇena tathāgato vuccati ‘rājā’”ti?",
  "mil5.5.8:11.2_0": "“Rājā nāma, mahārāja, yo koci rajjaṁ kāreti lokamanusāsati, bhagavāpi, mahārāja,",
  "mil5.5.8:11.2_1": "dasasahassiyā lokadhātuyā dhammena rajjaṁ kāreti, sadevakaṁ lokaṁ samārakaṁ sabrahmakaṁ",
  "mil5.5.8:11.2_2": "sassamaṇabrāhmaṇiṁ pajaṁ sadevamanussaṁ anusāsati, tenāpi kāraṇena tathāgato vuccati ‘rājā’ti.",
  "mil5.5.8:12.1_0": "Rājā nāma, mahārāja, sabbajanamanusse abhibhavitvā nandayanto ñātisaṅghaṁ, socayanto",
  "mil5.5.8:12.1_1": "amittasaṅghaṁ, mahatimahāyasasiriharaṁ thirasāradaṇḍaṁ anūnasatasalākālaṅkataṁ ussāpeti",
  "mil5.5.8:12.1_2": "paṇḍaravimalasetacchattaṁ, bhagavāpi, mahārāja, socayanto mārasenaṁ micchāpaṭipannaṁ,",
  "mil5.5.8:12.1_3": "nandayanto devamanusse sammāpaṭipanne dasasahassiyā lokadhātuyā mahatimahāyasasiriharaṁ",
  "mil5.5.8:12.1_4": "khantithirasāradaṇḍaṁ ñāṇavarasatasalākālaṅkataṁ ussāpeti aggavaravimuttipaṇḍaravimalasetacchattaṁ,",
  "mil5.5.8:12.1_5": "tenāpi kāraṇena tathāgato vuccati ‘rājā’ti.",
  "mil5.5.8:13.1": "Rājā nāma upagatasampattajanānaṁ bahūnamabhivandanīyo bhavati, bhagavāpi, mahārāja, upagatasampattadevamanussānaṁ bahūnamabhivandanīyo, tenāpi kāraṇena tathāgato vuccati ‘rājā’ti.",
  "mil5.5.8:14.1_0": "Rājā nāma yassa kassaci ārādhakassa pasīditvā varitaṁ varaṁ datvā kāmena tappayati,",
  "mil5.5.8:14.1_1": "bhagavāpi, mahārāja, yassa kassaci kāyena vācāya manasā ārādhakassa pasīditvā varitaṁ",
  "mil5.5.8:14.1_2": "varamanuttaraṁ sabbadukkhaparimuttiṁ datvā asesakāmavarena ca tappayati, tenāpi kāraṇena",
  "mil5.5.8:14.1_3": "tathāgato vuccati ‘rājā’ti.",
  "mil5.5.8:15.1_0": "Rājā nāma āṇaṁ vītikkamantaṁ vigarahati jhāpeti dhaṁseti, bhagavatopi, mahārāja,",
  "mil5.5.8:15.1_1": "sāsanavare āṇaṁ atikkamanto alajjī maṅkubhāvena oññāto hīḷito garahito bhavitvā vajjati",
  "mil5.5.8:15.1_2": "jinasāsanavaramhā, tenāpi kāraṇena tathāgato vuccati ‘rājā’ti.",
  "mil5.5.8:16.1_0": "Rājā nāma pubbakānaṁ dhammikānaṁ rājūnaṁ paveṇimanusiṭṭhiyā dhammādhammamanudīpayitvā",
  "mil5.5.8:16.1_1": "dhammena rajjaṁ kārayamāno pihayito piyo patthito bhavati janamanussānaṁ, ciraṁ rājakulavaṁsaṁ",
  "mil5.5.8:16.1_2": "ṭhapayati dhammaguṇabalena, bhagavāpi, mahārāja, pubbakānaṁ sayambhūnaṁ paveṇimanusiṭṭhiyā",
  "mil5.5.8:16.1_3": "dhammādhammamanudīpayitvā dhammena lokamanusāsamāno pihayito piyo patthito devamanussānaṁ",
  "mil5.5.8:16.1_4": "ciraṁ sāsanaṁ pavatteti dhammaguṇabalena, tenāpi kāraṇena tathāgato vuccati ‘rājā’ti.",
  "mil5.5.8:16.2_0": "Evamanekavidhaṁ, mahārāja, kāraṇaṁ, yena kāraṇena tathāgato brāhmaṇopi bhaveyya rājāpi",
  "mil5.5.8:16.2_1": "bhaveyya, sunipuṇo bhikkhu kappampi no naṁ sampādeyya, kiṁ atibahuṁ bhaṇitena, saṅkhittaṁ",
  "mil5.5.8:16.2_2": "sampaṭicchitabban”ti.",
  "mil5.5.8:16.3": "“Sādhu, bhante nāgasena, evametaṁ tathā sampaṭicchāmī”ti.",
  "mil5.5.8:17.1": "Brāhmaṇarājavādapañho aṭṭhamo."
}