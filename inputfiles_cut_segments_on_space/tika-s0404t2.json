{
  "tika-s0404t2:0": "3. Gahapativaggo",
  "tika-s0404t2:1": "1-7. Paṭhamauggasuttādivaṇṇanā",
  "tika-s0404t2:2_0": "21-27. Tatiyassa paṭhamadutiyesu natthi vattabbaṁ. Tatiye ‘‘hatthago’’ti vattabbe",
  "tika-s0404t2:2_1": "‘‘hatthako’’ti vuttaṁ. So hi rājapurisānaṁ hatthato yakkhassa hatthaṁ, yakkhassa",
  "tika-s0404t2:2_2": "hatthato bhagavato hatthaṁ , bhagavato hatthato puna rājapurisānaṁ hatthaṁ gatattā",
  "tika-s0404t2:2_3": "nāmato hatthako āḷavakoti jāto. Tenāha ‘‘āḷavakayakkhassa hatthato hatthehi sampaṭicchitattā",
  "tika-s0404t2:2_4": "hatthakoti laddhanāmo rājakumāro’’ti. Catutthādīni uttānatthāneva.",
  "tika-s0404t2:3": "Paṭhamauggasuttādivaṇṇanā niṭṭhitā.",
  "tika-s0404t2:4": "8. Dutiyabalasuttavaṇṇanā",
  "tika-s0404t2:5_0": "28. Aṭṭhame khīṇāsavassa sabbesaṁ saṅkhārānaṁ aniccatā asammohavasena kiccato maggapaññāya",
  "tika-s0404t2:5_1": "suppaṭividdhā, vipassanāya ārammaṇakaraṇavasenapīti dassento āha ‘‘sahavipassanāya",
  "tika-s0404t2:5_2": "maggapaññāyā’’ti. Ime kāmāti dvepi kāme vadati. Kilesavasena uppajjamāno hi pariḷāho",
  "tika-s0404t2:5_3": "vatthukāmasannissayo vatthukāmavisayo vāti dvepi sapariḷāhaṭṭhena aṅgārakāsu viyāti",
  "tika-s0404t2:5_4": "‘‘aṅgārakāsūpamā’’ti vuttā. Anto vuccati lāmakaṭṭhena taṇhā, byantaṁ vigatantaṁ bhūtanti",
  "tika-s0404t2:5_5": "byantibhūtanti āha ‘‘vigatantabhūta’’nti, nittaṇhanti attho.",
  "tika-s0404t2:6": "Dutiyabalasuttavaṇṇanā niṭṭhitā.",
  "tika-s0404t2:7": "9. Akkhaṇasuttavaṇṇanā",
  "tika-s0404t2:8_0": "29. Navame yasmā mahiddhikapetā devāsurānaṁ āvāhaṁ gacchanti, vivāhaṁ na gacchanti,",
  "tika-s0404t2:8_1": "tasmā pettivisayeneva asurakāyo gahitoti veditabbo. Petāsurā pana petā evāti tesaṁ",
  "tika-s0404t2:8_2": "petehi saṅgaho avuttasiddhova.",
  "tika-s0404t2:9": "Akkhaṇasuttavaṇṇanā niṭṭhitā.",
  "tika-s0404t2:10": "10. Anuruddhamahāvitakkasuttavaṇṇanā",
  "tika-s0404t2:11_0": "30. Dasame appicchassāti na icchassa. Abhāvattho hettha appasaddo ‘‘appaḍaṁsamakasavātātapā’’tiādīsu",
  "tika-s0404t2:11_1": "(a. ni. 10.11) viya. Paccayesu appiccho paccayappiccho, cīvarādipaccayesu icchārahito.",
  "tika-s0404t2:11_2": "Adhigamappicchoti jhānādiadhigamavibhāvane icchārahito . Pariyattiappicchoti pariyattiyaṁ",
  "tika-s0404t2:11_3": "bāhusaccavibhāvane icchārahito. Dhutaṅgappicchoti dhutaṅgesu appiccho dhutaṅgabhāvavibhāvane",
  "tika-s0404t2:11_4": "icchārahito. Santaguṇaniguhanenāti attani saṁvijjamānānaṁ jhānādiguṇānañceva bāhusaccaguṇassa",
  "tika-s0404t2:11_5": "dhutaṅgaguṇassa ca niguhanena chādanena. Sampajjatīti nipphajjati sijjhati. No mahicchassāti",
  "tika-s0404t2:11_6": "mahatiyā icchāya samannāgatassa no sampajjati anudhammassapi anipphajjanato. Pavivittassāti",
  "tika-s0404t2:11_7": "pakārehi vivittassa. Tenāha ‘‘kāyacittaupadhivivekehi vivittassā’’ti. Ārambhavatthuvasenāti",
  "tika-s0404t2:11_8": "bhāvanābhiyogavasena ekībhāvova kāyavivekoti adhippeto, na gaṇasaṅgaṇikābhāvamattanti",
  "tika-s0404t2:11_9": "dasseti. Kammanti yogakammaṁ.",
  "tika-s0404t2:12_0": "Sattehi kilesehi ca saṅgaṇanaṁ samodhānaṁ saṅgaṇikā, sā āramitabbaṭṭhena ārāmo etassāti",
  "tika-s0404t2:12_1": "saṅgaṇikārāmo, tassa. Tenāha ‘‘gaṇasaṅgaṇikāya cevā’’tiādi. Āraddhavīriyassāti paggahitavīriyassa.",
  "tika-s0404t2:12_2": "Tañca kho upadhiviveke ninnatāvasena ‘‘ayaṁ dhammo’’ti vacanato. Esa nayo itaresupi.",
  "tika-s0404t2:12_3": "Vivaṭṭanissitaṁyeva hi samādhānaṁ idhādhippetaṁ, tathā paññāpi. Kammassa-katapaññāya",
  "tika-s0404t2:12_4": "hi ṭhito kammavasena bhavesu nānappakāro anatthoti jānanto kammakkhayakaraṁ ñāṇaṁ",
  "tika-s0404t2:12_5": "abhipattheti, tadatthañca ussāhaṁ karoti. Mānādayo sattasantānaṁ saṁsāre papañcenti",
  "tika-s0404t2:12_6": "vitthārentīti papañcāti āha ‘‘taṇhāmānadiṭṭhipapañcarahitattā’’tiādi. Sesamettha suviññeyyameva.",
  "tika-s0404t2:13": "Anuruddhamahāvitakkasuttavaṇṇanā niṭṭhitā.",
  "tika-s0404t2:14": "Gahapativaggavaṇṇanā niṭṭhitā."
}