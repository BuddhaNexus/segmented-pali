{
  "tika-s0402t44:0": "(11) 1. Valāhakavaggo",
  "tika-s0402t44:1": "1-2. Valāhakasuttadvayavaṇṇanā",
  "tika-s0402t44:2_0": "101-2. Tatiyapaṇṇāsakassa paṭhame gajjitāti thanitā. Tattha gajjitvā novassanabhāvo",
  "tika-s0402t44:2_1": "nāma pāpako. Manussā hi yadā devo gajjati, tadā “suvuṭṭhitā bhavissatī”ti bījāni",
  "tika-s0402t44:2_2": "nīharitvā vapanti. Atha deve avassante khette bījāni khetteyeva nassanti, gehe bījāni",
  "tika-s0402t44:2_3": "geheyeva nassantīti dubbhikkhaṁ hoti. Nogajjitvā vassanabhāvopi pāpako. Manussā hi",
  "tika-s0402t44:2_4": "imasmiṁ kāle “dubbuṭṭhikā bhavissatī”ti ninnaṭṭhānesuyeva vappaṁ karonti. Atha devo",
  "tika-s0402t44:2_5": "vassitvā sabbabījāni mahāsamuddaṁ pāpeti, dubbhikkhameva hoti. Gajjitvā vassanabhāvo",
  "tika-s0402t44:2_6": "pana bhaddako. Tadā hi subhikkhaṁ hoti. Nogajjitvā novassanabhāvo ekantapāpakova.",
  "tika-s0402t44:2_7": "Bhāsitā hoti no kattāti “idāni ganthadhuraṁ pūressāmi, vāsadhuraṁ pūressāmī”ti kathetiyeva,",
  "tika-s0402t44:2_8": "na uddesaṁ gaṇhāti, na kammaṭṭhānaṁ bhāveti.",
  "tika-s0402t44:3_0": "Kattā hoti no bhāsitāti “ganthadhuraṁ pūressāmi, vāsadhuraṁ vā”ti na bhāsati, sampatte",
  "tika-s0402t44:3_1": "pana kāle samattaṁ sampādeti. Iminā nayena itarepi veditabbā. Atha vā sabbaṁ panetaṁ",
  "tika-s0402t44:3_2": "paccayadāyakeheva kathitaṁ. Eko hi “asukadivase nāma dānaṁ dassāmī”ti saṅghaṁ nimanteti,",
  "tika-s0402t44:3_3": "sampatte kāle no karoti. Ayaṁ puggalo puññena parihāyati, bhikkhusaṅgho pana lābhena",
  "tika-s0402t44:3_4": "parihāyati. Aparo saṅghaṁ animantetvā sakkāraṁ katvā “bhikkhū ānessāmī”ti na labhi,",
  "tika-s0402t44:3_5": "sabbe aññattha nimantitā honti. Ayampi puññena parihāyati, saṅghopi lābhena parihāyati.",
  "tika-s0402t44:3_6": "Aparo paṭhamaṁ saṅghaṁ nimantetvā pacchā sakkāraṁ katvā dānaṁ deti, ayaṁ kiccakārī",
  "tika-s0402t44:3_7": "hoti. Aparo neva saṅghaṁ nimanteti, na dānaṁ deti, ayaṁ pāpapuggaloti veditabbo. Dutiyaṁ uttānameva.",
  "tika-s0402t44:4": "Valāhakasuttadvayavaṇṇanā niṭṭhitā.",
  "tika-s0402t44:5": "3. Kumbhasuttavaṇṇanā",
  "tika-s0402t44:6_0": "103. Tatiye rittakoti anto ritto. Pihitamukhoti pidahitvā ṭhapito. Apārutamukhoti",
  "tika-s0402t44:6_1": "vivaritvā ṭhapito, upamitapuggalesu panettha antoguṇasāravirahito ca tuccho, bāhirasobhanatāya",
  "tika-s0402t44:6_2": "pihito puggaloti veditabbo. Sesesupi eseva nayo.",
  "tika-s0402t44:7": "Kumbhasuttavaṇṇanā niṭṭhitā.",
  "tika-s0402t44:8": "4. Udakarahadasuttavaṇṇanā",
  "tika-s0402t44:9_0": "104. Catutthe udakarahado jaṇṇukamattepi udake sati paṇṇarasasambhinnavaṇṇattā vā",
  "tika-s0402t44:9_1": "bahalattā vā udakassa apaññāyamānatalo uttāno gambhīrobhāso nāma hotīti āha “purāṇapaṇṇarasa…pe…",
  "tika-s0402t44:9_2": "gambhīrobhāso nāmā”ti. Tiporisacatuporise pana udake sati acchattā udakassa paññāyamānatalo",
  "tika-s0402t44:9_3": "gambhīro uttānobhāso nāma hotīti āha “acchavippasannamaṇivaṇṇaudako uttānobhāso nāmā”ti.",
  "tika-s0402t44:9_4": "Ubhayakāraṇasambhavato pana itare dve veditabbā. Puggalepi kilesussadabhāvato guṇagambhīratāya",
  "tika-s0402t44:9_5": "ca abhāvato guṇagambhīrānaṁ sadisehi abhikkamanādīhi yutto uttāno gambhīrobhāso nāma.",
  "tika-s0402t44:9_6": "Iminā nayena sesā veditabbā.",
  "tika-s0402t44:10": "Udakarahadasuttavaṇṇanā niṭṭhitā.",
  "tika-s0402t44:11": "5-6. Ambasuttādivaṇṇanā",
  "tika-s0402t44:12_0": "105-6. Pañcame āmakaṁ hutvāti anto āmaṁ hutvā. Pakkaṁ āmavaṇṇīti anto pakkaṁ bahi",
  "tika-s0402t44:12_1": "āmasadisaṁ. Tattha yathā ambe apakkabhāvo āmatā hoti, evaṁ puggalepi puthujjanatā.",
  "tika-s0402t44:12_2": "Yathā ca tattha pakkasadisatā pakkavaṇṇitā, evaṁ puggalepi ariyānaṁ abhikkamanādisadisatā",
  "tika-s0402t44:12_3": "pakkavaṇṇitāti iminā nayena sesā veditabbā. Chaṭṭhaṁ uttānameva.",
  "tika-s0402t44:13": "Ambasuttādivaṇṇanā niṭṭhitā.",
  "tika-s0402t44:14": "7. Mūsikasuttavaṇṇanā",
  "tika-s0402t44:15_0": "107. Sattame āvāṭaṁ khanatīti attano āsayaṁ bilakūpaṁ khanati. Na ca tattha vasatīti",
  "tika-s0402t44:15_1": "tattha avasitvā kismiñcideva ṭhāne vasati, evaṁ biḷārādiamittavasaṁ gacchati. Vasitā",
  "tika-s0402t44:15_2": "no gādhaṁ kattāti sayaṁ na khanati, parena kate bile vasati, evaṁ jīvitaṁ rakkhati.",
  "tika-s0402t44:15_3": "Tatiyā dvepi karontī jīvitaṁ rakkhati. Catutthī dvepi akarontī amittavasaṁ gacchati.",
  "tika-s0402t44:15_4": "Imāya pana upamāya upamitesu puggalesu paṭhamo yathā sā mūsikā gādhaṁ khanati, evaṁ",
  "tika-s0402t44:15_5": "navaṅgaṁ satthusāsanaṁ uggaṇhāti. Yathā pana sā tattha na vasati, kismiñcideva ṭhāne",
  "tika-s0402t44:15_6": "vasantī amittavasaṁ gacchati, tathā ayampi pariyattivasena ñāṇaṁ pesetvā catusaccadhammaṁ",
  "tika-s0402t44:15_7": "na paṭivijjhati, lokāmisaṭṭhānesu vicaranto maccumārakilesamāradevaputtamārasaṅkhātānaṁ",
  "tika-s0402t44:15_8": "vasaṁ gacchati. Dutiyo yathā mūsikā gādhaṁ na khanati, evaṁ navaṅgaṁ satthusāsanaṁ",
  "tika-s0402t44:15_9": "na uggaṇhāti. Yathā pana parena khanite bile vasantī jīvitaṁ rakkhati, evaṁ parassa",
  "tika-s0402t44:15_10": "kathaṁ sutvā catusaccadhammaṁ paṭivijjhitvā tiṇṇaṁ mārānaṁ vasaṁ atikkamati. Iminā",
  "tika-s0402t44:15_11": "nayena tatiyacatutthesupi opammasaṁsandanaṁ veditabbaṁ.",
  "tika-s0402t44:16": "Mūsikasuttavaṇṇanā niṭṭhitā.",
  "tika-s0402t44:17": "8. Balībaddasuttavaṇṇanā",
  "tika-s0402t44:18_0": "108. Aṭṭhame balībaddo tāva yo attano gogaṇaṁ ghaṭṭeti ubbejeti, paragoṇe pana sūrato",
  "tika-s0402t44:18_1": "sukhasīlo hoti, ayaṁ sagavacaṇḍo no paragavacaṇḍo nāma. Puggalopi attano parisaṁ",
  "tika-s0402t44:18_2": "ghaṭṭento vijjhanto pharuse samudācaranto, paraparisāya pana soraccaṁ nivātavuttitaṁ",
  "tika-s0402t44:18_3": "āpajjanto sagavacaṇḍo nāmāti iminā nayena sesāpi veditabbā.",
  "tika-s0402t44:19": "Balībaddasuttavaṇṇanā niṭṭhitā.",
  "tika-s0402t44:20": "9. Rukkhasuttavaṇṇanā",
  "tika-s0402t44:21_0": "109.Navame rukkho tāva pheggu sāraparivāroti vanajeṭṭhakarukkho sayaṁ pheggu hoti,",
  "tika-s0402t44:21_1": "parivārarukkhā panassa sārā honti. Iminā nayena sesā veditabbā. Puggalesu pana sīlasāravirahitato",
  "tika-s0402t44:21_2": "pheggutā, sīlācārasamannāgamena ca sāratā veditabbā.",
  "tika-s0402t44:22": "Rukkhasuttavaṇṇanā niṭṭhitā.",
  "tika-s0402t44:23": "10. Āsīvisasuttavaṇṇanā",
  "tika-s0402t44:24_0": "110. Dasame yassa visaṁ pajjalitatiṇukkāya aggi viya sīghaṁ abhiruhitvā akkhīni gahetvā",
  "tika-s0402t44:24_1": "khandhaṁ gahetvā sīsaṁ gahetvā ṭhitanti vattabbataṁ āpajjati maṇisappādīnaṁ visaṁ",
  "tika-s0402t44:24_2": "viya, mantaṁ pana parivattetvā kaṇṇavātaṁ datvā daṇḍakena pahaṭamatte otaritvā daṭṭhaṭṭhāneyeva",
  "tika-s0402t44:24_3": "tiṭṭhati, ayaṁ āgataviso na ghoraviso nāma. Yassa pana visaṁ saṇikaṁ abhiruhati,",
  "tika-s0402t44:24_4": "āruḷhāruḷhaṭṭhāne pana āsittaudakaṁ viya hoti udakasappādīnaṁ viya, dvādasavassaccayenapi",
  "tika-s0402t44:24_5": "kaṇṇaviddhakhandhapiṭṭhikādīsu paññāyati, mantaparivattanādīsu ca kariyamānesu sīghaṁ",
  "tika-s0402t44:24_6": "na otarati, ayaṁ ghoraviso na āgataviso nāma. Yassa pana visaṁ sīghaṁ abhiruhati,",
  "tika-s0402t44:24_7": "na sīghaṁ otarati aneḷakasappādīnaṁ visaṁ viya, ayaṁ āgataviso ca ghoraviso ca. Aneḷakasappo",
  "tika-s0402t44:24_8": "nāma mahāāsīviso. Yassa visaṁ mandaṁ hoti, ohāriyamānampi sukheneva otarati nīlasappadhamanisappādīnaṁ",
  "tika-s0402t44:24_9": "visaṁ viya, ayaṁ neva āgataviso na ghoraviso. Nīlasappo nāma sākhavaṇṇo rukkhaggādīsu vicaraṇasappo.",
  "tika-s0402t44:25": "Āsīvisasuttavaṇṇanā niṭṭhitā.",
  "tika-s0402t44:26": "Valāhakavaggavaṇṇanā niṭṭhitā."
}