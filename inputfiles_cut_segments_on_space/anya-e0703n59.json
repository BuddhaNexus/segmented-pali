{
  "anya-e0703n59:0": "Saṭṭhima pariccheda",
  "anya-e0703n59:1": "Kumārodayo",
  "anya-e0703n59:2": "1.",
  "anya-e0703n59:3": "Rohaṇe nivasitthā’va, jayabāhumahīpati;",
  "anya-e0703n59:4": "Mittāvhā rājinī ceva, tadā kālamakaṁsu te.",
  "anya-e0703n59:5": "2.",
  "anya-e0703n59:6": "Sirīvallabhajāyā’tha, janesi sugalā duve;",
  "anya-e0703n59:7": "Māṇabharaṇakaṁ puttaṁ, puttiṁ līlāvatimpi ca.",
  "anya-e0703n59:8": "3.",
  "anya-e0703n59:9": "Māṇābharaṇabhūpāla-devī’pi ratanāvalī;",
  "anya-e0703n59:10": "Mittaṁ pabhāvatiñcāpi, alabhī dhītaro duve.",
  "anya-e0703n59:11": "4.",
  "anya-e0703n59:12": "Passantassa ubho tāyo, dhītaro vīrabāhuno;",
  "anya-e0703n59:13": "Tadā mahādipādassa, evaṁ āsi vitakkitaṁ.",
  "anya-e0703n59:14": "5.",
  "anya-e0703n59:15": "Lokābhisammate sabba-bhūpālanvayamuddhani;",
  "anya-e0703n59:16": "Visuddhe somavaṁsamhi, abhijātā mayaṁ pana.",
  "anya-e0703n59:17": "6.",
  "anya-e0703n59:18": "Pihanīyatarākārā, sabbasattisamunnatā;",
  "anya-e0703n59:19": "Nānāvijjāsu nipuṇā, hatthiassādisukkhamā.",
  "anya-e0703n59:20": "7.",
  "anya-e0703n59:21": "Tathā pekākinā ve’te, tayo vikkamabāhunā;",
  "anya-e0703n59:22": "Parājayaṁ paribhavaṁ, pāpitā bahuso raṇe.",
  "anya-e0703n59:23": "8.",
  "anya-e0703n59:24": "Sūnuno susamatthassa, visodhetu mimaṁ malaṁ;",
  "anya-e0703n59:25": "Na dissate pātubhāvo, aho no appapuññatā.",
  "anya-e0703n59:26": "9.",
  "anya-e0703n59:27": "Janavādakiliṭṭhena, rājattenāpi kiṁ mama;",
  "anya-e0703n59:28": "Idāni visayāsaṅgaṁ, hitvā kalyāṇakammasu.",
  "anya-e0703n59:29": "10.",
  "anya-e0703n59:30": "Appamattassa satataṁ, netabbā vāsarā’iti;",
  "anya-e0703n59:31": "Niyyātetvā amaccānaṁ, sabbaṁ rajjavicāraṇaṁ.",
  "anya-e0703n59:32": "11.",
  "anya-e0703n59:33": "Tahiṁ satta’ṭṭhamāsañhi, vasaṁ rattiyamekadā;",
  "anya-e0703n59:34": "Devarājaghareseyyaṁ, kappesi sīlasaṁyato.",
  "anya-e0703n59:35": "12.",
  "anya-e0703n59:36": "Tato paccūsakālamhi, devaputtaṁ mahiddhikaṁ;",
  "anya-e0703n59:37": "Vicittavatthābharaṇaṁ, gandhamālāvibhūsitaṁ.",
  "anya-e0703n59:38": "13.",
  "anya-e0703n59:39": "Uḷāratararūpena, dehobhāsena attano;",
  "anya-e0703n59:40": "Obhāsentaṁ asesā’sā, sūriyañca na bhuggataṁ.",
  "anya-e0703n59:41": "14.",
  "anya-e0703n59:42": "Vadantaṁ supine evaṁ, adakkhi daraṇīpati;",
  "anya-e0703n59:43": "Pasīdassu mahābhāga, pitobhava mahipati.",
  "anya-e0703n59:44": "15.",
  "anya-e0703n59:45": "Dhaññalakkhaṇasampanno, icchitatthassasādhako;",
  "anya-e0703n59:46": "Vinīto lokakuhara-byāpitejo parakkamo.",
  "anya-e0703n59:47": "16.",
  "anya-e0703n59:48": "Āṇabalayasokitti-bhāsuro sagguṇākaro;",
  "anya-e0703n59:49": "Lokasāsanasaṁvuddhi-karo puttavaro tava.",
  "anya-e0703n59:50": "17.",
  "anya-e0703n59:51": "Labbhīssate mahārāja, na cirasseva sampati;",
  "anya-e0703n59:52": "Puttadārādhivutthaṁ taṁ, puraṁ khippaṁ payāhīti.",
  "anya-e0703n59:53": "18.",
  "anya-e0703n59:54": "Pabujjhitvāna sañjāta-pītivegotha rattiyā;",
  "anya-e0703n59:55": "Vibhātāya tatopoṅkha-gāmaṁ gañchinaruttamo.",
  "anya-e0703n59:56": "19.",
  "anya-e0703n59:57": "Yathā diṭṭhappakārantaṁ, kathesi supinaṁ subhaṁ;",
  "anya-e0703n59:58": "Mahesī pamukhānaṁ so, amaccānaṁ mahīpati.",
  "anya-e0703n59:59": "20.",
  "anya-e0703n59:60": "Saddhiṁ mahesiyā tattha, patthento puttamuttamaṁ;",
  "anya-e0703n59:61": "Cintonto dānasīlādiṁ, subhaṁ nānappakārakaṁ.",
  "anya-e0703n59:62": "21.",
  "anya-e0703n59:63": "Athekadivasaṁkāle, paccūse supine pana;",
  "anya-e0703n59:64": "Sabbalakkhaṇasampannaṁ, sabbasetaṁ manoharaṁ.",
  "anya-e0703n59:65": "22.",
  "anya-e0703n59:66": "Dantīpotavaraṁ dantaṁ, kaṇṇe gaṇiyapemato;",
  "anya-e0703n59:67": "Pavisantamivattānaṁ, seyyāgabbhaṁ mahesiyā.",
  "anya-e0703n59:68": "23.",
  "anya-e0703n59:69": "Sampassiya pabujjhitvā, uṭṭhāya sayanāvarā;",
  "anya-e0703n59:70": "Sañjātapītipāmojja-vegapīṇitamānaso.",
  "anya-e0703n59:71": "24.",
  "anya-e0703n59:72": "Tāyaṁ velāyamedāsu-seyyāgabbhaṁ mahesiyā;",
  "anya-e0703n59:73": "Pavissasupinaṁ tassā, yathādiṭṭhaṁ pakāsayī.",
  "anya-e0703n59:74": "25.",
  "anya-e0703n59:75": "Ahampi tādisaṁ hatthi-potakaṁ sayanaṁ mama;",
  "anya-e0703n59:76": "Padakkhiṇaṁ karitvāna, ṭhitaṁ soṇḍe samādiya.",
  "anya-e0703n59:77": "26.",
  "anya-e0703n59:78": "Ākaḍḍhitvāna sayanaṁ, samāropiya pemato;",
  "anya-e0703n59:79": "Āliṅgiṁ supinamhīti, devī cāpi tamabravī.",
  "anya-e0703n59:80": "27.",
  "anya-e0703n59:81": "Ubho te aññamaññassa, diṭṭhamevaṁ pakāsiya;",
  "anya-e0703n59:82": "Uṭṭhāpesuṁ pahaṭṭhāva, vītaniddāruṇaṁ tadā.",
  "anya-e0703n59:83": "28.",
  "anya-e0703n59:84": "Tato pāto upaṭṭhātu, mupayātaṁ purohitaṁ;",
  "anya-e0703n59:85": "Nemittake ca pucchiṁsu, sunitvā te pamoditā.",
  "anya-e0703n59:86": "29.",
  "anya-e0703n59:87": "Na cirasseva puttassa, dhaññalakkhaṇasālino;",
  "anya-e0703n59:88": "Uppattiyā avassaṁ’va, bhavaṁtabbanti kittayuṁ.",
  "anya-e0703n59:89": "30.",
  "anya-e0703n59:90": "Taṁ suṇitvā amaccā ca, tathā nagaravāsino;",
  "anya-e0703n59:91": "Avindiṁsu janindo ca, sabbepīti mahussavaṁ.",
  "anya-e0703n59:92": "31.",
  "anya-e0703n59:93": "Tato paṭṭhāya sotthānaṁ, patthayaṁ patthivobhusaṁ;",
  "anya-e0703n59:94": "Bhikkhusaṅghena bahuso, bhaṇāpesi parittakaṁ.",
  "anya-e0703n59:95": "32.",
  "anya-e0703n59:96": "Maṇimuttādikaṁ cittaṁ, mahagghamanuvāsaraṁ;",
  "anya-e0703n59:97": "Pariccaji dānamukhe, yācakānamanekaso.",
  "anya-e0703n59:98": "33.",
  "anya-e0703n59:99": "Purohitādivippehi, vedavedaṅgaviññūhi;",
  "anya-e0703n59:100": "Vattāpesi ca homādi-vidhānaṁ sotthi sammataṁ.",
  "anya-e0703n59:101": "34.",
  "anya-e0703n59:102": "Suvinaṭṭhe vihāre ca, dhātugabbhe ca vāpiyo;",
  "anya-e0703n59:103": "Jiṇṇā ca paṭisaṅkhattuṁ, yojayī rājakappike.",
  "anya-e0703n59:104": "35.",
  "anya-e0703n59:105": "Dinaṁ nayante kalyāṇa-kammene’vaṁ narissare;",
  "anya-e0703n59:106": "Na ciraṁ saṇṭhahi gabbha-varo kucchimhi deviyā.",
  "anya-e0703n59:107": "36.",
  "anya-e0703n59:108": "Tatovagamma taṁ haṭṭha-pahaṭṭho so narissaro;",
  "anya-e0703n59:109": "Mahantaṁ deviyā gabbha-parihāramadāpayi.",
  "anya-e0703n59:110": "37.",
  "anya-e0703n59:111": "Paripakkagabbhā devī, kamena janayīsukaṁ;",
  "anya-e0703n59:112": "Samaye bhaddanakkhatta-muhuttenabhilakkhite.",
  "anya-e0703n59:113": "38.",
  "anya-e0703n59:114": "Suppasannā asesā ca, disāyo taṁkhaṇe ahu;",
  "anya-e0703n59:115": "Samīraṇe ca vāsiṁsu, sugandhimudusītalā.",
  "anya-e0703n59:116": "39.",
  "anya-e0703n59:117": "Dantīnaṁ koñcanādena, hayānaṁ hesitena ca;",
  "anya-e0703n59:118": "Rājaṅgaṇaṁ tadājātaṁ, mahākolāhalā kūlaṁ.",
  "anya-e0703n59:119": "40.",
  "anya-e0703n59:120": "Accherātisaye evaṁ, pātubhūte anekadhā;",
  "anya-e0703n59:121": "Disvā taṁ vimhayappatto, māṇabharaṇabhūpati.",
  "anya-e0703n59:122": "41.",
  "anya-e0703n59:123": "Sutvā nijassa puttassa, tadā sañjātasāsanaṁ;",
  "anya-e0703n59:124": "Amatenābhisittova, pītipuṇṇamanoratho.",
  "anya-e0703n59:125": "42.",
  "anya-e0703n59:126": "Mocāpetvā tadā kārā-ghare baddhe bahūjane;",
  "anya-e0703n59:127": "Dānaṁ uḷāraṁ samaṇa-brāhmaṇānaṁ padāpayi.",
  "anya-e0703n59:128": "43.",
  "anya-e0703n59:129": "Amaccapamukhā cāpi, janāpuranivāsino;",
  "anya-e0703n59:130": "Kadalītoraṇādīhi, rājadhānī manekadhā.",
  "anya-e0703n59:131": "44.",
  "anya-e0703n59:132": "Alaṅkaritvā sakalaṁ, sumaṇḍitapasādhitā;",
  "anya-e0703n59:133": "Chaṇaṁ mahantaṁ vattesuṁ, katipāhaṁ manoramaṁ.",
  "anya-e0703n59:134": "45.",
  "anya-e0703n59:135": "Vede vuttavidhānena, jātakammādikaṁ vidhiṁ;",
  "anya-e0703n59:136": "Sabbaṁ samāpayitvāna, kumārassā’vanīpati.",
  "anya-e0703n59:137": "46.",
  "anya-e0703n59:138": "Purohitādayo vippe, tato lakkhaṇapāṭhake;",
  "anya-e0703n59:139": "Āṇāpetvāna sakkāra-sammānavidhipubbakaṁ.",
  "anya-e0703n59:140": "47.",
  "anya-e0703n59:141": "Niyojesi kumārassa, lakkhaṇānaṁ paṭiggahe;",
  "anya-e0703n59:142": "Sādhakaṁ sakalaṁ tassa, yatthapādādilakkhaṇaṁ.",
  "anya-e0703n59:143": "48.",
  "anya-e0703n59:144": "Upadhāriya mahāmacca-gaṇamajjhagatassa te;",
  "anya-e0703n59:145": "Rājino deviyā cāpi, pakāsesuṁ pamoditā.",
  "anya-e0703n59:146": "49.",
  "anya-e0703n59:147": "Laṅkādīpaṁ ṭhapetvāna, jambudīpatalampi ca;",
  "anya-e0703n59:148": "Ekacchattaṅkitaṁ katvā-nubhottuṁ nipuṇo iti.",
  "anya-e0703n59:149": "50.",
  "anya-e0703n59:150": "Te santappiya bhogehi, bhiyyo pucchittha sādaraṁ;",
  "anya-e0703n59:151": "Sandissamānaṁ yaṁkiñci, ariṭṭhaṁ atthi natthī’ti.",
  "anya-e0703n59:152": "51.",
  "anya-e0703n59:153": "Dīghāyuko kumāro’yaṁ, kiñci paññāyate vata;",
  "anya-e0703n59:154": "Janakāriṭṭhayogo’ti, te mahīpatino’bravuṁ.",
  "anya-e0703n59:155": "52.",
  "anya-e0703n59:156": "Tassārijanasammaddi-patāpabhujayo gato;",
  "anya-e0703n59:157": "So parakkamabāhū’ti, anvatthanāmamaggahī.",
  "anya-e0703n59:158": "53.",
  "anya-e0703n59:159": "Kaṇṇave dhamahañceva, annupāsanamaṅgalaṁ;",
  "anya-e0703n59:160": "Kārāpiya vidhānaññū, yathāvidhimasesato.",
  "anya-e0703n59:161": "54.",
  "anya-e0703n59:162": "Rañño vikkamabāhussa, saputtuppattisāsanaṁ;",
  "anya-e0703n59:163": "Vattuṁ sadūte pesesi, pulatthinagaraṁ tadā.",
  "anya-e0703n59:164": "55.",
  "anya-e0703n59:165": "Tehiso bhāgineyyassa, mahābhāgattanampi ca;",
  "anya-e0703n59:166": "Janakāriṭṭhayogañca, sutvā vikkamabāhuso.",
  "anya-e0703n59:167": "56.",
  "anya-e0703n59:168": "Dhaññaṁ vijayarājādi-rājamālāya nāyakaṁ;",
  "anya-e0703n59:169": "Maṇiṁva bhāsuraṁ mayhaṁ, bhāgineyyaṁ janesiso.",
  "anya-e0703n59:170": "57.",
  "anya-e0703n59:171": "Hāni yākācisatataṁ, yathā tassa na hessati;",
  "anya-e0703n59:172": "Tathā mamantikeyeva, kumāro ettha vaḍḍhataṁ.",
  "anya-e0703n59:173": "58.",
  "anya-e0703n59:174": "Aladdhaṁ labhituṁ lābhaṁ, laddhañca parirakkhituṁ;",
  "anya-e0703n59:175": "Sabbathā na samatthoyaṁ, putto gajabāhu mama.",
  "anya-e0703n59:176": "59.",
  "anya-e0703n59:177": "Sūrabhāvādiyutto’pi, mahindavhaparosuto;",
  "anya-e0703n59:178": "Nihīno mātugottena, na rajjassa raho mama.",
  "anya-e0703n59:179": "60.",
  "anya-e0703n59:180": "Ṭhitassa vikkajātena, nekaso sañcitena me;",
  "anya-e0703n59:181": "Rajjassa bhāgineyyo’va, kāmaṁ bhāgī bhavissati.",
  "anya-e0703n59:182": "61.",
  "anya-e0703n59:183": "Itipesesi dūte so, ānetuṁ taṁ kumārakaṁ;",
  "anya-e0703n59:184": "Kumārā bharaṇaṁ datvā, sesaṁ sārañcupāyanaṁ.",
  "anya-e0703n59:185": "62.",
  "anya-e0703n59:186": "Sabbaṁ dūtamukhā sutvā, vīrabāhu mahīpati;",
  "anya-e0703n59:187": "Tassetaṁ vacanaṁ yuttaṁ, vuttaṁ mehita buddhiyā.",
  "anya-e0703n59:188": "63.",
  "anya-e0703n59:189": "Tathāpi ca nijāriṭṭha-paṭikāratthamīdisaṁ;",
  "anya-e0703n59:190": "Orasaṁ puttaratanaṁ, pesetuṁ nā’nurūpakaṁ.",
  "anya-e0703n59:191": "64.",
  "anya-e0703n59:192": "Kiñca tattha kumāramhi, nīte vikkama bāhuno;",
  "anya-e0703n59:193": "Pakkho laddhamahāvāha-balo viya hutāsano.",
  "anya-e0703n59:194": "65.",
  "anya-e0703n59:195": "Accunnatena mahatā, tejasā sañjalissati;",
  "anya-e0703n59:196": "Hānireva vatamhākaṁ, mahatī hessate bhusaṁ.",
  "anya-e0703n59:197": "66.",
  "anya-e0703n59:198": "Iti hatthe gatānaṁ so, dūtānaṁ thanayaṁ sakaṁ;",
  "anya-e0703n59:199": "Apesetvā visajjesi, pasādiya manena so.",
  "anya-e0703n59:200": "67.",
  "anya-e0703n59:201": "Saputtadārehi samaggavāsaṁ,",
  "anya-e0703n59:202": "Narādinātho nivasaṁ tahiṁso;",
  "anya-e0703n59:203": "Tibbena phuṭṭho mahatāgadena,",
  "anya-e0703n59:204": "Rajjena saddhiṁ vijahittha desaṁ.",
  "anya-e0703n59:205": "Sujanappasādasaṁve gatthāya kate mahāvaṁse",
  "anya-e0703n59:206": "Kumārodayo nāma",
  "anya-e0703n59:207": "Saṭṭhimo paricchedo."
}