{
  "tha-ap30:0.1": "Therāpadāna ",
  "tha-ap30:0.2": "Subhūtivagga ",
  "tha-ap30:0.3": "8 Uttiyattheraapadāna ",
  "tha-ap30:1.1": "“Candabhāgānadītīre, ",
  "tha-ap30:1.2": "susumāro ahaṁ tadā; ",
  "tha-ap30:1.3": "Sagocarappasutohaṁ, ",
  "tha-ap30:1.4": "nadītitthaṁ agacchahaṁ. ",
  "tha-ap30:2.1": "Siddhattho tamhi samaye, ",
  "tha-ap30:2.2": "sayambhū aggapuggalo; ",
  "tha-ap30:2.3": "Nadiṁ taritukāmo so, ",
  "tha-ap30:2.4": "nadītitthaṁ upāgami. ",
  "tha-ap30:3.1": "Upāgate ca sambuddhe, ",
  "tha-ap30:3.2": "ahampi tatthupāgamiṁ; ",
  "tha-ap30:3.3": "Upagantvāna sambuddhaṁ, ",
  "tha-ap30:3.4": "imaṁ vācaṁ udīrayiṁ. ",
  "tha-ap30:4.1": "‘Abhirūha mahāvīra, ",
  "tha-ap30:4.2": "tāressāmi ahaṁ tuvaṁ; ",
  "tha-ap30:4.3": "Pettikaṁ visayaṁ mayhaṁ, ",
  "tha-ap30:4.4": "anukampa mahāmuni’. ",
  "tha-ap30:5.1": "Mama uggajjanaṁ sutvā, ",
  "tha-ap30:5.2": "abhirūhi mahāmuni; ",
  "tha-ap30:5.3": "Haṭṭho haṭṭhena cittena, ",
  "tha-ap30:5.4": "tāresiṁ lokanāyakaṁ. ",
  "tha-ap30:6.1": "Nadiyā pārime tīre, ",
  "tha-ap30:6.2": "siddhattho lokanāyako; ",
  "tha-ap30:6.3": "Assāsesi mamaṁ tattha, ",
  "tha-ap30:6.4": "amataṁ pāpuṇissasi. ",
  "tha-ap30:7.1": "Tamhā kāyā cavitvāna, ",
  "tha-ap30:7.2": "devalokaṁ āgacchahaṁ; ",
  "tha-ap30:7.3": "Dibbasukhaṁ anubhaviṁ, ",
  "tha-ap30:7.4": "accharāhi purakkhato. ",
  "tha-ap30:8.1": "Sattakkhattuñca devindo, ",
  "tha-ap30:8.2": "devarajjamakāsahaṁ; ",
  "tha-ap30:8.3": "Tīṇikkhattuṁ cakkavattī, ",
  "tha-ap30:8.4": "mahiyā issaro ahuṁ. ",
  "tha-ap30:9.1": "Vivekamanuyuttohaṁ, ",
  "tha-ap30:9.2": "nipako ca susaṁvuto; ",
  "tha-ap30:9.3": "Dhāremi antimaṁ dehaṁ, ",
  "tha-ap30:9.4": "sammāsambuddhasāsane. ",
  "tha-ap30:10.1": "Catunnavutito kappe, ",
  "tha-ap30:10.2": "tāresiṁ yaṁ narāsabhaṁ; ",
  "tha-ap30:10.3": "Duggatiṁ nābhijānāmi, ",
  "tha-ap30:10.4": "taraṇāya idaṁ phalaṁ. ",
  "tha-ap30:11.1": "Paṭisambhidā catasso, ",
  "tha-ap30:11.2": "vimokkhāpi ca aṭṭhime; ",
  "tha-ap30:11.3": "Chaḷabhiññā sacchikatā, ",
  "tha-ap30:11.4": "kataṁ buddhassa sāsanaṁ”. ",
  "tha-ap30:12.1": "Itthaṁ sudaṁ āyasmā uttiyo thero imā gāthāyo abhāsitthāti. ",
  "tha-ap30:13.1": "Uttiyattherassāpadānaṁ aṭṭhamaṁ. "
}