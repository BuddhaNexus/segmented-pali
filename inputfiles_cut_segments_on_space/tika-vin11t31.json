{
  "tika-vin11t31:0": "Bhikkhunikkhandhakakathāvaṇṇanā",
  "tika-vin11t31:1": "2952.Vivaritvāna cīvaraṁ apanetvā.",
  "tika-vin11t31:2": "2953.Yaṁ kiñci sampayojentiyāti yaṁ kiñci anācāraṁ karontiyā. Tatoti tena anācārasaṅkhātena asaddhammena. Bhāsantiyāti vācāya bhāsantiyā.",
  "tika-vin11t31:3_0": "2954-6.Dīghanti ekaparikkhepato dīghaṁ. Vilīvena ca paṭṭenāti saṇhehipi vilīvehi",
  "tika-vin11t31:3_1": "katapaṭṭena. Cammapaṭṭenāti cammamayapaṭṭena. Dussapaṭṭenāti setavatthena. Dussaveṇiyāti",
  "tika-vin11t31:3_2": "dussena gaṇṭhitaveṇiyā. Dussavaṭṭiyāti dussena katavaṭṭiyā. Na phāsukā nametabbāti",
  "tika-vin11t31:3_3": "majjhimassa tanubhāvatthāya gāmadārikā viya phāsulikā na nāmetabbā. Jaghananti muttakaraṇappadesaṁ.",
  "tika-vin11t31:3_4": "Aṭṭhikādināti gojāṇuṭṭhikādinā. Na ghaṁsāpeyyāti na ghaṭṭāpeyya. “Aṭṭhikādinā”ti",
  "tika-vin11t31:3_5": "idaṁ “na ghaṁsāpeyyā”ti iminā ca “koṭṭāpetī”ti iminā kiriyāpadena ca sambandhitabbaṁ.",
  "tika-vin11t31:4": "2957.“Koṭṭāpetī”ti idaṁ “hatthaṁ vā”tiādīhi upayogantapadehi paccekaṁ yojetabbaṁ. Hatthanti aggabāhaṁ. Hatthakocchanti piṭṭhihatthaṁ. Pādanti jaṅghaṁ.",
  "tika-vin11t31:5_0": "2958.Na mukhaṁ limpitabbanti chavipasādakarena tilasāsapakakkādinā anekavidhena limpanena",
  "tika-vin11t31:5_1": "na limpitabbaṁ. Na cuṇṇetabbanti mukhacuṇṇalepanaṁ na kātabbaṁ. Manosilāya mukhaṁ",
  "tika-vin11t31:5_2": "lañjantiyā āpatti siyāti yojanā.",
  "tika-vin11t31:6_0": "2959.Aṅgarāgo na kātabboti haliddikuṅkumādīhi sarīracchavirāgo na kātabbo. Avaṅgaṁ",
  "tika-vin11t31:6_1": "na ca kātabbanti añjanaṁ bahi akkhikoṭiyā lekhaṁ ṭhapetvā na añjitabbaṁ. Na kātabbaṁ",
  "tika-vin11t31:6_2": "visesakanti gaṇḍapadese vicitrasaṇṭhānaṁ visesakaṁ vattabhaṅgaṁ na kātabbaṁ.",
  "tika-vin11t31:7_0": "2960.Olokanakatoti vātapānato. Rāgāti kāmarāgena. Oloketunti antaravīthiṁ viloketuṁ,",
  "tika-vin11t31:7_1": "sāloke na ca ṭhātabbanti yojanā. Sāloke dvāraṁ vivaritvā upaḍḍhakāyaṁ dassentīhi",
  "tika-vin11t31:7_2": "na ṭhātabbaṁ. Sanaccanti naṭasamajjaṁ.",
  "tika-vin11t31:8": "2961.Gaṇikaṁ vuṭṭhāpentiyā vesiṁ vuṭṭhāpentiyā. “Vikkiṇantiyā”ti idaṁ “sura”ntiādīhi upayogantapadehi paccekaṁ yojetabbaṁ.",
  "tika-vin11t31:9_0": "2963.Nacevupaṭṭhāpetabboti attano veyyāvaccaṁ neva kārāpetabbo. Tiracchānagatopi",
  "tika-vin11t31:9_1": "dāso vā dāsī vā tiracchānagatopi kammakaro vā na ceva upaṭṭhāpetabbo neva attano",
  "tika-vin11t31:9_2": "veyyāvaccaṁ kārāpetabbo. Api-saddena pageva manussabhūtoti dīpeti.",
  "tika-vin11t31:10": "2964.“Sabbanīlādi”nti iminā –",
  "tika-vin11t31:11": "“Sabbanīlakamañjeṭṭha-kaṇhalohitapītake;",
  "tika-vin11t31:12": "Mahānāmamahāraṅga-rattesū”ti. –",
  "tika-vin11t31:13_0": "Vuttāni akappiyacīvarāni saṅgahitāni. “Namatakaṁ nāma eḷakalomehi kataṁ avāyimaṁ",
  "tika-vin11t31:13_1": "cammakhaṇḍaparibhogena paribhuñjitabba”nti aṭṭhakathāya vuttattā, gaṇṭhipade ca “santharaṇasadiso",
  "tika-vin11t31:13_2": "pilotikāhi kato parikkhāraviseso”ti vuttattā ca nipajjāya paribhuñjitabbo parikkhāraviseso namatakaṁ nāma.",
  "tika-vin11t31:14": "2965. Channampi purisabyañjanaṁ “etthā”ti cintetvā rāgacittena olokentiyā dukkaṭaṁ hoti. Sabbanti vuttappakāraṁ sabbaṁ.",
  "tika-vin11t31:15": "2966. Bhikkhuṁ dūratova passitvā tassa bhikkhuno dūrato okkamitvāna maggo dātabboti yojanā.",
  "tika-vin11t31:16_0": "2967. Bhikkhaṁ carantiyā bhikkhuniyā bhikkhuṁ passitvā pana yena bhikkhāya carati,",
  "tika-vin11t31:16_1": "taṁ pattaṁ nīharitvā upari chādetvā ṭhitaṁ saṅghāṭicīvaraṁ apanetvā ukkujjaṁ uddhaṁmukhaṁ",
  "tika-vin11t31:16_2": "katvā bhikkhuno dassetabbanti yojanā.",
  "tika-vin11t31:17_0": "2968.Utunīnaṁ bhikkhunīnaṁ utukāle sañjātapupphe kāle saṁvellikaṁ kātuṁ kacchaṁ bandhituṁ",
  "tika-vin11t31:17_1": "mahesinā kaṭisuttakaṁ anuññātanti yojanā, iminā aññasmiṁ kāle kaṭisuttakaṁ bandhituṁ",
  "tika-vin11t31:17_2": "na vaṭṭatīti dīpeti. Yathāha – “na, bhikkhave, bhikkhuniyā sabbakālaṁ kaṭisuttakaṁ",
  "tika-vin11t31:17_3": "dhāretabbaṁ, yā dhāreyya, āpatti dukkaṭassa. Anujānāmi, bhikkhave, utuniyā kaṭisuttaka”nti.",
  "tika-vin11t31:18": "2969.Itthiposayutanti itthīhi vā purisehi vā itthipurisehi vā yuttaṁ. Itthiposayuttaṁ hatthavaṭṭakameva vā. Pāṭaṅkīti paṭapoṭṭalikaṁ.",
  "tika-vin11t31:19": "2970.Garudhammeti saṅghādisese. Mānattanti pakkhamānattaṁ. Sammannitvāti ñattidutiyāya kammavācāya sammannitvā.",
  "tika-vin11t31:20_0": "2971. Yassā itthiyā pabbajitakāle gabbho vuṭṭhāti vijāyati yadi, putto ce, tassāpi",
  "tika-vin11t31:20_1": "dārakamātu yāva so dārako viññutaṁ pāpuṇāti, yāva khādituṁ, bhuñjituṁ, nahāyituñca",
  "tika-vin11t31:20_2": "attano dhammatāya sakkoti, tāva dutiyā bhikkhunī tathā sammannitvā dātabbāti yojanā.",
  "tika-vin11t31:21": "2972.Sāpana mātā bhikkhunī attano puttaṁ pāyetuṁ, bhojetuṁ, maṇḍetuṁ, ure katvā sayituñca labhatīti yojanā.",
  "tika-vin11t31:22": "2973.Dutiyikāya bhikkhuniyā dārakena sahaseyyaṁ ṭhapetvā yathā aññesu purisesu vattitabbaṁ paṭipajjitabbaṁ, tathā eva tasmiṁ dārake vattitabbanti yojanā.",
  "tika-vin11t31:23_0": "2974.Vibbhamenevāti attano ruciyā setavatthānaṁ gahaṇeneva. Yathāha – “yasmā sā vibbhantā",
  "tika-vin11t31:23_1": "attano ruciyā khantiyā odātāni vatthāni nivatthā, tasmāyeva sā abhikkhunī, na sikkhāpaccakkhānenā”ti.",
  "tika-vin11t31:23_2": "Idhāti imasmiṁ sāsane.",
  "tika-vin11t31:24_0": "2975.Gatāyāti ettha “sakāvāsā”ti seso. Yathāha – “yā sā, bhikkhave, bhikkhunī sakāvāsā",
  "tika-vin11t31:24_1": "titthāyatanaṁ saṅkantā, sā āgatā na upasampādetabbā”ti. Na kevalaṁ na upasampādetabbā,",
  "tika-vin11t31:24_2": "pabbajjampi na labhati. Odātāni gahetvā vibbhantā pana pabbajjāmattaṁ labhati.",
  "tika-vin11t31:25_0": "2976.Vandananti pāde sambāhetvā vandanaṁ. Sādituṁ vaṭṭatīti “anujānāmi, bhikkhave,",
  "tika-vin11t31:25_1": "sāditu”nti anuññātattā vaṭṭati. Tatreke ācariyā “sace ekato vā ubhato vā avassutā",
  "tika-vin11t31:25_2": "honti sārattā, yathāvatthukamevā”ti vadanti. Eke ācariyā “natthi ettha āpattī”ti",
  "tika-vin11t31:25_3": "vadantīti evaṁ ācariyavādaṁ dassetvā “idaṁ odissa anuññātaṁ vaṭṭatī”ti aṭṭhakathāsu",
  "tika-vin11t31:25_4": "vuttaṁ, taṁ pamāṇaṁ. “Anujānāmi, bhikkhave, sāditu”nti hi vacaneneva kappiyaṁ.",
  "tika-vin11t31:26_0": "2977. Yāya kāyaci vaccakuṭiyā vacco na kātabbo, heṭṭhā vivaṭe uddhaṁ paṭicchanne",
  "tika-vin11t31:26_1": "pana vaccaṁ kātuṁ vaṭṭati. Heṭṭhā vivaṭe upari paṭicchanneti aṭṭhakathāyaṁ “sace",
  "tika-vin11t31:26_2": "kūpo khato hoti, upari pana padaramattameva sabbadisāsu paññāyati, evarūpepi vaṭṭatī”ti vuttaṁ.",
  "tika-vin11t31:27_0": "2978.Sabbatthāti bhikkhuniupassayaantaragharādisabbaṭṭhānesu. Gilānāyāti yassā vinā",
  "tika-vin11t31:27_1": "pallaṅkaṁ na phāsu hoti. Aḍḍhapallaṅkanti ekapādaṁ ābhujitvā katapallaṅkaṁ. So ekaṁ",
  "tika-vin11t31:27_2": "paṇhiṁ ūrumūlāsannaṁ katvā itaraṁ dūre katvā ābhujitapallaṅko nāma.",
  "tika-vin11t31:28_0": "2979.Naratittheti purisānaṁ nahānatitthe. Yathāha – “na, bhikkhave, bhikkhuniyā purisatitthe",
  "tika-vin11t31:28_1": "nahāyitabbaṁ, yā nahāyeyya, āpatti dukkaṭassa. Anujānāmi, bhikkhave, mahilātitthe nahāyitu”nti.",
  "tika-vin11t31:29_0": "2980. Yā samaṇī gandhacuṇṇena vā vāsitamattiyā vāsitakāya mattikāya vā paṭisote vā",
  "tika-vin11t31:29_1": "nhāyeyya, tassā āpatti dukkaṭanti yojanā. Vāsitavisesanena avāsitā vaṭṭatīti dīpeti.",
  "tika-vin11t31:29_2": "Yathāha – “anujānāmi, bhikkhave, pakatimattika”nti.",
  "tika-vin11t31:30": "2981.Abhutvāti ettha āmisaaggaṁ gahaṇamattampi akatvā, pattacīvaraṁ katipayadivasānipi aparibhuñjitvāti attho. Sace asappāyaṁ, sabbampi apanetuṁ vaṭṭati.",
  "tika-vin11t31:31_0": "2982. Anupasampanne asante sabbaṁ bhikkhūhi paṭiggahitaṁ vā appaṭiggahitaṁ vā sannidhikataṁ",
  "tika-vin11t31:31_1": "vā sabbaṁ ajjhoharaṇīyaṁ bhikkhūhi paṭiggahāpetvā paribhuñjituṁ bhikkhunīnaṁ vaṭṭatīti",
  "tika-vin11t31:31_2": "yojanā. “Bhikkhunīnaṁ vaṭṭatī”ti idaṁ pakaraṇavasena vuttaṁ. Bhikkhunīhipi paṭiggahāpetvā",
  "tika-vin11t31:31_3": "bhikkhūnampi tathāvidhaṁ paribhuñjituṁ vaṭṭati. Yathāha – “anujānāmi, bhikkhave,",
  "tika-vin11t31:31_4": "bhikkhūnaṁ sannidhiṁ bhikkhunīhi paṭiggāhāpetvā paribhuñjitu”nti.",
  "tika-vin11t31:32": "Bhikkhunikkhandhakakathāvaṇṇanā.",
  "tika-vin11t31:33": "Iti vinayatthasārasandīpaniyā vinayavinicchayavaṇṇanāya",
  "tika-vin11t31:34": "Khandhakakathāvaṇṇanā niṭṭhitā."
}