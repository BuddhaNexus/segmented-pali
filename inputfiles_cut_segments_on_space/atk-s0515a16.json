{
  "atk-s0515a16:0": "16. Sāriputtasuttaniddesavaṇṇanā",
  "atk-s0515a16:1_0": "190. Soḷasame na me diṭṭhoti sāriputtasuttaniddeso. Tattha ito pubbeti ito saṅkassanagare",
  "atk-s0515a16:1_1": "otaraṇato pubbe. Vagguvadoti sundaravado. Tusitā gaṇimāgatoti tusitakāyā cavitvā",
  "atk-s0515a16:1_2": "mātukucchiṁ āgatattā tusitā āgato. Gaṇācariyattā gaṇī. Santuṭṭhaṭṭhena vā tusitasaṅkhātā",
  "atk-s0515a16:1_3": "devalokā gaṇiṁ āgato, tusitānaṁ vā arahantānaṁ gaṇiṁ āgatoti.",
  "atk-s0515a16:2_0": "Iminā cakkhunāti iminā attabhāvapariyāpannena pakatimaṁsacakkhunā. Iminā attabhāvenāti",
  "atk-s0515a16:2_1": "iminā pacchimena attabhāvena. Tāvatiṁsabhavaneti tāvatiṁsadevaloke. Pāricchattakamūleti",
  "atk-s0515a16:2_2": "koviḷārarukkhassa heṭṭhā. Paṇḍukambalasilāyanti rattakambalasadisapāsāṇapiṭṭhe. Vassaṁ",
  "atk-s0515a16:2_3": "vuṭṭhoti vuṭṭhavasso. Devagaṇaparivutoti devasaṅghena parivārito. Otiṇṇoti avatiṇṇo.",
  "atk-s0515a16:2_4": "Imaṁ dassanaṁ pubbeti aññatra imamhā dassanā pubbe. Na diṭṭhoti aññadā na diṭṭhapubbo.",
  "atk-s0515a16:3": "Khattiyassa vāti khattiyassa vadantassa na suto. Brāhmaṇādīsupi eseva nayo.",
  "atk-s0515a16:4_0": "Madhuravadotiādīsu byañjanasampannaṁ madhuraṁ vadatīti madhuravado. Pemajanakaṁ pemārahaṁ",
  "atk-s0515a16:4_1": "vadatīti pemanīyavado. Hadayaṅgamacitte ṭhapanayogyaṁ vadatīti hadayaṅgamavado. Karavīkasakuṇasaddo",
  "atk-s0515a16:4_2": "viya madhuraghoso assāti karavīkarutamañjughoso. Vissaṭṭho cāti apalibuddho tattha",
  "atk-s0515a16:4_3": "tattha apakkhalano. Viññeyyo cāti suvijāneyyo ca. Mañju cāti madhuro ca. Savanīyo",
  "atk-s0515a16:4_4": "cāti kaṇṇasukho ca. Bindu cāti ghano ca. Avisārī cāti na patthaṭo ca. Gambhīro cāti",
  "atk-s0515a16:4_5": "na uttāno ca. Ninnādi cāti ghosavanto ca. Assāti assa satthuno. Bahiddhā parisāyāti",
  "atk-s0515a16:4_6": "parisato bahi. Na niccharatīti na nikkhamati. Kiṁkāraṇā? Evarūpo madhurasaddo nikkāraṇā",
  "atk-s0515a16:4_7": "mā vinassatūti. Brahmassaroti aññe chinnassarāpi bhinnassarāpi kākassarāpi honti,",
  "atk-s0515a16:4_8": "ayaṁ pana mahābrahmuno sarasadisena sarena samannāgato. Mahābrahmuno hi pittasemhehi",
  "atk-s0515a16:4_9": "apalibuddhattā saro visuddho hoti, bhagavatāpi katakammaṁ vatthuṁ sodheti, vatthuno",
  "atk-s0515a16:4_10": "suddhattā nābhito paṭṭhāya samuṭṭhahanto saro visuddho aṭṭhaṅgasamannāgatāva samuṭṭhāti.",
  "atk-s0515a16:4_11": "Karavīko viya bhaṇatīti karavīkabhāṇī, mattakaravīkarutamañjughosoti attho.",
  "atk-s0515a16:5_0": "Tāretīti akhemantaṭṭhānaṁ atikkāmeti. Uttāretīti khemantabhūmiṁ upanento tāreti.",
  "atk-s0515a16:5_1": "Nittāretīti akhemantaṭṭhānato nikkhāmento tāreti . Patāretīti pariggahetvā tāreti,",
  "atk-s0515a16:5_2": "hatthena pariggahetvā viya tāretīti attho. Sabbampetaṁ tāraṇuttāraṇādikhemantaṭṭhāne",
  "atk-s0515a16:5_3": "ṭhapanamevāti āha – ‘‘khemantabhūmiṁ sampāpetī’’ti. Satteti veneyyasatte. Mahāgahanatāya",
  "atk-s0515a16:5_4": "mahānatthatāya dunnittariyatāya ca jātiyeva kantāro jātikantāro, taṁ jātikantāraṁ.",
  "atk-s0515a16:6_0": "Gaṇassa sussūsatīti gaṇo assa vacanaṁ sussūsati suṇāti upalakkheti. Sotaṁ odahatīti",
  "atk-s0515a16:6_1": "sotukāmatāya sotaṁ avadahati patiṭṭhāpeti. Aññā cittaṁ upaṭṭhapetīti ñātukāmaṁ cittaṁ",
  "atk-s0515a16:6_2": "paṇidahati. Gaṇaṁ akusalā vuṭṭhāpetvāti janasamūhaṁ akosallasambhūtā akusalā uṭṭhāpetvā.",
  "atk-s0515a16:6_3": "Kusale patiṭṭhāpetīti kosallasambhūte kusale ṭhapeti. Saṅghīti rāsivasena saṅgho",
  "atk-s0515a16:6_4": "assa atthīti saṅghī. Parisavasena gaṇo assa atthīti gaṇī. Gaṇassa ācariyoti gaṇācariyo.",
  "atk-s0515a16:7_0": "191. Dutiyagāthāya sadevakassa lokassa, yathā dissatīti sadevakassa lokassa viya",
  "atk-s0515a16:7_1": "manussānampi dissati. Yathā vā dissatīti tacchato aviparītato dissati. Cakkhumāti",
  "atk-s0515a16:7_2": "uttamacakkhumā. Ekoti pabbajjāsaṅkhātādīhi eko. Ratinti nekkhammaratiādiṁ.",
  "atk-s0515a16:8_0": "Patirūpakoti suvaṇṇapatirūpako kuṇḍalo. Mattikākuṇḍalovāti mattikāya katakuṇḍalo",
  "atk-s0515a16:8_1": "viya. Lohaḍḍhamāsova suvaṇṇachannoti suvaṇṇena paṭicchanno lohamāsako viya. Parivārachannāti",
  "atk-s0515a16:8_2": "parivārena chāditā. Anto asuddhāti abbhantarato rāgādīhi aparisuddhā. Bahi sobhamānāti",
  "atk-s0515a16:8_3": "cīvarādīhi bāhirato sundarā.",
  "atk-s0515a16:9": "Akappitairiyāpathā cāti asajjitairiyāpathā. Paṇidhisampannāti paripuṇṇapatthanā.",
  "atk-s0515a16:10_0": "Visuddhasaddoti parisuddhakittisaddo, yathābhūtathutighosoti attho. Gatakittisaddasilokoti",
  "atk-s0515a16:10_1": "kittisaddañca silokañca gahetvā caraṇasīlo. Kattha visuddhasaddoti ce? ‘‘Nāgabhavane",
  "atk-s0515a16:10_2": "ca supaṇṇabhavanecā’’tiādinā nayena vitthāretvā vuttaṭṭhāne. Tato ca bhiyyoti tato",
  "atk-s0515a16:10_3": "vuttappakārato ca veneyyavasena atirekataropi dissati.",
  "atk-s0515a16:11_0": "Sabbaṁ rāgatamanti sakalaṁ rāgandhakāraṁ. Dosatamādīsupi eseva nayo. Andhakaraṇanti",
  "atk-s0515a16:11_1": "paññālokanivāraṇakaraṇaṁ. Acakkhukaraṇanti paññācakkhuno akaraṇaṁ. Aññāṇakaraṇanti",
  "atk-s0515a16:11_2": "ñāṇena ajānanakaraṇaṁ. Paññānirodhikanti paññānayananāsakaṁ. Vighātapakkhikanti pīḷākoṭṭhāsikaṁ.",
  "atk-s0515a16:11_3": "Anibbānasaṁvattanikanti apaccayaamatanibbānatthāya na saṁvattanikaṁ.",
  "atk-s0515a16:12_0": "Sabbaṁ taṁ tena bodhiñāṇena bujjhīti taṁ sakalaṁ tena catumaggañāṇavasena bujjhi.",
  "atk-s0515a16:12_1": "Paṭhamamaggavasena jāni anubujjhi. Dutiyamaggavasena puna aññāsi paṭivijjhi. Tatiyamaggavasena",
  "atk-s0515a16:12_2": "paṭivedhaṁ pāpuṇi sambujjhi. Catutthamaggavasena nissesapaṭivedhena sammābujjhi.",
  "atk-s0515a16:12_3": "Adhigacchi phassesi sacchākāsīti etaṁ tayaṁ phalavasena yojetabbaṁ. Paṭhamadutiyavasena",
  "atk-s0515a16:12_4": "paṭilabhi. Tatiyavasena ñāṇaphassena phusi. Catutthavasena paccakkhaṁ akāsi. Atha",
  "atk-s0515a16:12_5": "vā ekekaphalassa tayopi labbhanti eva.",
  "atk-s0515a16:13_0": "Nekkhammaratinti pabbajjādīni nissāya uppannaratiṁ. Vivekaratinti kāyavivekādimhi",
  "atk-s0515a16:13_1": "uppannaratiṁ. Upasamaratinti kilesavūpasame ratiṁ. Sambodhiratinti maggaṁ paccavekkhantassa uppannaratiṁ.",
  "atk-s0515a16:14_0": "192. Tatiyagāthāya bahūnamidha baddhānanti idha bahūnaṁ khattiyādīnaṁ sissānaṁ. Sissā",
  "atk-s0515a16:14_1": "hi ācariyapaṭibaddhavuttittā ‘‘baddhā’’ti vuccanti. Atthi pañhena āgamanti atthiko",
  "atk-s0515a16:14_2": "pañhena āgatomhi , atthikānaṁ vā pañhena āgamanaṁ, pañhena atthi āgamanaṁ vāti.",
  "atk-s0515a16:15_0": "Buddhoti padassa abhāvepi taṁ buddhanti pade yo so buddho, taṁ niddisitukāmena ‘‘buddho’’ti",
  "atk-s0515a16:15_1": "vuttaṁ. Sayambhūti upadesaṁ vinā sayameva bhūto. Anācariyakoti sayambhūpadassa atthavivaraṇaṁ.",
  "atk-s0515a16:15_2": "Yo hi ācariyaṁ vinā saccāni paṭivijjhati, so sayambhū nāma hotīti. Pubbe ananussutesūtiādi",
  "atk-s0515a16:15_3": "anācariyakabhāvassa atthappakāsanaṁ. Ananussutesūti ācariyato ananussutesu. Sāmanti",
  "atk-s0515a16:15_4": "sayameva. Abhisambujjhīti bhusaṁ sammā paṭivijjhi. Tattha ca sabbaññutaṁ pāpuṇīti",
  "atk-s0515a16:15_5": "tesu ca saccesu sabbaññubhāvaṁ pāpuṇi. Yathā saccāni paṭivijjhantā sabbaññuno honti",
  "atk-s0515a16:15_6": ", tathā saccānaṁ paṭividdhattā evaṁ vuttaṁ. ‘‘Sabbaññutaṁ patto’’tipi pāṭho. Balesuca",
  "atk-s0515a16:15_7": "vasībhāvanti dasasu ca tathāgatabalesu issarabhāvaṁ pāpuṇi. Yo so evaṁ bhūto, so",
  "atk-s0515a16:15_8": "buddhoti vuttaṁ hoti. Tattha sabbadhammesu appaṭihatañāṇanimittānuttaravimokkhādhigamaparibhāvitakhandhasantānaṁ",
  "atk-s0515a16:15_9": "upādāya paṇṇattiko, sabbaññutapadaṭṭhānaṁ vā saccābhisambodhimupādāya paṇṇattiko",
  "atk-s0515a16:15_10": "sattaviseso buddho. Ettāvatā atthato buddhavibhāvanā katā hoti.",
  "atk-s0515a16:16_0": "Idāni byañjanato vibhāvento ‘‘buddhoti kenaṭṭhena buddho’’tiādimāha. Tattha yathā",
  "atk-s0515a16:16_1": "loke avagantā ‘‘avagato’’ti vuccati, evaṁ bujjhitā saccānīti buddho. Yathā paṇṇasosā",
  "atk-s0515a16:16_2": "vātā ‘‘paṇṇasusā’’ti vuccanti, evaṁ bodhetā pajāyāti buddho. Sabbaññutāya buddhoti",
  "atk-s0515a16:16_3": "sabbadhammabujjhanasamatthāya buddhiyā buddhoti vuttaṁ hoti. Sabbadassāvitāya buddhoti",
  "atk-s0515a16:16_4": "sabbadhammānaṁ ñāṇacakkhunā diṭṭhattā buddhoti vuttaṁ hoti. Anaññaneyyatāya buddhoti",
  "atk-s0515a16:16_5": "aññena abodhanīyato sayameva buddhattā buddhoti vuttaṁ hoti. Visavitāya buddhoti",
  "atk-s0515a16:16_6": "nānāguṇavikasanato padumamiva vikasanaṭṭhena buddhoti vuttaṁ hoti. Khīṇāsavasaṅkhātena",
  "atk-s0515a16:16_7": "buddhotiādīhi chahi pariyāyehi cittasaṅkocakaradhammappahānena niddāya vibuddho puriso",
  "atk-s0515a16:16_8": "viya sabbakilesaniddāya vibuddhattā buddhoti vuttaṁ hoti. Saṅkhā saṅkhātanti atthato",
  "atk-s0515a16:16_9": "ekattā saṅkhātenāti vacanassa koṭṭhāsenāti attho. Taṇhālepadiṭṭhilepābhāvena nirupalepasaṅkhātena",
  "atk-s0515a16:16_10": "savāsanānaṁ sabbakilesānaṁ pahīnattā ekantavacanena visesetvā vuttaṁ. Ekantanikkilesoti",
  "atk-s0515a16:16_11": "rāgadosamohāvasesehi sabbakilesehi nikkileso.",
  "atk-s0515a16:17_0": "Ekāyanamaggaṁ gatoti buddhoti gamanatthānaṁ dhātūnaṁ bujjhanatthattā bujjhanatthāpi",
  "atk-s0515a16:17_1": "dhātuyo gamanatthā honteva, tasmā ekāyanamaggaṁ gatattā buddhoti vuttaṁ hoti. Ekāyanamaggo cettha –",
  "atk-s0515a16:18": "‘‘Maggo pantho patho pajjo, añjasaṁ vaṭumāyanaṁ;",
  "atk-s0515a16:19": "Nāvā uttarasetū ca, kullo ca bhisi saṅkamo’’ti. (cūḷani. pārāyanatthutigāthāniddesa 101) –",
  "atk-s0515a16:20_0": "Maggassa bahūsu nāmesu ayananāmena vuttamagganāmena vutto. Tasmā ekamaggabhūto maggo,",
  "atk-s0515a16:20_1": "na dvedhāpathabhūtoti attho. Atha vā ekena ayitabbo maggoti ekāyanamaggo. Ekenāti",
  "atk-s0515a16:20_2": "gaṇasaṅgaṇikaṁ pahāya pavivittena. Ayitabboti paṭipajjitabbo, ayanti vā etenāti ayano,",
  "atk-s0515a16:20_3": "saṁsārato nibbānaṁ gacchantīti attho. Ekesaṁ ayanoti ekāyano. Ekesanti seṭṭhānaṁ.",
  "atk-s0515a16:20_4": "Sabbasattaseṭṭhā ca sammāsambuddhā, tasmā ekesaṁ maggabhūto sammāsambuddhānaṁ ayanabhūto",
  "atk-s0515a16:20_5": "maggoti vuttaṁ hoti. Ayatīti vā ayano, gacchati pavattatīti attho. Ekasmiṁ ayano",
  "atk-s0515a16:20_6": "maggoti ekāyanamaggo. Ekasmiṁyeva buddhasāsane pavattamāno maggo, na aññatthāti vuttaṁ",
  "atk-s0515a16:20_7": "hoti. Api ca ekaṁ ayatīti ekāyano. Pubbabhāge nānāmukhabhāvanānayappavattopi aparabhāge",
  "atk-s0515a16:20_8": "ekaṁ nibbānameva gacchatīti vuttaṁ hoti, tasmā ekāyanamaggoti ekanibbānagamanamaggoti attho.",
  "atk-s0515a16:21_0": "Eko anuttaraṁ sammāsambodhiṁ abhisambuddhoti na parehi buddhattā buddho, kintu sayameva",
  "atk-s0515a16:21_1": "anuttaraṁ sammāsambodhiṁ abhisambuddhattā buddhoti vuttaṁ hoti. Abuddhivihatattā",
  "atk-s0515a16:21_2": "buddhipaṭilābhattā buddhoti buddhi buddhaṁ bodhoti pariyāyavacanametaṁ. Tattha yathā",
  "atk-s0515a16:21_3": "‘‘nīlarattaguṇayogā nīlo paṭo, ratto paṭo’’ti vuccati, evaṁ buddhaguṇayogā ‘‘buddho’’ti ñāpetuṁ vuttaṁ.",
  "atk-s0515a16:22_0": "Tato paraṁ buddhoti netaṁ nāmantiādi ‘‘atthamanugatā ayaṁ paññattī’’ti ñāpanatthaṁ",
  "atk-s0515a16:22_1": "vuttaṁ. Tattha mittā sahāyā. Amaccā bhaccā. Ñātī pitupakkhikā. Sālohitā mātupakkhikā.",
  "atk-s0515a16:22_2": "Samaṇā pabbajjupagatā. Brāhmaṇā bhovādino, samitapāpabāhitapāpā vā. Devatā sakkādayo",
  "atk-s0515a16:22_3": "brahmāno ca. Vimokkhantikanti vimokkho arahattamaggo, vimokkhassa anto arahattaphalaṁ,",
  "atk-s0515a16:22_4": "tasmiṁ vimokkhante bhavaṁ vimokkhantikaṁ nāmaṁ. Sabbaññubhāvo hi arahattamaggena",
  "atk-s0515a16:22_5": "sijjhati, arahattaphalodaye siddhaṁ hoti. Tasmā sabbaññubhāvo vimokkhante bhavo hoti.",
  "atk-s0515a16:22_6": "Taṁ nemittikampi nāmaṁ vimokkhante bhavaṁ nāma hoti. Tena vuttaṁ – ‘‘vimokkhantikametaṁ",
  "atk-s0515a16:22_7": "buddhānaṁ bhagavantāna’’nti. Bodhiyā mūle saha sabbaññutaññāṇassa paṭilābhāti mahābodhirukkhamūle",
  "atk-s0515a16:22_8": "yathāvuttakkhaṇe sabbaññutaññāṇassa paṭilābhena saha. Sacchikā paññattīti arahattaphalasacchikiriyāya",
  "atk-s0515a16:22_9": "sabbadhammasacchikiriyāya vā jātā paññatti. Yadidaṁ buddhoti paññatti. Ayaṁ byañjanato",
  "atk-s0515a16:22_10": "buddhavibhāvanā. Ito paraṁ vahassetaṁ bhāranti pariyosānaṁ tattha tattha vuttanayattā",
  "atk-s0515a16:22_11": "yathāpāḷimeva niyyāti.",
  "atk-s0515a16:23": "193. Catutthagāthāya vijigucchatoti jātiādīhi aṭṭīyato. Rittamāsananti vivittaṁ mañcapīṭhaṁ. Pabbatānaṁ guhāsu vāti pabbataguhāsu vā rittamāsanaṁ bhajatoti sambandhitabbaṁ.",
  "atk-s0515a16:24_0": "Jātiyā vijigucchatoti jātiṁ vijigucchato. Jarāya. Byādhinātiādīsupi eseva nayo. Bhajatoti",
  "atk-s0515a16:24_1": "evamādīsu bhajatoti bhajantassa. Sevatoti sevantassa. Nisevatoti sammā sevantassa",
  "atk-s0515a16:24_2": ". Saṁsevatoti punappunaṁ sevantassa. Paṭisevatoti upagantvā sevantassa. Pabbatapabbhārāti pabbatakucchiyo.",
  "atk-s0515a16:25": "194. Pañcamagāthāya uccāvacesūti hīnapaṇītesu. Sayanesūti vihārādīsu senāsanesu. Kīvanto tattha bheravāti kittakā tattha bhayakāraṇā. ‘‘Kuvanto’’tipi pāṭho, kūjantoti cassa attho.",
  "atk-s0515a16:26_0": "Kuvantoti saddāyanto. Kūjantoti abyattasaddaṁ karonto. Nadantoti ukkuṭṭhiṁ karonto.",
  "atk-s0515a16:26_1": "Saddaṁ karontoti vācaṁ bhāsanto. Katīti pucchā. Kittakāti pamāṇapucchā. Kīvatakāti",
  "atk-s0515a16:26_2": "paricchedapucchā. Kīvabahukāti pamāṇaparicchedapucchā. Te bheravāti ete bhayajananupaddavā",
  "atk-s0515a16:26_3": "bhayārammaṇā. Kīvabahukāti pucchite ārammaṇe dassetuṁ ‘‘sīhā byagghā dīpī’’tiādīhi vissajjeti.",
  "atk-s0515a16:27_0": "195. Chaṭṭhagāthāya kati parissayāti kittakā upaddavā. Agataṁ disanti nibbānaṁ. Tañhi",
  "atk-s0515a16:27_1": "agatapubbattā agataṁ, niddisitabbato disā cāti. Tena vuttaṁ – ‘‘agataṁ disa’’nti.",
  "atk-s0515a16:27_2": "Amataṁ disa’’ntipi pāṭho. Abhisambhaveti abhisambhaveyya. Pantamhīti pariyante.",
  "atk-s0515a16:28": "Agatapubbā sā disāti yā disā supinantenapi na gatapubbā. Na sā disā gatapubbāti esā disā vuttanayena na gatapubbā. Iminā dīghena addhunāti anena dīghakālena.",
  "atk-s0515a16:29_0": "Samatittikanti antomukhavaṭṭilekhaṁ pāpetvā samabharitaṁ. Anavasekanti anavasiñcanakaṁ",
  "atk-s0515a16:29_1": "aparisiñcanakaṁ katvā. Telapattanti pakkhittatelaṁ telapattaṁ. Parihareyyāti hareyya",
  "atk-s0515a16:29_2": "ādāya gaccheyya. Evaṁ sacittamanurakkheti taṁ telabharitaṁ pattaṁ viya attano cittaṁ",
  "atk-s0515a16:29_3": "kāyagatāya satiyā gocare ceva sampayuttasatiyā cāti ubhinnaṁ antare pakkhipitvā yathā",
  "atk-s0515a16:29_4": "muhuttampi bahiddhā gocare na vikkhipati, tathā paṇḍito yogāvacaro rakkheyya gopayeyya.",
  "atk-s0515a16:29_5": "Kiṁkāraṇā? Etassa hi –",
  "atk-s0515a16:30": "‘‘Dunniggahassa lahuno, yatthakāmanipātino;",
  "atk-s0515a16:31": "Cittassa damatho sādhu, cittaṁ dantaṁ sukhāvahaṁ’’. (dha. pa. 35);",
  "atk-s0515a16:32": "Tasmā –",
  "atk-s0515a16:33": "‘‘Sududdasaṁ sunipuṇaṁ, yatthakāmanipātinaṁ;",
  "atk-s0515a16:34": "Cittaṁ rakkhetha medhāvī, cittaṁ guttaṁ sukhāvahaṁ’’. (dha. pa. 36);",
  "atk-s0515a16:35": "Idañhi –",
  "atk-s0515a16:36": "‘‘Dūraṅgamaṁ ekacaraṁ, asarīraṁ guhāsayaṁ;",
  "atk-s0515a16:37": "Ye cittaṁ saṁyamessanti, mokkhanti mārabandhanā’’. (dha. pa. 37);",
  "atk-s0515a16:38": "Itarassa pana –",
  "atk-s0515a16:39": "‘‘Anavaṭṭhitacittassa , saddhammaṁ avijānato;",
  "atk-s0515a16:40": "Pariplavapasādassa, paññā na paripūrati’’. (dha. pa. 38);",
  "atk-s0515a16:41": "Thirakammaṭṭhānasahāyassa pana –",
  "atk-s0515a16:42": "‘‘Anavassutacittassa, ananvāhatacetaso;",
  "atk-s0515a16:43": "Puññapāpapahīnassa, natthi jāgarato bhayaṁ’’. (dha. pa. 39);",
  "atk-s0515a16:44": "Tasmā etaṁ –",
  "atk-s0515a16:45": "‘‘Phandanaṁ capalaṁ cittaṁ, dūrakkhaṁ dunnivārayaṁ;",
  "atk-s0515a16:46": "Ujuṁ karoti medhāvī, usukārova tejanaṁ’’. (dha. pa. 33);",
  "atk-s0515a16:47": "Evaṁ ujuṁ karonto sacittamanurakkhe.",
  "atk-s0515a16:48_0": "Patthayānodisaṁ agatapubbanti imasmiṁ kāyagatāsatikammaṭṭhāne kammaṁ ārabhitvā anamatagge",
  "atk-s0515a16:48_1": "saṁsāre agatapubbaṁ disaṁ patthento vuttanayena sakaṁ cittaṁ rakkheyyāti attho. Kā panesā disā nāma –",
  "atk-s0515a16:49": "‘‘Mātāpitā disā pubbā, ācariyā dakkhiṇā disā;",
  "atk-s0515a16:50": "Puttadārā disā pacchā, mittāmaccā ca uttarā.",
  "atk-s0515a16:51": "‘‘Dāsakammakarā heṭṭhā, uddhaṁ samaṇabrāhmaṇā;",
  "atk-s0515a16:52": "Etā disā namasseyya, alamatto kule gihī’’ti. (dī. ni. 3.273) –",
  "atk-s0515a16:53": "Ettha tāva mātāpitādayo ‘‘disā’’ti vuttā.",
  "atk-s0515a16:54": "‘‘Disā catasso vidisā catasso, uddhaṁ adho dasa disā imāyo;",
  "atk-s0515a16:55": "Katamaṁ disaṁ tiṭṭhati nāgarājā, yamaddasā supine chabbisāṇa’’nti. (jā. 1.16.104) –",
  "atk-s0515a16:56": "Ettha puratthimādibhedā disāva ‘‘disā’’ti vuttā.",
  "atk-s0515a16:57": "‘‘Agārino annadapānavatthadā, avhāyikā tampi disaṁ vadanti;",
  "atk-s0515a16:58": "Esā disā paramā setaketu, yaṁ patvā dukkhī sukhino bhavantī’’ti . (jā. 1.6.9) –",
  "atk-s0515a16:59_0": "Ettha nibbānaṁ ‘‘disa’’nti vuttaṁ. Idhāpi tadeva adhippetaṁ. Taṇhakkhayaṁ virāgantiādīhi",
  "atk-s0515a16:59_1": "dissati apadissati tasmā ‘‘disā’’ti vuccati. Anamatagge pana saṁsāre kenaci bālaputhujjanena",
  "atk-s0515a16:59_2": "supinenapi agatapubbatāya ‘‘agatapubbā disā nāmā’’ti vuccati. Taṁ patthayantena kāyagatāsatiyā",
  "atk-s0515a16:59_3": "yogo karaṇīyoti. Vajatotiādīsu ettha magguppādato samīpaṁ vajato. Ṭhitikkhaṇe gacchato.",
  "atk-s0515a16:59_4": "Phalodayato atikkamato.",
  "atk-s0515a16:60_0": "Anteti antamhi ṭhite. Panteti vanagahanagambhīre ṭhite. Pariyanteti dūrabhāvena pariyante",
  "atk-s0515a16:60_1": "ṭhite. Selanteti pabbatānaṁ ante. Vananteti vanaghaṭānaṁ ante. Nadanteti nadīnaṁ",
  "atk-s0515a16:60_2": "ante. Udakanteti udakānaṁ pariyante. Yattha na kasīyati na vapīyatīti yasmiṁ kasanañca",
  "atk-s0515a16:60_3": "vapanañca na karīyati. Janantaṁatikkamitvā ṭhite. Manussānaṁ anupacāreti kasanavapanavasena",
  "atk-s0515a16:60_4": "manussehi anupacaritabbe senāsane.",
  "atk-s0515a16:61": "196. Sattamagāthāya kyāssa byappathayo assūti kidisāni tassa vacanāni assu.",
  "atk-s0515a16:62_0": "Musāvādaṁ pahāyāti ettha musāti visaṁvādanapurekkhārassa atthabhañjanako vacīpayogo",
  "atk-s0515a16:62_1": "kāyapayogo vā. Visaṁvādanādhippāyena panassa paravisaṁvādakakāyavacīpayogasamuṭṭhāpikā",
  "atk-s0515a16:62_2": "cetanā musāvādo. Aparo nayo – musāti abhūtaṁ atacchaṁ vatthu, vādoti tassa bhūtato",
  "atk-s0515a16:62_3": "tacchato viññāpanaṁ. Lakkhaṇato pana atathaṁ vatthuṁ tathato paraṁ viññāpetukāmassa",
  "atk-s0515a16:62_4": "tathāviññattisamuṭṭhāpikā cetanā musāvādo. So yamatthaṁ bhañjati, tassa appatāya",
  "atk-s0515a16:62_5": "appasāvajjo, mahantatāya mahāsāvajjo. Api ca gahaṭṭhānaṁ attano santakaṁ adātukāmatāya",
  "atk-s0515a16:62_6": "‘‘natthī’’tiādinayappavatto appasāvajjo, sakkhinā hutvā atthabhañjanatthaṁ vutto",
  "atk-s0515a16:62_7": "mahāsāvajjo. Pabbajitānaṁ appakampi telaṁ vā sappiṁ vā labhitvā hasādhippāyena ‘‘ajja",
  "atk-s0515a16:62_8": "gāme telaṁ nadī maññe sandatī’’ti pūraṇakathānayena pavatto appasāvajjo, adiṭṭhaṁyeva",
  "atk-s0515a16:62_9": "pana diṭṭhantiādinā nayena vadantānaṁ mahāsāvajjo.",
  "atk-s0515a16:63_0": "Tassa cattāro sambhārā honti – atathaṁ vatthu visaṁvādanacittaṁ tajjo vāyāmo parassa",
  "atk-s0515a16:63_1": "tadatthavijānananti. Eko payogo sāhatthikova. So ca kāyena vā kāyapaṭibaddhena vā",
  "atk-s0515a16:63_2": "vācāya vā paravisaṁvādakakiriyākaraṇe daṭṭhabbo. Tāya ce kiriyāya paro tamatthaṁ",
  "atk-s0515a16:63_3": "jānāti, ayaṁ kiriyasamuṭṭhāpikā cetanākkhaṇeyeva musāvādakammunā bajjhati.",
  "atk-s0515a16:64_0": "Saccaṁ vadatīti saccavādī. Saccena saccaṁ sandahati ghaṭetīti saccasandho, na antarantarā",
  "atk-s0515a16:64_1": "musā vadatīti attho. Yo hi puriso kadāci musā vadati, kadāci saccaṁ, tassa musāvādena",
  "atk-s0515a16:64_2": "antarikatāya saccaṁ saccena na ghaṭiyati, tasmā na so saccasandho. Ayaṁ pana na tādiso,",
  "atk-s0515a16:64_3": "jīvitahetupi musā avatvā saccena saccaṁ sandahatiyevāti saccasandho.",
  "atk-s0515a16:65_0": "Thetoti thiro, thirakathoti attho. Eko puggalo haliddirāgo viya thusarāsimhi nikhātakhāṇu",
  "atk-s0515a16:65_1": "viya assapiṭṭhe ṭhapitakumbhaṇḍamiva ca na thirakatho hoti. Eko pāsāṇalekhā viya",
  "atk-s0515a16:65_2": "indakhīlo viya ca thirakatho hoti, asinā sīsaṁ chindantepi dvekathā na katheti. Ayaṁ vuccati theto.",
  "atk-s0515a16:66_0": "Paccayikoti pattiyāyitabbo, saddhāyitabbakoti attho. Ekacco hi puggalo na paccayiko",
  "atk-s0515a16:66_1": "hoti, ‘‘idaṁ kena vuttaṁ, asukenā’’ti vutte ‘‘mā tassa vacanaṁ saddahathā’’ti vattabbataṁ",
  "atk-s0515a16:66_2": "āpajjati. Eko paccayiko hoti, ‘‘idaṁ kena vuttaṁ, asukenā’’ti vutte ‘‘yadi tena vuttaṁ,",
  "atk-s0515a16:66_3": "idameva pamāṇaṁ, idāni upaparikkhitabbaṁ natthi, evameva ida’’nti vattabbataṁ āpajjati,",
  "atk-s0515a16:66_4": "ayaṁ vuccati paccayiko. Avisaṁvādako lokassāti tāya saccavāditāya lokaṁ na visaṁvādetīti attho.",
  "atk-s0515a16:67_0": "Pisuṇaṁ vācaṁ pahāyātiādīsu yāya vācāya yassa taṁ vācaṁ bhāsati, tassa hadaye attano",
  "atk-s0515a16:67_1": "piyabhāvaṁ parassa ca suññabhāvaṁ karoti, sā pisuṇavācā. Yāya pana attānampi parampi",
  "atk-s0515a16:67_2": "pharusaṁ karoti, yā vācā sayampi pharusā, neva kaṇṇasukhā na hadayaṅgamā, ayaṁ pharusavācā.",
  "atk-s0515a16:67_3": "Yena samphaṁ palapati niratthakaṁ, so samphappalāpo. Tesaṁ mūlabhūtāpi cetanā pisuṇavācādināmameva",
  "atk-s0515a16:67_4": "labhati, sā eva idha adhippetāti.",
  "atk-s0515a16:68_0": "Tattha saṁkiliṭṭhacittassa paresaṁ vā bhedāya attano piyakamyatāya vā kāyavacīpayogasamuṭṭhāpikā",
  "atk-s0515a16:68_1": "cetanā pisuṇavācā. Sā yassa bhedaṁ karoti, tassa appaguṇatāya appasāvajjā, mahāguṇatāya mahāsāvajjā.",
  "atk-s0515a16:69_0": "Tassā cattāro sambhārā honti – bhinditabbo paro, ‘‘iti ime nānā bhavissanti vinā",
  "atk-s0515a16:69_1": "bhavissantī’’ti bhedapurekkhāratā vā, ‘‘iti ahaṁ piyo bhavissāmi vissāsiko’’ti piyakamyatā",
  "atk-s0515a16:69_2": "vā, tajjo vāyāmo, tassa tadatthavijānananti.",
  "atk-s0515a16:70_0": "Imesaṁ bhedāyāti yesaṁ itoti vuttānaṁ santike sutaṁ, tesaṁ bhedāya. Bhinnānaṁ vā",
  "atk-s0515a16:70_1": "sandhātāti dvinnaṁ mittānaṁ vā samānupajjhāyakādīnaṁ vā kenacideva kāraṇena bhinnānaṁ",
  "atk-s0515a16:70_2": "ekamekaṁ upasaṅkamitvā ‘‘tumhākaṁ īdise kule jātānaṁ evaṁ bahussutānaṁ idaṁ na yutta’’ntiādīni",
  "atk-s0515a16:70_3": "vatvā sandhānaṁ kattā. Anuppadātāti sandhānānuppadātā, dve jane samagge disvā ‘‘tumhākaṁ",
  "atk-s0515a16:70_4": "evarūpe kule jātānaṁ evarūpehi guṇehi samannāgatānaṁ anucchavikameta’’ntiādīni vatvā",
  "atk-s0515a16:70_5": "daḷhīkammaṁ kattāti attho.",
  "atk-s0515a16:71_0": "Samaggo ārāmo assāti samaggārāmo, yattha samaggā natthi, tattha vasitumpi na icchatīti",
  "atk-s0515a16:71_1": "attho. ‘‘Samaggarāmo’’tipi pāḷi, ayamevattho. Samaggaratoti samaggesu rato, te pahāya",
  "atk-s0515a16:71_2": "aññatra gantumpi na icchatīti attho. Samagge disvāpi sutvāpi nandatīti samagganandī.",
  "atk-s0515a16:71_3": "Samaggakaraṇiṁ vācaṁ bhāsitāti yā vācā satte samaggeyeva karoti, taṁ sāmaggiguṇaparidīpakameva",
  "atk-s0515a16:71_4": "vācaṁ bhāsati, na itaranti.",
  "atk-s0515a16:72_0": "Parassa mammacchedakakāyavacīpayogasamuṭṭhāpikā ekantapharusacetanā pharusavācā.",
  "atk-s0515a16:72_1": "Mammacchedakopi payogo cittasaṇhatāya pharusavācā na hoti. Mātāpitaro hi kadāci puttake",
  "atk-s0515a16:72_2": "evampi vadanti ‘‘corā vo khaṇḍākhaṇḍikaṁ karontū’’ti, uppalapattampi ca nesaṁ upari",
  "atk-s0515a16:72_3": "patantaṁ na icchanti. Ācariyupajjhāyā ca kadāci nissitake evaṁ vadanti ‘‘kiṁ ime",
  "atk-s0515a16:72_4": "ahirikā anottappino caranti, niddhamatha ne’’ti. Atha ca nesaṁ āgamādhigamasampattiṁ",
  "atk-s0515a16:72_5": "icchanti. Yathā ca cittasaṇhatāya pharusavācā na hoti, evaṁ vacanasaṇhatāya apharusavācāpi",
  "atk-s0515a16:72_6": "na hoti. Na hi mārāpetukāmassa ‘‘imaṁ sukhaṁ sayāpethā’’ti vacanaṁ apharusavācā hoti,",
  "atk-s0515a16:72_7": "cittapharusatāya panesā pharusavācāva, sā yaṁ sandhāya pavattitā. Tassa appaguṇatāya",
  "atk-s0515a16:72_8": "appasāvajjā, mahāguṇatāya mahāsāvajjā. Tassā tayo sambhārā – akkositabbo paro kupitacittaṁ akkosanāti.",
  "atk-s0515a16:73_0": "Nelāti elaṁ vuccati doso, nāssā elanti nelā, niddosāti attho. ‘‘Nelaṅgo setapacchādo’’ti",
  "atk-s0515a16:73_1": "(udā. 65; peṭako. 25) ettha vuttanelaṁ viya. Kaṇṇasukhāti byañjanamadhuratāya kaṇṇānaṁ",
  "atk-s0515a16:73_2": "sukhā, sūcivijjhanaṁ viya kaṇṇasūlaṁ na janeti. Atthamadhuratāya sakalasarīre kopaṁ",
  "atk-s0515a16:73_3": "ajanetvā pemaṁ janetīti pemaniyā. Hadayaṁ gacchati apaṭihaññamānā sukhena cittaṁ",
  "atk-s0515a16:73_4": "pavisatīti hadayaṅgamā. Guṇaparipuṇṇatāya pure bhavāti porī. Pure saṁvaddhanārī viya",
  "atk-s0515a16:73_5": "sukumārātipi porī. Purassa esātipi porī, nagaravāsīnaṁ kathāti attho. Nagaravāsino",
  "atk-s0515a16:73_6": "hi yuttakathā honti, pitimattaṁ pitāti bhātimattaṁ bhātāti vadanti. Evarūpī kathā",
  "atk-s0515a16:73_7": "bahuno janassa kantā hotīti bahujanakantā. Kantabhāveneva bahuno janassa manāpā cittavuḍḍhikarāti bahujanamanāpā.",
  "atk-s0515a16:74_0": "Anatthaviññāpikā kāyavacīpayogasamuṭṭhāpikā akusalacetanā samphappalāpo. So āsevanamandatāya",
  "atk-s0515a16:74_1": "appasāvajjo, āsevanamahantatāya mahāsāvajjo. Tassa dve sambhārā – bhāratayuddhasītāharaṇādiniratthakakathā",
  "atk-s0515a16:74_2": "purekkhāratā, tathārūpīkathākathanañca.",
  "atk-s0515a16:75_0": "Kālena vadatīti kālavādī, vattabbayuttakālaṁ sallakkhetvā vadatīti attho. Bhūtaṁ",
  "atk-s0515a16:75_1": "tacchaṁ sabhāvameva vadatīti bhūtavādī. Diṭṭhadhammikasamparāyikatthasannissitameva",
  "atk-s0515a16:75_2": "katvā vadatīti atthavādī. Navalokuttaradhammasannissitaṁ katvā vadatīti dhammavādī.",
  "atk-s0515a16:75_3": "Saṁvaravinayapahānavinayasannissitaṁ katvā vadatīti vinayavādī. Nidhānaṁ vuccati",
  "atk-s0515a16:75_4": "ṭhapanokāso, nidhānamassā atthīti nidhānavatī, hadaye nidhātabbayuttaṁ vācaṁ bhāsitāti",
  "atk-s0515a16:75_5": "attho. Kālenāti evarūpiṁ bhāsamānopi ca ‘‘ahaṁ nidhānavatiṁ vācaṁ bhāsissāmī’’ti",
  "atk-s0515a16:75_6": "na akālena bhāsati, yuttakālaṁ pana apekkhitvāva bhāsatīti attho. Sāpadesanti saupamaṁ,",
  "atk-s0515a16:75_7": "sakāraṇanti attho. Pariyantavatinti paricchedaṁ dassetvā yathāssā paricchedo paññāyati,",
  "atk-s0515a16:75_8": "evaṁ bhāsatīti attho. Atthasaṁhitanti anekehi nayehi vibhajantena pariyādātuṁ asakkuṇeyyatāya",
  "atk-s0515a16:75_9": "atthasampannaṁ. Yaṁ vā so atthavādī atthaṁ vadati, tena atthena sahitattā atthasaṁhitaṁ",
  "atk-s0515a16:75_10": "vācaṁ bhāsati, na aññaṁ nikkhipitvā aññaṁ bhāsatīti vuttaṁ hoti.",
  "atk-s0515a16:76_0": "Catūhi vacīsucaritehīti ‘‘musāvādaṁ pahāyā’’tiādinā nayena vuttehi catūhi vācāhi",
  "atk-s0515a16:76_1": "yuttehi suṭṭhu caritehi. Samannāgatoti aparihīno. Catudosāpagataṁ vācaṁ bhāsatīti",
  "atk-s0515a16:76_2": "appiyādīhi catūhi dosehi apagataṁ parihīnaṁ vācaṁ bhāsati.",
  "atk-s0515a16:77_0": "Atthi agocaroti kiñcāpi thero samaṇācāraṁ samaṇagocaraṁ kathetukāmo ‘‘atthi agocaro,",
  "atk-s0515a16:77_1": "atthi gocaro’’ti padaṁ uddhari, yathā pana maggakusalo puriso maggaṁ ācikkhanto ‘‘vāmaṁ",
  "atk-s0515a16:77_2": "muñca, dakkhiṇaṁ gaṇhā’’ti paṭhamaṁ muñcitabbaṁ sabhayamaggaṁ uppathamaggaṁ ācikkhati,",
  "atk-s0515a16:77_3": "pacchā gahetabbaṁ khemamaggaṁ ujumaggaṁ, evameva maggakusalapurisasadiso dhammasenāpati",
  "atk-s0515a16:77_4": "paṭhamaṁ pahātabbaṁ buddhapaṭikuṭṭhaṁ agocaraṁ ācikkhitvā pacchā gocaraṁ ācikkhitukāmo",
  "atk-s0515a16:77_5": "‘‘katamo agocaro’’tiādimāha. Purisena hi ācikkhitamaggo sampajjeyya vā na vā, tathāgatena",
  "atk-s0515a16:77_6": "ācikkhitamaggo apaṇṇako indavissaṭṭhaṁ vajiraṁ viya avirajjhanako nibbānanagaraṁyeva",
  "atk-s0515a16:77_7": "samosarati. Tena vuttaṁ – ‘‘puriso maggakusaloti kho tissa tathāgatassetaṁ adhivacanaṁ",
  "atk-s0515a16:77_8": "arahato sammāsambuddhassā’’ti (saṁ. ni. 3.84).",
  "atk-s0515a16:78_0": "Yasmā vā sasīsaṁ nhānena pahīnasedamalajallikassa purisassa mālāgandhavilepanādivibhūsanavidhānaṁ",
  "atk-s0515a16:78_1": "viya pahīnapāpadhammassa kalyāṇadhammasamāyogo sampannarūpo hoti, tasmā sedamalajallikaṁ",
  "atk-s0515a16:78_2": "viya pahātabbaṁ paṭhamaṁ agocaraṁ ācikkhitvā pahīnasedamalajallikassa mālāgandhavilepanādivibhūsanavidhānaṁ",
  "atk-s0515a16:78_3": "viya pacchā gocaraṁ ācikkhitukāmopi ‘‘katamo agocaro’’tiādimāha.",
  "atk-s0515a16:79_0": "Tattha gocaroti piṇḍapātādīnaṁ atthāya upasaṅkamituṁ yuttaṭṭhānaṁ. Ayuttaṭṭhānaṁ",
  "atk-s0515a16:79_1": "agocaro. Vesiyā gocaro assāti vesiyāgocaro, mittasanthavavasena upasaṅkamitabbaṭṭhānanti",
  "atk-s0515a16:79_2": "attho. Tattha vesiyā nāma rūpūpajīviniyo yena kenacideva sulabhajjhācāratā mittasanthavasinehavasena",
  "atk-s0515a16:79_3": "upasaṅkamanto vesiyāgocaro nāma hoti. Tasmā evaṁ upasaṅkamituṁ na vaṭṭati. Kiṁkāraṇā?",
  "atk-s0515a16:79_4": "Ārakkhavipattito. Evaṁ upasaṅkamantassa hi cirarakkhitagopitopi samaṇadhammo katipāheneva",
  "atk-s0515a16:79_5": "nassati. Sacepi na nassati, garahaṁ labhati. Dakkhiṇāvasena pana upasaṅkamantena",
  "atk-s0515a16:79_6": "satiṁ upaṭṭhapetvā upasaṅkamitabbaṁ.",
  "atk-s0515a16:80_0": "Vidhavā vuccanti matapatikā vā pavuṭṭhapatikā vā. Thullakumāriyoti mahallikā anibbiddhakumāriyo.",
  "atk-s0515a16:80_1": "Paṇḍakāti lokāmisanissitakathābahulā ussannakilesā avūpasantapariḷāhā napuṁsakā.",
  "atk-s0515a16:80_2": "Tesaṁ sabbesampi upasaṅkamane ādīnavo vuttanayeneva veditabbo. Bhikkhunīsupi eseva",
  "atk-s0515a16:80_3": "nayo. Api ca bhikkhū nāma ussannabrahmacariyā honti, tathā bhikkhuniyo. Te aññamaññaṁ",
  "atk-s0515a16:80_4": "santhavavasena katipāheneva rakkhitagopitasamaṇadhammaṁ nāsenti. Gilānapucchakena",
  "atk-s0515a16:80_5": "pana gantuṁ vaṭṭati. Bhikkhunā pupphāni labhitvā pūjanatthāyapi ovādadānatthāyapi gantuṁ vaṭṭatiyeva.",
  "atk-s0515a16:81_0": "Pānāgāranti surāpānagharaṁ, taṁ brahmacariyantarāyakarehi surāsoṇḍehi avivittaṁ hoti.",
  "atk-s0515a16:81_1": "Tattha tehi saddhiṁ sahasoṇḍavasena upasaṅkamituṁ na vaṭṭati, brahmacariyantarāyo",
  "atk-s0515a16:81_2": "hoti. Saṁsaṭṭho viharati rājūhītiādīsu rājānoti abhisittā vā hontu anabhisittā vā,",
  "atk-s0515a16:81_3": "ye rajjamanusāsanti. Rājamahāmattāti rājūnaṁ issariyasadisāya mahatiyā issariyamattāya",
  "atk-s0515a16:81_4": "samannāgatā. Titthiyāti viparītadassanā bāhiraparibbājakā. Titthiyasāvakāti bhattivasena",
  "atk-s0515a16:81_5": "tesaṁ paccayadāyakā, etehi saddhiṁ saṁsaggajāto hotīti attho.",
  "atk-s0515a16:82_0": "Ananulomikena saṁsaggenāti ananulomikasaṁsaggo nāma tissannaṁ sikkhānaṁ ananulomo",
  "atk-s0515a16:82_1": "paccanīkasaṁsaggo. Yena brahmacariyantarāyaṁ paññattivītikkamaṁ sallekhaparihāniñca",
  "atk-s0515a16:82_2": "pāpuṇāti. Seyyathidaṁ? Rājarājamahāmattehi saddhiṁ sahasokitā sahananditā samasukhadukkhatā",
  "atk-s0515a16:82_3": "uppannesu kiccakaraṇīyesu attanā yogaṁ āpajjanatā titthiyatitthiyasāvakehi saddhiṁ",
  "atk-s0515a16:82_4": "ekacchandarucisamācāratā ekacchandarucisamācārabhāvāvaho vā sinehabahumānasanthavo.",
  "atk-s0515a16:82_5": "Tattha rājarājamahāmattehi saddhiṁ saṁsaggo brahmacariyantarāyakaro, itarehi titthiyasāvakehi",
  "atk-s0515a16:82_6": "tesaṁ laddhiggahaṇaṁ . Tesaṁ pana vādaṁ bhinditvā attano laddhiṁ gaṇhāpetuṁ samatthena",
  "atk-s0515a16:82_7": "upasaṅkamituṁ vaṭṭati.",
  "atk-s0515a16:83_0": "Idāni aparenapi pariyāyena agocaraṁ dassetuṁ ‘‘yāni vā pana tāni kulānī’’tiādi āraddhaṁ.",
  "atk-s0515a16:83_1": "Tattha assaddhānīti buddhādīsu saddhāvirahitāni. Tāni ‘‘buddho sabbaññū, dhammo niyyāniko,",
  "atk-s0515a16:83_2": "saṅgho suppaṭipanno’’ti na saddahanti. Appasannānīti cittaṁ pasannaṁ anāvilaṁ kātuṁ",
  "atk-s0515a16:83_3": "na sakkonti. Akkosakaparibhāsakānīti akkosakāni ceva paribhāsakāni ca. ‘‘Corosi,",
  "atk-s0515a16:83_4": "bālosi, mūḷhosi, oṭṭhosi, goṇosi, gadrabhosi, āpāyikosi, nerayikosi, tiracchānagatosi,",
  "atk-s0515a16:83_5": "natthi tuyhaṁ sugati, duggatiyeva tuyhaṁ pāṭikaṅkhā’’ti evaṁ dasahi akkosavatthūhi",
  "atk-s0515a16:83_6": "akkosanti. ‘‘Hotu, idāni taṁ paharissāma, bandhissāma, vadhissāmā’’ti evaṁ bhayadassanena",
  "atk-s0515a16:83_7": "paribhāsanti cāti attho.",
  "atk-s0515a16:84_0": "Anatthakāmānīti atthaṁ na icchanti, anatthameva icchanti. Ahitakāmānīti ahitameva",
  "atk-s0515a16:84_1": "icchanti, hitaṁ na icchanti. Aphāsukāmānīti phāsukaṁ na icchanti, aphāsukameva icchanti.",
  "atk-s0515a16:84_2": "Ayogakkhemakāmānīti catūhi yogehi khemaṁ nibbhayaṁ na icchanti, sabhayameva icchanti.",
  "atk-s0515a16:84_3": "Bhikkhūnanti ettha sāmaṇerāpi saṅgahaṁ gacchanti. Bhikkhunīnanti ettha sikkhamānāsāmaṇeriyopi.",
  "atk-s0515a16:84_4": "Sabbesampi hi bhagavantaṁ uddissa pabbajitānañceva saraṇagatānañca catunnampi parisānaṁ",
  "atk-s0515a16:84_5": "tāni anatthakāmāniyeva. Tathārūpāni kulānīti evarūpāni khattiyakulādīni kulāni. Sevatīti",
  "atk-s0515a16:84_6": "nissāya jīvati. Bhajatīti upasaṅkamati. Payirupāsatīti punappunaṁ upasaṅkamati. Ayaṁ",
  "atk-s0515a16:84_7": "vuccatīti ayaṁ vesiyādigocarassa vesiyādiko rājādisaṁsaṭṭhassa rājādiko assaddhakulādisevakassa",
  "atk-s0515a16:84_8": "assaddhakulādiko cāti tippakāropi ayuttagocaro ‘‘agocaro’’ti veditabbo.",
  "atk-s0515a16:85_0": "Tassa imināpi pariyāyena agocaratā veditabbā – vesiyādiko tāva pañcakāmaguṇanissayato",
  "atk-s0515a16:85_1": "agocaro veditabbo. Yathāha – ‘‘ko ca, bhikkhave, bhikkhuno agocaro paravisayo, yadidaṁ",
  "atk-s0515a16:85_2": "pañca kāmaguṇā’’ti . Rājādiko jhānānuyogassa anupanissayato lābhasakkārāsanicakkanipphādanato",
  "atk-s0515a16:85_3": "diṭṭhivipattihetuto ca, assaddhakulādiko saddhāhānicittapadosāvahanato agocaro.",
  "atk-s0515a16:86_0": "Antaragharappavesādiko ca cakkhunā rūpaṁ disvā nimittaggāhādiko ca saddhādeyyāni",
  "atk-s0515a16:86_1": "bhojanāni bhuñjitvā visūkadassanānuyogo ca pañca kāmaguṇā cāti catubbidhopi pana",
  "atk-s0515a16:86_2": "kilesuppattivasena agocaroti veditabbo.",
  "atk-s0515a16:87_0": "Mā bhikkhave agocare carathāti carituṁ ayuttaṭṭhāne mā caratha. Paravisayeti sattuvisaye.",
  "atk-s0515a16:87_1": "Agocare bhikkhave caratanti ayuttaṭṭhāne carantānaṁ. ‘‘Cara’’ntipi pāṭho. Lacchatīti",
  "atk-s0515a16:87_2": "labhissati passissati. Māroti devaputtamāropi maccumāropi. Otāranti randhaṁ chiddaṁ vivaraṁ.",
  "atk-s0515a16:88_0": "Gocaraniddese na vesiyāgocaro hotītiādīni vuttapaṭipakkhavasena veditabbāni. Ayaṁ",
  "atk-s0515a16:88_1": "pana viseso – cattāro satipaṭṭhānā gocaroti carituṁ yuttaṭṭhānavasena catusatipaṭṭhānā",
  "atk-s0515a16:88_2": "gocaro. Saketi attano santake. Pettike visayeti pitito āgatavisaye.",
  "atk-s0515a16:89_0": "Āraddhavīriyassāti sammāupaṭṭhitacatusammappadhānavīriyavantassa. Thāmagatassāti",
  "atk-s0515a16:89_1": "balappattassa. Daḷhaparakkamassāti thiravīriyassa. Yassatthāya pesitoti yena arahattatthāya",
  "atk-s0515a16:89_2": "attabhāvo pariccatto. Attatthe cāti attano atthe arahattaphale ca. Ñāye cāti ariye",
  "atk-s0515a16:89_3": "aṭṭhaṅgike magge ca. Lakkhaṇe cāti aniccādilakkhaṇapaṭivedhe ca. Kāraṇe cāti hetumhi",
  "atk-s0515a16:89_4": "ca. Ṭhānāṭhāne cāti ṭhāne ca aṭṭhāne ca, kāraṇākāraṇe cāti attho. Idāni vitthāretvā",
  "atk-s0515a16:89_5": "dassetuṁ ‘‘sabbe saṅkhārā aniccā’’tiādimāha.",
  "atk-s0515a16:90": "197. Aṭṭhamagāthāya ekodi nipakoti ekaggacitto paṇḍito.",
  "atk-s0515a16:91_0": "Jātarūpassa oḷārikampi malaṁ dhamatīti suvaṇṇassa thūlaṁ jallaṁ aggisaṁyogena nīharati.",
  "atk-s0515a16:91_1": "Sandhamatīti sammā nīharati. Niddhamatīti apunabhavappattikaṁ katvā nīharati. ‘‘Jhāpetī’’ti",
  "atk-s0515a16:91_2": "keci vadanti. Majjhimakampīti tato sukhumatarampi. Sukhumakampīti atisukhumatarampi.",
  "atk-s0515a16:91_3": "Evamevāti opammasampaṭipādanaṁ. Attano oḷārikepi kilese dhamatīti kāyaduccaritādike",
  "atk-s0515a16:91_4": "thūlakilese vīriyātapena nīharati. Majjhimakepi kileseti kāmavitakkādike oḷārikasukhumānaṁ",
  "atk-s0515a16:91_5": "majjhimakepi. Sukhumakepīti ñātivitakkādike atisaṇhakepi kilese. Sammādiṭṭhiyā micchādiṭṭhiṁ",
  "atk-s0515a16:91_6": "dhamatīti saha vipassanāya maggasampayuttāya sammādiṭṭhiyā viparītasaṅkhātaṁ micchādiṭṭhiṁ",
  "atk-s0515a16:91_7": "nīharati. Sammāsaṅkappādīsupi eseva nayo.",
  "atk-s0515a16:92_0": "198. Evaṁ āyasmatā sāriputtena tīhi gāthāhi bhagavantaṁ thometvā pañcahi gāthāhi",
  "atk-s0515a16:92_1": "pañcasatānaṁ sissānamatthāya ca senāsanagocarasīlavatādīni pucchito tamatthaṁ pakāsetuṁ",
  "atk-s0515a16:92_2": "‘‘vijigucchamānassā’’tiādinā nayena vissajjanamāraddhaṁ. Tattha paṭhamagāthāya tāvattho",
  "atk-s0515a16:92_3": "– jātiādīhi jigucchamānassa rittāsanaṁ sayanaṁ sevato ve sambodhikāmassa sāriputta",
  "atk-s0515a16:92_4": "bhikkhuno yadidaṁ phāsu yo phāsuvihāro yathānudhammaṁ yo ca anudhammo, taṁ te pavakkhāmi",
  "atk-s0515a16:92_5": "yathā pajānaṁ yathā pajānanto vadeyya, evaṁ vadāmīti. Yaṁ phāsuvihāranti yaṁ sukhavihāraṁ.",
  "atk-s0515a16:92_6": "Asappāyarūpadassanenāti itthirūpādisamaṇāsappāyarūpadassanena. Taṁ bodhiṁ bujjhitukāmassāti",
  "atk-s0515a16:92_7": "taṁ catumaggañāṇasaṅkhātaṁ bodhiṁ bujjhituṁ icchantassa. Anubujjhitukāmassāti anurūpāya",
  "atk-s0515a16:92_8": "paṭipattiyā bujjhitukāmassa. Paṭivijjhitukāmassāti abhimukhe katvā nibbijjhitukāmassa.",
  "atk-s0515a16:92_9": "Sambujjhitukāmassāti pahīnakilese apaccāgamanavasena sammā bujjhituṁ icchantassa.",
  "atk-s0515a16:92_10": "Adhigantukāmassāti pāpuṇitukāmassa. Sacchikātukāmassāti paṭilābhasacchikiriyāya pattukāmassa.",
  "atk-s0515a16:92_11": "Atha vā bujjhitukāmassāti sotāpattimaggañāṇaṁ ñātukāmassa. Anubujjhitukāmassāti sakadāgāmimaggañāṇaṁ",
  "atk-s0515a16:92_12": "puna ñātukāmassa. Paṭivijjhitukāmassāti anāgāmimaggañāṇaṁ paṭivedhavasena ñātukāmassa.",
  "atk-s0515a16:92_13": "Sambujjhitukāmassāti arahattamaggañāṇaṁ sammā ñātukāmassa. Adhigantukāmassāti catubbidhampi",
  "atk-s0515a16:92_14": "adhigantukāmassa. Phassitukāmassāti ñāṇaphusanāya phusitukāmassa. Sacchikātukāmassāti",
  "atk-s0515a16:92_15": "paccavekkhaṇāya paccakkhaṁ kattukāmassa.",
  "atk-s0515a16:93": "Catunnaṁ maggānaṁ pubbabhāge vipassanāti catunnaṁ ariyamaggānaṁ purimakoṭṭhāse uppannaudayabbayādivipassanāñāṇāni.",
  "atk-s0515a16:94_0": "199. Dutiyagāthāya sapariyantacārīti sīlādīsu catūsu pariyantesu caramāno. Ḍaṁsādhipātānanti",
  "atk-s0515a16:94_1": "piṅgalamakkhikānañca sesamakkhikānañca. Te hi tato tato adhipatitvā khādanti, tasmā",
  "atk-s0515a16:94_2": "‘‘adhipātā’’ti vuccanti. Manussaphassānanti corādiphassānaṁ.",
  "atk-s0515a16:95_0": "Cattāro pariyantāti cattāro mariyādā paricchedā. Antopūtibhāvaṁ paccavekkhamānoti",
  "atk-s0515a16:95_1": "abbhantare kucchitabhāvaṁ sīlavirahitabhāvaṁ olokayamāno. Anto sīlasaṁvarapariyante",
  "atk-s0515a16:95_2": "caratīti sīlasaṁvaraparicchedabbhantare carati vicarati. Mariyādaṁ na bhindatīti",
  "atk-s0515a16:95_3": "sīlamariyādaṁ sīlaparicchedaṁ na kopeti.",
  "atk-s0515a16:96_0": "Ādittapariyāyaṁ paccavekkhamānoti ādittadesanaṁ (mahāva. 54; saṁ. ni. 3.61; 4.28)",
  "atk-s0515a16:96_1": "olokento. Akkhabbhañjanavaṇapaṭicchādanaputtamaṁsūpamaṁ paccavekkhamānoti sākaṭikassa",
  "atk-s0515a16:96_2": "akkhabbhañjanaupamañca, kuṭṭhabyādhino vaṇānaṁ paṭicchādanatelapilotikaupamañca,",
  "atk-s0515a16:96_3": "kantārapaṭipannānaṁ jāyampatikānaṁ puttamaṁsakhādanaupamañca (saṁ. ni. 2.63; mi.",
  "atk-s0515a16:96_4": "pa. 6.1.2) olokento. Bhaddekarattavihāraṁ paccavekkhamānoti –",
  "atk-s0515a16:97": "‘‘Atītaṁ nānvāgameyya, nappaṭikaṅkhe anāgataṁ;",
  "atk-s0515a16:98": "Taṁ ve ‘bhaddekaratto’ti, santo ācikkhate munī’’ti. (ma. ni. 3.280; netti. 103) –",
  "atk-s0515a16:99": "Evaṁ vuttaṁ bhaddekarattavihāraṁ olokento. Tā uppatitvā uppatitvā khādantīti nippatitvā nippatitvā khādanti.",
  "atk-s0515a16:100": "200. Tatiyagāthāya paradhammikā nāma sattasahadhammikavajjā sabbepi te bāhirakā. Kusalānuesīti kusaladhamme anvesamāno.",
  "atk-s0515a16:101": "Satta sahadhammike ṭhapetvāti bhikkhubhikkhunīsikkhamānāsāmaṇerasāmaṇerīupāsakaupāsikāyo vajjetvā. Athāparānipiatthi abhisambhotabbānīti aparānipi madditabbāni atthi saṁvijjanti.",
  "atk-s0515a16:102_0": "201. Catutthagāthāya ātaṅkaphassenāti rogaphassena. Sītaṁ athuṇhanti sītañca uṇhañca.",
  "atk-s0515a16:102_1": "So tehi phuṭṭho bahudhāti so tehi ātaṅkādīhi anekehi ākārehi phuṭṭho samāno. Anokoti",
  "atk-s0515a16:102_2": "abhisaṅkhāraviññāṇādīnaṁ anokāsabhūto. Abbhantaradhātupakopavasena vāti sarīrabbhantare",
  "atk-s0515a16:102_3": "āpodhātukkhobhavasena vā aññadhātukkhobhavasena vā. Uṇhanti sarīrabbhantare tejodhātukkhobhavasena",
  "atk-s0515a16:102_4": "uṇhaṁ bhavati. Abhisaṅkhārasahagataviññāṇassāti kusalākusalacetanāsampayuttacittassa.",
  "atk-s0515a16:102_5": "Okāsaṁ na karotīti avakāsaṁ patiṭṭhaṁ na karoti. Avatthitasamādānoti otaritvā gāhako.",
  "atk-s0515a16:103_0": "202. Evaṁ ‘‘bhikkhuno vijigucchato’’tiādīhi tīhi gāthāhi puṭṭhamatthaṁ vissajjetvā",
  "atk-s0515a16:103_1": "idāni ‘‘kyāssa byappathayo’’tiādinā nayena puṭṭhaṁ vissajjento ‘‘theyyaṁ na kāre’’tiādimāha.",
  "atk-s0515a16:103_2": "Tattha phasseti phuseyya. Yadāvilattaṁ manaso vijaññāti yaṁ cittassa āvilattaṁ vijāneyya,",
  "atk-s0515a16:103_3": "taṁ sabbaṁ ‘‘kaṇhassa pakkho’’ti vinodayeyya.",
  "atk-s0515a16:104_0": "Adinnādānaṁpahāyāti ettha adinnassa ādānaṁ adinnādānaṁ, parasaṁharaṇaṁ, theyyaṁ corikāti",
  "atk-s0515a16:104_1": "vuttaṁ hoti. Tattha adinnanti parapariggahitaṁ, yattha paro yathākāmakāritaṁ āpajjanto",
  "atk-s0515a16:104_2": "adaṇḍāraho anupavajjo ca hoti; tasmiṁ parapariggahite parapariggahitasaññino tadādāyakaupakkamasamuṭṭhāpikā",
  "atk-s0515a16:104_3": "theyyacetanā adinnādānaṁ. Taṁ hīne parassa santake appasāvajjaṁ, paṇīte mahāsāvajjaṁ.",
  "atk-s0515a16:104_4": "Kasmā? Vatthupaṇītatāya. Vatthusamatte sati guṇādhikānaṁ santake vatthusmiṁ mahāsāvajjaṁ,",
  "atk-s0515a16:104_5": "taṁ taṁ guṇādhikaṁ upādāya tato tato hīnaguṇassa santake vatthusmiṁ appasāvajjaṁ.",
  "atk-s0515a16:105_0": "Tassa pañca sambhārā honti – parapariggahitaṁ, parapariggahitasaññitā, theyyacittaṁ,",
  "atk-s0515a16:105_1": "upakkamo, tena haraṇanti. Pahāyāti imaṁ adinnādānacetanāsaṅkhātaṁ dussīlyaṁ pajahitvā.",
  "atk-s0515a16:105_2": "Paṭiviratoti pahīnakālato paṭṭhāya tato dussīlyato orato viratova. Dinnameva ādiyatīti",
  "atk-s0515a16:105_3": "dinnādāyī. Cittenapi dinnameva paṭikaṅkhatīti dinnapāṭikaṅkhī. Thenetīti theno, na",
  "atk-s0515a16:105_4": "thenena athenena. Athenattāyeva sucibhūtena. Attanāti attabhāvena, athenaṁ sucibhūtaṁ",
  "atk-s0515a16:105_5": "attabhāvaṁ katvā viharatīti vuttaṁ hoti. Ito paraṁ vuttanayameva.",
  "atk-s0515a16:106_0": "Mettāyanavasena metti. Mettākāro mettāyanā. Mettāya ayitassa mettāsamaṅgino cittassa",
  "atk-s0515a16:106_1": "bhāvo mettāyitattaṁ. Anudayatīti anudayā, rakkhatīti attho. Anudayākāro anudayanā.",
  "atk-s0515a16:106_2": "Anudayitassa bhāvo anudayitattaṁ. Hitassa esanavasena hitesitā. Anukampanavasena",
  "atk-s0515a16:106_3": "anukampā. Sabbehipi imehi padehi upacārappanāppattāva mettā vuttā. Vipulenāti ettha",
  "atk-s0515a16:106_4": "pharaṇavasena vipulatā daṭṭhabbā. Bhūmivasena pana taṁ mahaggataṁ. Paguṇavasena appamāṇaṁ.",
  "atk-s0515a16:106_5": "Sattārammaṇavasena ca appamāṇaṁ. Byāpādapaccatthikappahānena averaṁ. Domanassappahānato",
  "atk-s0515a16:106_6": "abyāpajjaṁ, niddukkhanti vuttaṁ hoti.",
  "atk-s0515a16:107": "Āvilanti appasannaṁ. Luḷitanti kalalaṁ. Eritanti asanniṭṭhānaṁ. Ghaṭṭitanti ārammaṇena ghaṭṭanamāpāditaṁ. Calitanti kampamānaṁ. Bhantanti vibbhantaṁ. Avūpasantanti anibbutaṁ.",
  "atk-s0515a16:108_0": "Yoso māroti evamādīsu mahājanaṁ anatthe niyojetvā māretīti māro. Kaṇhakammattā kaṇho.",
  "atk-s0515a16:108_1": "Kāmāvacarissarattā adhipati. Maraṇaṁ pāpanato antagū. Muñcituṁ appadānaṭṭhena namuci.",
  "atk-s0515a16:108_2": "Mārassa baḷisanti mārabaḷisaṁ. Vaṭṭasannissitaṭṭhena mārassa āmisanti mārāmisaṁ.",
  "atk-s0515a16:108_3": "Vasavattanaṭṭhena mārassa visayoti māravisayo. Gocaraṭṭhena mārassa nivāsoti māranivāso.",
  "atk-s0515a16:108_4": "Kāmacāraṁ caraṭṭhena mārassa gocaroti māragocaro. Duppamuñcanaṭṭhena mārassa bandhananti",
  "atk-s0515a16:108_5": "mārabandhanaṁ. Dukkhuddayoti dukkhabandhano.",
  "atk-s0515a16:109_0": "203.Mūlampi tesaṁ palikhañña tiṭṭheti tesaṁ kodhātimānānaṁ yaṁ avijjādikaṁ mūlaṁ,",
  "atk-s0515a16:109_1": "tampi palikhaṇitvā tiṭṭheyya. Addhā bhavanto abhisambhaveyyāti etaṁ piyāpiyaṁ abhibhavanto",
  "atk-s0515a16:109_2": "ekaṁseneva abhibhaveyya, na tattha sithilaṁ parakkameyyāti adhippāyo.",
  "atk-s0515a16:110_0": "Avijjā mūlantiādayo avijjā kodhassa upanissayasahajātādivasena mūlaṁ hoti. Anupāyamanasikāro",
  "atk-s0515a16:110_1": "ca asmimāno ca ime dve upanissayavaseneva. Ahirikaanottappauddhaccā ime tayo upanissayasahajātādivasena",
  "atk-s0515a16:110_2": "mūlāni honti, tathā atimānassāpi.",
  "atk-s0515a16:111": "204.Paññaṁ purakkhatvāti paññaṁ pubbaṅgamaṁ katvā. Kalyāṇapītīti kalyāṇapītiyā samannāgato. Caturo sahetha paridevadhammeti anantaragāthāya vuccamāne paridevanīyadhamme saheyya.",
  "atk-s0515a16:112_0": "Vicayabahuloti parivīmaṁsanabahulo. Pavicayabahuloti visesena vīmaṁsanabahulo. Pekkhāyanabahuloti",
  "atk-s0515a16:112_1": "ikkhaṇabahulo. Samekkhāyanabahuloti esanabahulo. Vibhūtavihārīti pākaṭaṁ katvā ñātavihārī.",
  "atk-s0515a16:113_0": "Abhikkante paṭikkanteti ettha tāva abhikkantaṁ vuccati gamanaṁ. Paṭikkantaṁ nivattanaṁ.",
  "atk-s0515a16:113_1": "Tadubhayampi catūsu iriyāpathesu labbhati. Gamane tāva purato kāyaṁ abhiharanto abhikkamati",
  "atk-s0515a16:113_2": "nāma. Paṭinivattento paṭikkamati nāma. Ṭhānepi ṭhitakova kāyaṁ purato onamento abhikkamati",
  "atk-s0515a16:113_3": "nāma. Pacchato apanāmento paṭikkamati nāma. Nisajjāyapi nisinnakova āsanassa purimaaṅgābhimukho",
  "atk-s0515a16:113_4": "saṁsaranto abhikkamati nāma. Pacchimaaṅgappadesaṁ pacchā saṁsaranto paṭikkamati nāma.",
  "atk-s0515a16:113_5": "Nipajjāyapi eseva nayo.",
  "atk-s0515a16:114_0": "Sampajānakārīhotīti sampajaññena sabbakiccakārī, sampajaññameva vā kārī hoti. So",
  "atk-s0515a16:114_1": "hi abhikkantādīsu sampajaññaṁ karoteva, na katthaci sampajaññavirahito hoti. Ālokite",
  "atk-s0515a16:114_2": "vilokiteti ettha pana ālokitaṁ nāma purato pekkhanaṁ. Vilokitaṁ nāma anudisāpekkhanaṁ.",
  "atk-s0515a16:114_3": "Aññānipi heṭṭhā upari pacchato pekkhanavasena olokitaullokitaapalokitāni nāma honti.",
  "atk-s0515a16:114_4": "Tāni idha na gahitāni. Sāruppavasena pana imāneva dve gahitāni, iminā vā mukhena",
  "atk-s0515a16:114_5": "sabbāni gahitānevāti.",
  "atk-s0515a16:115_0": "Samiñjite pasāriteti pabbānaṁ samiñjanapasāraṇe. Saṅghāṭipattacīvaradhāraṇeti ettha",
  "atk-s0515a16:115_1": "saṅghāṭicīvarānaṁ nivāsanapārupanavasena , pattassa bhikkhāpaṭiggahaṇādivasena paribhogo",
  "atk-s0515a16:115_2": "dhāraṇaṁ nāma. Asitādīsu asiteti piṇḍapātabhojane. Pīteti yāguādipāne. Khāyiteti",
  "atk-s0515a16:115_3": "piṭṭhakhajjakādikhādane. Sāyiteti madhuphāṇitādisāyane. Uccārapassāvakammeti uccārassa",
  "atk-s0515a16:115_4": "ca passāvassa ca karaṇe. Gatādīsu gateti gamane. Ṭhiteti ṭhāne. Nisinneti nisajjāya.",
  "atk-s0515a16:116_0": "Sutteti sayane. Jāgariteti jāgaraṇe. Bhāsiteti kathane. Tattha upādārūpassa saddāyatanassa",
  "atk-s0515a16:116_1": "appavatte sati bhāsitā nāma na hoti, tasmiṁ pavattante hotīti pariggāhako bhikkhu",
  "atk-s0515a16:116_2": "bhāsite sampajānakārī nāma hoti. Vimuttāyatanasīsena dhammaṁ desentopi bāttiṁsatiracchānakathaṁ",
  "atk-s0515a16:116_3": "pahāya dasakathāvatthunissitaṁ kathaṁ kathentopi bhāsite sampajānakārī nāma. Tuṇhībhāveti",
  "atk-s0515a16:116_4": "akathane. Tattha upādārūpassa saddāyatanassa pavattiyaṁ tuṇhībhāvo nāma natthi, appavattiyaṁ",
  "atk-s0515a16:116_5": "hotīti pariggāhako bhikkhu tuṇhībhāve sampajānakārī nāma hoti. Aṭṭhatiṁsaārammaṇesu",
  "atk-s0515a16:116_6": "cittaruciyaṁ kammaṭṭhānaṁ gahetvā nisinnopi dutiyajjhānaṁ samāpannopi tuṇhībhāve",
  "atk-s0515a16:116_7": "sampajānakārī nāma. Ettha ca eko iriyāpatho dvīsu ṭhānesu āgato. So heṭṭhā abhikkante",
  "atk-s0515a16:116_8": "paṭikkanteti ettha bhikkhācāragāmaṁ gacchato āgacchato ca addhānagamanavasena kathito.",
  "atk-s0515a16:116_9": "Gate ṭhiteti ettha vihāre cuṇṇikapāduddhāravasena kathitoti veditabbo. Buddhānussativasenātiādayo",
  "atk-s0515a16:116_10": "heṭṭhā tattha tattha pakāsitā eva.",
  "atk-s0515a16:117_0": "Aratīti ratipaṭikkhepo. Aratitāti aramanākāro. Anabhiratīti anabhiratabhāvo. Anabhiramanāti",
  "atk-s0515a16:117_1": "anabhiramanākāro. Ukkaṇṭhitāti ukkaṇṭhanākāro. Paritassitāti ukkaṇṭhanavaseneva paritassanā.",
  "atk-s0515a16:118_0": "205.Kiṁ sū asissanti kiṁ bhuñjissāmi. Kuva vā asissanti kuhiṁ vā asissāmi. Dukkhaṁ",
  "atk-s0515a16:118_1": "vata settha kuvajja sessanti imaṁ rattiṁ dukkhaṁ sayiṁ, ajja āgamanarattiṁ kattha",
  "atk-s0515a16:118_2": "sayissaṁ. Ete vitakketi ete piṇḍapātanissite dve, senāsananissite dveti cattāro vitakke.",
  "atk-s0515a16:118_3": "Aniketacārīti apalibodhacārī nittaṇhacārī.",
  "atk-s0515a16:119": "Phalakevāti vaṅkādiphalakapīṭhe ca. Āgāmirattinti āgamanirattiyaṁ. Ādevaneyyeti visesena devaniyye. Paridevaneyyeti samantato devaniyye.",
  "atk-s0515a16:120_0": "206.Kāleti piṇḍapātakāle piṇḍapātasaṅkhātaṁ annaṁ vā, cīvarakāle cīvarasaṅkhātaṁ",
  "atk-s0515a16:120_1": "vasanaṁ vā laddhā dhammena samenāti adhippāyo. Mattaṁ sa jaññāti pariggahe ca paribhoge",
  "atk-s0515a16:120_2": "ca so pamāṇaṁ jāneyya. Idhāti sāsane, nipātamattameva vā etaṁ. Tosanatthanti santosatthaṁ,",
  "atk-s0515a16:120_3": "etadatthaṁ mattaṁ jāneyyāti vuttaṁ hoti. So tesu guttoti so bhikkhu tesu paccayesu",
  "atk-s0515a16:120_4": "gutto. Yatacārīti saññatavihāro, rakkhitairiyāpatho rakkhitakāyavacīmanodvāro cāti",
  "atk-s0515a16:120_5": "vuttaṁ hoti. ‘‘Yaticārī’’tipi pāṭho, esoyevattho. Rusitoti rosito. Ghaṭṭitoti vuttaṁ hoti.",
  "atk-s0515a16:121_0": "Dvīhi kāraṇehi mattaṁ jāneyyāti dvīhi bhāgehi pamāṇaṁ jāneyya. Paṭiggahaṇato vāti",
  "atk-s0515a16:121_1": "parehi diyyamānaggahaṇakālato vā. Paribhogato vāti paribhuñjanakālato vā. Thokepi",
  "atk-s0515a16:121_2": "diyyamāneti appakepi diyyamāne. Kulānudayāyāti kulānaṁ anudayatāya. Kulānurakkhāyāti",
  "atk-s0515a16:121_3": "kulānaṁ anurakkhaṇatthāya. Paṭiggaṇhātīti thokampi gaṇhāti. Bahukepi diyyamāneti",
  "atk-s0515a16:121_4": "anappakepi diyyamāne. Kāyaparihārikaṁ cīvaraṁ paṭiggaṇhātīti ettha kāyaṁ pariharati",
  "atk-s0515a16:121_5": "posetīti kāyaparihārikaṁ. Kucchiparihārikanti kucchiṁ pariharati posetīti kucchiparihārikaṁ.",
  "atk-s0515a16:121_6": "Itarītarapaccayasantosena samannāgatassa bhikkhuno aṭṭha parikkhārā vaṭṭanti tīṇi",
  "atk-s0515a16:121_7": "cīvarāni patto dantakaṭṭhacchedanavāsi ekā sūci kāyabandhanaṁ parissāvananti. Vuttampi cetaṁ –",
  "atk-s0515a16:122": "‘‘Ticīvarañca patto ca, vāsi sūci ca bandhanaṁ;",
  "atk-s0515a16:123": "Parissāvanena aṭṭhete, yuttayogassa bhikkhuno’’ti. (dī. ni. aṭṭha. 1.215; ma. ni. aṭṭha. 1.294; 2.349; a. ni. aṭṭha. 2.4.198);",
  "atk-s0515a16:124_0": "Te sabbe kāyaparihārikāpi honti kucchiparihārikāpi. Kathaṁ? Ticīvaraṁ tāva nivāsetvā",
  "atk-s0515a16:124_1": "ca pārupitvā ca vicaraṇakāle kāyaṁ pariharati posetīti kāyaparihārikaṁ hoti. Cīvarakaṇṇena",
  "atk-s0515a16:124_2": "udakaṁ parissāvetvā pivanakāle khāditabbaphalāphalaggahaṇakāle ca kucchiṁ pariharati",
  "atk-s0515a16:124_3": "posetīti kucchiparihārikaṁ hoti.",
  "atk-s0515a16:125_0": "Pattopi tena udakaṁ uddharitvā nhānakāle kuṭiparibhaṇḍakaraṇakāle ca kāyaparihāriko",
  "atk-s0515a16:125_1": "hoti . Āhāraṁ gahetvā bhuñjanakāle kucchiparihāriko. Vāsipi tāya dantakaṭṭhacchedanakāle",
  "atk-s0515a16:125_2": "mañcapīṭhānaṁ aṅgapādacīvarakuṭidaṇḍakasajjanakāle ca kāyaparihārikā hoti. Ucchucchedananāḷikerāditacchanakāle",
  "atk-s0515a16:125_3": "kucchiparihārikā. Sūci cīvarasibbanakāle kāyaparihārikā hoti. Pūvaṁ vā phalaṁ vā",
  "atk-s0515a16:125_4": "vijjhitvā khādanakāle kucchiparihārikā. Kāyabandhanaṁ bandhitvā vicaraṇakāle kāyaparihārikaṁ.",
  "atk-s0515a16:125_5": "Ucchuādīni bandhitvā gahaṇakāle kucchiparihārikaṁ. Parissāvanaṁ tena udakaṁ parissāvetvā",
  "atk-s0515a16:125_6": "nhānakāle senāsanaparibhaṇḍakaraṇakāle ca kāyaparihārikaṁ, pānīyapāṇakaparissāvanakāle",
  "atk-s0515a16:125_7": "teneva tilataṇḍulaputhukādīni gahetvā khādanakāle ca kucchiparihārikaṁ.",
  "atk-s0515a16:126_0": "Paṭisaṅkhāyonisoti upāyena pathena paṭisaṅkhāya ñatvā, paccavekkhitvāti attho. Ettha",
  "atk-s0515a16:126_1": "ca ‘‘sītassa paṭighātāyā’’tiādinā nayena vuttapaccavekkhaṇameva yoniso paṭisaṅkhāti",
  "atk-s0515a16:126_2": "veditabbaṁ. Tattha cīvaranti antaravāsakādīsu yaṁkiñci. Paṭisevatīti paribhuñjati",
  "atk-s0515a16:126_3": "nivāseti vā pārupati vā. Yāvadevāti payojanāvadhiparicchedaniyamavacanaṁ. Ettakameva",
  "atk-s0515a16:126_4": "hi yogino cīvarapaṭisevane payojanaṁ, yadidaṁ sītassa paṭighātāyātiādi, na ito bhiyyo.",
  "atk-s0515a16:126_5": "Sītassāti ajjhattadhātukkhobhavasena vā bahiddhā utupariṇāmanavasena vā uppannassa",
  "atk-s0515a16:126_6": "yassa kassaci sītassa.",
  "atk-s0515a16:127_0": "Paṭighātāyāti paṭihananatthaṁ. Yathā sarīre ābādhaṁ na uppādeti, evaṁ tassa vinodanatthaṁ.",
  "atk-s0515a16:127_1": "Sītabbhāhate hi sarīre vikkhittacitto yoniso padahituṁ na sakkoti. Tasmā sītassa",
  "atk-s0515a16:127_2": "paṭighātāya cīvaraṁ sevitabbanti bhagavā anuññāsi. Esa nayo sabbattha. Kevalañhettha",
  "atk-s0515a16:127_3": "uṇhassāti aggisantāpassa, tassa vanadāhādīsu sambhavo veditabbo. Ḍaṁsamakasavātātapasarīsapasamphassānanti",
  "atk-s0515a16:127_4": "ettha pana ḍaṁsāti ḍaṁsanamakkhikā. ‘‘Andhamakkhikā’’tipi vuccanti. Makasāti makasā",
  "atk-s0515a16:127_5": "eva. Vātāti sarajaarajādibhedā . Ātapoti sūriyātapo. Sarīsapāti ye keci sarantā gacchanti",
  "atk-s0515a16:127_6": "dīghajātikā sappādayo, tesaṁ daṭṭhasamphasso ca phuṭṭhasamphasso cāti duvidho samphasso;",
  "atk-s0515a16:127_7": "sopi cīvaraṁ pārupitvā nisinnaṁ na bādhati. Tasmā tādisesu ṭhānesu tesaṁ paṭighātatthāya",
  "atk-s0515a16:127_8": "paṭisevati. Yāvadevāti puna etassa vacanaṁ niyatapayojanāvadhiparicchedadassanatthaṁ.",
  "atk-s0515a16:127_9": "Hirikopīnapaṭicchādanatthanti niyatapayojanaṁ, itarāni kadāci honti. Tattha hirikopīnanti",
  "atk-s0515a16:127_10": "taṁ taṁ sambādhaṭṭhānaṁ. Yasmiṁ yasmiñhi aṅge vivariyamāne hirī kuppati vinassati,",
  "atk-s0515a16:127_11": "taṁ taṁ hiriṁ kopanato hirikopīnanti vuccati. Tassa ca hirikopīnassa paṭicchādanatthanti",
  "atk-s0515a16:127_12": "hirikopīnapaṭicchādanatthaṁ. ‘‘Hirikopīnaṁ paṭicchādanattha’’ntipi pāṭho.",
  "atk-s0515a16:128_0": "Piṇḍapātanti yaṁkiñci āhāraṁ. Yo hi koci āhāro bhikkhuno piṇḍolyena patte patitattā",
  "atk-s0515a16:128_1": "‘‘piṇḍapāto’’ti vuccati. Piṇḍānaṁ vā pāto piṇḍapāto, tattha tattha laddhānaṁ bhikkhānaṁ",
  "atk-s0515a16:128_2": "sannipāto, samūhoti vuttaṁ hoti. Sesaṁ heṭṭhā vuttanayameva.",
  "atk-s0515a16:129_0": "Senāsananti sayanañca āsanañca. Yattha yattha hi seti vihāre vā aḍḍhayogādimhi vā,",
  "atk-s0515a16:129_1": "taṁ senaṁ. Yattha yattha āsati nisīdati, taṁ āsanaṁ, taṁ ekato katvā ‘‘senāsana’’nti",
  "atk-s0515a16:129_2": "vuccati. Utuparissayavinodanapaṭisallānārāmatthanti parisahanaṭṭhena utuyeva utuparissayo.",
  "atk-s0515a16:129_3": "Utuparissayassa vinodanatthañca paṭisallānārāmatthañca. Yo sarīrābādhacittavikkhepakaro",
  "atk-s0515a16:129_4": "asappāyo utu senāsanapaṭisevanena vinodetabbo hoti, tassa vinodanatthaṁ ekībhāvasukhatthañcāti",
  "atk-s0515a16:129_5": "vuttaṁ hoti. Kāmañca sītapaṭighātādināva utuparissayavinodanaṁ vuttameva. Yathā pana",
  "atk-s0515a16:129_6": "cīvarapaṭisevane ‘‘hirikopīnapaṭicchādanaṁ niyatapayojanaṁ, itarāni kadāci kadāci",
  "atk-s0515a16:129_7": "bhavantī’’ti vuttaṁ, evamidhāpi niyatautuparissayavinodanaṁ sandhāya idaṁ vuttanti",
  "atk-s0515a16:129_8": "veditabbaṁ. Atha vā ayaṁ vuttappakāro utu utuyeva. Parissayo pana duvidho pākaṭaparissayo",
  "atk-s0515a16:129_9": "ca paṭicchannaparissayo ca. Tattha pākaṭaparissayo sīhabyagghādayo, paṭicchannaparissayo",
  "atk-s0515a16:129_10": "rāgadosādayo. Te yattha apariguttiyā ca asappāyarūpadassanādinā ca ābādhaṁ na karonti,",
  "atk-s0515a16:129_11": "taṁ senāsanaṁ evaṁ jānitvā paccavekkhitvā paṭisevanto bhikkhu paṭisaṅkhā yoniso senāsanaṁ",
  "atk-s0515a16:129_12": "utuparissayavinodanatthaṁ paṭisevatīti veditabbo.",
  "atk-s0515a16:130_0": "Gilānapaccayabhesajjaparikkhāranti ettha rogassa paṭiayanaṭṭhena paccayo, paccanīkagamanaṭṭhenāti",
  "atk-s0515a16:130_1": "attho. Yassa kassaci sappāyassetaṁ adhivacanaṁ. Bhisakkassa kammaṁ tena anuññātattāti",
  "atk-s0515a16:130_2": "bhesajjaṁ. Gilānapaccayova bhesajjaṁ gilānapaccayabhesajjaṁ, yaṁ kiñci gilānassa",
  "atk-s0515a16:130_3": "sappāyaṁ bhisakkakammaṁ telamadhuphāṇitādīti vuttaṁ hoti. Parikkhāroti pana ‘‘sattahi",
  "atk-s0515a16:130_4": "nagaraparikkhārehi suparikkhattaṁ hotī’’tiādīsu (a. ni. 7.67) parivāro vuccati. ‘‘Ratho",
  "atk-s0515a16:130_5": "sīlaparikkhāro, jhānakkho cakkavīriyo’’tiādīsu (saṁ. ni. 5.4) alaṅkāro. ‘‘Ye ca kho",
  "atk-s0515a16:130_6": "ime pabbajitena jīvitaparikkhārā samudānetabbā’’tiādīsu (ma. ni. 1.191-192) sambhāro.",
  "atk-s0515a16:130_7": "Idha pana sambhāropi parivāropi vaṭṭati. Tañca gilānapaccayabhesajjaṁ jīvitassa parivāropi",
  "atk-s0515a16:130_8": "hoti, jīvitanāsakābādhuppattiyā antaraṁ adatvā rakkhaṇato sambhāropi. Yathāciraṁ",
  "atk-s0515a16:130_9": "pavattati, evamassa kāraṇabhāvato; tasmā ‘‘parikkhāro’’ti vuccati. Evaṁ gilānapaccayabhesajjañca",
  "atk-s0515a16:130_10": "taṁ parikkhāro cāti gilānapaccayabhesajjaparikkhāro, taṁ gilānapaccayabhesajjaparikkhāraṁ.",
  "atk-s0515a16:130_11": "Gilānassa yaṁ kiñci sappāyaṁ bhisakkānuññātaṁ telamadhuphāṇitādijīvitaparikkhāranti vuttaṁ hoti.",
  "atk-s0515a16:131_0": "Uppannānanti jātānaṁ bhūtānaṁ nibbattānaṁ. Veyyābādhikānanti ettha byābādhoti dhātukkhobho",
  "atk-s0515a16:131_1": "taṁsamuṭṭhānā ca kuṭṭhagaṇḍapīḷakādayo, byābādhato uppannattā veyyābādhikā. Vedanānanti",
  "atk-s0515a16:131_2": "dukkhavedanā, akusalavipākavedanā, tāsaṁ veyyābādhikānaṁ vedanānaṁ. Abyābajjhaparamatāyāti",
  "atk-s0515a16:131_3": "niddukkhaparamatāya. Yāva taṁ dukkhaṁ sabbaṁ pahīnaṁ hoti, tāvāti attho.",
  "atk-s0515a16:132_0": "Santuṭṭho hotīti paccayasantosena santuṭṭho hoti. Itarītarena cīvarenāti thūlasukhumalūkhapaṇītathirajiṇṇānaṁ",
  "atk-s0515a16:132_1": "yena kenaci. Atha kho yathāladdhādīnaṁ itarītarena yena kenaci santuṭṭho hotīti attho.",
  "atk-s0515a16:132_2": "Cīvarasmiñhi tayo santosā yathālābhasantoso yathābalasantoso yathāsāruppasantosoti.",
  "atk-s0515a16:132_3": "Piṇḍapātādīsupi eseva nayo.",
  "atk-s0515a16:133_0": "Vaṇṇavādīti eko santuṭṭho hoti, santosassa vaṇṇaṁ na katheti, eko na santuṭṭho hoti,",
  "atk-s0515a16:133_1": "santosassa vaṇṇaṁ katheti, eko neva santuṭṭho hoti, na santosassa vaṇṇaṁ katheti,",
  "atk-s0515a16:133_2": "eko santuṭṭho ca hoti, santosassa vaṇṇaṁ katheti, taṁ dassetuṁ ‘‘itarītaracīvarasantuṭṭhiyā",
  "atk-s0515a16:133_3": "ca vaṇṇavādī’’ti vuttaṁ. Anesananti dūteyyapahīnagamanānuyogappabhedaṁ nānappakāraṁ",
  "atk-s0515a16:133_4": "anesanaṁ. Appatirūpanti ayuttaṁ. Aladdhā cāti alabhitvā. Yathā ekacco ‘‘kathaṁ nu",
  "atk-s0515a16:133_5": "kho cīvaraṁ labhissāmī’’ti puññavantehi bhikkhūhi saddhiṁ ekato hutvā kohaññaṁ karonto",
  "atk-s0515a16:133_6": "uttassati paritassati, santuṭṭho bhikkhu evaṁ aladdhā ca cīvaraṁ na paritassati.",
  "atk-s0515a16:133_7": "Laddhā cāti dhammena samena labhitvā. Agadhitoti vigatalobhavanto. Amucchitoti adhimattataṇhāya",
  "atk-s0515a16:133_8": "mucchaṁ anāpanno. Anajjhāpannoti taṇhāya anotthaṭo apariyonaddho. Ādīnavadassāvīti",
  "atk-s0515a16:133_9": "anesanāpattiyañca gadhitaparibhoge ca ādīnavaṁ passamāno. Nissaraṇapaññoti ‘‘yāvadeva",
  "atk-s0515a16:133_10": "sītassa paṭighātāyā’’ti (ma. ni. 1.23) vuttaṁ nissaraṇaṁ eva pajānanto. Itarītaracīvarasantuṭṭhiyāti",
  "atk-s0515a16:133_11": "yena kenaci cīvarena santuṭṭhiyā. Nevattānukkaṁsetīti ‘‘ahaṁ paṁsukūliko, mayā upasampadamāḷeyeva",
  "atk-s0515a16:133_12": "paṁsukūlikaṅgaṁ gahitaṁ, ko mayā sadiso atthī’’ti attukkaṁsanaṁ na karoti. Na paraṁ",
  "atk-s0515a16:133_13": "vambhetīti ‘‘ime panaññe bhikkhū na paṁsukūlikā’’ti vā ‘‘paṁsukūlikamattampi etesaṁ",
  "atk-s0515a16:133_14": "natthī’’ti vā evaṁ paraṁ na vambheti.",
  "atk-s0515a16:134_0": "Yohi tattha dakkhoti yo tasmiṁ cīvarasantose vaṇṇavādī, tāsu vā dakkho cheko byatto.",
  "atk-s0515a16:134_1": "Analasoti sātaccakiriyāya ālasiyavirahito. Sampajāno paṭissatoti sampajānapaññāya",
  "atk-s0515a16:134_2": "ceva satiyā ca yutto. Porāṇeti na adhunuppattike. Aggaññeti ‘‘aggo’’ti jānitabbe.",
  "atk-s0515a16:134_3": "Ariyavaṁse ṭhitoti ariyānaṁ vaṁse patiṭṭhito. Ariyavaṁsoti ca yathā hi khattiyavaṁso",
  "atk-s0515a16:134_4": "brāhmaṇavaṁso vessavaṁso suddavaṁso samaṇavaṁso kulavaṁso rājavaṁso, evaṁ ayampi",
  "atk-s0515a16:134_5": "aṭṭhamo ariyavaṁso ariyatanti ariyapaveṇī nāma hoti. So kho panāyaṁ ariyavaṁso imesaṁ",
  "atk-s0515a16:134_6": "vaṁsānaṁ mūlagandhādīnaṁ kāḷānusārigandhādayo viya aggamakkhāyati. Ke pana te ariyā",
  "atk-s0515a16:134_7": "yesaṁ eso vaṁsoti? Ariyā vuccanti buddhā ca paccekabuddhā ca tathāgatasāvakā ca,",
  "atk-s0515a16:134_8": "etesaṁ ariyānaṁ vaṁsoti ariyavaṁso. Ito pubbe hi satasahassakappādikānaṁ catunnaṁ",
  "atk-s0515a16:134_9": "asaṅkhyeyyānaṁ matthake taṇhaṅkaro meṅkero saraṇaṅkaro dīpaṅkaroti cattāro buddhā",
  "atk-s0515a16:134_10": "uppannā, te ariyā, tesaṁ ariyānaṁ vaṁsoti ariyavaṁso. Tesaṁ buddhānaṁ parinibbānato",
  "atk-s0515a16:134_11": "aparabhāge ekaṁ asaṅkhyeyyaṁ atikkamitvā koṇḍañño nāma buddho uppanno…pe… imasmiṁ",
  "atk-s0515a16:134_12": "kappe kakusandho koṇāgamano kassapo amhākaṁ bhagavā gotamoti cattāro buddhā uppannā,",
  "atk-s0515a16:134_13": "tesaṁ ariyānaṁ vaṁsoti ariyavaṁso. Api ca atītānāgatapaccuppannānaṁ sabbabuddhapaccekabuddhasāvakānaṁ",
  "atk-s0515a16:134_14": "ariyānaṁ vaṁsoti ariyavaṁso, tasmiṁ ariyavaṁse patiṭṭhito.",
  "atk-s0515a16:135": "Itarītarena piṇḍapātenāti yena kenaci piṇḍapātena. Senāsanādīsupi eseva nayo. Āyatanesūti cakkhādīsu āyatanesu.",
  "atk-s0515a16:136_0": "Yatoti saññato. Yattoti yattavā. Paṭiyattoti ativiya yattavā. Guttoti rakkhito. Gopitoti",
  "atk-s0515a16:136_1": "mañjūsāya viya paṭṭhapito. Rakkhitoti paṭisāmito. Saṁvutoti dvārasaṁvaraṇena pihito.",
  "atk-s0515a16:136_2": "Khuṁsitoti garahito. Vambhitoti apasādito. Ghaṭṭitoti ghaṭṭanamāpādito. Garahitoti",
  "atk-s0515a16:136_3": "avamaññito. Upavaditoti akkosito.",
  "atk-s0515a16:137": "Pharusenāti mammacchedanavacanena. Kakkhaḷenāti dāruṇena. Nappaṭivajjāti paṭippharitvā na katheyya.",
  "atk-s0515a16:138_0": "207.Jhānānuyuttoti anuppannuppādanena uppannasevanena ca jhānena anuyutto. Upekkhamārabbha",
  "atk-s0515a16:138_1": "samāhitattoti catutthajjhānupekkhaṁ uppādetvā samāhitacitto. Takkāsayaṁ kukkuccañcupacchindeti",
  "atk-s0515a16:138_2": "kāmavitakkādivitakkañca kāmasaññādikaṁ vitakkassa āsayañca hatthakukkuccādikukkuccañca upacchindeyya.",
  "atk-s0515a16:139_0": "Anuppannassavā paṭhamassa jhānassa uppādāyāti tasmiṁ attabhāve anuppannassa vā uppajjitvā",
  "atk-s0515a16:139_1": "parihīnassa vā paṭhamajjhānassa uppādanatthaṁ attano santāne paṭilābhatthaṁ. Uppannaṁ",
  "atk-s0515a16:139_2": "vā paṭhamaṁ jhānaṁ āsevatītiādīsu ettha ādarena sevati paguṇaṁ karoti bhāveti vaḍḍheti",
  "atk-s0515a16:139_3": "bahulīkaroti punappunaṁ karoti.",
  "atk-s0515a16:140_0": "Upekkhāti catutthajjhāne uppannā tatramajjhattupekkhā. Upekkhāti sabhāvapadaṁ. Upekkhanāti",
  "atk-s0515a16:140_1": "upapattito ikkhanākāro. Ajjhupekkhanāti adhikā hutvā ikkhanā. Cittasamatāti cittassa",
  "atk-s0515a16:140_2": "samatā cittassa ūnātirittataṁ vajjetvā samabhāvo. Cittappassaddhatāti cittassa appagabbhatā,",
  "atk-s0515a16:140_3": "athaddhabhāvoti attho. Majjhattatā cittassāti na sattassa na posassa, cittassa majjhattabhāvoti",
  "atk-s0515a16:140_4": "attho. Catutthe jhāne upekkhaṁ ārabbhāti catutthasmiṁ jhānasmiṁ uppannaṁ tatramajjhattupekkhaṁ",
  "atk-s0515a16:140_5": "paṭicca. Ekaggacittoti ekārammaṇe pavattacitto. Avikkhittacittoti uddhaccavirahito na vikkhittacitto.",
  "atk-s0515a16:141_0": "Nava vitakkā vuttanayā eva. Kāmavitakkānaṁ kāmasaññāsayoti kāmavitakkaṁ vitakkentassa",
  "atk-s0515a16:141_1": "uppannā kāmasaññā tesaṁ vitakkānaṁ āsayo vasanokāsoti kāmasaññāsayo. Byāpādavitakkādīsupi eseva nayo.",
  "atk-s0515a16:142_0": "208.Cudito vacībhi satimābhinandeti upajjhāyādīhi vācāhi codito samāno satimā hutvā",
  "atk-s0515a16:142_1": "taṁ codanaṁ abhinandeyya. Vācaṁ pamuñce kusalanti ñāṇasamuṭṭhitaṁ vācaṁ pamuñceyya.",
  "atk-s0515a16:142_2": "Nātivelanti ativelaṁ pana vācaṁ kālavelañca sīlavelañca atikkantaṁ nappamuñceyya.",
  "atk-s0515a16:142_3": "Janavādadhammāyāti janaparivādakathāya. Na cetayeyyāti cetanaṁ na uppādeyya.",
  "atk-s0515a16:143_0": "Idaṁ te appattanti idaṁ tava na pattaṁ. Asāruppanti tava payogaṁ asāruppaṁ. Asīlaṭṭhanti",
  "atk-s0515a16:143_1": "tava payogaṁ na sīle patiṭṭhanti asīlaṭṭhaṁ, sīle ṭhitassa payogaṁ na hotīti vuttaṁ",
  "atk-s0515a16:143_2": "hoti. Keci ‘‘asiliṭṭha’’nti paṭhanti, amaṭṭhavacananti atthaṁ vaṇṇayanti.",
  "atk-s0515a16:144_0": "Nidhīnanti tattha tattha nidahitvā ṭhapitānaṁ hiraññasuvaṇṇādipūrānaṁ nidhikumbhīnaṁ.",
  "atk-s0515a16:144_1": "Pavattāranti kicchajīvike duggatamanusse anukampaṁ katvā ‘‘ehi sukhena te jīvanupāyaṁ",
  "atk-s0515a16:144_2": "dassessāmī’’ti nidhiṭṭhānaṁ netvā hatthaṁ pasāretvā ‘‘imaṁ gahetvā sukhaṁ jīvā’’ti",
  "atk-s0515a16:144_3": "ācikkhitāraṁ viya. Vajjadassinanti dve vajjadassino ‘‘iminā naṁ asāruppena vā khalitena",
  "atk-s0515a16:144_4": "vā saṅghamajjhe niggaṇhissāmī’’ti randhagavesako ca aññātaṁ ñāpanatthāya ñātaṁ anuggaṇhatthāya",
  "atk-s0515a16:144_5": "sīlādinā cassa vuddhikāmatāya taṁ taṁ vajjaṁ olokanena ullapanasabhāvasaṇṭhito ca.",
  "atk-s0515a16:144_6": "Ayaṁ idha adhippeto. Yathā hi duggatamanusso ‘‘imaṁ gaṇhāhī’’ti tajjetvā poṭṭhetvāpi",
  "atk-s0515a16:144_7": "nidhiṁ dassente kopaṁ na karoti, pamuditova hoti, evameva evarūpe puggale asāruppaṁ",
  "atk-s0515a16:144_8": "vā khalitaṁ vā disvā ācikkhante kopo na kātabbo, tuṭṭheneva bhavitabbaṁ. ‘‘Bhante",
  "atk-s0515a16:144_9": "mahantaṁ vo kataṁ kammaṁ, mayhaṁ ācariyupajjhāyaṭṭhāne ṭhatvā ovadantehi punapi maṁ",
  "atk-s0515a16:144_10": "vadeyyāthā’’ti pavāretabbameva. Niggayhavādinti ekacco hi saddhivihārikādīnaṁ asāruppaṁ",
  "atk-s0515a16:144_11": "vā khalitaṁ vā disvā ‘‘ayaṁ me mukhodakadānādīhi sakkaccaṁ upaṭṭhahati, sace naṁ",
  "atk-s0515a16:144_12": "vakkhāmi, na maṁ upaṭṭhahissati, evaṁ mama parihāni bhavissatī’’ti vattuṁ avisahanto",
  "atk-s0515a16:144_13": "na niggayhavādī nāma hoti, so imasmiṁ sāsane kacavaraṁ ākirati. Yo pana tathārūpaṁ",
  "atk-s0515a16:144_14": "vajjaṁ disvā vajjānurūpaṁ tajjetvā paṇāmento daṇḍakammaṁ karonto vihārā nīharanto",
  "atk-s0515a16:144_15": "sikkhāpeti, ayaṁ niggayhavādī nāma seyyathāpi sammāsambuddho. Vuttañhetaṁ – ‘‘niggayha",
  "atk-s0515a16:144_16": "niggayhāhaṁ, ānanda, vakkhāmi, pavayha pavayhāhaṁ, ānanda, vakkhāmi, yo sāro so ṭhassatī’’ti",
  "atk-s0515a16:144_17": "(ma. ni. 3.196). Medhāvinti dhammojapaññāya samannāgataṁ. Tādisanti evarūpaṁ paṇḍitaṁ",
  "atk-s0515a16:144_18": "bhajeyya payirupāseyya. Tādisañhi ācariyaṁ bhajamānassa antevāsikassa seyyova hoti,",
  "atk-s0515a16:144_19": "na pāpiyo, vuḍḍhiyeva hoti, no parihānīti.",
  "atk-s0515a16:145_0": "Ovadeyyāti uppanne vatthusmiṁ vadanto ovadati nāma, anuppanne ‘‘ayasopi te siyā’’tiādivasena",
  "atk-s0515a16:145_1": "anāgataṁ dassento anusāsati nāma. Sammukhā vadantopi ovadati nāma, parammukhā dūtaṁ",
  "atk-s0515a16:145_2": "vā sāsanaṁ vā pesento anusāsati nāma. Sakiṁ vadantopi ovadati nāma, punappunaṁ vadanto",
  "atk-s0515a16:145_3": "anusāsati nāma. Ovadanto eva vā anusāsati nāmāti evaṁ ovadeyya anusāseyya. Asabbhāti",
  "atk-s0515a16:145_4": "akusaladhammā nivāreyya, kusaladhamme patiṭṭhapeyyāti attho. Satañhi so piyo hotīti",
  "atk-s0515a16:145_5": "so evarūpo puggalo buddhādīnaṁ sappurisānaṁ piyo hoti. Ye pana adiṭṭhadhammā avitiṇṇaparalokā",
  "atk-s0515a16:145_6": "āmisacakkhukā jīvikatthāya pabbajitā, tesaṁ asataṁ so ovādako anusāsako ‘‘na tvaṁ",
  "atk-s0515a16:145_7": "amhākaṁ upajjhāyo, na ācariyo, kasmā amhākaṁ ovadasī’’ti evaṁ mukhasattīhi vijjhantānaṁ appiyo hotīti.",
  "atk-s0515a16:146_0": "Ekakammanti apalokanakammādikaṁ ekakammaṁ. Ekuddesoti nidānuddesādiko ekuddeso. Samasikkhatāti",
  "atk-s0515a16:146_1": "samānasikkhatā. Āhatacittatanti kodhena pahatacittabhāvaṁ. Khilajātatanti thaddhabhāvaṁ.",
  "atk-s0515a16:146_2": "Pañcapi cetokhileti buddhadhammasaṅghasikkhāsabrahmacārīsu pañcasupi cittassa thaddhabhāve.",
  "atk-s0515a16:147_0": "Ñāṇasamuṭṭhitaṁ vācanti ñāṇasampayuttacittena uppāditaṁ vākyaṁ. Muñceyyāti vissajjeyya.",
  "atk-s0515a16:147_1": "Atthūpasaṁhitanti atthasahitaṁ kāraṇasahitaṁ. Dhammūpasaṁhitanti dhammena yuttaṁ.",
  "atk-s0515a16:147_2": "Kālātikkantaṁ vācaṁ na bhāseyyāti kālātītaṁ vācaṁ na katheyya tassa kālassa atikkantattā.",
  "atk-s0515a16:147_3": "Velātikkantanti mariyādātītaṁ vacanaṁ na bhaṇeyya vacanamariyādassa atikkantattā.",
  "atk-s0515a16:147_4": "Ubhayavasena kālavelā.",
  "atk-s0515a16:148_0": "Yo ve kāle asampatteti attano vacanakāle asampatte. Ativelanti velātikkantaṁ katvā",
  "atk-s0515a16:148_1": "atirekappamāṇaṁ bhāsati. Nihato setīti nigghātito sayati. Kokilāyeva atrajoti kākiyā",
  "atk-s0515a16:148_2": "paṭijaggito kokilāya abbhantare jāto kokilapotako viya.",
  "atk-s0515a16:149_0": "209.Athāparanti atha idāni ito parampi. Pañca rajānīti rūparāgādīni pañca rajāni.",
  "atk-s0515a16:149_1": "Yesaṁ satīmā vinayāya sikkheti yesaṁ upaṭṭhitassati hutvāva vinayanatthaṁ tisso sikkhā",
  "atk-s0515a16:149_2": "sikkheyya. Evaṁ sikkhanto hi rūpesu…pe… phassesu sahetha rāgaṁ, na aññeti.",
  "atk-s0515a16:150": "Rūparajoti rūpārammaṇaṁ paṭicca uppanno rāgādirajo. Saddarajādīsupi eseva nayo.",
  "atk-s0515a16:151_0": "210. Tato so tesaṁ vinayāya sikkhanto anukkamena – etesu dhammesūti gāthā. Tattha",
  "atk-s0515a16:151_1": "etesūti rūpādīsu. Kālena so sammā dhammaṁ parivīmaṁsamānoti so bhikkhu yvāyaṁ ‘‘uddhate",
  "atk-s0515a16:151_2": "citte samathassa kālo’’tiādinā (saṁ. ni. 5.234) nayena kālo vutto, tena kālena sabbaṁ",
  "atk-s0515a16:151_3": "saṅkhatadhammaṁ aniccādinayena parivīmaṁsamāno. Ekodibhūto vihane tamaṁ soti so ekaggacitto",
  "atk-s0515a16:151_4": "sabbaṁ mohāditamaṁ vihaneyya, natthi ettha saṁsayo.",
  "atk-s0515a16:152_0": "Uddhate citteti vīriyindriyavasena citte avūpasante. Balavavīriyañhi mandasamādhiṁ",
  "atk-s0515a16:152_1": "vīriyassa uddhaccapakkhattā uddhaccaṁ abhibhavati. Evaṁ uddhate citte. Samathassa",
  "atk-s0515a16:152_2": "kāloti samādhissa bhāvanāya kālo. Samāhite citteti upacārappanāhi citte samāhite.",
  "atk-s0515a16:152_3": "Balavasamādhi hi mandavīriyaṁ samādhissa kosajjapakkhattā kosajjaṁ abhibhavati. Samādhi",
  "atk-s0515a16:152_4": "vīriyena saññojito kosajje patituṁ na labhati. Vīriyaṁ samādhinā saññojitaṁ uddhacce",
  "atk-s0515a16:152_5": "patituṁ na labhati . Tasmā tadubhayaṁ samaṁ kātabbaṁ. Ubhayasamatāya hi appanā hoti.",
  "atk-s0515a16:152_6": "Vipassanāya kāloti evaṁ samāhite aniccādivasena vividhāya passanāya kālo, samādhikammikassa",
  "atk-s0515a16:152_7": "balavatīpi saddhā vaṭṭati. Evaṁ saddahanto okappento appanaṁ pāpuṇāti. Samādhipaññāsu",
  "atk-s0515a16:152_8": "pana samādhikammikassa balavatī ekaggatā vaṭṭati. Evañhi so appanaṁ pāpuṇāti. Vipassanākammikassa",
  "atk-s0515a16:152_9": "pana paññā balavatī vaṭṭati. Evañhi so lakkhaṇappaṭivedhaṁ pāpuṇāti. Ubhinnaṁ pana",
  "atk-s0515a16:152_10": "samattepi appanā hoti eva.",
  "atk-s0515a16:153_0": "Kāle paggaṇhati cittanti yasmiṁ samaye atisithilavīriyatādīhi līnaṁ cittaṁ hoti,",
  "atk-s0515a16:153_1": "tasmiṁ samaye dhammavicayavīriyapītisambojjhaṅgasamuṭṭhāpanena taṁ cittaṁ paggaṇhāti.",
  "atk-s0515a16:153_2": "Niggaṇhatīti yasmiṁ samaye accāraddhavīriyatādīhi uddhataṁ cittaṁ hoti, tasmiṁ samaye",
  "atk-s0515a16:153_3": "passaddhisamādhiupekkhāsambojjhaṅgasamuṭṭhāpanena taṁ cittaṁ niggaṇhāti. Sampahaṁsati",
  "atk-s0515a16:153_4": "kālenāti yasmiṁ samaye cittaṁ paññāpayogamandatāya vā upasamasukhānaṁ vigamena vā",
  "atk-s0515a16:153_5": "nirassādaṁ hoti , tasmiṁ samaye aṭṭhasaṁvegavatthupaccavekkhaṇena saṁvejeti. Aṭṭha",
  "atk-s0515a16:153_6": "saṁvegavatthūni nāma – jātijarābyādhimaraṇāni cattāri, apāyadukkhaṁ pañcamaṁ, atīte",
  "atk-s0515a16:153_7": "vaṭṭamūlakaṁ dukkhaṁ anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ",
  "atk-s0515a16:153_8": "dukkhanti. Ratanattayaguṇānussaraṇenāssa pasādaṁ janeti. Ayaṁ vuccati ‘‘sampahaṁsati",
  "atk-s0515a16:153_9": "kālenā’’ti. Kāle cittaṁ samādaheti yasmiṁ samaye saddhāpaññānaṁ samādhivīriyānañca",
  "atk-s0515a16:153_10": "samabhāvo, tasmiṁ kāle cittaṁ samādaheyya.",
  "atk-s0515a16:154_0": "Ajjhupekkhati kālenāti yasmiṁ samaye sammā paṭipattiṁ āgamma alīnaṁ anuddhataṁ anirassādaṁ",
  "atk-s0515a16:154_1": "ārammaṇe samappavattaṁ samathavīthipaṭipannaṁ cittaṁ hoti, tadāssa paggahaniggahasampahaṁsanesu",
  "atk-s0515a16:154_2": "na byāpāraṁ āpajjati sārathi viya samappavattesu assesu. Ayaṁ vuccati ‘‘ajjhupekkhati",
  "atk-s0515a16:154_3": "kālenā’’ti. So yogī kālakovidoti eso vuttappakāro kammaṭṭhānayoge niyutto paggahaniggahasampahaṁsanasamādahanaajjhupekkhanakālesu",
  "atk-s0515a16:154_4": "cheko byatto. Kimhi kālamhītiādinā paggahādikālaṁ pucchati.",
  "atk-s0515a16:155_0": "Idāni paggahādikālaṁ vissajjento ‘‘līne cittamhī’’tiādimāha. Atisithilavīriyatādīhi",
  "atk-s0515a16:155_1": "citte līnabhāvaṁ gate dhammavicayavīriyapītisambojjhaṅgasamuṭṭhāpanena paggaho. Uddhatasmiṁ",
  "atk-s0515a16:155_2": "viniggahoti accāraddhavīriyatādīhi uddhate citte passaddhisamādhiupekkhāsambojjhaṅgasamuṭṭhāpanena",
  "atk-s0515a16:155_3": "niggaho. Nirassādagataṁ cittaṁ, sampahaṁseyya tāvadeti paññāpayogamandatāya vā upasamasukhānaṁ",
  "atk-s0515a16:155_4": "vigamena vā assādavirahitaṁ gataṁ aṭṭhasaṁvegavatthupaccavekkhaṇena vā ratanattayaguṇānussaraṇena",
  "atk-s0515a16:155_5": "vā tasmiṁ khaṇe cittaṁ sampahaṁseyya.",
  "atk-s0515a16:156_0": "Sampahaṭṭhaṁ yadā cittanti yasmiṁ kāle vuttanayeneva sampahaṁsitaṁ cittaṁ hoti. Alīnaṁ",
  "atk-s0515a16:156_1": "bhavati nuddhatanti vīriyasamādhīhi saññojitattā līnuddhaccavirahitañca hoti. Samathanimittassāti",
  "atk-s0515a16:156_2": "samatho ca nimittañca samathanimittaṁ, tassa samathanimittassa. So kāloti yo so līnuddhaccavirahitakālo",
  "atk-s0515a16:156_3": "vutto, so kālo. Ajjhattaṁ ramaye manoti jhānasampayuttaṁ cittaṁ kasiṇādigocarajjhatte",
  "atk-s0515a16:156_4": "toseyya abhiramāpeyya.",
  "atk-s0515a16:157_0": "Etenamevupāyenāti etena vuttaupāyena eva. Ma-kāro padasandhivasena vutto. Ajjhupekkheyya",
  "atk-s0515a16:157_1": "tāvadeti yadā upacārappanāhi taṁ cittaṁ samāhitaṁ, tadā ‘‘samāhitaṁ citta’’nti jānitvā",
  "atk-s0515a16:157_2": "paggahaniggahasampahaṁsanesu byāpāraṁ akatvā tasmiṁ khaṇe ajjhupekkhanameva kareyya.",
  "atk-s0515a16:158_0": "Idāni ‘‘kimhi kālamhi paggāho’’ti puṭṭhagāthaṁ nigamento ‘‘evaṁ kālavidū dhīro’’tiādimāha.",
  "atk-s0515a16:158_1": "Kālena kālaṁ cittassa, nimittamupalakkhayeti kālānukālaṁ samādhisampayuttacittassa",
  "atk-s0515a16:158_2": "ārammaṇaṁ sallakkheyya, upaparikkheyyāti attho. Sesaṁ sabbattha pākaṭameva. Evaṁ",
  "atk-s0515a16:158_3": "arahattanikūṭena desanaṁ niṭṭhāpesīti.",
  "atk-s0515a16:159": "Saddhammappajjotikāya mahāniddesaṭṭhakathāya",
  "atk-s0515a16:160": "Sāriputtasuttaniddesavaṇṇanā niṭṭhitā.",
  "atk-s0515a16:161": "Aṭṭhakavaggavaṇṇanā niṭṭhitā.",
  "atk-s0515a16:162": "Saddhammappajjotikā nāma mahāniddesa-aṭṭhakathā niṭṭhitā."
}