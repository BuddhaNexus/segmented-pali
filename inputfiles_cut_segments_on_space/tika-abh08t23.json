{
  "tika-abh08t23:0": "24. Catuvīsatimo paricchedo",
  "tika-abh08t23:1": "Paccayaniddesavaṇṇanā",
  "tika-abh08t23:2": "1395.Rūpaṁrūpassāti rūpaṁ rūpassa. Arūpassa nāmassa.",
  "tika-abh08t23:3": "1396.Missakassāti nāmarūpamissakassāti attho.",
  "tika-abh08t23:4": "1397.Tipañca cāti pannarasa ca.",
  "tika-abh08t23:5": "1399.Ekoti kammapaccayo. Dvekālikoti atītapaccuppannakālavasena dvīsu kālesu niyutto. Dassitoti bhagavatā desito.",
  "tika-abh08t23:6": "Iti abhidhammāvatāraṭīkāya",
  "tika-abh08t23:7": "Paccayaniddesavaṇṇanā niṭṭhitā.",
  "tika-abh08t23:8": "Catuvīsatimo paricchedo.",
  "tika-abh08t23:9": "Nigamanakathāvaṇṇanā",
  "tika-abh08t23:10_0": "1401.Sumatimativicārabodhanoti sumatīnaṁ sundarapaññānaṁ kavīnaṁ matiyā vicārassa",
  "tika-abh08t23:10_1": "bodhano. Vimativimohavināsanoti vimatīnaṁ bālānaṁ vimohassa vināsano. Kumatimatimahātamonāsoti",
  "tika-abh08t23:10_2": "kumatīnaṁ bālānaṁ mahātamasannibhāya matiyā nāsako. Paṭumatibhāsakaroti paṭūnaṁ paṇḍitānaṁ",
  "tika-abh08t23:10_3": "tikkhapaññāya obhāsakaro.",
  "tika-abh08t23:11_0": "1402.Sumatināmako bhikkhu asamānato asadisāya pūjāya mama āyācito yato yasmā kāraṇā,",
  "tika-abh08t23:11_1": "tato tasmā kāraṇā ayaṁ abhidhammāvatāro. Padāto padāti koṭṭhāsato koṭṭhāsato. Hitavibhāvanā",
  "tika-abh08t23:11_2": "bhāvanāti hitappakāsanāya bhāvanāya mayā racito. Atha vā ahaṁ sumatinā bhikkhunā",
  "tika-abh08t23:11_3": "asamānato mānato āyācito yato yasmā, tato tasmā.",
  "tika-abh08t23:12": "1405.Tividhā byappathānañhi gatiyoti byappathānaṁ vacanānaṁ atthaganthayuttivasena tividhā gatiyo.",
  "tika-abh08t23:13": "1406.Nikāyantaraladdhīhīti aññasmiṁ nikāye laddhīhi. Vācanāmagganissitoti vacanappabandhanissito.",
  "tika-abh08t23:14": "1410.Asaṁkiṇṇakulākuleti asammissakulehi ākiṇṇe. Supasannasitodaketi madhurasītodake.",
  "tika-abh08t23:15": "1411.Saṅkaṭeti sambādhe.",
  "tika-abh08t23:16": "1412.Kelāsasikharākārapāsādapaṭimaṇḍiteti rajatapabbatamatthakanibhehi pāsādehi alaṅkate.",
  "tika-abh08t23:17": "1413.Vividhākāracārupākāragopureti vividhasaṇṭhānamanuññapākāradvārakoṭṭhake.",
  "tika-abh08t23:18": "1414.Sallekhāti sallekhavutti. Sākhalyeti sakhilabhāve. Satāti satisampannena.",
  "tika-abh08t23:19": "1415.Vassavalāhakā devāti vassavalāhakabhūtā devā amarā.",
  "tika-abh08t23:20": "Nigamanakathāvaṇṇanā niṭṭhitā.",
  "tika-abh08t23:21": "Abhidhammāvatārapurāṇaṭīkā niṭṭhitā.",
  "tika-abh08t23:22": " Namo tassa bhagavato arahato sammāsambuddhassa",
  "tika-abh08t23:23": "Abhidhammāvatāra-abhinavaṭīkā",
  "tika-abh08t23:24": "(Paṭhamo bhāgo)",
  "tika-abh08t23:25": "Ganthārambhakathā",
  "tika-abh08t23:26": "(Ka) visuddhakaruṇāñāṇaṁ , buddhaṁ sambuddhapūjitaṁ;",
  "tika-abh08t23:27": "Dhammaṁ saddhammasambhūtaṁ, vande saṁghaṁ niraṅgaṇaṁ.",
  "tika-abh08t23:28": "(Kha) sāriputtaṁ mahātheraṁ, pariyattivisāradaṁ;",
  "tika-abh08t23:29": "Namāmi santavuttiṁ me, guruṁ gāravabhājanaṁ.",
  "tika-abh08t23:30": "(Ga) vandantena mayā evaṁ,",
  "tika-abh08t23:31": "Yā laddhā puññasampadā;",
  "tika-abh08t23:32": "Hitvā tassānubhāvena,",
  "tika-abh08t23:33": "Antarāye asesato.",
  "tika-abh08t23:34": "(Gha) mahāvihāravāsīnaṁ , therānaṁ thirasīlinaṁ;",
  "tika-abh08t23:35": "Vaṁsālaṅkārabhūtena, bhūtānuggahakārinā.",
  "tika-abh08t23:36": "(Ṅa) therena buddhadattena, racitaṁ yaṁ manoramaṁ;",
  "tika-abh08t23:37": "Piṭake abhidhammasmiṁ, otārupāyabhāvato.",
  "tika-abh08t23:38": "(Ca) abhidhammāvatāroti, laddhanāmena vissutaṁ;",
  "tika-abh08t23:39": "Nānānipuṇagambhīranayaṁ pakaraṇuttamaṁ.",
  "tika-abh08t23:40": "(Cha) atthasaṁvaṇṇanaṁ tassa, ārabhissaṁ yathābalaṁ;",
  "tika-abh08t23:41": "Pāmojjajananatthāya, ābhidhammikabhikkhunanti."
}