{
  "tika-vin08t33:0": "33. Kammākammavinicchayakathā",
  "tika-vin08t33:1_0": "249. Evaṁ garukāpattivuṭṭhānavinicchayakathaṁ kathetvā idāni kammākammavinicchayakathaṁ",
  "tika-vin08t33:1_1": "kathetuṁ “kammākammanti ettha panā”tiādimāha. Tattha samaggena saṅghena karīyate",
  "tika-vin08t33:1_2": "tanti kammaṁ, apalokanādicatubbidhavinayakammaṁ. Itarasmimpi eseva nayo. A-kāro vuddhiattho,",
  "tika-vin08t33:1_3": "na vuddhippattaṁ kammaṁ akammaṁ. Kammañca akammañca kammākammaṁ vajjāvajjaṁ viya,",
  "tika-vin08t33:1_4": "phalāphalaṁ viya ca. Tattha ca kammanti apalokanakammañattikammadvayaṁ. Akammanti",
  "tika-vin08t33:1_5": "ñattidutiyakammañatticatautthakammadvayaṁ. Atha vā kammanti catūsupi etesu lahukakammaṁ.",
  "tika-vin08t33:1_6": "Akammanti garukakammaṁ. Kammākammanti ettha pana vinicchayo evaṁ veditabboti yojanā.",
  "tika-vin08t33:1_7": "Tattha panāti pakkhantaratthe nipāto, garukāpattivuṭṭhānavinicchayakathāpakkhato",
  "tika-vin08t33:1_8": "añño kammākammavinicchayakathāpakkho veditabboti vā mayā vuccateti vā attho.",
  "tika-vin08t33:2_0": "Cattārikammānīti ettha cattārīti paricchedanidassanaṁ. Tena vinayakammāni nāma cattāri",
  "tika-vin08t33:2_1": "eva honti, na ito ūnādhikānīti dasseti. Kammānīti paricchinnakammanidassanaṁ. Apalokanakammantiādīni",
  "tika-vin08t33:2_2": "paricchinnakammānaṁ uddesakathanaṁ. Tattha apalokīyate āyācīyate apalokanaṁ, apapubbalokadhātu",
  "tika-vin08t33:2_3": "āyācanatthe, yupaccayo bhāvatthavācako. Apalokanavasena kattabbaṁ kammaṁ apalokanakammaṁ,",
  "tika-vin08t33:2_4": "sīmaṭṭhakasaṅghaṁ apaloketvā saṅghānumatiyā kattabbaṁ kammaṁ. Ñāpanā ñatti, saṅghassa",
  "tika-vin08t33:2_5": "jānāpanāti attho. Ñattiyā kattabbaṁ kammaṁ ñattikammaṁ, anussāvanaṁ akatvā suddhañattiyāyeva",
  "tika-vin08t33:2_6": "kattabbakammaṁ. Dvinnaṁ pūraṇī dutiyā, ñatti dutiyā etassa kammassāti ñattidutiyaṁ,",
  "tika-vin08t33:2_7": "ñattidutiyañca taṁ kammañcāti ñattidutiyakammaṁ, ekāya ñattiyā ekāya anussāvanāya",
  "tika-vin08t33:2_8": "kattabbakammaṁ. Catunnaṁ pūraṇī catutthī, ñatti catutthī etassa kammassāti ñatticatutthaṁ,",
  "tika-vin08t33:2_9": "ñatticatutthañca taṁ kammañcāti ñatticatutthakammaṁ, ekāya ñattiyā tīhi anussāvanāhi",
  "tika-vin08t33:2_10": "kattabbakammaṁ. Tena vakkhati “apalokanakammaṁ nāma sīmaṭṭhakasaṅghaṁ sodhetvā”tiādi.",
  "tika-vin08t33:3_0": "Evaṁ cattāri kammāni uddisitvā parivāre kammavagge āgatanayeneva tesaṁ catunnaṁ kammānaṁ",
  "tika-vin08t33:3_1": "vipattikāraṇāni pucchitvā vissajjetuṁ “imāni cattāri kammāni katihākārehi vipajjanti?",
  "tika-vin08t33:3_2": "Pañcahākārehi vipajjantī”tiādimāha. Tattha vatthutoti vinayakammassa kāraṇabhūtavatthuto.",
  "tika-vin08t33:3_3": "Ñattito anussāvanatoti dvepi kammavācāyameva. Sīmatoti kammakaraṇaṭṭhānabhūtabaddhasīmato.",
  "tika-vin08t33:3_4": "Parisatoti kammappattachandārahabhūtakārakasaṅghato. Tāniyeva hi pañca sabbesaṁ vinayakammānaṁ",
  "tika-vin08t33:3_5": "vipattikāraṇāni honti.",
  "tika-vin08t33:4_0": "Tato taṁ kammavipattikāraṇabhūtaṁ vatthuṁ pāḷinayena vitthāretuṁ “sammukhākaraṇīyaṁ",
  "tika-vin08t33:4_1": "kammaṁ asammukhā karoti, vatthuvipannaṁ adhammakamma”ntyādimāha. Tattha sammukhākaraṇīyaṁ",
  "tika-vin08t33:4_2": "paṭipucchākaraṇīyaṁ paṭiññāyakaraṇīyanti imesaṁ tiṇṇaṁ atathākaraṇena, sativinayo",
  "tika-vin08t33:4_3": "amūḷhavinayo tassapāpiyasikā tajjanīyakammaṁ niyasakammaṁ pabbājanīyakammaṁ paṭisāraṇīyakammaṁ",
  "tika-vin08t33:4_4": "ukkhepanīyakammaṁ parivāso mūlāyapaṭikassanā mānattaṁ abbhānaṁ upasampadanti imesaṁ",
  "tika-vin08t33:4_5": "terasakammānaṁ aññakammārahassa aññakammakaraṇena, uposatho pavāraṇāti imesaṁ dvinnaṁ",
  "tika-vin08t33:4_6": "adivase karaṇena, paṇḍako theyyasaṁvāsako titthiyapakkantako tiracchānagato mātughātako",
  "tika-vin08t33:4_7": "pitughātako arahantaghātako lohituppādako saṅghabhedako bhikkhunidūsako ubhatobyañjanako",
  "tika-vin08t33:4_8": "ūnavīsativasso antimavatthuajjhāpannapubboti imesaṁ terasannaṁ puggalānaṁ upasampadākammakaraṇena",
  "tika-vin08t33:4_9": "iti imāni ekatiṁsa kammāni vatthuvipannaṁ adhammakammaṁ hoti. Ñattito pañca, anussāvanato",
  "tika-vin08t33:4_10": "pañcāti imāni dasa kāraṇāni antokammavācāyameva labhanti, sīmato ekādasa kāraṇāni",
  "tika-vin08t33:4_11": "sīmāsammutivasena labhanti, parisato dvādasa kāraṇāni catuvaggapañcavaggadasavaggavīsativaggasaṅkhātesu",
  "tika-vin08t33:4_12": "catūsu saṅghesu ekekasmiṁ kammapattachandārahasammukhībhūtasaṅkhātānaṁ tiṇṇaṁ tiṇṇaṁ",
  "tika-vin08t33:4_13": "saṅghānaṁ vasena labhantīti.",
  "tika-vin08t33:5": "Evaṁ kammavipattikāraṇāni dassetvā puna catuvaggasaṅghādīsu sannisinnānaṁ bhikkhūnaṁ visesanāmaṁ dassetuṁ “catuvaggakaraṇe kamme”tiādimāha. Taṁ suviññeyyameva.",
  "tika-vin08t33:6": "250. Tato paraṁ catunnaṁ kammānaṁ ṭhānaṁ saṅkhepato dassetuṁ “apalokanakammaṁ kati ṭhānāni gacchatī”tiādimāha. Tampi suviññeyyameva.",
  "tika-vin08t33:7_0": "251. Tato tāniyeva kammāni tesu ṭhānesu pavattāni vitthārato pakāsetukāmo “ayaṁ tāva",
  "tika-vin08t33:7_1": "pāḷinayo. Ayaṁ panettha ādito paṭṭhāya vinicchayakathā”tiādimāha. Tattha tassaṁ vinicchayakathāyaṁ",
  "tika-vin08t33:7_2": "catūsu kammesu katamaṁ apalokanakammaṁ nāmāti pucchāyaṁ taṁ dassetumāha “apalokanakammaṁ",
  "tika-vin08t33:7_3": "nāmā”tiādi. Tattha sīmaṭṭhakasaṅghaṁ sodhetvāti avippavāsasaṅkhātamahāsīmaṭṭhakaṁ",
  "tika-vin08t33:7_4": "saṅghaṁ sodhetvā. Na hi khaṇḍasīmāya sannipatite saṅghe sodhetabbakiccaṁ atthi, avippavāsasīmāsaṅkhātāya",
  "tika-vin08t33:7_5": "mahāsīmāya pana vitthārattā bahūnaṁ bhikkhūnaṁ vasanaṭṭhānattā samaggabhāvatthaṁ",
  "tika-vin08t33:7_6": "sodhetabbaṁ hoti. Chandārahānaṁ chandaṁ āharitvāti tissaṁ sīmāyaṁ catuvaggādigaṇaṁ",
  "tika-vin08t33:7_7": "pūretvā hatthapāsaṁ avijahitvā ṭhitehi bhikkhūhi aññesaṁ hatthapāsaṁ anāgatānaṁ pakatattabhikkhūnaṁ",
  "tika-vin08t33:7_8": "chandaṁ āharitvā. Vuttañhi “catuvaggakaraṇe kamme cattāro bhikkhū pakatattā kammappattā,",
  "tika-vin08t33:7_9": "avasesā pakatattā chandārahā”ti. Samaggassa saṅghassa anumatiyāti chandassa āharitattā",
  "tika-vin08t33:7_10": "hatthapāsaṁ āgatāpi anāgatāpi sabbe bhikkhū samaggāyeva honti, tasmā samaggassa saṅghassa",
  "tika-vin08t33:7_11": "anumatiyā. Tikkhattuṁ sāvetvāti “suṇātu me, bhante, saṅgho”tiādinā kammavācaṁ abhaṇitvā",
  "tika-vin08t33:7_12": "“ruccati saṅghassa. Dutiyampi…pe… tatiyampi ruccati saṅghassā”ti tikkhattuṁ sāvetvā",
  "tika-vin08t33:7_13": "kattabbakammaṁ apalokanakammaṁ nāmāti yojanā. Vuttanayenevāti apalokanakamme vuttanayeneva.",
  "tika-vin08t33:7_14": "Iminā “sīmaṭṭhakasaṅghaṁ sodhetvā, chandārahānaṁ chandaṁ āharitvā”ti idaṁ dvayaṁ",
  "tika-vin08t33:7_15": "atidisati. Itaresupi eseva nayo.",
  "tika-vin08t33:8_0": "Tattha tesu catūsu kammesu kiṁ aññakammaṁ itarakammavasena kātabbanti codanaṁ sandhāyāha",
  "tika-vin08t33:8_1": "“tatra”iccādi. Evaṁ hotu, evaṁ sante avisesena sabbampi kammaṁ aññavasena kattabbanti",
  "tika-vin08t33:8_2": "āha “ñattidutiyakammaṁ panā”tiādi. Tattha pana-saddo visesatthajotako, ñattidutiyakamme",
  "tika-vin08t33:8_3": "pana viseso atthīti attho. Ito parāni suviññeyyāneva. Paṭikkhittameva aṭṭhakathāyanti",
  "tika-vin08t33:8_4": "ajjhāhārasambandho. Yadi evaṁ akkharaparihīnādīsu santesu kammakopo siyāti codanaṁ",
  "tika-vin08t33:8_5": "manasi katvā āha “sace panā”tiādi. Tattha akkharaparihīnanti “suṇātu me”tiādīsu su-kāra",
  "tika-vin08t33:8_6": "ṇā-kāra tu-kārādīnaṁ bhassanaṁ. Padaparihīnanti suṇātūtiādīnaṁ vibhatyantapadānaṁ",
  "tika-vin08t33:8_7": "bhassanaṁ. Duruttapadaṁ pana upari vakkhati.",
  "tika-vin08t33:9_0": "Idāni punappunavacane payojanaṁ dassento “idaṁ akuppakamme daḷhikammaṁ hoti, kuppakamme",
  "tika-vin08t33:9_1": "kammaṁ hutvā tiṭṭhatī”ti āha. Tattha idanti idaṁ punappunaṁ vuttakammaṁ. Akuppakammeti",
  "tika-vin08t33:9_2": "akuppe ṭhānārahe purekatakamme. Daḷhikammaṁ hotīti thiratarakammaṁ hoti ekāya rajjuyā",
  "tika-vin08t33:9_3": "bandhitabbabhāre dutiyatatiyādirajjūhi bandhanaṁ viya. Kuppakammeti akkharaparihīnādivasena",
  "tika-vin08t33:9_4": "kuppe aṭṭhānārahe purekatakamme. Kammaṁ hutvā tiṭṭhatīti punappunaṁ vutte sati tesaṁ",
  "tika-vin08t33:9_5": "akkharaparihīnādīnaṁ sodhitattā parisuddhakammaṁ hutvā tiṭṭhati. Akuppakamme kuppakammeti",
  "tika-vin08t33:9_6": "vā bhāvenabhāvalakkhaṇatthe bhummavacanaṁ. Puretaraṁ katakammasmiṁ akuppakamme sati",
  "tika-vin08t33:9_7": "pacchā idaṁ punappunaṁ vuttakammaṁ daḷhikammaṁ hoti, purekatakammasmiṁ kuppakamme",
  "tika-vin08t33:9_8": "sati idaṁ punappunaṁ vuttakammaṁ akuppaṁ ṭhānārahaṁ parisuddhakammaṁ hutvā tiṭṭhatīti.",
  "tika-vin08t33:9_9": "Imaṁ pāṭhaṁ nissāya ācariyavarā ekapuggalampi anekakkhattuṁ upasampadakammaṁ karonti.",
  "tika-vin08t33:9_10": "Kasmā pana te bhikkhū lajjīpesalabahussutasikkhākāmabhūtānaṁ attano ācariyupajjhāyānaṁ",
  "tika-vin08t33:9_11": "santike sikkhaṁ gaṇhantīti? Na te attano ācariyupajjhāyānaṁ santikā laddhasikkhaṁ",
  "tika-vin08t33:9_12": "paccakkhāya aññaṁ gaṇhanti, atha kho tāya eva saddhiṁ diguṇatiguṇaṁ karonti. Evaṁ",
  "tika-vin08t33:9_13": "santepi purimasikkhāya asaddahantāyeva kareyyuṁ, no saddahantāti? No asaddahantā,",
  "tika-vin08t33:9_14": "saddahantāpi te bhikkhū punappunakaraṇe yuttitopi āgamatopi ādīnavaṁ apassantā ānisaṁsameva passantā karontīti.",
  "tika-vin08t33:10_0": "Kathaṁ yuttito ānisaṁsaṁ passanti? Yathā hi loke abhisittampi rājānaṁ punappunābhisiñcane",
  "tika-vin08t33:10_1": "ādīnavaṁ na passanti, atha kho abhisekānubhāvena rājiddhippattatādīhi kāraṇehi ānisaṁsameva",
  "tika-vin08t33:10_2": "passanti, yathā ca sāsane cetiyaṁ vā paṭimaṁ vā niṭṭhitasabbakiccaṁ “anekajātisaṁsāra”ntiādīhi",
  "tika-vin08t33:10_3": "bhagavato vacanehi abhisekamaṅgalaṁ karontāpi punappunakaraṇe ādīnavaṁ apassantā",
  "tika-vin08t33:10_4": "atirekataraṁ mahiddhikatāmahānubhāvatādiānisaṁsameva passantā punappunaṁ karontiyeva,",
  "tika-vin08t33:10_5": "evameva kataupasampadakammaṁ bhikkhuṁ punadeva kammavācābhaṇane ādīnavaṁ apassantā",
  "tika-vin08t33:10_6": "pubbe katakammasmiṁ vatthuādīsu pañcasu aṅgesu ekasmimpi aṅge aparipuṇṇe sati kammakopasambhavato",
  "tika-vin08t33:10_7": "idāni katakammena paripuṇṇaaṅge sati kammasampattisambhavañca pubbeva kammasampattisambhavepi",
  "tika-vin08t33:10_8": "daḷhikammathiratarasambhavañca ānisaṁsaṁ passantā karonti. Kathaṁ āgamato ānisaṁsaṁ",
  "tika-vin08t33:10_9": "passanti? Yathāvuttaparivāraṭṭhakathāpāṭhavinayasaṅgahapāṭhesu duruttapadassa sodhanatthaṁ",
  "tika-vin08t33:10_10": "punappunaṁ vattabbabhāvassa upalakkhaṇanayena vacanato. Sesañattidosaanussāvanadosānañca",
  "tika-vin08t33:10_11": "vatthuvipattisīmavipattiparisavipattidosānañca sodhanaṁ dassitaṁ hoti. Teneva ca",
  "tika-vin08t33:10_12": "kāraṇena ayampi pacchimapāṭho ācariyena vutto. Tassattho heṭṭhā vuttova. Iti pubbe",
  "tika-vin08t33:10_13": "katakammassa kopasambhavepi idāni katakammena sampajjanasaṅkhātaṁ ānisaṁsaṁ āgamato",
  "tika-vin08t33:10_14": "passantīti daṭṭhabbaṁ.",
  "tika-vin08t33:11_0": "Keci pana ācariyā imaṁ “punappunaṁ vattuṁ vaṭṭatīti pāṭhaṁ tasmiṁyeva paṭhamakammakaraṇakāle",
  "tika-vin08t33:11_1": "duruttasodhanatthaṁ vattabbataṁ sandhāya vuttaṁ, na cirakāle”ti vadanti, tadetaṁ",
  "tika-vin08t33:11_2": "vacanaṁ neva aṭṭhakathāyaṁ āgataṁ, na ṭīkādīsu vinicchitaṁ, tesaṁ matimattameva,",
  "tika-vin08t33:11_3": "tasmā na gahetabbaṁ. Apica tasmiṁ khaṇe punappunaṁ vacanatopi aparabhāge vacanaṁ",
  "tika-vin08t33:11_4": "mahapphalaṁ hoti mahānisaṁsaṁ. Tasmiñhi kāle punappunaṁ bhaṇane ñattidosaanussāvanadosāni",
  "tika-vin08t33:11_5": "pacchimabhaṇane suṭṭhu bhaṇanto sodhetuṁ sakkuṇeyya, na vatthuvipattisīmavipattiparisavipattidosāni.",
  "tika-vin08t33:11_6": "Tasmiñhi khaṇe tameva vatthu, sā eva sīmā, sā eva parisā, tasmā tāni punappunavacanena",
  "tika-vin08t33:11_7": "sodhetumasakkuṇeyyāni honti. Aparabhāge karonto pana pubbe aparipuṇṇavīsativassabhāvena",
  "tika-vin08t33:11_8": "vatthuvipattibhūtepi idāni paripuṇṇavīsativassattā vatthusampatti hoti, pubbe sīmasaṅkarādibhāvena",
  "tika-vin08t33:11_9": "sīmavipattisambhavepi idāni tadabhāvatthāya suṭṭhu sodhitattā sīmasampatti hoti,",
  "tika-vin08t33:11_10": "pubbe vaggakammādivasena parisavipattisambhavepi idāni tadabhāvatthāya suṭṭhu sodhitattā",
  "tika-vin08t33:11_11": "parisasampatti hoti, evaṁ pañca vipattiyo sodhetvā pañca sampattiyo sampādetvā kātuṁ",
  "tika-vin08t33:11_12": "sakkuṇeyyato paṭhamakāle punappunaṁ bhaṇanatopi aparabhāge bhaṇanaṁ mahapphalaṁ hoti",
  "tika-vin08t33:11_13": "mahānisaṁsanti veditabbaṁ.",
  "tika-vin08t33:12_0": "Yadi evaṁ upasampadasikkhāya daharo bhaveyyāti? Na bhaveyya. Kasmā? Porāṇasikkhaṁ",
  "tika-vin08t33:12_1": "appaccakkhitvā tāya eva patiṭṭhitattāti. Evaṁ santepi purekatakammassa sampajjanabhāvena",
  "tika-vin08t33:12_2": "tiṭṭhante sati tāya ṭhitattā adaharo siyā. Purimakammassa asampajjanabhāvena idāni",
  "tika-vin08t33:12_3": "katakammeyeva upasampadabhāvena tiṭṭhante sati kasmā daharo na bhaveyyāti? Evaṁ sante",
  "tika-vin08t33:12_4": "daharo bhaveyya. Evaṁ daharo samāno purimasikkhāya vassaṁ gaṇetvā yathāvuḍḍhaṁ vandanādīni",
  "tika-vin08t33:12_5": "sampaṭicchanto mahāsāvajjo bhaveyyāti? Evaṁ purimasikkhāya aṭṭhitabhāvaṁ pacchimasikkhāya",
  "tika-vin08t33:12_6": "eva laddhupasampadabhāvaṁ tathato jānanto evaṁ karonto sāvajjo hoti, evaṁ pana ajānanto",
  "tika-vin08t33:12_7": "“purimasikkhāyameva ṭhito”ti maññitvā evaṁ karonto anavajjoti veditabbo. Kathaṁ viññāyatīti",
  "tika-vin08t33:12_8": "ce? “Anāpatti ūnavīsativassaṁ paripuṇṇasaññīti ettha kiñcāpi upasampādentassa anāpatti,",
  "tika-vin08t33:12_9": "puggalo pana anupasampannova hoti. Sace pana so dasavassaccayena aññaṁ upasampādeti,",
  "tika-vin08t33:12_10": "taṁ ce muñcitvā gaṇo pūrati, sūpasampanno. Sopi ca yāva na jānāti, tāvassa neva saggantarāyo,",
  "tika-vin08t33:12_11": "na mokkhantarāyo. Ñatvā pana puna upasampajjitabba”nti samantapāsādikāyaṁ āgatattā",
  "tika-vin08t33:12_12": "viññāyati. Evaṁ vatthuvipannattā kammakopato anupasampannassa puggalassa upajjhāyo",
  "tika-vin08t33:12_13": "bhavituṁ yuttakāle puna upasampajjanena upasampannabhūtabhāvassa aṭṭhakathāyaṁ āgatattā",
  "tika-vin08t33:12_14": "iminā nayena sīmavipannapaasavipannañattivipannaanussāvanavipannabhūtattā kammakopato",
  "tika-vin08t33:12_15": "pubbe anupasampannabhūtaṁ puggalampi aparabhāge vuḍḍhippattikālepi pañca vipattidosāni",
  "tika-vin08t33:12_16": "sodhetvā puna upasampadakammavācākaraṇena upasampādetuṁ vaṭṭati. Sopi puggalo pubbakammakāle",
  "tika-vin08t33:12_17": "anupasampanno hutvāpi aparakammakāle upasampanno hotīti daṭṭhabbo.",
  "tika-vin08t33:13_0": "Ekacce pana bhikkhū porāṇasikkhaṁ paccakkhāya navasikkhameva gaṇhiṁsu, te pana bhikkhū",
  "tika-vin08t33:13_1": "navasikkhāvasena daharāva bhavanti, evaṁ karaṇañca ativiya guṇavisiṭṭhaṁ attano navakataraṁ",
  "tika-vin08t33:13_2": "bhikkhuṁ disvā tasmiṁ puggale payirupāsitukāmo taṁ puggalaṁ attanā vuḍḍhataraṁ kātukāmo",
  "tika-vin08t33:13_3": "attānaṁ daharaṁ kātukāmo hutvā dhammagāravena karonto yutto bhaveyya. Atha pana sikkhāsampannaṁ",
  "tika-vin08t33:13_4": "kattukāmo evaṁ kareyya, sikkhā nāma pañcaṅgasamannāgate sati sampajjati, sīlavisuddhiyeva",
  "tika-vin08t33:13_5": "kāraṇaṁ hoti, tasmā yadi purimasikkhā aṭṭhitā bhaveyya, paccakkhānakiccaṁ natthi,",
  "tika-vin08t33:13_6": "sayameva patitā hoti. Purimasikkhāya ṭhitāya sati vibbhamitukāmoyeva paccakkhānaṁ",
  "tika-vin08t33:13_7": "kareyya, na bhikkhubhavitukāmo, so pana catupārisuddhisīlameva parisuddhaṁ kareyya,",
  "tika-vin08t33:13_8": "tasmā porāṇasikkhāya paccakkhānaṁ ayuttaṁ viya dissati. Tato porāṇasikkhaṁ paccakkhāya",
  "tika-vin08t33:13_9": "navasikkhāgahaṇato punappunaṁ karaṇaṁyeva yuttataraṁ dissati. Kasmā? Porāṇasikkhaṁ",
  "tika-vin08t33:13_10": "paccakkhāya navasikkhāgahaṇe purimakammaṁ asampajjitvā pacchimakammasampajjane sati",
  "tika-vin08t33:13_11": "kiñcāpi purimasikkhā natthi, yā paccakkhātabbā, tathāpi navasikkhāya sampajjitattā",
  "tika-vin08t33:13_12": "doso natthi, daharabhāvaṁ pattopi yuttarūpoyeva.",
  "tika-vin08t33:14_0": "Yadi purimakammampi pacchimakammampi sampajjatiyeva, evaṁ sati purimasikkhāya paccakkhānaṁ",
  "tika-vin08t33:14_1": "niratthakaṁ. Pacchimasikkhāya ṭhitopi daharabhāvaṁ pattattā ayuttarūpo. Yadi pana",
  "tika-vin08t33:14_2": "purimakammameva sampajjati, na pacchimakammaṁ, evaṁ sati pubbe ṭhitaporāṇasikkhāpi",
  "tika-vin08t33:14_3": "paccakkhānena patitā. Pacchimasikkhāpi pacchimakammassa pañcannaṁ vipattīnaṁ aññatarena",
  "tika-vin08t33:14_4": "yogato na sampajjati, tasmā purimasikkhāya ca patitattā pacchimasikkhāya ca aladdhattā",
  "tika-vin08t33:14_5": "ubhato bhaṭṭhattā ayuttova hoti. Porāṇasikkhaṁ appaccakkhāya navasikkhāgahaṇe pana",
  "tika-vin08t33:14_6": "sati purimakammaṁ sampannaṁ hutvā pacchimakammaṁ asampannaṁ hontampi purimasikkhāya",
  "tika-vin08t33:14_7": "patiṭṭhitoyeva, purimaṁ asampannaṁ hutvā pacchimaṁ sampannampi pacchimasikkhāya ṭhito",
  "tika-vin08t33:14_8": "eva. Purimapacchimakammadvayampi pañcahaṅgehi sampannampi daḷhikammathiratarabhūtāya",
  "tika-vin08t33:14_9": "purimasikkhāya ṭhitoyeva so bhikkhu hoti, tasmā purimasikkhaṁ paccakkhāya navasikkhāgahaṇato",
  "tika-vin08t33:14_10": "purimasikkhaṁ appaccakkhāya punappunaṁ navasikkhāgahaṇaṁ yuttataraṁ hotīti daṭṭhabbaṁ.",
  "tika-vin08t33:15_0": "Imaṁ pana punappunaṁ karontānaṁ ācariyānaṁ vādaṁ amanasikarontā aññe ācariyā anekappakāraṁ",
  "tika-vin08t33:15_1": "anicchitakathaṁ kathenti. Kathaṁ? Ekacce therā evaṁ vadanti “kiṁ ime bhikkhū evaṁ",
  "tika-vin08t33:15_2": "karontā pārājikappattaṁ bhikkhuṁ puna sikkhāya patiṭṭhāpessāmāti maññantī”ti. Te",
  "tika-vin08t33:15_3": "therā punappunaṁ kammavācaṁ bhaṇante bhikkhū disvā “ime bhikkhū iminā kāraṇena evaṁ",
  "tika-vin08t33:15_4": "karontī”ti cintetvā evamāhaṁsu. Ekacce pana therā “kasmā ime bhikkhū punappunaṁ karonti,",
  "tika-vin08t33:15_5": "yathā nāma asani ekavārameva patantī satte jīvitakkhayaṁ pāpeti, evameva bhagavato",
  "tika-vin08t33:15_6": "āṇābhūtā kammavācā ekavāraṁ bhaṇamānā kammaṁ sijjhāpeti, na anekavāra”nti, tepi “kammasijjhanatthāya",
  "tika-vin08t33:15_7": "punappunaṁ bhaṇantī”ti cintetvā evamāhaṁsu. Bahavo pana bhikkhū punappunaṁ karonte",
  "tika-vin08t33:15_8": "disvā evaṁ vadanti “ime bhikkhū ācariyupajjhāyehi dinnasikkhaṁ asaddahantā evaṁ karonti,",
  "tika-vin08t33:15_9": "ācariyupajjhāyaguṇāparādhakā ete samaṇā”ti. Te “pubbasikkhaṁ asaddahitvā punappunaṁ",
  "tika-vin08t33:15_10": "karontī”ti maññantā evamāhaṁsu.",
  "tika-vin08t33:16_0": "Apare pana therā “paṭhamaṁ upasampadakammavācābhaṇanakāleyeva punappunaṁ vattabbaṁ,",
  "tika-vin08t33:16_1": "na aparabhāge”ti, tattha kāraṇaṁ heṭṭhā vuttameva. Aññe evamāhaṁsu “ñattidutiyakammavācāyameva",
  "tika-vin08t33:16_2": "punappunaṁ vattabbanti aṭṭhakathāyaṁ vuttaṁ, na ñatticatutthakamme, atha ca panime",
  "tika-vin08t33:16_3": "bhikkhū ñatticatutthakammabhūtāya upasampadakammavācāya punappunaṁ karonti, etaṁ",
  "tika-vin08t33:16_4": "aṭṭhakathāya na sametī”ti, taṁ nītatthameva gahetvā vadiṁsu. Neyyatthato pana iminā",
  "tika-vin08t33:16_5": "nayena catūsupi kammesu punappunaṁ kātabbanti dasseti. Kammasaṅkarameva hi ñattidutiyakamme",
  "tika-vin08t33:16_6": "visesato vadati, punappunaṁ vattabbabhāvo pana sabbesūti daṭṭhabbo. Teneva hi ñatticatutthakammavācāya",
  "tika-vin08t33:16_7": "upasampannaṭṭhāneyeva pubbe anupasampannassa puggalassa pacchā upasampajjitabbabhāvo",
  "tika-vin08t33:16_8": "aṭṭhakathāyaṁ vuttoti.",
  "tika-vin08t33:17_0": "Paṭipucchākaraṇīyādīsupīti ettha ādisaddena paṭiṁññāya karaṇīyādayo saṅgaṇhāti. Tattha",
  "tika-vin08t33:17_1": "paṭipucchāya karaṇīyaṁ appaṭipucchā karotīti pucchitvā codetvā sāretvā kātabbaṁ apucchitvā",
  "tika-vin08t33:17_2": "acodetvā asāretvā karoti. Paṭiññāya karaṇīyaṁ appaṭiññāya karotīti paṭiññaṁ āropetvā",
  "tika-vin08t33:17_3": "yathādinnāya paṭiññāya kātabbaṁ apaṭiññāya paṭiññaṁ akarontassa vilapantassa balakkārena",
  "tika-vin08t33:17_4": "karoti. Sativinayārahassāti dabbamallaputtattherasadisassa khīṇāsavassa. Amūḷhavinayārahassāti",
  "tika-vin08t33:17_5": "gaggabhikkhusadisassa ummattakassa. Tassapāpiyasikakammārahassāti upavāḷabhikkhusadisassa",
  "tika-vin08t33:17_6": "ussannapāpassa. Tajjanīyakammārahassāti paṇḍakalohitakabhikkhusadisassa bhaṇḍanakārakassa.",
  "tika-vin08t33:17_7": "Niyasakammārahassāti seyyasakabhikkhusadisassa abhiṇhāpattikassa. Pabbājanīyakammārahassāti",
  "tika-vin08t33:17_8": "assajipunabbasukabhikkhusadisassa kuladūsakassa. Paṭisāraṇīyakammārahassāti sudhammabhikkhusaasassa",
  "tika-vin08t33:17_9": "upāsake jātiādīhi dūsentassa. Ukkhepanīyakammārahassāti channabhikkhusadisassa āpattiṁ",
  "tika-vin08t33:17_10": "apassantassa āpattiṁ adesentassa ariṭṭhabhikkhusadisassa micchādiṭṭhiṁ avissajjentassa.",
  "tika-vin08t33:17_11": "Parivāsārahassāti paṭicchannasaṅghādisesāpattikassa. Mūlāyapaṭikassanārahassāti antarāpattiṁ",
  "tika-vin08t33:17_12": "āpannassa. Mānattārahanti appaṭicchannasaṅghādisesāpattikaṁ. Abbhānārahanti ciṇṇamānattaṁ",
  "tika-vin08t33:17_13": "bhikkhuṁ. Upasampādetīti upasampadakammaṁ karoti.",
  "tika-vin08t33:18_0": "Anuposatheuposathaṁ karotīti anuposathadivase uposathaṁ karoti. Uposathadivaso nāma",
  "tika-vin08t33:18_1": "ṭhapetvā kattikamāsaṁ avasesesu ekādasasu māsesu bhinnassa saṅghassa sāmaggidivaso",
  "tika-vin08t33:18_2": "ca yathāvuttā cātuddasapannarasā ca, etaṁ tippakārampi uposathadivasaṁ ṭhapetvā aññasmiṁ",
  "tika-vin08t33:18_3": "divase uposathaṁ karonto anuposathe uposathaṁ karoti nāma. Yatra hi pattacīvarādiatthāya",
  "tika-vin08t33:18_4": "appamattakena kāraṇena vivadantā uposathaṁ vā pavāraṇaṁ vā ṭhapenti, tattha tasmiṁ",
  "tika-vin08t33:18_5": "adhikaraṇe vinicchite “samaggā jātamhā”ti antarā sāmaggīuposathaṁ kātuṁ na labhanti,",
  "tika-vin08t33:18_6": "karontehi anuposathe uposatho kato nāma hoti.",
  "tika-vin08t33:19_0": "Appavāraṇāya pavāretīti appavāraṇadivase pavāreti. Pavāraṇadivaso nāma ekasmiṁ kattikamāse",
  "tika-vin08t33:19_1": "bhinnassa saṅghassa sāmaggidivaso ca paccukkaḍḍhitvā ṭhapitadivaso ca dve ca puṇṇamāsiyo,",
  "tika-vin08t33:19_2": "etaṁ catubbidhaṁ pavāraṇadivasaṁ ṭhapetvā aññasmiṁ divase pavārento appavāraṇāya",
  "tika-vin08t33:19_3": "pavāreti nāma. Idhāpi appamattakassa vivādassa vūpasame sāmaggīpavāraṇaṁ kātuṁ na",
  "tika-vin08t33:19_4": "labhanti. Karontehi appavāraṇāya pavāraṇā katā hotīti ayaṁ aṭṭhakathāpāṭho.",
  "tika-vin08t33:20_0": "“Ummattakassa bhikkhuno ummattakasammuti ummattakena yācitvā kate asammukhāpi dātuṁ",
  "tika-vin08t33:20_1": "vaṭṭati, tattha nisinnepi na kuppati niyamābhāvato. Asammukhā kate pana dosābhāvaṁ",
  "tika-vin08t33:20_2": "dassetuṁ ‘asammukhā kataṁ sukataṁ hotī’ti vuttaṁ. Dūtena upasampadā pana sammukhā",
  "tika-vin08t33:20_3": "kātuṁ na sakkā kammavācānānattasambhavato. Pattanikkujjanādayo hatthapāsato apanītamattepi",
  "tika-vin08t33:20_4": "kātuṁ vaṭṭanti. Saṅghasammukhatātiādīsu yāvatikā bhikkhū kammappattā, te āgatā honti,",
  "tika-vin08t33:20_5": "chandārahānaṁ chando āhato hoti, sammukhībhūtā na paṭikkosanti, ayaṁ saṅghasammukhatā.",
  "tika-vin08t33:20_6": "Yena dhammena yena vinayena yena satthusāsanena saṅgho kammaṁ karoti, ayaṁ dhammasammukhatā",
  "tika-vin08t33:20_7": "vinayasammukhatā. Tattha dhammoti bhūtaṁ vatthu. Vinayoti codanā ceva sāraṇā ca.",
  "tika-vin08t33:20_8": "Satthusāsanaṁ nāma ñattisampadā ceva anussāvanasampadā ca. Yassa saṅgho kammaṁ karoti,",
  "tika-vin08t33:20_9": "tassa sammukhābhāvo puggalasammukhatā. Kattikamāsassa pavāraṇamāsattā ‘ṭhapetvā kattikamāsa’nti",
  "tika-vin08t33:20_10": "vuttaṁ. Paccukkaḍḍhitvā ṭhapitadivaso cāti kāḷapakkhe cātuddasiṁ pannarasiṁ vā sandhāya",
  "tika-vin08t33:20_11": "vuttaṁ. Dve puṇṇamāsiyoti paṭhamapacchimavassūpagatānaṁ vasena vutta”nti sāratthadīpaniyaṁ āgataṁ.",
  "tika-vin08t33:21_0": "“Ṭhapitauposathapavāraṇānaṁ kattikamāse sāmaggiyā katāya sāmaggīpavāraṇaṁ muñcitvā",
  "tika-vin08t33:21_1": "uposathaṁ kātuṁ na vaṭṭatīti āha ‘ṭhapetvā kattikamāsa’nti. Sace pana tesaṁ nānāsīmāsu",
  "tika-vin08t33:21_2": "mahāpavāraṇāya visuṁ pavāritānaṁ kattikamāsabbhantare sāmaggī hoti, sāmaggīuposatho",
  "tika-vin08t33:21_3": "eva tehi kātabbo, na pavāraṇā ekasmiṁ vasse katapavāraṇānaṁ puna pavāraṇāya avihitattā.",
  "tika-vin08t33:21_4": "Sāmaggīdivaso hotīti anuposathadivase sāmaggīkaraṇaṁ sandhāya vuttaṁ. Sace pana cātuddasiyaṁ",
  "tika-vin08t33:21_5": "pannarasiyaṁ vā saṅgho sāmaggiṁ karoti, tadā sāmaggīuposathadivaso na hoti, cātuddasīpannarasīuposathova",
  "tika-vin08t33:21_6": "hoti. Upari pavāraṇāyapi eseva nayo. Paccukkaḍḍhitvā ṭhapitadivaso cāti bhaṇḍanakārakehi",
  "tika-vin08t33:21_7": "upaddutā vā kenacideva karaṇīyena pavāraṇasaṅgahaṁ vā katvā ṭhapito kāḷapakkhacātuddasīdivaso",
  "tika-vin08t33:21_8": "ca. Dve ca puṇṇamāsiyoti pubbakattikapuṇṇamā pacchimakattikapuṇṇamā cāti dve puṇṇamāsiyo.",
  "tika-vin08t33:21_9": "Etaṁcatubbidhanti puṇṇamāsidvayena saddhiṁ sāmaggīpavāraṇaṁ cātuddasīpavāraṇañca",
  "tika-vin08t33:21_10": "sampiṇḍetvā, idañca pakaticārittavasena vuttaṁ. Tathārūpapaccaye pana sati ubhinnaṁ",
  "tika-vin08t33:21_11": "puṇṇamāsīnaṁ purimā dve cātuddasiyo, kāḷapakkhacātuddasiyā anantarā pannarasīpīti",
  "tika-vin08t33:21_12": "imepi tayo divasā pavāraṇādivasā evāti imaṁ sattavidhampi pavāraṇādivasaṁ ṭhapetvā",
  "tika-vin08t33:21_13": "aññasmiṁ divase pavāretuṁ na vaṭṭatī”ti vimativinodaniyaṁ āgataṁ.",
  "tika-vin08t33:22_0": "Evaṁ vatthuvipattivinicchayaṁ dassetvā idāni ñattivipattivinicchayaṁ anussāvanavipattivinicchayañca",
  "tika-vin08t33:22_1": "dassento “ñattito vipattiyaṁ panā”tiādimāha. Tattha pañcamañattivipattiyaṁ “pacchā",
  "tika-vin08t33:22_2": "vā ñattiṁ ṭhapetī”ti etassa saṁvaṇṇanāyaṁ anussāvanakammaṁ katvāti paṭhamaṁ anussāvanaṁ",
  "tika-vin08t33:22_3": "sāvetvā “esā ñattī”ti anussāvanānantarameva sakalaṁ ñattiṁ vatvā, pariyosāne “esā",
  "tika-vin08t33:22_4": "ñattī”ti vatvāti adhippāyo.",
  "tika-vin08t33:23_0": "252. Catutthaanussāvanavipattisaṁvaṇṇanāyaṁ “yvāyanti byañjanappabhedo adhippeto.",
  "tika-vin08t33:23_1": "Dasadhā byañjanabuddhiyā pabhedoti ettha dasadhā dasavidhena byañjanānaṁ pabhedoti",
  "tika-vin08t33:23_2": "yojetabbaṁ. Kenāyaṁ pabhedoti āha ‘byañjanabuddhiyā’ti. Yathādhippetatthabyañjanato",
  "tika-vin08t33:23_3": "byañjanasaṅkhātānaṁ akkharānaṁ janikā buddhi byañjanabuddhi, tāya byañjanabuddhiyā,",
  "tika-vin08t33:23_4": "akkharasamuṭṭhāpakacittabhedenevāti attho. Yaṁ vā saṁyogaparaṁ katvā vuccati, idampi",
  "tika-vin08t33:23_5": "garukanti yojanā”ti vimativinodaniyaṁ vuttaṁ.",
  "tika-vin08t33:24_0": "Sāratthadīpaniyaṁ pana “ṭhānakaraṇāni sithilāni katvā uccāretabbamakkharaṁ sithilaṁ,",
  "tika-vin08t33:24_1": "tāniyeva dhanitāni asithilāni katvā uccāretabbamakkharaṁ dhanitaṁ. Dvimattakālaṁ",
  "tika-vin08t33:24_2": "dīghaṁ, ekamattakālaṁ rassaṁ. Dasadhā byañjanabuddhiyā pabhedoti evaṁ sithilādivasena",
  "tika-vin08t33:24_3": "byañjanabuddhiyā akkharuppādakacittassa dasappakārena pabhedo. Sabbāni hi akkharāni",
  "tika-vin08t33:24_4": "cittasamuṭṭhānāni yathādhippetatthabyañjanato byañjanāni ca. Saṁyogo paro etasmāti",
  "tika-vin08t33:24_5": "saṁyogaparo. Na saṁyogaparo asaṁyogaparo ‘āyasmato buddharakkhitatherassa yassa na",
  "tika-vin08t33:24_6": "khamatī’ti ettha ta-kāra na-kārasahitāro asaṁyogaparo. Karaṇānīti kaṇṭhādīni” iti ettakaṁ vuttaṁ.",
  "tika-vin08t33:25_0": "Puna vimativinodaniyaṁ “tattha āyasmatotiādīsu sarānantaritāni sa-kāra ma-kārādibyañjanāni",
  "tika-vin08t33:25_1": "‘saṁyogo’ti vuccanti. Yo saṁyogo paro yassa a-kārādino, so saṁyogaparo nāma. Rassanti",
  "tika-vin08t33:25_2": "a-kārādibyañjanarahitaṁ padaṁ. Asaṁyogaparanti ‘yassa na khamatī’tiādīsu sa-kāra",
  "tika-vin08t33:25_3": "na-kārādibyañjanasahitaṁ padaṁ sandhāya vuttaṁ. Ta-kārassa tha-kāraṁ akatvā ‘suṇātu",
  "tika-vin08t33:25_4": "me’tiādiṁ avatvā vaggantare sithilameva katvā ‘suṇāṭu me’tiādiṁ vadantopi duruttaṁ",
  "tika-vin08t33:25_5": "karotiyeva ṭhapetvā anurūpaṁ ādesaṁ. Yañhi ‘saccikatthaparamatthenā’ti vattabbe ‘saccikaṭṭhaparamaṭṭhenā’ti",
  "tika-vin08t33:25_6": "ca ‘atthakathā’ti ca vattabbe ‘aṭṭhakathā’ti ca tattha tattha vuccati, tādisaṁ pāḷiaṭṭhakathādīsu",
  "tika-vin08t33:25_7": "diṭṭhapayogaṁ tadanurūpañca vattuṁ vaṭṭati, tato aññaṁ na vaṭṭati. Tenāha ‘anukkamāgataṁ",
  "tika-vin08t33:25_8": "paveṇiṁ avināsentenā’tiādi. ‘Dīghe vattabbe rassa’ntiādīsu ‘bhikkhūna’nti vattabbe",
  "tika-vin08t33:25_9": "‘bhikkhuna’nti vā ‘bahūsū’ti vattabbe ‘bahusū’ti vā ‘nakkhamatī’ti vattabbe ‘na khamatī’ti",
  "tika-vin08t33:25_10": "vā ‘upasampadāpekkho’ti vattabbe ‘upasampadāpekho’ti vā evaṁ anurūpaṭṭhānesu eva",
  "tika-vin08t33:25_11": "dīgharassādirassadīghādivasena parivattetuṁ vaṭṭati, na pana ‘nāgo’ti vattabbe ‘nago’ti",
  "tika-vin08t33:25_12": "vā ‘saṅgho’ti vattabbe ‘sagho’ti vā ‘tisso’ti vattabbe ‘tiso’ti vā ‘yācatī’ti vattabbe",
  "tika-vin08t33:25_13": "‘yācantī’ti vā evaṁ ananurūpaṭṭhānesu vattuṁ. Sambandhaṁ pana vavatthānañca sabbathāpi",
  "tika-vin08t33:25_14": "vaṭṭatīti gahetabba”nti āgataṁ. Sesāni aṭṭhakathāyaṁ vuttanayeneva suṭṭhu sallakkhetabbāni.",
  "tika-vin08t33:26": "253. Sīmavipattivinicchayo pana heṭṭhā sīmakathāyaṁ sabbena kathito, tasmā tattha vuttanayeneva gahetabbo.",
  "tika-vin08t33:27_0": "Parisavipattikathāya catuvaggakaraṇeti catuvaggena saṅghena kattabbe. Anissāritāti",
  "tika-vin08t33:27_1": "uposathaṭṭhapanādinā vā laddhinānāsaṁvāsakabhāvena vā na bahikatā. Aṭṭhakathāyañhi",
  "tika-vin08t33:27_2": "“apakatattassāti ukkhittakassa vā yassa vā uposathapavāraṇā ṭhapitā hontī”ti vuttattā",
  "tika-vin08t33:27_3": "ṭhapitauposathapavāraṇo bhikkhu apakatatto evāti gahetabbaṁ. Parisuddhasīlāti pārājikaṁ",
  "tika-vin08t33:27_4": "anāpannā adhippetā. Parivāsādikammesu pana garukaṭṭhāpi apakatattā evāti gahetabbaṁ.",
  "tika-vin08t33:27_5": "Avasesā…pe… chandārahāva hontīti hatthapāsaṁ vijahitvā ṭhite sandhāya vuttaṁ, avijahitvā",
  "tika-vin08t33:27_6": "ṭhitā pana chandārahā na honti, tepi catuvaggādito adhikā hatthapāsaṁ vijahitvāva",
  "tika-vin08t33:27_7": "chandārahā honti, tasmā saṅghato hatthapāsaṁ vijahitvā ṭhiteneva chando vā pārisuddhi vā dātabbā.",
  "tika-vin08t33:28_0": "Sāratthadīpaniyaṁ pana “anukkhittā pārājikaṁ anāpannā ca pakatattāti āha ‘pakatattā",
  "tika-vin08t33:28_1": "anukkhittā’tiādi. Tattha anissāritāti purimapadasseva vevacanaṁ. Parisuddhasīlāti",
  "tika-vin08t33:28_2": "pārājikaṁ anāpannā. Na tesaṁ chando vā pārisuddhi vā etīti tīsu dvīsu vā nisinnesu",
  "tika-vin08t33:28_3": "ekassa vā dvinnaṁ vā chandapārisuddhi āhaṭāpi anāhaṭāva hotīti adhippāyo”ti āgato.",
  "tika-vin08t33:28_4": "Evaṁ pāḷiyañca aṭṭhakathāya ca catunnampi kammānaṁ sampatti ca vipatti ca āgatā,",
  "tika-vin08t33:28_5": "ṭīkācariyehi ca vinicchitā, tasmā aṭṭhakathāyaṁ vuttanayeneva cattāri kammāni kattabbāni,",
  "tika-vin08t33:28_6": "na avuttanayena. Vuttañhi samantapāsādikāyaṁ –",
  "tika-vin08t33:29": "“Buddhena dhammo vinayo ca vutto;",
  "tika-vin08t33:30": "Yo tassa puttehi tatheva ñāto;",
  "tika-vin08t33:31": "So yehi tesaṁ matimaccajantā;",
  "tika-vin08t33:32": "Yasmā pure aṭṭhakathā akaṁsu.",
  "tika-vin08t33:33": "“Tasmā hi yaṁ aṭṭhakathāsu vuttaṁ;",
  "tika-vin08t33:34": "Taṁ vajjayitvāna pamādalekhaṁ;",
  "tika-vin08t33:35": "Sabbampi sikkhāsu sagāravānaṁ;",
  "tika-vin08t33:36": "Yasmā pamāṇaṁ idha paṇḍitāna”nti.",
  "tika-vin08t33:37_0": "Imasmiñhi kammavagge apalokanādīnaṁ catunnaṁ kammānaṁ karaṇaṭṭhānaṁ ekādasavipattisīmavimuttaṁ",
  "tika-vin08t33:37_1": "baddhasīmabhūtaṁyeva vuttaṁ, “ekādasahi ākārehi sīmato kammāni vipajjantī”ti vacanato",
  "tika-vin08t33:37_2": "na abaddhaupacārasīmabhūtaṁ. Na hi tattha ekādasavipatti atthi. Aṭṭhakathāyampi “apalokanakammaṁ",
  "tika-vin08t33:37_3": "nāma sīmaṭṭhakasaṅghaṁ sodhetvā chandārahānaṁ chandaṁ āharitvā samaggassa saṅghassa",
  "tika-vin08t33:37_4": "anumatiyā tikkhattuṁ sāvetvā kattabbaṁ kamma”nti apalokanakammassāpi baddhasīmāyameva",
  "tika-vin08t33:37_5": "kattabbabhāvo vutto, na upacārasīmāyaṁ. Na hi tattha sīmaṭṭhakasaṅghasodhanañca chandārahānañca",
  "tika-vin08t33:37_6": "atthi, antosīmaṁ paviṭṭhapaviṭṭhānaṁ saṅghalābho dātabboyeva hoti, tasmā “ñattikammabhūtaṁ",
  "tika-vin08t33:37_7": "uposathapavāraṇākammaṁ abaddhasīmavihārepi kattabba”nti gaṇhantānaṁ ācariyānaṁ vādopi",
  "tika-vin08t33:37_8": "“ñattidutiyakammabhūtaṁ kathinadānakammaṁ upacārasīmāyameva kattabba”nti gaṇhantānaṁ",
  "tika-vin08t33:37_9": "ācariyānaṁ vādopi pāḷivirodho aṭṭhakathāvirodho ca hotīti veditabbo. Yamettha vattabbaṁ,",
  "tika-vin08t33:37_10": "taṁ uposathapavāraṇakathāvaṇṇanāyañca kathinakathāvaṇṇanāyañca vuttaṁ, atthikehi",
  "tika-vin08t33:37_11": "tattha suṭṭhu oloketvā saṁsayo vinodetabbo.",
  "tika-vin08t33:38_0": "Idāni sabbe bhikkhū lekhakārehi paricayavasena sabbaganthānaṁ ādimhi likhitaṁ mahānamakkārapāṭhaṁ",
  "tika-vin08t33:38_1": "saraṇagamanassa, kammavācāya ca ārambhakāle mahatā ussāhena bhaṇanti, so pana pāṭho",
  "tika-vin08t33:38_2": "neva saraṇagamanapariyāpanno, na kammavācāpariyāpanno, nāpi kammavācāya pubbakaraṇapariyāpanno,",
  "tika-vin08t33:38_3": "tasmiṁ abhaṇitepi na saraṇagamanassa vā kammavācāya vā hāni atthi, na bhaṇite vaḍḍhi,",
  "tika-vin08t33:38_4": "tasmā pakaraṇācariyā saraṇagamanārambhepi kammavācārambhepi tassa mahānamakkārapāṭhassa",
  "tika-vin08t33:38_5": "vaṇṇanaṁ na vadanti, vadanto pana “bhagavato arahato sammāsambuddhassa” iti padānaṁ",
  "tika-vin08t33:38_6": "attho visuddhimaggasamantapāsādikāsāratthadīpanīādippakaraṇesu “bhagavā arahaṁ sammāsambuddho”",
  "tika-vin08t33:38_7": "itipadānaṁ attho viya vitthārena vattabbo siyā, evaṁ santepi bhagavato yathābhūtaguṇadīpanavasena",
  "tika-vin08t33:38_8": "pavattattā sabbepi ācariyā sabbesu ganthārambhesu tikkhattuṁ maṅgalatthaṁ bhaṇanti.",
  "tika-vin08t33:38_9": "Bhaṇantehi ca pana na-kāra mo-kārādīnaṁ ṭhānakaraṇādisampadaṁ ahāpentena sithiladhanitadīgharassādivisesaṁ",
  "tika-vin08t33:38_10": "manasi karontena samaṇasāruppena parimaṇḍalena padabyañjanena bhaṇitabbo hoti, na",
  "tika-vin08t33:38_11": "atiāyatakena gītasaddasadisena saddena. Vuttañhetaṁ bhagavatā “na, bhikkhave, āyatakena",
  "tika-vin08t33:38_12": "gītassarena dhammo gāyitabbo, yo gāyeyya, āpatti dukkaṭassā”ti.",
  "tika-vin08t33:39": "“Ekamatto bhave rasso, dvimatto dīghamuccate;",
  "tika-vin08t33:40": "Timatto tu pluto ñeyyo, byañjanañcaḍḍhamattika”nti. –",
  "tika-vin08t33:41_0": "Saddappakaraṇācariyehi vuttaṁ saddalakkhaṇaṁ nissāya na-kārādīsu rassabhūte asare",
  "tika-vin08t33:41_1": "ekamattaṁ, na-byañjane aḍḍhamattaṁ sampiṇḍetvā diyaḍḍhamattakālaṁ pamāṇaṁ katvā uccārīyate.",
  "tika-vin08t33:41_2": "Mo-kārādīsu dīghabhūte o-kārādisare dvimattaṁ, ma-kārādibyañjane aḍḍhamattaṁ sampiṇḍetvā",
  "tika-vin08t33:41_3": "aḍḍhateyyamattākālaṁ pamāṇaṁ katvā uccārīyate, na tato uddhanti. Nanu “pluto timatto",
  "tika-vin08t33:41_4": "ñeyyo”ti vuttanti? Saccaṁ, sā pana dūrato avhāyanādīsuyeva labbhati, nāññattha. Vuttañhi kārikāyaṁ –",
  "tika-vin08t33:42": "“Dūrato avhāne gīte, tatheva rodanepi ca;",
  "tika-vin08t33:43": "Plutā timattikā vuttā, sabbete nettha gayhare”ti. –",
  "tika-vin08t33:44": "Kittakena pana kālena ekamattā viññeyyāti? Akkhinimisaummisamattakālenāti ācariyā. Eke pana ācariyā “aṅguliphoṭanakālappamāṇenā”ti vadanti. Vuttañhi ācariyadhammasenāpatittherena –",
  "tika-vin08t33:45": "“Pamāṇaṁ ekamattassa, nimisummisatobravuṁ;",
  "tika-vin08t33:46": "Aṅguliphoṭakālassa, pamāṇenāpi abravu”nti.",
  "tika-vin08t33:47_0": "Evaṁ saddasatthācariyehi vacanato suddharassasaraṭṭhāne ekamattāpamāṇaṁ, sabyañjanarassasaraṭṭhāne",
  "tika-vin08t33:47_1": "diyaḍḍhamattāpamāṇaṁ, suddhadīghasaraṭṭhāne dvimattāpamāṇaṁ, sabyañjanadīghasaraṭṭhāne",
  "tika-vin08t33:47_2": "aḍḍhateyyamattāpamāṇaṁ kālaṁ sallakkhetvā uccārīyate.",
  "tika-vin08t33:48_0": "Idāni pana bhikkhū mahānamakkārabhaṇane balavaussāhaṁ katvā bhaṇantā rassaṭṭhānesu",
  "tika-vin08t33:48_1": "dvitimattākālaṁ dīghaṭṭhānesu catupañcamattākālaṁ saraṁ paṭhapetvā bhaṇanti, tadayuttaṁ",
  "tika-vin08t33:48_2": "viya dissati. Apare paṭhamavāre bhaṇitvā “sammāsambuddhassā”ti pariyosānapadaṁ patvāpi",
  "tika-vin08t33:48_3": "tattha aṭṭhapetvā puna “namo tassā”ti bhaṇitvā sa-kāre ṭhapetvā thokaṁ vissamitvā",
  "tika-vin08t33:48_4": "dutiyavāre “bhagavato”ti idaṁ ādiṁ katvā yāva pariyosānaṁ bhaṇitvā ṭhapenti. Tatiyavāre",
  "tika-vin08t33:48_5": "pana ādito paṭṭhāya pariyosāne ṭhapenti. Evaṁ bhaṇantañca bahū pasaṁsanti, evaṁ pana",
  "tika-vin08t33:48_6": "kātabbanti neva pāḷiyaṁ, na aṭṭhakathāyaṁ vijjati. Yathā ñatticatutthakamme kariyamāne",
  "tika-vin08t33:48_7": "tīṇi anussāvanāni saddato ca atthato ca abhinnāni aññamaññaṁ saṅkaravirahitāni katvā",
  "tika-vin08t33:48_8": "bhaṇitabbāni, evaṁ mahānamakkārapāṭhe tikkhattuṁ bhaññamāne tayo vārā saddato ca",
  "tika-vin08t33:48_9": "atthato ca abhinne katvā saṅkaravirahite katvā ādito ārabhitvā pariyosāne ṭhapetabbā hontīti.",
  "tika-vin08t33:49_0": "Tatrāyamekeevaṁ vadanti – yathā nāma javena gacchantassa ṭhātabbaṭṭhānaṁ patvāpi",
  "tika-vin08t33:49_1": "sahasā ṭhātuṁ na sakkoti, ekapādamattaṁ gantvā tiṭṭhati, evaṁ ādito bhaṇantassa balavaussāhattā",
  "tika-vin08t33:49_2": "pariyosāne pattepi ṭhapetuṁ na sakkoti, “namo tassā”ti dvipadamattaṁ bhaṇitvā sakkotīti.",
  "tika-vin08t33:49_3": "Evaṁ sante dutiyatatiyavāresu kasmā sakkotīti? Tadā pana dutiyavāre thokaṁ vissamitattā",
  "tika-vin08t33:49_4": "laddhassāso hutvā sakkotīti. Evaṁ te āyasmanto sayameva attānaṁ vighātaṁ pāpenti.",
  "tika-vin08t33:49_5": "Na hi “mahānamakkāraṁ bhaṇantena paṭhamavāre balavaussāhena bhaṇitabbo”ti bhagavatā",
  "tika-vin08t33:49_6": "paññatto, dhammasaṅgāhakattherehi vā ṭhapito atthi. Evaṁ sante yathā pātimokkhuddesakena",
  "tika-vin08t33:49_7": "pātimokkhaṁ uddisantena yattakā bhikkhū pātimokkhaṁ suṇanti, tesaṁ savanappamāṇena",
  "tika-vin08t33:49_8": "yāva pariyosānā uddisituṁ attano sarappamāṇaṁ gahetvā pātimokkho uddisitabbo, evaṁ",
  "tika-vin08t33:49_9": "kammavācaṁ bhaṇantenapi sīmamaṇḍale nisinnabhikkhūnaṁ savanappamāṇena yāva pariyosānā",
  "tika-vin08t33:49_10": "attano sarappamāṇaṁ gahetvā bhaṇitabbāti.",
  "tika-vin08t33:50_0": "Apare pana ācariyā mo-kārādīsu o-kārantapadesu aññesaṁ padānaṁ atirekena sarena dvattikkhattuṁ",
  "tika-vin08t33:50_1": "anukaraṇasaddaṁ anubandhāpayamānā bhaṇanti, tesaṁ ācariyānaṁ tādisaṁ bhaṇanaṁ sutvā",
  "tika-vin08t33:50_2": "paricayappattā aññe bhikkhū vā gahaṭṭhā vā aññesaṁ ācariyānaṁ kammavācaṁ na garuṁ",
  "tika-vin08t33:50_3": "karonti, tāya kammavācāya upasampadā alabhitabbā viya maññanti, tādisaṁ pana bhaṇanaṁ",
  "tika-vin08t33:50_4": "tesaṁ ācariyānaṁ sissānusissā eva tathā bhaṇanti, na aññe ācariyā. Te pana porāṇācariyānaṁ",
  "tika-vin08t33:50_5": "sarasampannānaṁ anukaraṇasaddarahitampi sahitaṁ viya khāyamānaṁ suṇantānaṁ atimanorathaṁ",
  "tika-vin08t33:50_6": "saddaṁ sutvā diṭṭhānugatiṁ āpajjantā evaṁ karonti maññe. Na hi vinaye vā saddasatthesu",
  "tika-vin08t33:50_7": "vā tathā bhaṇitabbanti atthi, tasmā vicāretabbametanti.",
  "tika-vin08t33:51_0": "Bahū pana bhikkhū “sithilaṁ dhanitañca dīgharassa”ntiādinā vinaye kathitavinicchayañca",
  "tika-vin08t33:51_1": "“ettha pañcasu vaggesū”tiādinā saddasatthesu katavinicchayañca ajānantā piṭakattayakovidānaṁ",
  "tika-vin08t33:51_2": "vinayadharabahussutattherānaṁ santikā aladdhopadesā hutvā tattha tattha upasampadaṁ",
  "tika-vin08t33:51_3": "karontānaṁ bhikkhūnaṁ vacanameva gahetvā heyyopādeyyaṁ ajānantā pubbe paradesato",
  "tika-vin08t33:51_4": "āgatānaṁ puññavantānaṁ sarasampannānaṁ mahātherānaṁ anosarena bhaṇamānānaṁ saraṁ",
  "tika-vin08t33:51_5": "sutvā tesaṁ theravarānaṁ matiṁ apucchitvāva yathādiṭṭhaṁ yathāsutaṁ likhitvā ṭhapentā",
  "tika-vin08t33:51_6": "anukkamena paṇḍitehi hasitabbaṁ ayuttaṁ kathaṁ dīpentā “imasmiṁ ṭhāne byagghiyā saddasadisaṁ",
  "tika-vin08t33:51_7": "saddaṁ karonti, imasmiṁ ṭhāne sakuṇiyā saddasadisaṁ saddaṁ karonti, imasmiṁ ṭhāne",
  "tika-vin08t33:51_8": "tambulakasaṭapātaṁ karonti, imasmiṁ ṭhāne dakkhiṇato namantā bhaṇanti, imasmiṁ ṭhāne",
  "tika-vin08t33:51_9": "vāmato namantā bhaṇanti, imasmiṁ ṭhāne vilāsaṁ kurumānā bhaṇantī”tiādīni vatvā tadeva",
  "tika-vin08t33:51_10": "saddahantā rukkhamūlaumaṅgaleṇādīsu nisīditvā tameva vacanaṁ anusikkhantā tadanurūpaṁ",
  "tika-vin08t33:51_11": "kammavācaṁ bhaṇantā “ahaṁ kammavācākusalo”ti vatvā bālajane saññāpetvā tesaṁ tesaṁ",
  "tika-vin08t33:51_12": "upasampadāpekkhānaṁ kammavācaṁ bhaṇanti, ime bhikkhū bhagavato āṇaṁ atikkāmenti,",
  "tika-vin08t33:51_13": "sāsanaṁ osakkāpentīti daṭṭhabbā.",
  "tika-vin08t33:52_0": "Athāparepi bhikkhū gāmakāvāsādīsu vasantā paṇḍitānaṁ santike apayirupāsamānā vatthusampattimpi",
  "tika-vin08t33:52_1": "vatthuvipattimpi ñattianussāvanasīmaparisasampattimpi vipattimpi tathato ajānantā",
  "tika-vin08t33:52_2": "bahavo sisse ṭhapetvā pabbajjañca upasampadañca karontā parisaṁ vaḍḍhāpenti, tepi",
  "tika-vin08t33:52_3": "bhagavato sāsanaṁ osakkāpenti, tasmā bhagavato āṇaṁ karontehi lajjīpesalehi bahussutehi",
  "tika-vin08t33:52_4": "sikkhākāmehi sappurisabhikkhūhi evarūpānaṁ bhikkhūnaṁ sahāyakehi upatthambhakehi",
  "tika-vin08t33:52_5": "ekasambhogasaṁvāsakarehi na bhavitabbaṁ. Idāni bhikkhū –",
  "tika-vin08t33:53": "“Ca-kārantaṁ sa-kārantaṁ, ta-kārantasamaṁ vade;",
  "tika-vin08t33:54": "Ña-kārantaṁ la-kārantaṁ, na-kārantasamaṁ vade”ti. –",
  "tika-vin08t33:55_0": "Imaṁ silokaṁ upanissāya saraṇagamanepi “buddhaṁ saraṇaṁ gacchāmī”ti pāṭhaṁ “buddhaṁ",
  "tika-vin08t33:55_1": "saraṇaṁ gacchāmī”ti paṭhanti. Kammavācāyampi “paṭhamaṁ upajjhaṁ gāhāpetabbo”tiādipāṭhaṁ",
  "tika-vin08t33:55_2": "“paṭhamaṁ upajjhaṁ gāhāpetabbo”tiādinā paṭhanti. Ettha yuttitopi āgamatopi kāraṇaṁ cintetabbaṁ.",
  "tika-vin08t33:56_0": "Tatrāyaṁ yutticintā – “ca-kārantaṁ sa-kārantaṁ, ta-kārantasamaṁ vade”ti ettha ca-kāro",
  "tika-vin08t33:56_1": "tālujo, ta-kāro dantajo, evamete akkharā ṭhānatopi asamānā. Ca-kāro jivhāmajjhakaraṇo,",
  "tika-vin08t33:56_2": "ta-kāro jivhaggakaraṇo, evaṁ karaṇatopi asamānā. Ca-kāro dutiyavaggapariyāpanno,",
  "tika-vin08t33:56_3": "ta-kāro catutthavaggapariyāpanno, evaṁ vaggatopi asamānā. Saṁyogakkharavasena na",
  "tika-vin08t33:56_4": "pubbakkharā sutiṁ labhantā saravisesaṁ pāpuṇanti, teneva ca-kārena saddasatthakārācariyā",
  "tika-vin08t33:56_5": "“saṁyoge pare rassatta”nti ca “saṁyogapubbā e-kāro-kārā rassāiva vattabbā”ti ca vadanti.",
  "tika-vin08t33:56_6": "Evaṁ sante kathaṁ asamānaṭṭhānikena asamānakaraṇena asamānavaggena saṁyogakkharena",
  "tika-vin08t33:56_7": "laddhasutikā akkharā tato aññena asamānaṭṭhānikena asamānakaraṇena asamānavaggena",
  "tika-vin08t33:56_8": "saṁyogakkharena laddhasamānasutikā bhaveyyuṁ. Na kevalañca ete akkharā asamānaṭṭhānikā",
  "tika-vin08t33:56_9": "asamānakaraṇā asamānavaggāva honti, atha kho anāsannaṭṭhānikā anāsannakaraṇā anāsannavaggā",
  "tika-vin08t33:56_10": "ca honti. Yathā ca vīṇaṁ vādentānaṁ dūre tantissarena tato dūre tantissaro asamāno",
  "tika-vin08t33:56_11": "hoti, evaṁ dūraṭṭhānikena akkharena dūrakaraṇena tato dūraṭṭhāniko dūrakaraṇo samānasutiko",
  "tika-vin08t33:56_12": "kathaṁ bhaveyya, vaggakkharānañca aññamaññaṁ asaṅkaravasena asamānasutivasena pavattanato",
  "tika-vin08t33:56_13": "“vaggantaṁ vā vagge”ti sutte niggahitassa vaggantakaraṇe sati aññavaggasmiṁ pare",
  "tika-vin08t33:56_14": "aññavaggantaṁ na pāpuṇāti, “vagge ghosāghosānaṁ tatiyapaṭhamā”ti suttena ca asadisadvebhāvakaraṇe",
  "tika-vin08t33:56_15": "aññavagge aññavaggadvebhāvo na hoti.",
  "tika-vin08t33:57_0": "Yadi ca ca-kārantakkharo ta-kārantakkharena samānasutiko siyā, evaṁ sati kiṁ ca-kārantakkharalekhanena",
  "tika-vin08t33:57_1": "sabbattha ta-kārantameva likheyya, tathā pana alikhitvā payogānurūpaṁ paṭhamakkharassa",
  "tika-vin08t33:57_2": "sadisadvebhāvaṭṭhāne “kacco kaccāyano”ti, asadisadvebhāvaṭṭhāne “vaccho vacchāyano”ti",
  "tika-vin08t33:57_3": "tatiyakkharassa sadisadvebhāvaṭṭhāne “majjaṁ sammajja”nti, asadisadvebhāvaṭṭhāne",
  "tika-vin08t33:57_4": "“upajjhā upajjhāyo”ti samānaṭṭhānasamānakaraṇasamānavaggakkharānameva dvebhāvo likhīyati,",
  "tika-vin08t33:57_5": "no itaresaṁ, tasmā payogānurūpaṁ ca-kāranta ja-kārantaṭṭhānesu sakavaggasutivaseneva",
  "tika-vin08t33:57_6": "vattabbaṁ, na aññavaggasutivasena. Sa-kārante pana sa-kārassa ta-kārena samānaṭṭhānikattā",
  "tika-vin08t33:57_7": "samānakaraṇattā ca vaggaavaggavasena bhinnepi avaggakkharānaṁ vaggakkharehi sādhāraṇattā",
  "tika-vin08t33:57_8": "ca avaggakkharānaṁ vaggakkharānaṁ viya visuṁ sutiyā abhāvato ca sa-kārantassa ta-kārantabhaṇanaṁ",
  "tika-vin08t33:57_9": "yuttaṁ siyā. Sa-kāropi hi dantajo, ta-kāropi, sa-kāropi jivhaggakaraṇo, ta-kāropi,",
  "tika-vin08t33:57_10": "tasmā samānaṭṭhānikānaṁ samānakaraṇānaṁ akkharānaṁ samānasutibhāvo yutto. Ña-kāranta",
  "tika-vin08t33:57_11": "la-kārantānaṁ na-kārantabhaṇanepi iminā nayena ña-kāranta na-kārantānaṁ asamānasutibhāvo",
  "tika-vin08t33:57_12": "la-kāranta na-kārantānaṁ samānasutibhāvo daṭṭhabboti. Ayamettha yutticintā.",
  "tika-vin08t33:58": "Āgamacintā pana evaṁ kātabbā –",
  "tika-vin08t33:59": "“Ca-kārantaṁ sa-kārantaṁ, ta-kārantasamaṁ vade;",
  "tika-vin08t33:60": "Ña-kārantaṁ la-kārantaṁ, na-kārantasamaṁ vade”ti. –",
  "tika-vin08t33:61_0": "Ayaṁ siloko kuto pabhavo, kattha āgato, kena kāritoti? Tattha kuto pabhavoti bhagavantasmā",
  "tika-vin08t33:61_1": "vā dhammasaṅgāhakattherehi vā aṭṭhakathācariyehi vā pabhavo. Kattha āgatoti vinaye",
  "tika-vin08t33:61_2": "vā suttante vā abhidhamme vā pāḷiyaṁ vā aṭṭhakathāya vā ṭīkādīsu vā āgato. Kena kāritoti",
  "tika-vin08t33:61_3": "nettiniruttipeṭakopadesakaccāyanappakaraṇakārakena āyasmatā mahākaccāyanattherena",
  "tika-vin08t33:61_4": "vā mukhamattadīpanikārakena vajirabuddhācariyena vā padarūpasiddhikārakena buddhapiyācariyena",
  "tika-vin08t33:61_5": "vā saddanītippakaraṇakārakena aggavaṁsācariyena vā tadaññasatthakārakehi mahātherehi",
  "tika-vin08t33:61_6": "vā kāritoti evaṁ āgamacintāyaṁ sati ayaṁ siloko bhagavantasmā pabhavo dhammasaṅgāhakattherehi",
  "tika-vin08t33:61_7": "vā aṭṭhakathācariyehi vāti na paññāyati. “Vinaye vā suttante vā abhidhamme vā pāḷiyaṁ",
  "tika-vin08t33:61_8": "vā aṭṭhakathāya vā ṭīkāsu vā āgato”ti hi na sakkā vattuṁ. Kaccāyanācariyādīhi saddasatthakārakehi",
  "tika-vin08t33:61_9": "ācariyehi katotipi na dissati. Evaṁ sante appāṭihīrakataṁ idaṁ vacanaṁ āpajjati.",
  "tika-vin08t33:62_0": "Evaṁ pana mayaṁ cintayimhā – rāmaññadese kira sakabhāsāyaṁ ca-kāranta ña-kārantā",
  "tika-vin08t33:62_1": "na santi, teneva rāmaññadesiyā bhikkhū “sacca”iti imaṁ pāṭhaṁ vadantā “satca”iti",
  "tika-vin08t33:62_2": "vadanti, “pañcaṅga”iti pāṭhaṁ vadantā “pancaṅga”iti vadanti, tasmā attano visaye",
  "tika-vin08t33:62_3": "avijjamānaṁ ca-kāranta ña-kārantaṁ yathāpāṭhaṁ vattumasakkontehi tehi bhikkhūhi sakabhāsānurūpato",
  "tika-vin08t33:62_4": "ayaṁ siloko kārito bhavissatīti. Evaṁ santepi marammabhāsāya ca-kāranta ña-kārantapadānaṁ",
  "tika-vin08t33:62_5": "sutivisesavasena visuṁ paññāyanato marammadesiyā bhikkhū taṁ silokaṁ anuvattitvā",
  "tika-vin08t33:62_6": "“buddhaṁ saraṇaṁ gacchāmī”ti vā “paṭhamaṁ upatjhaṁ gāhāpetabbo”ti vā “hetupatcayo",
  "tika-vin08t33:62_7": "ārammaṇapatcayo”ti vā vattuṁ na arahanti. Rāmaññadesiyāpi sakabhāsāya visuṁ avijjamānampi",
  "tika-vin08t33:62_8": "ca-kāranta ña-kārantapadaṁ sakabhāsākathanakāleyeva bhāsānurūpaṁ ta-kāranta na-kārantabhāvena",
  "tika-vin08t33:62_9": "kathetabbaṁ, māgadhabhāsākathanakāle pana māgadhabhāsāya ca-kāranta ña-kārantapadānaṁ",
  "tika-vin08t33:62_10": "visuṁ payogadassanato māgadhabhāsānurūpaṁ ca-kāranta ña-kārantapadānaṁ visuṁ sutivasena",
  "tika-vin08t33:62_11": "yathāpāṭhameva kathetabbānīti no mati. Ayamettha āgamacintā.",
  "tika-vin08t33:63": "Jinasāsanamārabbha, kathāyaṁ kathitā mayā;",
  "tika-vin08t33:64": "Yuttāyuttaṁ cintayantu, paṇḍitā jinasāvakā.",
  "tika-vin08t33:65": "Yuttāyuttaṁ cintayitvā, yuttañce dhārayantu taṁ;",
  "tika-vin08t33:66": "Ayuttañce pajahantu, mānadosavivajjitāti.",
  "tika-vin08t33:67_0": "254. Evaṁ catunnaṁ kammānaṁ sampattivipattiṁ dassetvā idāni tesaṁ kammānaṁ ṭhānappabhedaṁ",
  "tika-vin08t33:67_1": "dassento “apalokanakammaṁ katamāni pañca ṭhānāni gacchatī”tiādimāha. Tattha vinicchayo",
  "tika-vin08t33:67_2": "aṭṭhakathāyaṁ vuttanayeneva veditabbo. Anuttānapadatthameva dassayissāma. “Etarahi",
  "tika-vin08t33:67_3": "sacepi sāmaṇero”tiādīsu buddhādīnaṁ avaṇṇabhāsanampi akappiyādiṁ kappiyādibhāvena",
  "tika-vin08t33:67_4": "dīpanampi diṭṭhivipattiyaṁyeva pavisati, teneva vakkhati “taṁ laddhiṁ vissajjāpetabbo”ti.",
  "tika-vin08t33:67_5": "Bhikkhūnampi eseva nayo. Micchādiṭṭhikoti buddhavacanādhippāyaṁ viparītato gaṇhanto,",
  "tika-vin08t33:67_6": "so eva “antaggāhikāya diṭṭhiyā samannāgato”ti vutto. Keci pana “sassatucchedānaṁ",
  "tika-vin08t33:67_7": "aññataradiṭṭhiyā samannāgato”ti vadanti, taṁ na yuttaṁ. Sassatucchedagāhassa sāmaṇerānaṁ",
  "tika-vin08t33:67_8": "liṅganāsanāya kāraṇattena heṭṭhā aṭṭhakathāyameva vuttattā idha ca daṇḍakammanāsanāya",
  "tika-vin08t33:67_9": "eva adhippetattā. Kāyasambhogasāmaggīti sahaseyyapaṭiggahaṇādi. Soratoti subhe rato,",
  "tika-vin08t33:67_10": "suṭṭhu oratoti vā sorato. Nivātavuttīti nīcavutti.",
  "tika-vin08t33:68_0": "Tassāpi dātabboti vijjamānaṁ mukharādibhāvaṁ nissāya appaṭipucchitvāpi paṭiññaṁ aggahetvāpi",
  "tika-vin08t33:68_1": "āpattiṁ anāropetvāpi desitāyapi āpattiyā khuṁsanādito anoramantassa dātabbova. Oramantassa",
  "tika-vin08t33:68_2": "pana khamāpentassa na dātabbo. Brahmadaṇḍassa dānanti kharadaṇḍassa ukkaṭṭhadaṇḍassa",
  "tika-vin08t33:68_3": "dānaṁ. Tajjanīyādikamme hi kate ovādānusāsanippadānapaṭikkhepo natthi, dinnabrahmadaṇḍe",
  "tika-vin08t33:68_4": "pana tasmiṁ saddhiṁ tajjanīyakammādikatehi paṭikkhittampi kātuṁ na vaṭṭati “neva",
  "tika-vin08t33:68_5": "vattabbo”tiādinā ālāpasallāpamattassapi na-kārena paṭikkhitattā. Tañhi disvā bhikkhū",
  "tika-vin08t33:68_6": "gīvaṁ parivattetvā olokanamattampi na karonti, evaṁ vivajjetabbaṁ nimmadanakaraṇatthameva",
  "tika-vin08t33:68_7": "tassa daṇḍassa anuññātattā. Teneva channattheropi ukkhepanīyādikammakatopi abhāyitvā",
  "tika-vin08t33:68_8": "brahmadaṇḍe dinne “saṅghenāhaṁ sabbathā vivajjito”ti mucchito papati. Yo pana brahmadaṇḍakatena",
  "tika-vin08t33:68_9": "saddhiṁ ñatvā saṁsaṭṭho avivajjetvā viharati, tassa dukkaṭamevāti gahetabbaṁ. Aññathā",
  "tika-vin08t33:68_10": "brahmadaṇḍavidhānassa niratthakatāpasaṅgato. Tenāti brahmadaṇḍakatena. Yathā tajjanīyādikammakatehi,",
  "tika-vin08t33:68_11": "evameva tato adhikampi saṅghaṁ ārādhentena sammā vattitabbaṁ, tañca “sorato nivātavuttī”tiādinā",
  "tika-vin08t33:68_12": "sarūpato dassitameva. Tenāha “sammā vattitvā khamāpentassa brahmadaṇḍo paṭippassambhetabbo”ti.",
  "tika-vin08t33:68_13": "Paṭisaṅkhāti paṭisaṅkhāya, ñāṇena upaparikkhitvā.",
  "tika-vin08t33:69_0": "Yaṁ taṁ bhagavatā avandiyakammaṁ anuññātanti sambandho. “Tassa bhikkhuno daṇḍakammaṁ",
  "tika-vin08t33:69_1": "kātu”nti sāmaññato anuññātappakāraṁ dassetvā puna visesato anuññātappakāraṁ dassetuṁ",
  "tika-vin08t33:69_2": "“atha kho”tiādi pāḷiuddhaṭāti veditabbaṁ. Imassa apalokanakammassa ṭhānaṁ hotīti",
  "tika-vin08t33:69_3": "apalokanakammasāmaññassa pavattiṭṭhānaṁ hoti. Visesabyatirekena avijjamānampi tadaññattha",
  "tika-vin08t33:69_4": "appavattiṁ dassetuṁ visesanissitaṁ viya voharīyati. “Kammaññeva lakkhaṇa”nti iminā",
  "tika-vin08t33:69_5": "osāraṇādivasena gahitāvasesānaṁ sabbesaṁ apalokanakammasāmaññalakkhaṇavasena gahitattā",
  "tika-vin08t33:69_6": "“kammaññeva lakkhaṇamassāti kammalakkhaṇa”nti nibbacanaṁ dasseti, idañca vuttāvasesānaṁ",
  "tika-vin08t33:69_7": "kammānaṁ niṭṭhānaṭṭhānaṁ saṅkhārakkhandhadhammāyatanādīni viya vuttāvasesakhandhāyatanānanti",
  "tika-vin08t33:69_8": "daṭṭhabbaṁ. Teneva vakkhati “ayaṁ panettha pāḷimuttakopi kammalakkhaṇavinicchayo”tiādi.",
  "tika-vin08t33:69_9": "Yathā cettha, evaṁ upari ñattikammādīsupi kammalakkhaṇaṁ vuttanti veditabbaṁ. Sāratthadīpaniyaṁ",
  "tika-vin08t33:69_10": "pana “kammameva lakkhaṇanti kammalakkhaṇaṁ. Osāraṇanissāraṇabhaṇḍukammādayo viya",
  "tika-vin08t33:69_11": "kammañca hutvā aññañca nāmaṁ na labhati, kammameva hutvā upalakkhīyatīti kammalakkhaṇanti",
  "tika-vin08t33:69_12": "vuccatī”ti vuttaṁ. Vajirabuddhiṭīkāyaṁ pana “imassa apalokanakammassa ṭhānaṁ hotīti",
  "tika-vin08t33:69_13": "evampi apalokanakammaṁ pavattatīti attho. Kammaññeva lakkhaṇanti kammalakkhaṇaṁ.",
  "tika-vin08t33:69_14": "Osāraṇanissāraṇabhaṇḍukammādayo viya kammañca hutvā aññañca nāmaṁ na labhati, kammameva",
  "tika-vin08t33:69_15": "hutvā upalakkhīyatīti kammalakkhaṇaṁ upanissayo viya. Hetupaccayādilakkhaṇavimutto",
  "tika-vin08t33:69_16": "hi sabbo paccayaviseso tattha saṅgayhatī”ti vuttaṁ. Tassa karaṇanti avandiyakammassa",
  "tika-vin08t33:69_17": "karaṇavidhānaṁ. Na vanditabboti, iminā vandantiyā dukkaṭanti dassetīti daṭṭhabbaṁ.",
  "tika-vin08t33:69_18": "Saṅghena kataṁ katikaṁ ñatvā maddanaṁ viya hi saṅghasammutiṁ anādarena atikkamantassa āpatti eva hoti.",
  "tika-vin08t33:70_0": "255.Bhikkhusaṅghassapi panetaṁ labbhatiyevāti avandiyakammassa upalakkhaṇamattena",
  "tika-vin08t33:70_1": "gahitattā bhikkhusaṅghassapi kammalakkhaṇaṁ labbhati eva. Salākadānaṭṭhānaṁ salākaggaṁ",
  "tika-vin08t33:70_2": "nāma, yāgubhattānaṁ bhājanaṭṭhānāni yāgaggabhattaggāni nāma. Etesupi hi ṭhānesu sabbo",
  "tika-vin08t33:70_3": "saṅgho uposathe viya sannipatito, kammañca vaggakammaṁ na hoti, “mayametaṁ na jānimhā”ti",
  "tika-vin08t33:70_4": "pacchā khīyantāpi na honti, khaṇḍasīmāya pana kate khīyanti. Saṅghikapaccayañhi acchinnacīvarādīnaṁ",
  "tika-vin08t33:70_5": "dātuṁ apalokentehi upacārasīmaṭṭhānaṁ sabbesaṁ anumatiṁ gahetvāva kātabbaṁ. Yo pana",
  "tika-vin08t33:70_6": "visabhāgapuggalo dhammikaṁ apalokanaṁ paṭibāhati, taṁ upāyena bahiupacārasīmagataṁ",
  "tika-vin08t33:70_7": "vā katvā khaṇḍasīmaṁ vā pavisitvā kātuṁ vaṭṭati. Yaṁ sandhāya “apalokanakammaṁ karotī”ti",
  "tika-vin08t33:70_8": "sāmaññato dasseti, taṁ apalokanakammaṁ sarūpato dassetuṁ āha “acchinnacīvaraṁ”iccādi.",
  "tika-vin08t33:70_9": "Yadi apaloketvāva cīvaraṁ dātabbaṁ, kiṁ pana appamattakavissajjakasammutiyāti āha",
  "tika-vin08t33:70_10": "“appamattakavissajjakena panā”tiādi. Nāḷi vā upaḍḍhanāḷi vāti divase divase apaloketvā",
  "tika-vin08t33:70_11": "dātabbassa pamāṇadassanaṁ. Tena yāpanamattameva apaloketabbaṁ, na adhikanti dasseti.",
  "tika-vin08t33:70_12": "Ekadivasaṁyeva vātiādi dasavīsatidivasānaṁ ekasmiṁ divaseyeva dātabbaparicchedadassanaṁ.",
  "tika-vin08t33:70_13": "Tena “yāvajīva”nti vā “yāvarogā vuṭṭhahatī”ti vā evaṁ apaloketuṁ na vaṭṭatīti dasseti.",
  "tika-vin08t33:70_14": "Iṇapalibodhanti iṇavatthuṁ dātuṁ vaṭṭatīti sambandho. Tañca iṇāyikehi palibuddhassa",
  "tika-vin08t33:70_15": "lajjīpesalassa sāsanupakārakassa pamāṇayuttameva kappiyabhaṇḍaṁ niyametvā bhikkhūhi",
  "tika-vin08t33:70_16": "apaloketvā dātabbaṁ, na pana sahassaṁ vā satasahassaṁ vā mahāiṇaṁ. Tādisañhi bhikkhācariyavattena",
  "tika-vin08t33:70_17": "sabbehi bhikkhūhi tādisassa bhikkhuno pariyesitvā dātabbaṁ.",
  "tika-vin08t33:71_0": "“Chattaṁ vā vedikaṁ vāti ettha vedikāti cetiyassa upari caturassacayo vuccati. Chattanti",
  "tika-vin08t33:71_1": "tato uddhaṁ valayāni dassetvā kato aggacayo vuccatī”ti sāratthadīpaniyaṁ vuttaṁ.",
  "tika-vin08t33:71_2": "Cetiyassa upanikkhepatoti cetiyassa paṭijagganatthāya vaḍḍhiyā payojetvā kappiyakārakehi",
  "tika-vin08t33:71_3": "ṭhapitavatthuto. Saṅghikenapīti na kevalañca tatruppādato paccayadāyakehi catupaccayatthāya",
  "tika-vin08t33:71_4": "saṅghassa dinnavatthunāpīti attho. Saṅghabhattaṁ kātuṁ na vaṭṭatīti mahādānaṁ dadantehipi",
  "tika-vin08t33:71_5": "kariyamānaṁ saṅghabhattaṁ viya kāretuṁ na vaṭṭatīti adhippāyo. “Yathāsukhaṁ paribhuñjituṁ",
  "tika-vin08t33:71_6": "ruccatī”ti vuttattā attano attano paribhogapahonakaṁ appaṁ vā bahuṁ vā gahetabbaṁ,",
  "tika-vin08t33:71_7": "adhikaṁ pana gahetuṁ na labhati.",
  "tika-vin08t33:72_0": "Uposathadivaseti nidassanamattaṁ, yasmiṁ kismiñci divasepi kataṁ sukatameva hoti.",
  "tika-vin08t33:72_1": "Karontena “yaṁ imasmiṁ vihāre antosīmāya saṅghasantakaṁ…pe… yathāsukhaṁ paribhuñjituṁ",
  "tika-vin08t33:72_2": "mayhaṁ ruccatī”ti evaṁ katikā kātabbā. Tathā dvīhi tīhipi “āyasmantānaṁ ruccatī”ti",
  "tika-vin08t33:72_3": "vacanameva hettha viseso. Tesampīti rukkhānaṁ. Sā eva katikāti visuṁ katikā na kātabbāti attho.",
  "tika-vin08t33:73_0": "Tesanti rukkhānaṁ, saṅgho sāmīti sambandho. Purimavihāreti purime yathāsukhaṁ paribhogatthāya",
  "tika-vin08t33:73_1": "katakatike vihāre. Pariveṇāni katvā jaggantīti yattha arakkhiyamāne phalāphalāni",
  "tika-vin08t33:73_2": "rukkhā ca vinassanti, tādisaṁ ṭhānaṁ sandhāya vuttaṁ, tattha saṅghassa katikā na",
  "tika-vin08t33:73_3": "pavattatīti adhippāyo. Yehi pana rukkhabījāni ropetvā ādito paṭṭhāya paṭijaggitā,",
  "tika-vin08t33:73_4": "tepi dasamabhāgaṁ datvā ropakeheva paribhuñjitabbāni. Tehīti jaggitehi.",
  "tika-vin08t33:74_0": "Tatthāti tasmiṁ vihāre. Mūletiādikāle, pubbeti attho. Dīghā katikāti aparicchinnakālā",
  "tika-vin08t33:74_1": "yathāsukhaṁ paribhogatthāya katikā. Nikkukkuccenāti “abhājitamida”nti kukkuccaṁ akatvāti",
  "tika-vin08t33:74_2": "attho. Khīyanamattameva tanti tena khīyanena bahuṁ khādantānaṁ doso natthi attano",
  "tika-vin08t33:74_3": "paribhogappamāṇasseva gahitattā, khīyantepi attano pahonakaṁ gahetvā khāditabbanti adhippāyo.",
  "tika-vin08t33:75_0": "Gaṇhathāti na vattabbāti tathā vutte teneva bhikkhunā dinnaṁ viya maññeyyuṁ. Taṁ",
  "tika-vin08t33:75_1": "nissāya micchājīvasambhavo hotīti vuttaṁ. Tenāha “anuvicaritvā”tiādi. Upaḍḍhabhāgoti",
  "tika-vin08t33:75_2": "ekassa bhikkhuno paṭivīsato upaḍḍhabhāgo, dentena ca “ettakaṁ dātuṁ saṅgho anuññāsī”ti",
  "tika-vin08t33:75_3": "evaṁ attānaṁ parimocetvā yathā te saṅghe eva pasīdanti, evaṁ vatvā dātabbaṁ. Apaccāsīsantenāti",
  "tika-vin08t33:75_4": "gilānagamikissarādīnaṁ anuññātapuggalānampi attano santakaṁ dentena apaccāsīsanteneva",
  "tika-vin08t33:75_5": "dātabbaṁ. Ananuññātapuggalānaṁ pana apaccāsīsantenapi dātuṁ na vaṭṭatīti. Saṅghikameva",
  "tika-vin08t33:75_6": "yathākatikāya dāpetabbaṁ. Attano santakampi paccayadāyakādayo sayameva vissāsena",
  "tika-vin08t33:75_7": "gaṇhanti, na vāretabbā, “laddhakappiya”nti tuṇhī bhavitabbaṁ. Pubbe vuttamevāti “kuddho",
  "tika-vin08t33:75_8": "hi so rukkhepi chindeyyā”tiādinā tuṇhībhāve kāraṇaṁ pubbe vuttameva, tehi kataanatthābhāvepi",
  "tika-vin08t33:75_9": "kāruññena tuṇhī bhavituṁ vaṭṭati, “gaṇhathā”tiādi pana vattuṁ na vaṭṭati.",
  "tika-vin08t33:76_0": "Garubhaṇḍattā…pe… na dātabbanti jīvarukkhānaṁ ārāmaṭṭhāniyattā dārūnañca gehasambhārānupagatattā",
  "tika-vin08t33:76_1": "“sabbaṁ tvameva gaṇhāti dātuṁ na vaṭṭatī”ti vuttaṁ. Akatāvāsaṁ vā katvāti pubbe avijjamānaṁ",
  "tika-vin08t33:76_2": "senāsanaṁ katvā. Jaggitakāleti phalavāre sampatte. Jagganakāleti jaggituṁ āraddhakāle.",
  "tika-vin08t33:77": "256.Ñattikammaṭṭhānabhedeti ñattikammassa ṭhānabhede.",
  "tika-vin08t33:78": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t33:79": "Kammākammavinicchayakathālaṅkāro nāma",
  "tika-vin08t33:80": "Tettiṁsatimo paricchedo."
}