{
  "atk-s0403a26:0": "1. Āhuneyyavaggo",
  "atk-s0403a26:1": "1. Paṭhamaāhuneyyasuttavaṇṇanā",
  "atk-s0403a26:2_0": "1. Chakkanipātassa paṭhame idha, bhikkhave, bhikkhūti, bhikkhave, imasmiṁ sāsane",
  "atk-s0403a26:2_1": "bhikkhu. Neva sumano hoti na dummanoti iṭṭhārammaṇe rāgasahagatena somanassena sumano",
  "atk-s0403a26:2_2": "vā aniṭṭhārammaṇe dosasahagatena domanassena dummano vā na hoti. Upekkhako viharati",
  "atk-s0403a26:2_3": "sato sampajānoti majjhattārammaṇe asamapekkhanena aññāṇupekkhāya upekkhakabhāvaṁ",
  "atk-s0403a26:2_4": "anāpajjitvā sato sampajāno hutvā ārammaṇe majjhatto viharati. Imasmiṁ sutte khīṇāsavassa",
  "atk-s0403a26:2_5": "satatavihāro kathito.",
  "atk-s0403a26:3": "2. Dutiyaāhuneyyasuttavaṇṇanā",
  "atk-s0403a26:4_0": "2-4. Dutiye anekavihitaṁ iddhividhantiādīni visuddhimagge vuttāneva. Āsavānaṁ khayā",
  "atk-s0403a26:4_1": "anāsavanti āsavānaṁ khayena anāsavaṁ, na cakkhuviññāṇādīnaṁ viya abhāvenāti. Imasmiṁ",
  "atk-s0403a26:4_2": "sutte khīṇāsavassa abhiññā paṭipāṭiyā kathitā. Tatiyacatutthesu khīṇāsavo kathito.",
  "atk-s0403a26:5": "5-7. Ājānīyasuttattayavaṇṇanā",
  "atk-s0403a26:6_0": "5-7. Pañcame aṅgehīti guṇaṅgehi. Khamoti adhivāsako. Rūpānanti rūpārammaṇānaṁ. Vaṇṇasampannoti",
  "atk-s0403a26:6_1": "sarīravaṇṇena sampanno. Chaṭṭhe balasampannoti kāyabalena sampanno. Sattame javasampannoti",
  "atk-s0403a26:6_2": "padajavena sampanno.",
  "atk-s0403a26:7": "8-9. Anuttariyasuttādivaṇṇanā",
  "atk-s0403a26:8_0": "8-9. Aṭṭhame anuttariyānīti aññena uttaritarena rahitāni niruttarāni. Dassanānuttariyanti",
  "atk-s0403a26:8_1": "rūpadassanesu anuttaraṁ. Esa nayo sabbapadesu. Hatthiratanādīnañhi dassanaṁ na dassanānuttariyaṁ,",
  "atk-s0403a26:8_2": "niviṭṭhasaddhassa pana niviṭṭhapemavasena dasabalassa vā bhikkhusaṅghassa vā kasiṇaasubhanimittādīnaṁ",
  "atk-s0403a26:8_3": "vā aññatarassa dassanaṁ dassanānuttariyaṁ nāma. Khattiyādīnaṁ guṇakathāsavanaṁ na",
  "atk-s0403a26:8_4": "savanānuttariyaṁ, niviṭṭhasaddhassa pana niviṭṭhapemavasena tiṇṇaṁ vā ratanānaṁ guṇakathāsavanaṁ",
  "atk-s0403a26:8_5": "tepiṭakabuddhavacanasavanaṁ vā savanānuttariyaṁ nāma. Maṇiratanādīnaṁ lābho na lābhānuttariyaṁ,",
  "atk-s0403a26:8_6": "sattavidhaariyadhanalābho pana lābhānuttariyaṁ nāma. Hatthisippādisikkhanaṁ na sikkhānuttariyaṁ,",
  "atk-s0403a26:8_7": "sikkhāttayassa pūraṇaṁ pana sikkhānuttariyaṁ nāma. Khattiyādīnaṁ pāricariyā na pāricariyānuttariyaṁ,",
  "atk-s0403a26:8_8": "tiṇṇaṁ pana ratanānaṁ pāricariyā pāricariyānuttariyaṁ nāma. Khattiyādīnaṁ guṇānussaraṇaṁ",
  "atk-s0403a26:8_9": "na anussatānuttariyaṁ, tiṇṇaṁ pana ratanānaṁ guṇānussaraṇaṁ anussatānuttariyaṁ nāma.",
  "atk-s0403a26:8_10": "Iti imāni cha anuttariyāni lokiyalokuttarāni kathitāni. Navame buddhānussatīti buddhaguṇārammaṇā",
  "atk-s0403a26:8_11": "sati. Sesapadesupi eseva nayo.",
  "atk-s0403a26:9": "10. Mahānāmasuttavaṇṇanā",
  "atk-s0403a26:10_0": "10. Dasame mahānāmoti dasabalassa cūḷapitu putto eko sakyarājā. Yenabhagavā tenupasaṅkamīti",
  "atk-s0403a26:10_1": "bhuttapātarāso hutvā dāsaparijanaparivuto gandhamālādīni gāhāpetvā yattha satthā,",
  "atk-s0403a26:10_2": "tattha agamāsi. Ariyaphalaṁ assa āgatanti āgataphalo. Sikkhāttayasāsanaṁ etena viññātanti",
  "atk-s0403a26:10_3": "viññātasāsano. Iti ayaṁ rājā “sotāpannassa nissayavihāraṁ pucchāmī”ti pucchanto evamāha.",
  "atk-s0403a26:11_0": "Nevassa rāgapariyuṭṭhitanti na uppajjamānena rāgena uṭṭhahitvā gahitaṁ. Ujugatanti",
  "atk-s0403a26:11_1": "buddhānussatikammaṭṭhāne ujukameva gataṁ. Tathāgataṁ ārabbhāti tathāgataguṇe ārabbha.",
  "atk-s0403a26:11_2": "Atthavedanti aṭṭhakathaṁ nissāya uppannaṁ pītipāmojjaṁ. Dhammavedanti pāḷiṁ nissāya",
  "atk-s0403a26:11_3": "uppannaṁ pītipāmojjaṁ. Dhammūpasañhitanti pāḷiñca aṭṭhakathañca nissāya uppannaṁ.",
  "atk-s0403a26:11_4": "Pamuditassāti duvidhena pāmojjena pamuditassa. Pīti jāyatīti pañcavidhā pīti nibbattati.",
  "atk-s0403a26:11_5": "Kāyo passambhatīti nāmakāyo ca karajakāyo ca darathapaṭippassaddhiyā paṭippassambhati.",
  "atk-s0403a26:11_6": "Sukhanti kāyikacetasikasukhaṁ. Samādhiyatīti ārammaṇe sammā ṭhapitaṁ hoti. Visamagatāya",
  "atk-s0403a26:11_7": "pajāyāti rāgadosamohavisamagatesu sattesu. Samappattoti samaṁ upasamaṁ patto hutvā.",
  "atk-s0403a26:11_8": "Sabyāpajjhāyāti sadukkhāya. Dhammasotaṁsamāpannoti vipassanāsaṅkhātaṁ dhammasotaṁ",
  "atk-s0403a26:11_9": "samāpanno. Buddhānussatiṁ bhāvetīti buddhānussatikammaṭṭhānaṁ brūheti vaḍḍheti. Iminā",
  "atk-s0403a26:11_10": "nayena sabbattha attho veditabbo. Iti mahānāmo sotāpannassa nissayavihāraṁ pucchi.",
  "atk-s0403a26:11_11": "Satthāpissa tameva kathesi. Evaṁ imasmiṁ sutte sotāpannova kathitoti.",
  "atk-s0403a26:12": "Āhuneyyavaggo paṭhamo."
}