{
  "atk-s0305a11:0": "12. Saccasaṁyuttaṁ",
  "atk-s0305a11:1": "1. Samādhivaggo",
  "atk-s0305a11:2": "1. Samādhisuttavaṇṇanā",
  "atk-s0305a11:3_0": "1071. Saccasaṁyuttassa paṭhame samādhiṁ, bhikkhaveti te kira bhikkhū cittekaggatāya",
  "atk-s0305a11:3_1": "parihāyanti, atha nesaṁ satthā – “evamete cittekaggataṁ labhitvā, kammaṭṭhānaṁ vaḍḍhetvā,",
  "atk-s0305a11:3_2": "visesaṁ pāpuṇissantī”ti imaṁ desanaṁ ārabhi. Tasmātiha, bhikkhave, “idaṁ dukkha”nti",
  "atk-s0305a11:3_3": "yogo karaṇīyoti ettha yathābhūtādivasena kāraṇacchedo veditabbo. Idañhi vuttaṁ hoti",
  "atk-s0305a11:3_4": "– bhikkhave, yasmā samāhito bhikkhu cattāri saccāni yathābhūtaṁ pajānāti, tasmā tumhehi",
  "atk-s0305a11:3_5": "ca samāhitehi catunnaṁ saccānaṁ yathābhūtaṁ pajānanatthāya “idaṁ dukkha”nti yogo",
  "atk-s0305a11:3_6": "karaṇīyo. Tathā yasmā cattāri saccāni tathāgatasseva pātubhāvā pākaṭāni honti, yasmā",
  "atk-s0305a11:3_7": "ca tathāgatena suvibhattāni, yasmā ca tesu aparimāṇā vaṇṇā aparimāṇāni padabyañjanāni,",
  "atk-s0305a11:3_8": "yasmā ca tesaṁ appaṭividdhattā vaṭṭaṁ vaḍḍhati, tesaṁ paṭividdhakālato paṭṭhāya na",
  "atk-s0305a11:3_9": "vaḍḍhati, tasmā “evaṁ no vaṭṭaṁ na vaḍḍhissatī”ti tumhehi “idaṁ dukkha”nti yogo karaṇīyo.",
  "atk-s0305a11:4": "2. Paṭisallānasuttavaṇṇanā",
  "atk-s0305a11:5": "1072. Dutiyaṁ kāyavivekavikalānaṁ kāyavivekapaṭilābhatthāya vuttaṁ.",
  "atk-s0305a11:6": "3. Paṭhamakulaputtasuttādivaṇṇanā",
  "atk-s0305a11:7_0": "1073-75. Tatiye abhisamayāyāti abhisamayatthāya. Samaṇabrāhmaṇāti cettha sāsanāvacarā",
  "atk-s0305a11:7_1": "adhippetā. Tathā catutthapañcamesu, tena tena abhilāpena bujjhanakānaṁ pana ajjhāsayenetāni vuttāni.",
  "atk-s0305a11:8": "6. Dutiyasamaṇabrāhmaṇasuttavaṇṇanā",
  "atk-s0305a11:9": "1076. Chaṭṭhe abhisambuddhaṁ pakāsesunti abhisambuddho ahanti evaṁ attānaṁ abhisambuddhaṁ pakāsayiṁsu. Imasmiñhi sutte sabbaññubuddhā ca samaṇagahaṇena gahitā.",
  "atk-s0305a11:10": "10. Tiracchānakathāsuttavaṇṇanā",
  "atk-s0305a11:11_0": "1080. Dasame anekavihitanti anekavidhaṁ. Tiracchānakathanti aniyyānikattā saggamokkhamaggānaṁ",
  "atk-s0305a11:11_1": "tiracchānabhūtaṁ kathaṁ. Rājakathantiādīsu rājānaṁ ārabbha “mahāsammato mandhātā",
  "atk-s0305a11:11_2": "dhammāsoko evaṁ mahānubhāvo”tiādinā nayena pavattakathā rājakathā. Esa nayo corakathādīsu.",
  "atk-s0305a11:11_3": "Tesu “asuko rājā abhirūpo dassanīyo”tiādinā nayena gehasitakathāva tiracchānakathā",
  "atk-s0305a11:11_4": "hoti. “Sopi nāma evaṁ mahānubhāvo khayaṁ gato”ti evaṁ pavattā pana kammaṭṭhānabhāve",
  "atk-s0305a11:11_5": "tiṭṭhati. Coresupi “mūladevo evaṁ mahānubhāvo meghamālo evaṁ mahānubhāvo”ti tesaṁ",
  "atk-s0305a11:11_6": "kammaṁ paṭicca “aho sūrā”ti gehasitakathāva tiracchānakathā. Yuddhepi bhāratayuddhādīsu",
  "atk-s0305a11:11_7": "“asukena asuko evaṁ mārito evaṁ viddho”ti kāmassādavaseneva kathā tiracchānakathā,",
  "atk-s0305a11:11_8": "“tepi nāma khayaṁ gatā”ti evaṁ pavattā pana sabbattha kammaṭṭhānameva hoti. Apica",
  "atk-s0305a11:11_9": "annādīsu “evaṁ vaṇṇavantaṁ gandhavantaṁ rasavantaṁ phassasampannaṁ khādimha bhuñjimha",
  "atk-s0305a11:11_10": "pivimha paribhuñjimhā”ti kāmassādavasena kathetuṁ na vaṭṭati. Sātthakaṁ pana katvā",
  "atk-s0305a11:11_11": "“pubbe evaṁ vaṇṇādisampannaṁ annaṁ pānaṁ vatthaṁ sayanaṁ mālaṁ gandhaṁ vilepanaṁ",
  "atk-s0305a11:11_12": "sīlavantānaṁ adamha, cetiye pūjaṁ akarimhā”ti kathetuṁ vaṭṭati.",
  "atk-s0305a11:12_0": "Ñātikathādīsupi “amhākaṁ ñātakā sūrā samatthā”ti vā, “pubbe mayaṁ evaṁ vicitrehi",
  "atk-s0305a11:12_1": "yānehi vicarimhā”ti vā assādavasena vattuṁ na vaṭṭati. Sātthakaṁ pana katvā “tepi",
  "atk-s0305a11:12_2": "no ñātakā khayaṁ gatā”ti vā, “pubbe mayaṁ evarūpā upāhanā saṅghassa adamhā”ti vā",
  "atk-s0305a11:12_3": "kathetabbā. Gāmakathādīsupi suniviṭṭhadunniviṭṭhasubhikkhadubbhikkhādivasena vā “asukagāmavāsino",
  "atk-s0305a11:12_4": "sūrā samatthā”ti vā evaṁ assādavasena vattuṁ na vaṭṭati, sātthakaṁ pana katvā “saddhā",
  "atk-s0305a11:12_5": "pasannā”ti vā, “khayaṁ gatā”ti vā vattuṁ vaṭṭati. Nigamanagarajanapadakathāsupi eseva nayo.",
  "atk-s0305a11:13_0": "Itthikathāpi vaṇṇasaṇṭhānādīni paṭicca assādavasena vattuṁ na vaṭṭati, “saddhā pasannā",
  "atk-s0305a11:13_1": "khayaṁ gatā”ti evameva vaṭṭati. Sūrakathāpi “nandimitto nāma yodho sūro ahosī”ti",
  "atk-s0305a11:13_2": "assādavasena vattuṁ na vaṭṭati, “saddho pasanno ahosi, khayaṁ gato”ti evameva vaṭṭati.",
  "atk-s0305a11:13_3": "Surākathātipi pāṭho. Sāpi cesā surākathā “evarūpā nāma surā pītā ratijananī hotī”ti",
  "atk-s0305a11:13_4": "assādavaseneva na vaṭṭati, ādīnavavasena pana “ummattakasaṁvattanikā”tiādinā nayena",
  "atk-s0305a11:13_5": "vaṭṭati. Visikhākathāpi “asukavisikhā suniviṭṭhā dunniviṭṭhā”ti vā, “asukavisikhāya",
  "atk-s0305a11:13_6": "vāsino sūrā samatthā”ti vā assādavaseneva vattuṁ na vaṭṭati, “saddhā pasannā khayaṁ",
  "atk-s0305a11:13_7": "gatā”ti eccevaṁ vaṭṭati. Kumbhaṭṭhānakathāti udakatitthakathā vuccati, kumbhadāsikathā",
  "atk-s0305a11:13_8": "vā. Sāpi “pāsādikā naccituṁ gāyituṁ chekā”ti assādavasena na vaṭṭati, “saddhā pasannā”tiādinā nayeneva vaṭṭati.",
  "atk-s0305a11:14_0": "Pubbapetakathāti atītañātikathā. Tattha vattamānañātikathāsadisova vinicchayo. Nānattakathāti",
  "atk-s0305a11:14_1": "purimapacchimakathāhi vimuttā avasesā nānāsabhāvā niratthakakathā. Lokakkhāyikāti",
  "atk-s0305a11:14_2": "“ayaṁ loko kena nimmito, asukena nāma nimmito, kāko seto aṭṭhīnaṁ setattā, balākā",
  "atk-s0305a11:14_3": "rattā lohitassa rattattā”ti evamādikā lokāyatavitaṇḍasallāpakathā. Samuddakkhāyikā",
  "atk-s0305a11:14_4": "nāma “kasmā samuddo sāgaro, sāgaradevena khanitattā sāgaro, khato meti hatthamuddāya",
  "atk-s0305a11:14_5": "niveditattā samuddo”ti evamādikā niratthakasamuddakkhāyikakathā. Iti bhavo iti abhavoti",
  "atk-s0305a11:14_6": "yaṁ vā taṁ vā niratthakakāraṇaṁ vatvā pavattitakathā itibhavābhavakathā. Ettha ca",
  "atk-s0305a11:14_7": "bhavoti sassataṁ, abhavoti ucchedaṁ. Bhavoti vuddhi, abhavoti hāni. Bhavoti kāmasukhaṁ,",
  "atk-s0305a11:14_8": "abhavoti attakilamatho. Iti imāya chabbidhāya itibhavābhavakathāya saddhiṁ bāttiṁsa",
  "atk-s0305a11:14_9": "tiracchānakathā nāma honti. Sesaṁ sabbattha uttānatthamevāti.",
  "atk-s0305a11:15": "Paṭhamo vaggo.",
  "atk-s0305a11:16": "2. Dhammacakkappavattanavaggo",
  "atk-s0305a11:17": "1. Dhammacakkappavattanasuttavaṇṇanā",
  "atk-s0305a11:18_0": "1081. Dutiyassa paṭhame bārāṇasiyanti evaṁnāmake nagare. Isipatane migadāyeti isīnaṁ",
  "atk-s0305a11:18_1": "patanuppatanavasena evaṁladdhanāme migānaṁ abhayadānavasena dinnattā migadāyasaṅkhāte",
  "atk-s0305a11:18_2": "ārāme. Ettha hi uppannuppannā sabbaññuisayo patanti, dhammacakkappavattanatthaṁ nisīdantīti",
  "atk-s0305a11:18_3": "attho. Nandamūlakapabbhārato sattāhaccayena nirodhasamāpattito vuṭṭhitā anotattadahe",
  "atk-s0305a11:18_4": "katamukhadhovanādikiccā ākāsena āgantvā paccekabuddhaisayopettha otaraṇavasena patanti,",
  "atk-s0305a11:18_5": "uposathatthañca anuposathatthañca sannipatanti, gandhamādanaṁ paṭigacchantāpi tatova",
  "atk-s0305a11:18_6": "uppatantīti iminā isīnaṁ patanuppatanavasena taṁ “isipatana”nti vuccati.",
  "atk-s0305a11:19_0": "Āmantesīti dīpaṅkarapādamūle katābhinīhārato paṭṭhāya pāramiyo pūrento anupubbena",
  "atk-s0305a11:19_1": "pacchimabhave katābhinikkhamano anupubbena bodhimaṇḍaṁ patvā tattha aparājitapallaṅke",
  "atk-s0305a11:19_2": "nisinno mārabalaṁ bhinditvā paṭhamayāme pubbenivāsaṁ anussaritvā majjhimayāme dibbacakkhuṁ",
  "atk-s0305a11:19_3": "visodhetvā pacchimayāmāvasāne dasasahassilokadhātuṁ unnādento sabbaññutaṁ patvā satta",
  "atk-s0305a11:19_4": "sattāhāni bodhimaṇḍe vītināmetvā mahābrahmunā āyācitadhammadesano buddhacakkhunā",
  "atk-s0305a11:19_5": "lokaṁ voloketvā lokānuggahena bārāṇasiṁ gantvā pañcavaggiye saññāpetvā dhammacakkaṁ",
  "atk-s0305a11:19_6": "pavattetukāmo āmantesi.",
  "atk-s0305a11:20_0": "Dveme, bhikkhave, antāti dve ime, bhikkhave, koṭṭhāsā. Imassa pana padassa saha samudāhārena",
  "atk-s0305a11:20_1": "samudāhāranigghoso heṭṭhā avīciṁ upari bhavaggaṁ patvā dasasahassilokadhātuṁ pattharitvā",
  "atk-s0305a11:20_2": "aṭṭhāsi. Tasmiṁyeva samaye aṭṭhārasakoṭisaṅkhā brahmāno samāgacchiṁsu, pacchimadisāya",
  "atk-s0305a11:20_3": "sūriyo atthameti, pācīnadisāya āsāḷhanakkhattena yutto puṇṇacando uggacchati. Tasmiṁ",
  "atk-s0305a11:20_4": "samaye bhagavā imaṁ dhammacakkappavattanasuttaṁ ārabhanto “dveme, bhikkhave, antā”tiādimāha.",
  "atk-s0305a11:21_0": "Tattha pabbajitenāti gihisaṁyojanaṁ chinditvā pabbajjupagatena. Na sevitabbāti na",
  "atk-s0305a11:21_1": "vaḷañjetabbā. Yo cāyaṁ kāmesu kāmasukhallikānuyogoti yo ca ayaṁ vatthukāmesu kilesakāmasukhassa",
  "atk-s0305a11:21_2": "anuyogo. Hīnoti lāmako. Gammoti gāmavāsīnaṁ santako. Pothujjanikoti andhabālajanena",
  "atk-s0305a11:21_3": "āciṇṇo. Anariyoti na ariyo na visuddho na uttamo na vā ariyānaṁ santako. Anatthasaṁhitoti",
  "atk-s0305a11:21_4": "na atthasaṁhito, hitasukhāvahakāraṇaṁ anissitoti attho. Attakilamathānuyogoti attano",
  "atk-s0305a11:21_5": "kilamathassa anuyogo, attano dukkhakaraṇanti attho. Dukkhoti kaṇṭakāpassayaseyyādīhi",
  "atk-s0305a11:21_6": "attamāraṇehi dukkhāvaho.",
  "atk-s0305a11:22_0": "Paññācakkhuṁ karotīti cakkhukaraṇī. Dutiyapadaṁ tasseva vevacanaṁ. Upasamāyāti kilesūpasamatthāya.",
  "atk-s0305a11:22_1": "Abhiññāyāti catunnaṁ saccānaṁ abhijānanatthāya. Sambodhāyāti tesaṁyeva sambujjhanatthāya.",
  "atk-s0305a11:22_2": "Nibbānāyāti nibbānasacchikiriyāya. Sesamettha yaṁ vattabbaṁ siyā, taṁ heṭṭhā tattha",
  "atk-s0305a11:22_3": "tattha vuttameva. Saccakathāpi sabbākāreneva visuddhimagge vitthāritā.",
  "atk-s0305a11:23_0": "Tiparivaṭṭanti saccañāṇakiccañāṇakatañāṇasaṅkhātānaṁ tiṇṇaṁ parivaṭṭānaṁ vasena tiparivaṭṭaṁ.",
  "atk-s0305a11:23_1": "Ettha hi “idaṁ dukkhaṁ ariyasaccaṁ, idaṁ dukkhasamudaya”nti evaṁ catūsu saccesu yathābhūtaṁ",
  "atk-s0305a11:23_2": "ñāṇaṁ saccañāṇaṁ nāma. Tesuyeva “pariññeyyaṁ pahātabba”nti evaṁ kattabbakiccajānanañāṇaṁ",
  "atk-s0305a11:23_3": "kiccañāṇaṁ nāma. “Pariññātaṁ pahīna”nti evaṁ tassa tassa kiccassa katabhāvajānanañāṇaṁ",
  "atk-s0305a11:23_4": "katañāṇaṁ nāma. Dvādasākāranti tesaṁyeva ekekasmiṁ sacce tiṇṇaṁ tiṇṇaṁ ākārānaṁ vasena",
  "atk-s0305a11:23_5": "dvādasākāraṁ. Ñāṇadassananti etesaṁ tiparivaṭṭānaṁ dvādasannaṁ ākārānaṁ vasena uppannañāṇasaṅkhātaṁ",
  "atk-s0305a11:23_6": "dassanaṁ. Dhammacakkhunti aññattha tayo maggā tīṇi ca phalāni dhammacakkhu nāma honti,",
  "atk-s0305a11:23_7": "idha paṭhamamaggova.",
  "atk-s0305a11:24_0": "Dhammacakketi paṭivedhañāṇe ceva desanāñāṇe ca. Bodhipallaṅke nisinnassa hi catūsu",
  "atk-s0305a11:24_1": "saccesu uppannaṁ dvādasākāraṁ paṭivedhañāṇampi, isipatane nisinnassa dvādasākārāya",
  "atk-s0305a11:24_2": "saccadesanāya pavattitaṁ desanāñāṇampi dhammacakkaṁ nāma. Ubhayampi hetaṁ dasabalassa",
  "atk-s0305a11:24_3": "ure pavattañāṇameva. Imāya desanāya pakāsentena bhagavatā dhammacakkaṁ pavattitaṁ",
  "atk-s0305a11:24_4": "nāma. Taṁ panetaṁ dhammacakkaṁ yāva aññāsikoṇḍaññatthero aṭṭhārasahi brahmakoṭīhi",
  "atk-s0305a11:24_5": "saddhiṁ sotāpattiphale patiṭṭhāti, tāva naṁ bhagavā pavatteti nāma, patiṭṭhite ca",
  "atk-s0305a11:24_6": "pavattitaṁ nāma. Taṁ sandhāya pavattite ca pana bhagavatā dhammacakke bhummā devā",
  "atk-s0305a11:24_7": "saddamanussāvesuntiādi vuttaṁ.",
  "atk-s0305a11:25_0": "Tattha bhummāti bhūmaṭṭhakadevatā. Saddamanussāvesunti ekappahāreneva sādhukāraṁ",
  "atk-s0305a11:25_1": "datvā – “etaṁ bhagavatā”tiādīni vadantā anusāvayiṁsu. Obhāsoti sabbaññutaññāṇobhāso.",
  "atk-s0305a11:25_2": "So hi tadā devānaṁ devānubhāvaṁ atikkamitvā virocittha. Aññāsi vata, bho, koṇḍaññoti",
  "atk-s0305a11:25_3": "imassapi udānassa udāhāranigghoso dasasahassilokadhātuṁ pharitvā aṭṭhāsi.",
  "atk-s0305a11:26": "9. Saṅkāsanasuttavaṇṇanā",
  "atk-s0305a11:27_0": "1089. Navame aparimāṇā vaṇṇāti appamāṇāni akkharāni. Byañjanāti tesaṁyeva vevacanaṁ,",
  "atk-s0305a11:27_1": "vaṇṇānaṁ vā ekadesā yadidaṁ byañjanā nāma. Saṅkāsanāti vibhattiyo. Ekamekasmiñhi",
  "atk-s0305a11:27_2": "sacce sabbākārena vitthāriyamāne vaṇṇādīnaṁ anto nāma natthi. Tasmā evamāha.",
  "atk-s0305a11:28": "10. Tathasuttavaṇṇanā",
  "atk-s0305a11:29_0": "1090. Dasame sabhāvāvijahanaṭṭhena tathaṁ. Dukkhañhi dukkhameva vuttaṁ. Sabhāvassa",
  "atk-s0305a11:29_1": "amoghatāya avitathaṁ. Na hi dukkhaṁ adukkhaṁ nāma hoti. Aññabhāvānupagamena anaññathaṁ.",
  "atk-s0305a11:29_2": "Na hi dukkhaṁ samudayādibhāvaṁ upagacchati. Samudayādīsupi eseva nayoti.",
  "atk-s0305a11:30": "Dhammacakkappavattanavaggo dutiyo.",
  "atk-s0305a11:31": "3. Koṭigāmavaggo",
  "atk-s0305a11:32": "1. Koṭigāmasuttavaṇṇanā",
  "atk-s0305a11:33": "1091. Tatiyassa paṭhame ananubodhāti ananubujjhanena. Appaṭivedhāti appaṭivijjhanena.",
  "atk-s0305a11:34": "2. Dutiyakoṭigāmasuttavaṇṇanā",
  "atk-s0305a11:35": "1092. Dutiye cetovimutti paññāvimuttīti phalasamāpattiphalapaññānaṁ nāmaṁ.",
  "atk-s0305a11:36": "7. Tathasuttavaṇṇanā",
  "atk-s0305a11:37": "1097. Sattame tasmā ariyasaccānīti yasmā tathāni avitathāni anaññathāni, tasmā ariyānaṁ saccānīti vuccanti. Na hi vitathāni ariyā ariyasaccato paṭivijjhanti.",
  "atk-s0305a11:38": "8. Lokasuttavaṇṇanā",
  "atk-s0305a11:39": "1098. Aṭṭhame tathāgato ariyo, tasmā “ariyasaccānī”ti yasmā ariyena tathāgatena paṭividdhattā desitattā ca tāni ariyasantakāni honti, tasmā ariyassa saccattā ariyasaccānīti attho.",
  "atk-s0305a11:40": "10. Gavampatisuttavaṇṇanā",
  "atk-s0305a11:41": "1100. Dasame sahañcaniketi sahañcaniyanagare. Yo, bhikkhave, dukkhaṁ passati, dukkhasamudayampi so passatītiādi ekapaṭivedhavasena vuttaṁ, imasmiñhi sutte ekapaṭivedhova kathito.",
  "atk-s0305a11:42": "Koṭigāmavaggo tatiyo.",
  "atk-s0305a11:43": "4. Sīsapāvanavaggo",
  "atk-s0305a11:44": "1. Sīsapāvanasuttavaṇṇanā",
  "atk-s0305a11:45": "1101. Catutthassa paṭhame yadidaṁ uparīti yāni imāni upari. Sīsapāvaneti sīsapārukkhe.",
  "atk-s0305a11:46": "2. Khadirapattasuttavaṇṇanā",
  "atk-s0305a11:47": "1102. Dutiye anabhisameccāti ñāṇena anabhisamāgantvā, appaṭivijjhitvāti attho.",
  "atk-s0305a11:48": "3. Daṇḍasuttavaṇṇanā",
  "atk-s0305a11:49_0": "1103. Tatiye asmā lokā paraṁ lokanti imamhā manussalokā paraṁ nirayampi, tiracchānayonimpi,",
  "atk-s0305a11:49_1": "pettivisayampi, manussalokampi, devalokampi, gacchanti, punappunaṁ vaṭṭasmiṁyeva",
  "atk-s0305a11:49_2": "nibbattantīti attho.",
  "atk-s0305a11:50": "5. Sattisatasuttavaṇṇanā",
  "atk-s0305a11:51": "1105. Pañcame evañcetaṁ, bhikkhave, assāti, bhikkhave, evaṁ ce etaṁ bhaveyya, nirantaraṁ sattisatehi haññamānassa dukkhadomanassehi sahevesa saccābhisamayo bhaveyya ceti attho.",
  "atk-s0305a11:52": "9. Indakhīlasuttavaṇṇanā",
  "atk-s0305a11:53": "1109. Navame mukhaṁ olokentīti ajjhāsayaṁ olokenti. Ajjhāsayo idha mukhanti adhippeto.",
  "atk-s0305a11:54": "10. Vādatthikasuttavaṇṇanā",
  "atk-s0305a11:55_0": "1110. Dasame silāyūpoti silāthambho. Soḷasakukkukoti soḷasahattho. Soḷasakukkūtipi",
  "atk-s0305a11:55_1": "pāṭho. Heṭṭhā nemaṅgamāti heṭṭhā āvāṭaṁ paviṭṭhā. Aṭṭha kukku uparinemassāti aṭṭha",
  "atk-s0305a11:55_2": "hatthā āvāṭassa upari uggantvā ṭhitā bhaveyyuṁ. Bhusāti balavatī. Sesaṁ sabbattha uttānamevāti.",
  "atk-s0305a11:56": "Sīsapāvanavaggo catuttho.",
  "atk-s0305a11:57": "5. Papātavaggo",
  "atk-s0305a11:58": "1. Lokacintāsuttavaṇṇanā",
  "atk-s0305a11:59_0": "1111. Pañcamassa paṭhame sumāgadhāya pokkharaṇiyāti evaṁnāmikāya pokkharaṇiyā. Lokacintaṁ",
  "atk-s0305a11:59_1": "cintentoti, “kena nu kho candimasūriyā katā, kena mahāpathavī, kena mahāsamuddo,",
  "atk-s0305a11:59_2": "kena sattā uppāditā, kena pabbatā, kena ambatālanāḷikerādayo”ti evarūpaṁ lokacintaṁ cintento nisīdi.",
  "atk-s0305a11:60_0": "Vicetoti vigatacitto vikkhittacitto vā. Bhūtaṁyeva addasāti te kira asurā sambarimāyaṁ",
  "atk-s0305a11:60_1": "samparivattetvā yathā ne so puriso hatthiassādīsu āruhante ukkhipitvā, bhisamuḷālacchiddehi",
  "atk-s0305a11:60_2": "pavisante passati, evaṁ adhiṭṭhahiṁsu. Taṁ sandhāya satthā “bhūtaṁyeva addasā”ti",
  "atk-s0305a11:60_3": "āha. Devānaṁyeva mohayamānāti devānaṁ cittaṁ mohayantā. Tasmāti yasmā lokacintaṁ",
  "atk-s0305a11:60_4": "cintento ummattakopi hoti, tasmā.",
  "atk-s0305a11:61": "2-3. Papātasuttādivaṇṇanā",
  "atk-s0305a11:62": "1112-13. Dutiye paṭibhānakūṭoti eko mahanto pabbatasadiso mariyādapāsāṇo. Tatiye aniṭṭharūpanti aniṭṭhasabhāvaṁ.",
  "atk-s0305a11:63": "4. Kūṭāgārasuttavaṇṇanā",
  "atk-s0305a11:64": "1114. Catutthe heṭṭhimaṁ gharaṁ akaritvāti thambhabhittipādussāpanādinā gharassa heṭṭhimabhāgaṁ akatvā.",
  "atk-s0305a11:65": "5. Vālasuttavaṇṇanā",
  "atk-s0305a11:66_0": "1115. Pañcame santhāgāreti sippuggaṇhanasālāyaṁ. Upāsanaṁ karonteti kaṇḍakhipanasippaṁ",
  "atk-s0305a11:66_1": "karonte. Asanaṁ atipātenteti kaṇḍaṁ atikkamente. Poṅkhānupoṅkhanti ekaṁ kaṇḍaṁ khipitvā",
  "atk-s0305a11:66_2": "yathā assa sarassa poṅkhaṁ vijjhati, aparaṁ anupoṅkhaṁ nāma dutiyassa poṅkhaṁ, puna",
  "atk-s0305a11:66_3": "aparaṁ tassa poṅkhanti evaṁ atipātente addasa. Yatra hi nāmāti ye nāma. Durabhisambhavataranti",
  "atk-s0305a11:66_4": "dukkarataraṁ. Sattadhā bhinnassa vālassa koṭiyā koṭiṁ paṭivijjheyyāti ekaṁ vālaṁ",
  "atk-s0305a11:66_5": "sattadhā bhinditvā, tassa ekaṁ bhedaṁ gahetvā, vātiṅgaṇamajjhe bandhitvā, aparaṁ",
  "atk-s0305a11:66_6": "bhedaṁ kaṇḍassa aggakoṭiyaṁ bandhitvā, usabhamatte ṭhito kaṇḍabaddhāya koṭiyā taṁ",
  "atk-s0305a11:66_7": "vātiṅgaṇabaddhakoṭiṁ paṭivijjheyyāti attho. Tasmāti yasmā evaṁ duppaṭivijjhāni cattāri saccāni, tasmā.",
  "atk-s0305a11:67": "7. Paṭhamachiggaḷayugasuttavaṇṇanā",
  "atk-s0305a11:68": "1117. Sattame aññamaññakhādikāti aññamaññaṁ khādanaṁ. Dubbalakhādikāti balavantehi macchādīhi dubbalānaṁ macchādīnaṁ khādanaṁ.",
  "atk-s0305a11:69": "8. Dutiyachiggaḷayugasuttavaṇṇanā",
  "atk-s0305a11:70_0": "1118. Aṭṭhame mahāpathavīti cakkavāḷagabbhantarā mahāpathavī. Adhiccamidaṁ, bhanteti",
  "atk-s0305a11:70_1": "idaṁ adhiccuppattikaṁ sace taṁ yugaṁ na pūti bhaveyya, samudde udakaṁ na susseyya,",
  "atk-s0305a11:70_2": "so ca kacchapo na mareyya, api nāma yadicchāvasena siyāti attho.",
  "atk-s0305a11:71_0": "Evaṁ adhiccamidaṁ, bhikkhaveti ettha mahāsīvatthero cattāri yugāni dasseti – puratthimacakkavāḷamukhavaṭṭiyaṁ",
  "atk-s0305a11:71_1": "ṭhitena purisena pakkhittayugassa hi chiggaḷena tassa andhakacchapassa gīvāya pavesanaṁ",
  "atk-s0305a11:71_2": "viya manussapaṭilābho adhiccapaṭilābhī. Dakkhiṇacakkavāḷamukhavaṭṭiyaṁ ṭhitena pakkhittassa",
  "atk-s0305a11:71_3": "pana paribbhamantassa purimayugaṁ patvā chiggaḷena chiggaḷupari āruḷhassa chiggaḷena",
  "atk-s0305a11:71_4": "gīvappavesanaṁ viya tathāgatuppādo adhiccatarasambhavo. Pacchimacakkavāḷamukhavaṭṭiyaṁ",
  "atk-s0305a11:71_5": "ṭhitena pakkhittassa pana paribbhamantassa purimayugadvayaṁ patvā chiggaḷena chiggaḷupari",
  "atk-s0305a11:71_6": "āruḷhassa chiggaḷena gīvappavesanaṁ viya tathāgatappaveditassa dhammavinayassa dīpanaṁ",
  "atk-s0305a11:71_7": "adhiccatarasambhavaṁ. Uttaracakkavāḷamukhavaṭṭiyaṁ ṭhitena pakkhittassa pana paribbhamantassa",
  "atk-s0305a11:71_8": "purimayugattayaṁ patvā chiggaḷena chiggaḷupari āruḷhassa chiggaḷena gīvappavesanaṁ",
  "atk-s0305a11:71_9": "viya catusaccapaṭivedho ativiya adhiccatarasambhavo veditabbo. Navamādīni abhisamayasaṁyutte vuttanayānevāti.",
  "atk-s0305a11:72": "Papātavaggo pañcamo.",
  "atk-s0305a11:73": "6. Abhisamayavaggavaṇṇanā",
  "atk-s0305a11:74": "1121. Abhisamayavaggo nidānavagge abhisamayasaṁyutte vitthāritova.",
  "atk-s0305a11:75": "7. Paṭhamaāmakadhaññapeyyālavaggo",
  "atk-s0305a11:76": "3. Paññāsuttavaṇṇanā",
  "atk-s0305a11:77": "1133. Āmakadhaññapeyyāle ariyena paññācakkhunāti vipassanaṁ ādiṁ katvā lokiyalokuttarena ñāṇacakkhunā.",
  "atk-s0305a11:78": "4. Surāmerayasuttavaṇṇanā",
  "atk-s0305a11:79_0": "1134.Surāmerayamajjappamādaṭṭhānā paṭiviratāti ettha surā nāma piṭṭhasurā, odanasurā,",
  "atk-s0305a11:79_1": "pūvasurā, kiṇṇapakkhittā, sambhārasaṁyuttāti pañcavidhā. Merayaṁ nāma pupphāsavo,",
  "atk-s0305a11:79_2": "phalāsavoti, evaṁ vutto yo koci āsavo. Majjanti tadeva ubhayaṁ, yaṁ vā panaññampi",
  "atk-s0305a11:79_3": "surāsavavinimuttaṁ madanīyaṁ. Yāya cetanāya taṁ pivanti, sā pamādassa kāraṇattā pamādaṭṭhānaṁ",
  "atk-s0305a11:79_4": "nāma, tato paṭiviratāti attho.",
  "atk-s0305a11:80": "6-7. Matteyyasuttādivaṇṇanā",
  "atk-s0305a11:81": "1136-37.Matteyyāti mātuhitā, mātari sammāpaṭipannāti attho. Petteyyādīsu pituhitā petteyyā.",
  "atk-s0305a11:82": "8-9. Sāmaññasuttādivaṇṇanā",
  "atk-s0305a11:83": "1138-39. Samaṇānaṁ hitā sāmaññā. Brāhmaṇānaṁ hitā brahmaññā. Tesu tesu sammā paṭipannānaṁyevetaṁ adhivacanaṁ.",
  "atk-s0305a11:84": "10. Pacāyikasuttavaṇṇanā",
  "atk-s0305a11:85": "1140.Kule jeṭṭhāpacāyinoti kule jeṭṭhānaṁ apacāyino, nīcavuttinoti attho.",
  "atk-s0305a11:86": "8. Dutiyaāmakadhaññapeyyālavaggo",
  "atk-s0305a11:87": "8. Bījagāmasuttavaṇṇanā",
  "atk-s0305a11:88_0": "1148.Bījagāmabhūtagāmasamārambhāti mūlabījaṁ, khandhabījaṁ, phaḷubījaṁ, aggabījaṁ,",
  "atk-s0305a11:88_1": "bījabījanti pañcavidhassa bījagāmassa ceva yassa kassaci nīlatiṇarukkhādikassa bhūtagāmassa",
  "atk-s0305a11:88_2": "ca samārambhā, chedanapacanādibhāvena vikopanā paṭiviratāti attho.",
  "atk-s0305a11:89": "9. Vikālabhojanasuttavaṇṇanā",
  "atk-s0305a11:90": "1149.Vikālabhojanāti kālātikkantabhojanā, majjhanhikātikkamato paṭṭhāya yāvakālikaparibhogāti attho.",
  "atk-s0305a11:91": "10. Gandhavilepanasuttavaṇṇanā",
  "atk-s0305a11:92_0": "1150. Mālādīsu mālāti yaṁ kiñci pupphaṁ. Gandhanti yaṁ kiñci gandhajātaṁ. Vilepananti",
  "atk-s0305a11:92_1": "chavirāgakaraṇaṁ. Tattha piḷandhantā dhārenti nāma, ūnaṭṭhānaṁ pūrentā maṇḍenti nāma,",
  "atk-s0305a11:92_2": "gandhavasena chavirāgavasena ca sādiyantā vibhūsenti nāma. Ṭhānaṁ vuccati kāraṇaṁ.",
  "atk-s0305a11:92_3": "Tasmā yāya dussīlyacetanāya tāni mālādhāraṇādīni mahājano karoti, tato paṭiviratāti attho.",
  "atk-s0305a11:93": "9. Tatiyaāmakadhaññapeyyālavaggo",
  "atk-s0305a11:94": "1. Naccagītasuttavaṇṇanā",
  "atk-s0305a11:95_0": "1151. Sāsanassa ananulomattā visūkaṁ paṭāṇībhūtaṁ dassananti visūkadassanaṁ. Attanā",
  "atk-s0305a11:95_1": "naccananaccāpanādivasena naccā ca gītā ca vāditā ca antamaso mayūranaccādivasenāpi",
  "atk-s0305a11:95_2": "pavattānaṁ naccādīnaṁ visūkabhūtā dassanā cāti naccagītavāditavisūkadassanā. Naccādīni",
  "atk-s0305a11:95_3": "hi attanā payojetuṁ vā parehi payojāpetuṁ vā payuttāni passituṁ vā neva bhikkhūnaṁ,",
  "atk-s0305a11:95_4": "na bhikkhunīnaṁ vaṭṭanti.",
  "atk-s0305a11:96": "2. Uccāsayanasuttavaṇṇanā",
  "atk-s0305a11:97": "1152.Uccāsayanaṁ vuccati pamāṇātikkantaṁ. Mahāsayanaṁ akappiyattharaṇaṁ, tato paṭiviratāti attho.",
  "atk-s0305a11:98": "3. Jātarūpasuttavaṇṇanā",
  "atk-s0305a11:99_0": "1153.Jātarūpanti suvaṇṇaṁ. Rajatanti kahāpaṇo – lohamāsako, jatumāsako, dārumāsakoti",
  "atk-s0305a11:99_1": "ye vohāraṁ gacchanti, tassa ubhayassāpi paṭiggahaṇā paṭiviratā. Neva naṁ uggaṇhanti",
  "atk-s0305a11:99_2": "na uggaṇhāpenti, na upanikkhittaṁ sādiyantīti attho.",
  "atk-s0305a11:100": "4. Āmakadhaññasuttavaṇṇanā",
  "atk-s0305a11:101_0": "1154. Āmakadhaññapaṭiggahaṇāti sāli-vīhi-yava-godhuma-kaṅgu-varaka-kudrūsakasaṅkhātassa",
  "atk-s0305a11:101_1": "sattavidhassāpi āmakadhaññassa paṭiggahaṇā. Na kevalañca etesaṁ paṭiggahaṇameva,",
  "atk-s0305a11:101_2": "āmasanampi bhikkhūnaṁ na vaṭṭatiyeva.",
  "atk-s0305a11:102": "5. Āmakamaṁsasuttavaṇṇanā",
  "atk-s0305a11:103": "1155.Āmakamaṁsapaṭiggahaṇāti ettha aññatra uddissa anuññātā āmakamaṁsamacchānaṁ paṭiggahaṇameva bhikkhūnaṁ na vaṭṭati, no āmasanaṁ.",
  "atk-s0305a11:104": "6. Kumārikasuttavaṇṇanā",
  "atk-s0305a11:105": "1156.Itthikumārikapaṭiggahaṇāti ettha itthīti purisantaragatā, itarā kumārikā nāma. Tāsaṁ paṭiggahaṇampi āmasanampi akappiyameva.",
  "atk-s0305a11:106": "7. Dāsidāsasuttavaṇṇanā",
  "atk-s0305a11:107": "1157.Dāsidāsapaṭiggahaṇāti ettha dāsidāsavaseneva tesaṁ paṭiggahaṇaṁ na vaṭṭati, “kappiyakārakaṁ dammi, ārāmikaṁ dammī”ti evaṁ vutte pana vaṭṭati.",
  "atk-s0305a11:108": "10. Catutthaāmakadhaññapeyyālavaggo",
  "atk-s0305a11:109": "1. Khettavatthusuttavaṇṇanā",
  "atk-s0305a11:110_0": "1161.Ajeḷakādīsu khettavatthupariyosānesu kappiyākappiyanayo vinayavasena upaparikkhitabbo.",
  "atk-s0305a11:110_1": "Tattha khettaṁ nāma yasmiṁ pubbaṇṇaṁ ruhati. Vatthu nāma yasmiṁ aparaṇṇaṁ ruhati.",
  "atk-s0305a11:110_2": "Yattha vā ubhayaṁ ruhati, taṁ khettaṁ. Tadatthāya akatabhūmibhāgo vatthu. Khettavatthusīsena",
  "atk-s0305a11:110_3": "cettha vāpitaḷākādīnipi saṅgahitāneva.",
  "atk-s0305a11:111": "2-3. Kayavikkayasuttādivaṇṇanā",
  "atk-s0305a11:112_0": "1162-63.Kayavikkayāti kayā ca vikkayā ca. Dūteyyaṁ vuccati dūtakammaṁ, gihīnaṁ paṇṇaṁ",
  "atk-s0305a11:112_1": "vā sāsanaṁ vā gahetvā tattha tattha gamanaṁ. Pahiṇagamanaṁ vuccati gharā gharaṁ pesitassa",
  "atk-s0305a11:112_2": "khuddakagamanaṁ. Anuyogo nāma tadubhayakaraṇaṁ. Tasmā dūteyyapahiṇagamanānuyogāti",
  "atk-s0305a11:112_3": "evamettha attho veditabbo.",
  "atk-s0305a11:113": "4. Tulākūṭasuttavaṇṇanā",
  "atk-s0305a11:114_0": "1164. Tulākūṭādīsu kūṭanti vañcanaṁ. Tattha tulākūṭaṁ tāva rūpakūṭaṁ, aṅgakūṭaṁ,",
  "atk-s0305a11:114_1": "gahaṇakūṭaṁ, paṭicchannakūṭanti catubbidhaṁ hoti. Tattha rūpakūṭaṁ nāma dve tulā",
  "atk-s0305a11:114_2": "samarūpā katvā gaṇhanto mahatiyā gaṇhāti, dadanto khuddikāya deti. Aṅgakūṭaṁ nāma",
  "atk-s0305a11:114_3": "gaṇhanto pacchābhāge hatthena tulaṁ akkamati, dadanto pubbabhāge. Gahaṇakūṭaṁ nāma",
  "atk-s0305a11:114_4": "gaṇhanto mūle rajjuṁ gaṇhāti, dadanto agge. Paṭicchannakūṭaṁ nāma tulaṁ susiraṁ katvā",
  "atk-s0305a11:114_5": "anto ayacuṇṇaṁ pakkhipitvā gaṇhanto taṁ pacchābhāge karoti, dadanto aggabhāge.",
  "atk-s0305a11:115_0": "Kaṁso vuccati suvaṇṇapāti, tāya vañcanaṁ kaṁsakūṭaṁ. Kathaṁ? Ekaṁ suvaṇṇapātiṁ katvā",
  "atk-s0305a11:115_1": "aññā dve tisso lohapātiyo suvaṇṇavaṇṇā karonti. Tato janapadaṁ gantvā, kiñcideva",
  "atk-s0305a11:115_2": "aḍḍhakulaṁ pavisitvā, “suvaṇṇabhājanāni kiṇathā”ti vatvā, agghe pucchite samagghataraṁ",
  "atk-s0305a11:115_3": "dātukāmā honti, tato tehi “kathaṁ imesaṁ suvaṇṇabhāvo jānitabbo”ti vutte “vīmaṁsitvā",
  "atk-s0305a11:115_4": "gaṇhathā”ti suvaṇṇapātiṁ pāsāṇe ghaṁsitvā sabbapātiyo datvā gacchanti.",
  "atk-s0305a11:116_0": "Mānakūṭaṁ hadayabheda-sikhābheda-rajjubhedavasena tividhaṁ hoti. Tattha hadayabhedo",
  "atk-s0305a11:116_1": "sappitelādiminanakāle labbhati. Tāni hi gaṇhanto heṭṭhāchiddena mānena “saṇikaṁ āsiñcā”ti",
  "atk-s0305a11:116_2": "vatvā antobhājane bahuṁ paggharāpetvā gaṇhāti, dadanto chiddaṁ pidhāya sīghaṁ pūretvā",
  "atk-s0305a11:116_3": "deti. Sikhābhedo tilataṇḍulādiminanakāle labbhati. Tāni hi gaṇhanto saṇikaṁ sikhaṁ",
  "atk-s0305a11:116_4": "ussāpetvā gaṇhāti, dadanto vegena sikhaṁ bhindanto deti. Rajjubhedo khettavatthuminanakāle",
  "atk-s0305a11:116_5": "labbhati. Lañjaṁ alabhantā hi khettaṁ amahantaṁ mahantaṁ katvā minanti.",
  "atk-s0305a11:117": "5. Ukkoṭanasuttavaṇṇanā",
  "atk-s0305a11:118_0": "1165.Ukkoṭanādīsu ukkoṭananti sāmike assāmike kātuṁ lañjaggahaṇaṁ. Vañcananti tehi",
  "atk-s0305a11:118_1": "tehi upāyehi paresaṁ vañcanaṁ. Tatridamekaṁvatthu – eko kira luddako migañca migapotakañca",
  "atk-s0305a11:118_2": "gahetvā āgacchati. Tameko dhutto “kiṁ, bho, migo agghati, kiṁ migapotako”ti?, Āha.",
  "atk-s0305a11:118_3": "“Migo dve kahāpaṇe, migapotako eka”nti ca vutte kahāpaṇaṁ datvā, migapotakaṁ gahetvā",
  "atk-s0305a11:118_4": "thokaṁ gantvā nivatto “na me, bho, migapotakena attho, migaṁ me dehī”ti āha. Tena",
  "atk-s0305a11:118_5": "hi dve kahāpaṇe dehīti. Nanu, bho, mayā paṭhamaṁ eko kahāpaṇo dinnoti. Āma dinnoti.",
  "atk-s0305a11:118_6": "Imampi migapotakaṁ gaṇha, evaṁ so ca kahāpaṇo, ayañca kahāpaṇagghanako migapotakoti",
  "atk-s0305a11:118_7": "dve kahāpaṇā bhavissantīti. So “kāraṇaṁ vadatī”ti sallakkhetvā migapotakaṁ gahetvā migaṁ adāsīti.",
  "atk-s0305a11:119_0": "Nikatīti yogavasena vā māyāvasena vā apāmaṅgaṁ pāmaṅganti amaṇiṁ maṇinti, asuvaṇṇaṁ",
  "atk-s0305a11:119_1": "suvaṇṇanti katvā patirūpakena vañcanaṁ. Sāciyogoti kuṭilayogo. Etesaṁyeva ukkoṭanādīnametaṁ",
  "atk-s0305a11:119_2": "nāmaṁ. Tasmā ukkoṭanasāciyogā vañcanasāciyogā nikatisāciyogāti evamettha attho daṭṭhabbo.",
  "atk-s0305a11:119_3": "Keci aññaṁ dassetvā aññassa parivattanaṁ sāciyogoti vadanti. Taṁ pana vañcaneneva saṅgahitaṁ.",
  "atk-s0305a11:120": "6-11. Chedanasuttādivaṇṇanā",
  "atk-s0305a11:121_0": "1166-71.Chedanādīsu chedananti hatthacchedanādi. Vadhoti maraṇaṁ. Bandhoti rajjubandhanādīhi",
  "atk-s0305a11:121_1": "bandhanaṁ. Viparāmosoti himaviparāmoso, gumbaviparāmosoti duvidho. Yaṁ himapātasamaye",
  "atk-s0305a11:121_2": "himena paṭicchannā hutvā maggapaṭipannaṁ janaṁ musanti, ayaṁ himaviparāmoso. Yaṁ",
  "atk-s0305a11:121_3": "gumbādipaṭicchannā musanti, ayaṁ gumbaviparāmoso.",
  "atk-s0305a11:122_0": "Ālopo vuccati gāmanigamādīnaṁ vilopakaraṇaṁ. Sahasākāroti sāhasakiriyā, gehaṁ pavisitvā,",
  "atk-s0305a11:122_1": "manussānaṁ ure satthaṁ ṭhapetvā, icchitabhaṇḍaggahaṇaṁ. Evametasmā chedanavadhabandhanaviparāmosaālopasahasākārā",
  "atk-s0305a11:122_2": "paṭiviratā. Sesaṁ sabbattha uttānatthamevāti.",
  "atk-s0305a11:123": "Āmakadhaññapeyyālavaṇṇanā niṭṭhitā.",
  "atk-s0305a11:124": "Iti sāratthappakāsiniyā saṁyuttanikāya-aṭṭhakathāya",
  "atk-s0305a11:125": "Mahāvaggavaṇṇanā niṭṭhitā.",
  "atk-s0305a11:126": "Nigamanakathā",
  "atk-s0305a11:127": "Ettāvatā hi –",
  "atk-s0305a11:128": "“Bahukārassa yatīnaṁ vipassanācāranipuṇabuddhīnaṁ,",
  "atk-s0305a11:129": "Saṁyuttavaranikāyassa atthasaṁvaṇṇanaṁ kātuṁ.",
  "atk-s0305a11:130": "“Saddhammassa ciraṭṭhitimāsisamānena yā mayā;",
  "atk-s0305a11:131": "Nipuṇā aṭṭhakathā āraddhā sāratthapakāsinī nāma.",
  "atk-s0305a11:132": "“Sā hi mahāaṭṭhakathāya sāramādāya niṭṭhitā esā;",
  "atk-s0305a11:133": "Aṭṭhasattatimattāya pāḷiyā bhāṇavārehi.",
  "atk-s0305a11:134": "“Ekūnasaṭṭhimatto visuddhimaggopi bhāṇavārehi;",
  "atk-s0305a11:135": "Atthappakāsanatthāya āgamānaṁ kato yasmā.",
  "atk-s0305a11:136": "“Tasmā tena sahāyaṁ aṭṭhakathā bhāṇavāragaṇanāya;",
  "atk-s0305a11:137": "Thokena aparipūraṁ sattatiṁsasataṁ hoti.",
  "atk-s0305a11:138": "“Sattatiṁsādhikasata-parimāṇaṁ bhāṇavārato evaṁ;",
  "atk-s0305a11:139": "Samayaṁ pakāsayantiṁ mahāvihārādhivāsīnaṁ.",
  "atk-s0305a11:140": "“Mūlaṭṭhakathāya sāramādāya mayā imaṁ karontena;",
  "atk-s0305a11:141": "Yaṁ puññamupacitaṁ tena hotu sabbo sukhī loko.",
  "atk-s0305a11:142": "“Etissā karaṇatthaṁ therena bhadantajotipālena;",
  "atk-s0305a11:143": "Sucisīlena subhāsitassa pakāsayantañāṇena.",
  "atk-s0305a11:144": "“Sāsanavibhūtikāmena yācamānena maṁ subhaguṇena;",
  "atk-s0305a11:145": "Yaṁ samadhigataṁ puññaṁ tenāpi jano sukhī bhavatū”ti.",
  "atk-s0305a11:146_0": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena",
  "atk-s0305a11:146_1": "sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede",
  "atk-s0305a11:146_2": "sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena",
  "atk-s0305a11:146_3": "yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite",
  "atk-s0305a11:146_4": "uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ",
  "atk-s0305a11:146_5": "vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena",
  "atk-s0305a11:146_6": "therena katā ayaṁ sāratthappakāsinī nāma saṁyuttanikāyaṭṭhakathā.",
  "atk-s0305a11:147": "“Tāva tiṭṭhatu lokasmiṁ, lokanittharaṇesinaṁ;",
  "atk-s0305a11:148": "Dassentī kulaputtānaṁ, nayaṁ sīlavisuddhiyā.",
  "atk-s0305a11:149": "“Yāva buddhoti nāmampi, suddhacittassa tādino;",
  "atk-s0305a11:150": "Lokamhi lokajeṭṭhassa, pavattati mahesino”ti.",
  "atk-s0305a11:151": "Sāratthappakāsinī nāma",
  "atk-s0305a11:152": "Saṁyuttanikāya-aṭṭhakathā sabbākārena niṭṭhitā."
}