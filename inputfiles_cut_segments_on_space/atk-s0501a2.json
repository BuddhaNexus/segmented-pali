{
  "atk-s0501a2:0": "2. Sikkhāpadavaṇṇanā",
  "atk-s0501a2:1": "Sikkhāpadapāṭhamātikā",
  "atk-s0501a2:2_0": "Evaṁ saraṇagamanehi sāsanotāraṁ dassetvā sāsanaṁ otiṇṇena upāsakena vā pabbajitena",
  "atk-s0501a2:2_1": "vā yesu sikkhāpadesu paṭhamaṁ sikkhitabbaṁ, tāni dassetuṁ nikkhittassa sikkhāpadapāṭhassa",
  "atk-s0501a2:2_2": "idāni vaṇṇanatthaṁ ayaṁ mātikā –",
  "atk-s0501a2:3": "“Yena yattha yadā yasmā, vuttānetāni taṁ nayaṁ;",
  "atk-s0501a2:4": "Vatvā katvā vavatthānaṁ, sādhāraṇavisesato.",
  "atk-s0501a2:5": "“Pakatiyā ca yaṁ vajjaṁ, vajjaṁ paṇṇattiyā ca yaṁ;",
  "atk-s0501a2:6": "Vavatthapetvā taṁ katvā, padānaṁ byañjanatthato.",
  "atk-s0501a2:7": "“Sādhāraṇānaṁ sabbesaṁ, sādhāraṇavibhāvanaṁ;",
  "atk-s0501a2:8": "Atha pañcasu pubbesu, visesatthappakāsato.",
  "atk-s0501a2:9": "“Pāṇātipātapabhuti-hekatānānatādito;",
  "atk-s0501a2:10": "Ārammaṇādānabhedā, mahāsāvajjato tathā.",
  "atk-s0501a2:11": "“Payogaṅgasamuṭṭhānā, vedanāmūlakammato;",
  "atk-s0501a2:12": "Viramato ca phalato, viññātabbo vinicchayo.",
  "atk-s0501a2:13": "“Yojetabbaṁ tato yuttaṁ, pacchimesvapi pañcasu;",
  "atk-s0501a2:14": "Āveṇikañca vattabbaṁ, ñeyyā hīnāditāpi cā”ti.",
  "atk-s0501a2:15_0": "Tattha etāni pāṇātipātāveramaṇītiādīni dasa sikkhāpadāni bhagavatā eva vuttāni, na",
  "atk-s0501a2:15_1": "sāvakādīhi. Tāni ca sāvatthiyaṁ vuttāni jetavane anāthapiṇḍikassa ārāme āyasmantaṁ",
  "atk-s0501a2:15_2": "rāhulaṁ pabbājetvā kapilavatthuto sāvatthiṁ anuppattena sāmaṇerānaṁ sikkhāpadavavatthāpanatthaṁ. Vuttaṁ hetaṁ –",
  "atk-s0501a2:16_0": "“Atha kho bhagavā kapilavatthusmiṁ yathābhirantaṁ viharitvā yena sāvatthi tena cārikaṁ",
  "atk-s0501a2:16_1": "pakkāmi. Anupubbena cārikaṁ caramāno yena sāvatthi tadavasari. Tatra sudaṁ bhagavā",
  "atk-s0501a2:16_2": "sāvatthiyaṁ viharati jetavane anāthapiṇḍikassa ārāme. Tena kho pana samayena …pe…",
  "atk-s0501a2:16_3": "atha kho sāmaṇerānaṁ etadahosi – ‘kati nu kho amhākaṁ sikkhāpadāni, kattha ca amhehi",
  "atk-s0501a2:16_4": "sikkhitabba”’nti. Bhagavato etamatthaṁ ārocesuṁ – “anujānāmi, bhikkhave, sāmaṇerānaṁ",
  "atk-s0501a2:16_5": "dasa sikkhāpadāni, tesu ca sāmaṇerehi sikkhituṁ, pāṇātipātāveramaṇī…pe… jātarūparajatapaṭiggahaṇā veramaṇī”ti.",
  "atk-s0501a2:17_0": "Tānetāni “samādāya sikkhati sikkhāpadesū”ti suttānusārena saraṇagamanesu ca dassitapāṭhānusārena",
  "atk-s0501a2:17_1": "“pāṇātipātā veramaṇisikkhāpadaṁ samādiyāmī”ti evaṁ vācanāmaggaṁ āropitānīti veditabbāni.",
  "atk-s0501a2:17_2": "Evaṁ tāva “yena yattha yadā yasmā, vuttānetāni taṁ nayaṁ vatvā”ti so nayo daṭṭhabbo.",
  "atk-s0501a2:18": "Sādhāraṇavisesavavatthānaṁ",
  "atk-s0501a2:19_0": "Ettha ca ādito dve catutthapañcamāni upāsakānaṁ sāmaṇerānañca sādhāraṇāni niccasīlavasena.",
  "atk-s0501a2:19_1": "Uposathasīlavasena pana upāsakānaṁ sattamaṭṭhamaṁ cekaṁ aṅgaṁ katvā sabbapacchimavajjāni",
  "atk-s0501a2:19_2": "sabbānipi sāmaṇerehi sādhāraṇāni, pacchimaṁ pana sāmaṇerānameva visesabhūtanti evaṁ",
  "atk-s0501a2:19_3": "sādhāraṇavisesato vavatthānaṁ kātabbaṁ. Purimāni cettha pañca ekantaakusalacittasamuṭṭhānattā",
  "atk-s0501a2:19_4": "pāṇātipātādīnaṁ pakativajjato veramaṇiyā, sesāni paṇṇattivajjatoti evaṁ pakatiyā",
  "atk-s0501a2:19_5": "ca yaṁ vajjaṁ, vajjaṁ paṇṇattiyā ca yaṁ, taṁ vavatthapetabbaṁ.",
  "atk-s0501a2:20": "Sādhāraṇavibhāvanā",
  "atk-s0501a2:21": "Yasmā cettha “veramaṇisikkhāpadaṁ samādiyāmī”ti etāni sabbasādhāraṇāni padāni, tasmā etesaṁ padānaṁ byañjanato ca atthato ca ayaṁ sādhāraṇavibhāvanā veditabbā –",
  "atk-s0501a2:22_0": "Tattha byañjanato tāva veraṁ maṇatīti veramaṇī, veraṁ pajahati, vinodeti, byantīkaroti,",
  "atk-s0501a2:22_1": "anabhāvaṁ gametīti attho. Viramati vā etāya karaṇabhūtāya veramhā puggaloti, vikārassa",
  "atk-s0501a2:22_2": "vekāraṁ katvā veramaṇī. Teneva cettha “veramaṇisikkhāpadaṁ viramaṇisikkhāpada”nti",
  "atk-s0501a2:22_3": "dvidhā sajjhāyaṁ karonti. Sikkhitabbāti sikkhā, pajjate anenāti padaṁ. Sikkhāya padaṁ",
  "atk-s0501a2:22_4": "sikkhāpadaṁ, sikkhāya adhigamūpāyoti attho. Atha vā mūlaṁ nissayo patiṭṭhāti vuttaṁ",
  "atk-s0501a2:22_5": "hoti. Veramaṇī eva sikkhāpadaṁ veramaṇisikkhāpadaṁ, viramaṇisikkhāpadaṁ vā dutiyena",
  "atk-s0501a2:22_6": "nayena. Sammā ādiyāmi samādiyāmi, avītikkamanādhippāyena akhaṇḍakāritāya acchiddakāritāya",
  "atk-s0501a2:22_7": "asabalakāritāya ca ādiyāmīti vuttaṁ hoti.",
  "atk-s0501a2:23_0": "Atthato pana veramaṇīti kāmāvacarakusalacittasampayuttā virati, sā pāṇātipātā viramantassa",
  "atk-s0501a2:23_1": "“yā tasmiṁ samaye pāṇātipātā ārati virati paṭivirati veramaṇī akiriyā akaraṇaṁ anajjhāpatti",
  "atk-s0501a2:23_2": "velāanatikkamo setughāto”ti evamādinā nayena vibhaṅge vuttā. Kāmañcesā veramaṇī nāma",
  "atk-s0501a2:23_3": "lokuttarāpi atthi, idha pana samādiyāmīti vuttattā samādānavasena pavattārahā, tasmā",
  "atk-s0501a2:23_4": "sā na hotīti kāmāvacarakusalacittasampayuttā viratīti vuttā.",
  "atk-s0501a2:24_0": "Sikkhāti tisso sikkhā adhisīlasikkhā, adhicittasikkhā, adhipaññāsikkhāti. Imasmiṁ",
  "atk-s0501a2:24_1": "panatthe sampattaviratisīlaṁ lokikā vipassanā rūpārūpajhānāni ariyamaggo ca sikkhāti",
  "atk-s0501a2:24_2": "adhippetā. Yathāha –",
  "atk-s0501a2:25_0": "“Katame dhammā sikkhā? Yasmiṁ samaye kāmāvacaraṁ kusalaṁ cittaṁ uppannaṁ hoti, somanassasahagataṁ",
  "atk-s0501a2:25_1": "ñāṇasampayuttaṁ…pe… tasmiṁ samaye phasso hoti…pe… avikkhepo hoti, ime dhammā sikkhā.",
  "atk-s0501a2:26_0": "“Katame dhammā sikkhā? Yasmiṁ samaye rūpūpapattiyā maggaṁ bhāveti vivicceva kāmehi",
  "atk-s0501a2:26_1": "vivicca akusalehi dhammehi…pe… paṭhamaṁ jhānaṁ…pe… pañcamaṁ jhānaṁ upasampajja viharati…pe…",
  "atk-s0501a2:26_2": "avikkhepo hoti, ime dhammā sikkhā.",
  "atk-s0501a2:27": "“Katame dhammā sikkhā? Yasmiṁ samaye arūpapattiyā…pe… nevasaññānāsaññāyatanasahagataṁ…pe… avikkhepo hoti, ime dhammā sikkhā.",
  "atk-s0501a2:28": "“Katame dhammā sikkhā? Yasmiṁ samaye lokuttaraṁ jhānaṁ bhāveti niyyānikaṁ…pe… avikkhepo hoti, ime dhammā sikkhā”ti.",
  "atk-s0501a2:29_0": "Etāsu sikkhāsu yāya kāyaci sikkhāya padaṁ adhigamūpāyo, atha vā mūlaṁ nissayo patiṭṭhāti",
  "atk-s0501a2:29_1": "sikkhāpadaṁ. Vuttañhetaṁ – “sīlaṁ nissāya sīle patiṭṭhāya satta bojjhaṅge bhāvento",
  "atk-s0501a2:29_2": "bahulīkaronto”ti evamādi. Evamettha sādhāraṇānaṁ padānaṁ sādhāraṇā byañjanato atthato",
  "atk-s0501a2:29_3": "ca vibhāvanā kātabbā.",
  "atk-s0501a2:30": "Purimapañcasikkhāpadavaṇṇanā",
  "atk-s0501a2:31_0": "Idāni yaṁ vuttaṁ – “atha pañcasu pubbesu, visesatthappakāsato…pe… viññātabbo vinicchayo”ti,",
  "atk-s0501a2:31_1": "tatthetaṁ vuccati – pāṇātipātoti ettha tāva pāṇoti jīvitindriyappaṭibaddhā khandhasantati,",
  "atk-s0501a2:31_2": "taṁ vā upādāya paññatto satto. Tasmiṁ pana pāṇe pāṇasaññino tassa pāṇassa jīvitindriyupacchedakaupakkamasamuṭṭhāpikā",
  "atk-s0501a2:31_3": "kāyavacīdvārānaṁ aññataradvārappavattā vadhakacetanā pāṇātipāto. Adinnādānanti ettha",
  "atk-s0501a2:31_4": "adinnanti parapariggahitaṁ, yattha paro yathākāmakāritaṁ āpajjanto adaṇḍāraho anupavajjo",
  "atk-s0501a2:31_5": "ca hoti, tasmiṁ parapariggahite parapariggahitasaññino tadādāyakaupakkamasamuṭṭhāpikā",
  "atk-s0501a2:31_6": "kāyavacīdvārānaṁ aññataradvārappavattā eva theyyacetanā adinnādānaṁ. Abrahmacariyanti",
  "atk-s0501a2:31_7": "aseṭṭhacariyaṁ, dvayaṁdvayasamāpattimethunappaṭisevanā kāyadvārappavattā asaddhammappaṭisevanaṭṭhānavītikkamacetanā",
  "atk-s0501a2:31_8": "abrahmacariyaṁ. Musāvādoti ettha musāti visaṁvādanapurekkhārassa atthabhañjanako",
  "atk-s0501a2:31_9": "vacīpayogo kāyapayogo vā, visaṁvādanādhippāyena panassa paravisaṁvādakakāyavacīpayogasamuṭṭhāpikā",
  "atk-s0501a2:31_10": "kāyavacīdvārānameva aññataradvārappavattā micchācetanā musāvādo. Surāmerayamajjapamādaṭṭhānanti",
  "atk-s0501a2:31_11": "ettha pana surāti pañca surā – piṭṭhasurā, pūvasurā, odanasurā, kiṇṇapakkhittā, sambhārasaṁyuttā",
  "atk-s0501a2:31_12": "cāti. Merayampi pupphāsavo, phalāsavo, guḷāsavo, madhvāsavo, sambhārasaṁyutto cāti",
  "atk-s0501a2:31_13": "pañcavidhaṁ. Majjanti tadubhayameva madaniyaṭṭhena majjaṁ, yaṁ vā panaññampi kiñci",
  "atk-s0501a2:31_14": "atthi madaniyaṁ, yena pītena matto hoti pamatto, idaṁ vuccati majjaṁ. Pamādaṭṭhānanti",
  "atk-s0501a2:31_15": "yāya cetanāya taṁ pivati ajjhoharati, sā cetanā madappamādahetuto pamādaṭṭhānanti",
  "atk-s0501a2:31_16": "vuccati, yato ajjhoharaṇādhippāyena kāyadvārappavattā surāmerayamajjānaṁ ajjhoharaṇacetanā",
  "atk-s0501a2:31_17": "“surāmerayamajjapamādaṭṭhāna”nti veditabbā. Evaṁ tāvettha pāṇātipātappabhutīhi viññātabbo vinicchayo.",
  "atk-s0501a2:32": "Ekatānānatādivinicchayaṁ",
  "atk-s0501a2:33_0": "Ekatānānatāditoti ettha āha – kiṁ pana vajjhavadhakappayogacetanādīnaṁ ekatāya pāṇātipātassa",
  "atk-s0501a2:33_1": "aññassa vā adinnādānādino ekattaṁ, nānatāya nānattaṁ hoti, udāhu noti. Kasmā panetaṁ",
  "atk-s0501a2:33_2": "vuccati? Yadi tāva ekatāya ekattaṁ, atha yadā ekaṁ vajjhaṁ bahū vadhakā vadhenti,",
  "atk-s0501a2:33_3": "eko vā vadhako bahuke vajjhe vadheti, ekena vā sāhatthikādinā payogena bahū vajjhā",
  "atk-s0501a2:33_4": "vadhīyanti, ekā vā cetanā bahūnaṁ vajjhānaṁ jīvitindriyupacchedakapayogaṁ samuṭṭhāpeti,",
  "atk-s0501a2:33_5": "tadā ekena pāṇātipātena bhavitabbaṁ. Yadi pana nānatāya nānattaṁ. Atha yadā eko vadhako",
  "atk-s0501a2:33_6": "ekassatthāya ekaṁ payogaṁ karonto bahū vajjhe vadheti, bahū vā vadhakā devadattayaññadattasomadattādīnaṁ",
  "atk-s0501a2:33_7": "bahūnamatthāya bahū payoge karontā ekameva devadattaṁ yaññadattaṁ somadattaṁ vā vadhenti,",
  "atk-s0501a2:33_8": "bahūhi vā sāhatthikādīhi payogehi eko vajjho vadhīyati. Bahū vā cetanā ekasseva vajjhassa",
  "atk-s0501a2:33_9": "jīvitindriyupacchedakapayogaṁ samuṭṭhāpenti, tadā bahūhi pāṇātipātehi bhavitabbaṁ.",
  "atk-s0501a2:33_10": "Ubhayampi cetamayuttaṁ. Atha neva etesaṁ vajjhādīnaṁ ekatāya ekattaṁ, nānatāya nānattaṁ,",
  "atk-s0501a2:33_11": "aññatheva tu ekattaṁ nānattañca hoti, taṁ vattabbaṁ pāṇātipātassa, evaṁ sesānampīti.",
  "atk-s0501a2:34_0": "Vuccate – tattha tāva pāṇātipātassa na vajjhavadhakādīnaṁ paccekamekatāya ekatā,",
  "atk-s0501a2:34_1": "nānatāya nānatā, kintu vajjhavadhakādīnaṁ yuganandhamekatāya ekatā, dvinnampi tu",
  "atk-s0501a2:34_2": "tesaṁ, tato aññatarassa vā nānatāya nānatā. Tathā hi bahūsu vadhakesu bahūhi sarakkhepādīhi",
  "atk-s0501a2:34_3": "ekena vā opātakhaṇanādinā payogena bahū vajjhe vadhentesupi bahū pāṇātipātā honti.",
  "atk-s0501a2:34_4": "Ekasmiṁ vadhake ekena, bahūhi vā payogehi tappayogasamuṭṭhāpikāya ca ekāya, bahūhi",
  "atk-s0501a2:34_5": "vā cetanāhi bahū vajjhe vadhentepi bahū pāṇātipātā honti, bahūsu ca vadhakesu yathāvuttappakārehi",
  "atk-s0501a2:34_6": "bahūhi, ekena vā payogena ekaṁ vajjhaṁ vadhentesupi bahū pāṇātipātā honti. Esa nayo",
  "atk-s0501a2:34_7": "adinnādānādīsupīti. Evamettha ekatānānatāditopi viññātabbo vinicchayo.",
  "atk-s0501a2:35_0": "Ārammaṇatoti pāṇātipāto cettha jīvitindriyārammaṇo. Adinnādānaabrahmacariyasurāmerayamajjapamādaṭṭhānāni",
  "atk-s0501a2:35_1": "rūpadhammesu rūpāyatanādiaññatarasaṅkhārārammaṇāni. Musāvādo yassa musā bhaṇati,",
  "atk-s0501a2:35_2": "tamārabhitvā pavattanato sattārammaṇo. Abrahmacariyampi sattārammaṇanti eke. Adinnādānañca",
  "atk-s0501a2:35_3": "yadā satto haritabbo hoti, tadā sattārammaṇanti. Api cettha saṅkhāravaseneva sattārammaṇaṁ,",
  "atk-s0501a2:35_4": "na paṇṇattivasenāti. Evamettha ārammaṇatopi viññātabbo vinicchayo.",
  "atk-s0501a2:36_0": "Ādānatoti pāṇātipātāveramaṇisikkhāpadādīni cetāni sāmaṇerena bhikkhusantike samādinnāneva",
  "atk-s0501a2:36_1": "samādinnāni honti, upāsakena pana attanā samādiyantenāpi samādinnāni honti, parassa",
  "atk-s0501a2:36_2": "santike samādiyantenāpi. Ekajjhaṁ samādinnānipi samādinnāni honti, paccekaṁ samādinnānipi.",
  "atk-s0501a2:36_3": "Kintu nānaṁ ekajjhaṁ samādiyato ekāyeva virati, ekāva cetanā hoti, kiccavasena panetāsaṁ",
  "atk-s0501a2:36_4": "pañcavidhattaṁ viññāyati. Paccekaṁ samādiyato pana pañceva viratiyo, pañca ca cetanā",
  "atk-s0501a2:36_5": "hontīti veditabbā. Evamettha ādānatopi viññātabbo vinicchayo.",
  "atk-s0501a2:37_0": "Bhedatoti sāmaṇerānañcettha ekasmiṁ bhinne sabbānipi bhinnāni honti. Pārājikaṭṭhāniyāni",
  "atk-s0501a2:37_1": "hi tāni tesaṁ, yaṁ taṁ vītikkantaṁ hoti, teneva kammabaddho. Gahaṭṭhānaṁ pana ekasmiṁ",
  "atk-s0501a2:37_2": "bhinne ekameva bhinnaṁ hoti, yato tesaṁ taṁsamādāneneva puna pañcaṅgikattaṁ sīlassa",
  "atk-s0501a2:37_3": "sampajjati. Apare panāhu – “visuṁ visuṁ samādinnesu ekasmiṁ bhinne ekameva bhinnaṁ",
  "atk-s0501a2:37_4": "hoti, ‘pañcaṅgasamannāgataṁ sīlaṁ samādiyāmī’ti evaṁ pana ekato samādinnesu ekasmiṁ",
  "atk-s0501a2:37_5": "bhinne sesānipi sabbāni bhinnāni honti. Kasmā? Samādinnassa abhinnattā, yaṁ taṁ vītikkantaṁ,",
  "atk-s0501a2:37_6": "teneva kammabaddho”ti. Evamettha bhedatopi viññātabbo vinicchayo.",
  "atk-s0501a2:38_0": "Mahāsāvajjatoti guṇavirahitesu tiracchānagatādīsu pāṇesu khuddake pāṇe pāṇātipāto",
  "atk-s0501a2:38_1": "appasāvajjo, mahāsarīre mahāsāvajjo. Kasmā? Payogamahantatāya. Payogasamattepi vatthumahantatāya.",
  "atk-s0501a2:38_2": "Guṇavantesu pana manussādīsu appaguṇe pāṇātipāto appasāvajjo, mahāguṇe mahāsāvajjo.",
  "atk-s0501a2:38_3": "Sarīraguṇānantu samabhāve sati kilesānaṁ upakkamānañca mudutāya appasāvajjatā, tibbatāya",
  "atk-s0501a2:38_4": "mahāsāvajjatā ca veditabbā. Esa nayo sesesupi. Api cettha surāmerayamajjapamādaṭṭhānameva",
  "atk-s0501a2:38_5": "mahāsāvajjaṁ, na tathā pāṇātipātādayo. Kasmā? Manussabhūtassāpi ummattakabhāvasaṁvattanena",
  "atk-s0501a2:38_6": "ariyadhammantarāyakaraṇatoti. Evamettha mahāsāvajjatopi viññātabbo vinicchayo.",
  "atk-s0501a2:39_0": "Payogatoti ettha ca pāṇātipātassa sāhatthiko, āṇattiko, nissaggiyo, thāvaro, vijjāmayo,",
  "atk-s0501a2:39_1": "iddhimayoti chappayogā. Tattha kāyena vā kāyappaṭibaddhena vā paharaṇaṁ sāhatthiko",
  "atk-s0501a2:39_2": "payogo, so uddissānuddissabhedato duvidho hoti. Tattha uddissake yaṁ uddissa paharati,",
  "atk-s0501a2:39_3": "tasseva maraṇena kammunā bajjhati. “Yo koci maratū”ti evaṁ anuddissake pahārapaccayā",
  "atk-s0501a2:39_4": "yassa kassaci maraṇena. Ubhayathāpi ca paharitamatte vā maratu, pacchā vā teneva",
  "atk-s0501a2:39_5": "rogena, paharitakkhaṇe eva kammunā bajjhati. Maraṇādhippāyena ca pahāraṁ datvā tena",
  "atk-s0501a2:39_6": "amatassa puna aññena cittena pahāre dinne pacchāpi yadi paṭhamapahāreneva marati,",
  "atk-s0501a2:39_7": "tadā eva kammunā baddho hoti. Atha dutiyapahārena, natthi pāṇātipāto. Ubhayehi matepi",
  "atk-s0501a2:39_8": "paṭhamapahāreneva kammunā baddho, ubhayehipi amate nevatthi pāṇātipāto. Esa nayo",
  "atk-s0501a2:39_9": "bahukehipi ekassa pahāre dinne. Tatrāpi hi yassa pahārena marati, tasseva kammabaddho hoti.",
  "atk-s0501a2:40": "Adhiṭṭhahitvā pana āṇāpanaṁ āṇattiko payogo. Tatthapi sāhatthike payoge vuttanayeneva kammabaddho anussaritabbo. Chabbidho cettha niyamo veditabbo –",
  "atk-s0501a2:41": "“Vatthu kālo ca okāso, āvudhaṁ iriyāpatho;",
  "atk-s0501a2:42": "Kiriyāvisesoti ime, cha āṇattiniyāmakā”ti. ;",
  "atk-s0501a2:43_0": "Tattha vatthūti māretabbo pāṇo. Kāloti pubbaṇhasāyanhādikālo ca, yobbanathāvariyādikālo",
  "atk-s0501a2:43_1": "ca. Okāsoti gāmo vā nigamo vā vanaṁ vā racchā vā siṅghāṭakaṁ vāti evamādi. Āvudhanti",
  "atk-s0501a2:43_2": "asi vā usu vā satti vāti evamādi. Iriyāpathoti māretabbassa mārakassa ca ṭhānaṁ vā",
  "atk-s0501a2:43_3": "nisajjā vāti evamādi.",
  "atk-s0501a2:44_0": "Kiriyāvisesoti vijjhanaṁ vā chedanaṁ vā bhedanaṁ vā saṅkhamuṇḍikaṁ vāti evamādi.",
  "atk-s0501a2:44_1": "Yadi hi vatthuṁ visaṁvādetvā “yaṁ mārehī”ti āṇatto, tato aññaṁ māreti, āṇāpakassa",
  "atk-s0501a2:44_2": "natthi kammabaddho. Atha vatthuṁ avisaṁvādetvā māreti, āṇāpakassa āṇattikkhaṇe āṇattassa",
  "atk-s0501a2:44_3": "māraṇakkhaṇeti ubhayesampi kammabaddho. Esa nayo kālādīsupi.",
  "atk-s0501a2:45": "Māraṇatthantu kāyena vā kāyappaṭibaddhena vā paharaṇanissajjanaṁ nissaggiyo payogo. Sopi uddissānuddissabhedato duvidho eva, kammabaddho cettha pubbe vuttanayeneva veditabbo.",
  "atk-s0501a2:46_0": "Māraṇatthameva opātakhaṇanaṁ, apassenaupanikkhipanaṁ, bhesajjavisayantādippayojanaṁ",
  "atk-s0501a2:46_1": "vā thāvaro payogo. Sopi uddissānuddissabhedato duvidho, yato tatthapi pubbe vuttanayeneva",
  "atk-s0501a2:46_2": "kammabaddho veditabbo. Ayantu viseso – mūlaṭṭhena opātādīsu paresaṁ mūlena vā mudhā",
  "atk-s0501a2:46_3": "vā dinnesupi yadi tappaccayā koci marati, mūlaṭṭhasseva kammabaddho. Yadipi ca tena",
  "atk-s0501a2:46_4": "aññena vā tattha opāte vināsetvā bhūmisame katepi paṁsudhovakā vā paṁsuṁ gaṇhantā,",
  "atk-s0501a2:46_5": "mūlakhaṇakā vā mūlāni khaṇantā āvāṭaṁ karonti, deve vā vassante kaddamo jāyati, tattha",
  "atk-s0501a2:46_6": "ca koci otaritvā vā laggitvā vā marati, mūlaṭṭhasseva kammabaddho. Yadi pana yena",
  "atk-s0501a2:46_7": "laddhaṁ, so añño vā taṁ vitthaṭataraṁ gambhīrataraṁ vā karoti, tappaccayāva koci",
  "atk-s0501a2:46_8": "marati, ubhayesampi kammabaddho. Yathā tu mūlāni mūlehi saṁsandanti, tathā tatra",
  "atk-s0501a2:46_9": "thale kate muccati. Evaṁ apassenādīsupi yāva tesaṁ pavatti, tāva yathāsambhavaṁ kammabaddho veditabbo.",
  "atk-s0501a2:47_0": "Māraṇatthaṁ pana vijjāparijappanaṁ vijjāmayo payogo. Dāṭhāvudhādīnaṁ dāṭhākoṭanādimiva",
  "atk-s0501a2:47_1": "māraṇatthaṁ kammavipākajiddhivikārakaraṇaṁ iddhimayo payogoti. Adinnādānassa tu theyyapasayhapaṭicchannaparikappakusāvahāravasappavattā",
  "atk-s0501a2:47_2": "sāhatthikāṇattikādayo payogā, tesampi vuttānusāreneva pabhedo veditabbo. Abrahmacariyādīnaṁ",
  "atk-s0501a2:47_3": "tiṇṇampi sāhatthiko eva payogo labbhatīti. Evamettha payogatopi viññātabbo vinicchayo.",
  "atk-s0501a2:48_0": "Aṅgatoti ettha ca pāṇātipātassa pañca aṅgāni bhavanti – pāṇo ca hoti, pāṇasaññī ca,",
  "atk-s0501a2:48_1": "vadhakacittañca paccupaṭṭhitaṁ hoti, vāyamati, tena ca maratīti. Adinnādānassāpi",
  "atk-s0501a2:48_2": "pañceva – parapariggahitañca hoti, parapariggahitasaññī ca, theyyacittañca paccupaṭṭhitaṁ",
  "atk-s0501a2:48_3": "hoti, vāyamati, tena ca ādātabbaṁ ādānaṁ gacchatīti. Abrahmacariyassa pana cattāri",
  "atk-s0501a2:48_4": "aṅgāni bhavanti – ajjhācariyavatthu ca hoti, tattha ca sevanacittaṁ paccupaṭṭhitaṁ",
  "atk-s0501a2:48_5": "hoti, sevanapaccayā payogañca samāpajjati, sādiyati cāti, tathā paresaṁ dvinnampi.",
  "atk-s0501a2:48_6": "Tattha musāvādassa tāva musā ca hoti taṁ vatthu, visaṁvādanacittañca paccupaṭṭhitaṁ",
  "atk-s0501a2:48_7": "hoti, tajjo ca vāyāmo, paravisaṁvādanañca viññāpayamānā viññatti pavattatīti cattāri",
  "atk-s0501a2:48_8": "aṅgāni veditabbāni. Surāmerayamajjapamādaṭṭhānassa pana surādīnañca aññataraṁ hoti",
  "atk-s0501a2:48_9": "madanīyapātukamyatācittañca paccupaṭṭhitaṁ hoti, tajjañca vāyāmaṁ āpajjati, pīte",
  "atk-s0501a2:48_10": "ca pavisatīti imāni cattāri aṅgānīti. Evamettha aṅgatopi viññātabbo vinicchayo.",
  "atk-s0501a2:49_0": "Samuṭṭhānatoti pāṇātipātaadinnādānamusāvādā cettha kāyacittato, vācācittato, kāyavācācittato",
  "atk-s0501a2:49_1": "cāti tisamuṭṭhānā honti. Abrahmacariyaṁ kāyacittavasena ekasamuṭṭhānameva. Surāmerayamajjapamādaṭṭhānaṁ",
  "atk-s0501a2:49_2": "kāyato ca, kāyacittato cāti dvisamuṭṭhānanti. Evamettha samuṭṭhānatopi viññātabbo vinicchayo.",
  "atk-s0501a2:50_0": "Vedanātoti ettha ca pāṇātipāto dukkhavedanāsampayuttova. Adinnādānaṁ tīsu vedanāsu",
  "atk-s0501a2:50_1": "aññataravedanāsampayuttaṁ, tathā musāvādo. Itarāni dve sukhāya vā adukkhamasukhāya",
  "atk-s0501a2:50_2": "vā vedanāya sampayuttānīti. Evamettha vedanātopi viññātabbo vinicchayo.",
  "atk-s0501a2:51": "Mūlatoti pāṇātipāto cettha dosamohamūlo. Adinnādānamusāvādā lobhamohamūlā vā dosamohamūlā vā. Itarāni dve lobhamohamūlānīti. Evamettha mūlatopi viññātabbo vinicchayo.",
  "atk-s0501a2:52_0": "Kammatoti pāṇātipātaadinnādānaabrahmacariyāni cettha kāyakammameva kammapathappattāneva",
  "atk-s0501a2:52_1": "ca, musāvādo vacīkammameva. Yo pana atthabhañjako, so kammapathappatto. Itaro kammameva.",
  "atk-s0501a2:52_2": "Surāmerayamajjapamādaṭṭhānaṁ kāyakammamevāti. Evamettha kammatopi viññātabbo vinicchayo.",
  "atk-s0501a2:53_0": "Viramatoti ettha āha “pāṇātipātādīhi viramanto kuto viramatī”ti? Vuccate – samādānavasena",
  "atk-s0501a2:53_1": "tāva viramanto attano vā paresaṁ vā pāṇātipātādiakusalato viramati. Kimārabhitvā?",
  "atk-s0501a2:53_2": "Yato viramati, tadeva. Sampattavasenāpi viramanto vuttappakārākusalatova. Kimārabhitvā?",
  "atk-s0501a2:53_3": "Pāṇātipātādīnaṁ vuttārammaṇāneva. Keci pana bhaṇanti “surāmerayamajjasaṅkhāte saṅkhāre",
  "atk-s0501a2:53_4": "ārabhitvā surāmerayamajjapamādaṭṭhānā viramati, sattasaṅkhāresu yaṁ pana avaharitabbaṁ",
  "atk-s0501a2:53_5": "bhañjitabbañca, taṁ ārabhitvā adinnādānā musāvādā ca, satteyevārabhitvā pāṇātipātā",
  "atk-s0501a2:53_6": "abrahmacariyā cā”ti. Tadaññe “evaṁ sante ‘aññaṁ cintento aññaṁ kareyya, yañca pajahati,",
  "atk-s0501a2:53_7": "taṁ na jāneyyā’ti evaṁdiṭṭhikā hutvā anicchamānā yadeva pajahati, taṁ attano pāṇātipātādiakusalamevārabhitvā",
  "atk-s0501a2:53_8": "viramatī”ti vadanti. Tadayuttaṁ. Kasmā? Tassa paccuppannābhāvato bahiddhābhāvato",
  "atk-s0501a2:53_9": "ca. Sikkhāpadānañhi vibhaṅgapāṭhe “pañcannaṁ sikkhāpadānaṁ kati kusalā…pe… kati araṇā”ti",
  "atk-s0501a2:53_10": "pucchitvā “kusalāyeva, siyā sukhāya vedanāya sampayuttā”ti evaṁ pavattamāne vissajjane",
  "atk-s0501a2:53_11": "“paccuppannārammaṇā”ti ca “bahiddhārammaṇā”ti ca evaṁ paccuppannabahiddhārammaṇattaṁ",
  "atk-s0501a2:53_12": "vuttaṁ, taṁ attano pāṇātipātādiakusalaṁ ārabhitvā viramantassa na yujjati. Yaṁ pana",
  "atk-s0501a2:53_13": "vuttaṁ – “aññaṁ cintento aññaṁ kareyya, yañca pajahati, taṁ na jāneyyā”ti. Tattha",
  "atk-s0501a2:53_14": "vuccate – na kiccasādhanavasena pavattento aññaṁ cintento aññaṁ karotīti vā, yañca",
  "atk-s0501a2:53_15": "pajahati, taṁ na jānātīti vā vuccati.",
  "atk-s0501a2:54": "“Ārabhitvāna amataṁ, jahanto sabbapāpake;",
  "atk-s0501a2:55": "Nidassanañcettha bhave, maggaṭṭhoriyapuggalo”ti.",
  "atk-s0501a2:56": "Evamettha viramatopi viññātabbo vinicchayo.",
  "atk-s0501a2:57_0": "Phalatoti sabbe eva cete pāṇātipātādayo duggatiphalanibbattakā honti, sugatiyañca",
  "atk-s0501a2:57_1": "aniṭṭhākantāmanāpavipākanibbattakā honti, samparāye diṭṭhadhamme eva ca avesārajjādiphalanibbattakā.",
  "atk-s0501a2:57_2": "Apica “yo sabbalahuso pāṇātipātassa vipāko manussabhūtassa appāyukasaṁvattaniko hotī”ti",
  "atk-s0501a2:57_3": "evamādinā nayenettha phalatopi viññātabbo vinicchayo.",
  "atk-s0501a2:58_0": "Api cettha pāṇātipātādiveramaṇīnampi samuṭṭhānavedanāmūlakammaphalato viññātabbo",
  "atk-s0501a2:58_1": "vinicchayo. Tatthāyaṁ viññāpanā – sabbā eva cetā veramaṇiyo catūhi samuṭṭhahanti",
  "atk-s0501a2:58_2": "kāyato, kāyacittato, vācācittato, kāyavācācittato cāti. Sabbā eva ca sukhavedanāsampayuttā",
  "atk-s0501a2:58_3": "vā, adukkhamasukhavedanāsampayuttā vā, alobhādosamūlā vā alobhādosāmohamūlā vā. Catassopi",
  "atk-s0501a2:58_4": "cettha kāyakammaṁ, musāvādāveramaṇī vacīkammaṁ, maggakkhaṇe ca cittatova samuṭṭhahanti, sabbāpi manokammaṁ.",
  "atk-s0501a2:59_0": "Pāṇātipātā veramaṇiyā cettha aṅgapaccaṅgasampannatā ārohapariṇāhasampattitā javasampattitā",
  "atk-s0501a2:59_1": "suppatiṭṭhitapādatā cārutā mudutā sucitā sūratā mahabbalatā vissatthavacanatā lokapiyatā",
  "atk-s0501a2:59_2": "nelatā abhejjaparisatā acchambhitā duppadhaṁsitā parūpakkamena amaraṇatā anantaparivāratā",
  "atk-s0501a2:59_3": "surūpatā susaṇṭhānatā appābādhatā asokitā piyehi manāpehi saddhiṁ avippayogatā dīghāyukatāti evamādīni phalāni.",
  "atk-s0501a2:60_0": "Adinnādānā veramaṇiyā mahaddhanatā pahūtadhanadhaññatā anantabhogatā anuppannabhoguppattitā",
  "atk-s0501a2:60_1": "uppannabhogathāvaratā icchitānaṁ bhogānaṁ khippappaṭilābhitā rājacorudakaggiappiyadāyādehi",
  "atk-s0501a2:60_2": "asādhāraṇabhogatā asādhāraṇadhanappaṭilābhitā lokuttamatā natthikabhāvassa ajānanatā",
  "atk-s0501a2:60_3": "sukhavihāritāti evamādīni.",
  "atk-s0501a2:61_0": "Abrahmacariyā veramaṇiyā vigatapaccatthikatā sabbajanapiyatā annapānavatthasayanādīnaṁ",
  "atk-s0501a2:61_1": "lābhitā sukhasayanatā sukhappaṭibujjhanatā apāyabhayavinimuttatā itthibhāvappaṭilābhassa",
  "atk-s0501a2:61_2": "vā napuṁsakabhāvappaṭilābhassa vā abhabbatā akkodhanatā paccakkhakāritā apatitakkhandhatā",
  "atk-s0501a2:61_3": "anadhomukhatā itthipurisānaṁ aññamaññapiyatā paripuṇṇindriyatā paripuṇṇalakkhaṇatā",
  "atk-s0501a2:61_4": "nirāsaṅkatā appossukkatā sukhavihāritā akutobhayatā piyavippayogābhāvatāti evamādīni.",
  "atk-s0501a2:62_0": "Musāvādā veramaṇiyā vippasannindriyatā vissaṭṭhamadhurabhāṇitā samasitasuddhadantatā",
  "atk-s0501a2:62_1": "nātithūlatā nātikisatā nātirassatā nātidīghatā sukhasamphassatā uppalagandhamukhatā",
  "atk-s0501a2:62_2": "sussūsakaparijanatā ādeyyavacanatā kamaluppalasadisamudulohitatanujivhatā anuddhatatā",
  "atk-s0501a2:62_3": "acapalatāti evamādīni.",
  "atk-s0501a2:63_0": "Surāmerayamajjapamādaṭṭhānā veramaṇiyā atītānāgatapaccuppannesu sabbakiccakaraṇīyesu",
  "atk-s0501a2:63_1": "khippaṁ paṭijānanatā sadā upaṭṭhitasatitā anummattakatā ñāṇavantatā analasatā ajaḷatā",
  "atk-s0501a2:63_2": "anelamūgatā amattatā appamattatā asammohatā acchambhitā asārambhitā anussaṅkitā saccavāditā",
  "atk-s0501a2:63_3": "apisuṇāpharusāsamphapalāpavāditā rattindivamatanditatā kataññutā kataveditā amaccharitā",
  "atk-s0501a2:63_4": "cāgavantatā sīlavantatā ujutā akkodhanatā hirimanatā ottappitā ujudiṭṭhikatā mahāpaññatā",
  "atk-s0501a2:63_5": "medhāvitā paṇḍitatā atthānatthakusalatāti evamādīni phalāni. Evamettha pāṇātipātādiveramaṇīnaṁ",
  "atk-s0501a2:63_6": "samuṭṭhānavedanāmūlakammaphalatopi viññātabbo vinicchayo.",
  "atk-s0501a2:64": "Pacchimapañcasikkhāpadavaṇṇanā",
  "atk-s0501a2:65": "Idāni yaṁ vuttaṁ –",
  "atk-s0501a2:66": "“Yojetabbaṁ tato yuttaṁ, pacchimesvapi pañcasu;",
  "atk-s0501a2:67": "Āveṇikañca vattabbaṁ, ñeyyā hīnāditāpi cā”ti.",
  "atk-s0501a2:68_0": "Tassāyaṁ atthavaṇṇanā – etissā purimapañcasikkhāpadavaṇṇanāya yaṁ yujjati, taṁ tato",
  "atk-s0501a2:68_1": "gahetvā pacchimesvapi pañcasu sikkhāpadesu yojetabbaṁ. Tatthāyaṁ yojanā – yatheva",
  "atk-s0501a2:68_2": "hi purimasikkhāpadesu ārammaṇato ca surāmerayamajjapamādaṭṭhānaṁ rūpāyatanādiaññatarasaṅkhārārammaṇaṁ,",
  "atk-s0501a2:68_3": "tathā idha vikālabhojanaṁ. Etena nayena sabbesaṁ ārammaṇabhedo veditabbo. Ādānato",
  "atk-s0501a2:68_4": "ca yathā purimāni sāmaṇerena vā upāsakena vā samādiyantena samādinnāni honti, tathā",
  "atk-s0501a2:68_5": "etānipi. Aṅgatopi yathā tattha pāṇātipātādīnaṁ aṅgabhedo vutto, evamidhāpi vikālabhojanassa",
  "atk-s0501a2:68_6": "cattāri aṅgāni – vikālo, yāvakālikaṁ, ajjhoharaṇaṁ, anummattakatāti. Etenānusārena",
  "atk-s0501a2:68_7": "sesānampi aṅgavibhāgo veditabbo. Yathā ca tattha samuṭṭhānato surāmerayamajjapamādaṭṭhānaṁ",
  "atk-s0501a2:68_8": "kāyato ca kāyacittato cāti dvisamuṭṭhānaṁ, evamidha vikālabhojanaṁ. Etena nayena",
  "atk-s0501a2:68_9": "sabbesaṁ samuṭṭhānaṁ veditabbaṁ. Yathā ca tattha vedanāto adinnādānaṁ tīsu vedanāsu",
  "atk-s0501a2:68_10": "aññataravedanāsampayuttaṁ, tathā idha vikālabhojanaṁ. Etena nayena sabbesaṁ vedanāsampayogo",
  "atk-s0501a2:68_11": "veditabbo. Yathā ca tattha abrahmacariyaṁ lobhamohamūlaṁ, evamidha vikālabhojanaṁ.",
  "atk-s0501a2:68_12": "Aparāni ca dve etena nayena sabbesaṁ mūlabhedo veditabbo. Yathā ca tattha pāṇātipātādayo",
  "atk-s0501a2:68_13": "kāyakammaṁ, evamidhāpi vikālabhojanādīni. Jātarūparajatappaṭiggahaṇaṁ pana kāyakammaṁ",
  "atk-s0501a2:68_14": "vā siyā vacīkammaṁ vā kāyadvārādīhi pavattisabbhāvapariyāyena, na kammapathavasena.",
  "atk-s0501a2:68_15": "Viramatoti yathā ca tattha viramanto attano vā paresaṁ vā pāṇātipātādiakusalato viramati,",
  "atk-s0501a2:68_16": "evamidhāpi vikālabhojanādiakusalato, kusalatopi vā ekato. Yathā ca purimā pañca veramaṇiyo",
  "atk-s0501a2:68_17": "catusamuṭṭhānā kāyato, kāyacittato, vācācittato, kāyavācācittato cāti, sabbā sukhavedanāsampayuttā",
  "atk-s0501a2:68_18": "vā adukkhamasukhavedanāsampayuttā vā, alobhādosamūlā vā alobhādosāmohamūlā vā, sabbā",
  "atk-s0501a2:68_19": "ca nānappakāraiṭṭhaphalanibbattakā, tathā idhāpīti.",
  "atk-s0501a2:69": "“Yojetabbaṁ tato yuttaṁ, pacchimesvapi pañcasu;",
  "atk-s0501a2:70": "Āveṇikañca vattabbaṁ, ñeyyā hīnāditāpi cā”ti. –",
  "atk-s0501a2:71_0": "Ettha pana vikālabhojananti majjhanhikavītikkame bhojanaṁ. Etañhi anuññātakāle vītikkante",
  "atk-s0501a2:71_1": "bhojanaṁ, tasmā “vikālabhojana”nti vuccati, tato vikālabhojanā. Naccagītavāditavisūkadassananti",
  "atk-s0501a2:71_2": "ettha naccaṁ nāma yaṁkiñci naccaṁ, gītanti yaṁkiñci gītaṁ, vāditanti yaṁkiñci vāditaṁ.",
  "atk-s0501a2:71_3": "Visūkadassananti kilesuppattipaccayato kusalapakkhabhindanena visūkānaṁ dassanaṁ,",
  "atk-s0501a2:71_4": "visūkabhūtaṁ vā dassanaṁ visūkadassanaṁ. Naccā ca gītā ca vāditā ca visūkadassanā",
  "atk-s0501a2:71_5": "ca naccagītavāditavisūkadassanā. Visūkadassanañcettha brahmajāle vuttanayeneva gahetabbaṁ. Vuttañhi tattha –",
  "atk-s0501a2:72_0": "“Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ",
  "atk-s0501a2:72_1": "visūkadassanamanuyuttā viharanti, seyyathidaṁ, naccaṁ gītaṁ vāditaṁ pekkhaṁ akkhānaṁ",
  "atk-s0501a2:72_2": "pāṇissaraṁ vetālaṁ kumbhathūṇaṁ sobhanakaṁ caṇḍālaṁ vaṁsaṁ dhovanaṁ hatthiyuddhaṁ",
  "atk-s0501a2:72_3": "assayuddhaṁ mahiṁsayuddhaṁ usabhayuddhaṁ ajayuddhaṁ meṇḍayuddhaṁ kukkuṭayuddhaṁ vaṭṭakayuddhaṁ",
  "atk-s0501a2:72_4": "daṇḍayuddhaṁ muṭṭhiyuddhaṁ nibbuddhaṁ uyyodhikaṁ balaggaṁ senābyūhaṁ anīkadassanaṁ",
  "atk-s0501a2:72_5": "iti vā, iti evarūpā visūkadassanā paṭivirato samaṇo gotamo”ti.",
  "atk-s0501a2:73_0": "Atha vā yathāvuttenatthena naccagītavāditāni eva visūkāni naccagītavāditavisūkāni,",
  "atk-s0501a2:73_1": "tesaṁ dassanaṁ naccagītavāditavisūkadassanaṁ, tasmā naccagītavāditavisūkadassanā.",
  "atk-s0501a2:73_2": "“Dassanasavanā”ti vattabbe yathā “so ca hoti micchādiṭṭhiko viparītadassano”ti evamādīsu",
  "atk-s0501a2:73_3": "acakkhudvārappavattampi visayaggahaṇaṁ “dassana”nti vuccati, evaṁ savanampi “dassana”ntveva",
  "atk-s0501a2:73_4": "vuttaṁ. Dassanakamyatāya upasaṅkamitvā passato eva cettha vītikkamo hoti. Ṭhitanisinnasayanokāse",
  "atk-s0501a2:73_5": "pana āgataṁ gacchantassa vā āpāthagataṁ passato siyā saṁkileso, na vītikkamo. Dhammūpasaṁhitampi",
  "atk-s0501a2:73_6": "cettha gītaṁ na vaṭṭati, gītūpasaṁhito pana dhammo vaṭṭatīti veditabbo.",
  "atk-s0501a2:74_0": "Mālādīni dhāraṇādīhi yathāsaṅkhyaṁ yojetabbāni. Tattha mālāti yaṁkiñci pupphajātaṁ.",
  "atk-s0501a2:74_1": "Vilepananti yaṁkiñci vilepanatthaṁ pisitvā paṭiyattaṁ. Avasesaṁ sabbampi vāsacuṇṇadhūpanādikaṁ",
  "atk-s0501a2:74_2": "gandhajātaṁ gandho. Taṁ sabbampi maṇḍanavibhūsanatthaṁ na vaṭṭati, bhesajjatthantu",
  "atk-s0501a2:74_3": "vaṭṭati, pūjanatthañca abhihaṭaṁ sādiyato na kenaci pariyāyena na vaṭṭati. Uccāsayananti",
  "atk-s0501a2:74_4": "pamāṇātikkantaṁ vuccati. Mahāsayananti akappiyasayanaṁ akappiyattharaṇañca. Tadubhayampi",
  "atk-s0501a2:74_5": "sādiyato na kenaci pariyāyena vaṭṭati. Jātarūpanti suvaṇṇaṁ. Rajatanti kahāpaṇo,",
  "atk-s0501a2:74_6": "lohamāsakadārumāsakajatumāsakādi yaṁ yaṁ tattha tattha vohāraṁ gacchati, tadubhayampi",
  "atk-s0501a2:74_7": "jātarūparajataṁ. Tassa yena kenaci pakārena sādiyanaṁ paṭiggaho nāma, so na yena",
  "atk-s0501a2:74_8": "kenaci pariyāyena vaṭṭatīti evaṁ āveṇikaṁ vattabbaṁ.",
  "atk-s0501a2:75_0": "Dasapi cetāni sikkhāpadāni hīnena chandena cittavīriyavīmaṁsāhi vā samādinnāni hīnāni,",
  "atk-s0501a2:75_1": "majjhimehi majjhimāni, paṇītehi paṇītāni. Taṇhādiṭṭhimānehi vā upakkiliṭṭhāni hīnāni,",
  "atk-s0501a2:75_2": "anupakkiliṭṭhāni majjhimāni, tattha tattha paññāya anuggahitāni paṇītāni. Ñāṇavippayuttena",
  "atk-s0501a2:75_3": "vā kusalacittena samādinnāni hīnāni, sasaṅkhārikañāṇasampayuttena majjhimāni, asaṅkhārikena",
  "atk-s0501a2:75_4": "paṇītānīti evaṁ ñeyyā hīnāditāpi cāti.",
  "atk-s0501a2:76": "Ettāvatā ca yā pubbe “yena yattha yadā yasmā”tiādīhi chahi gāthāhi sikkhāpadapāṭhassa vaṇṇanatthaṁ mātikā nikkhittā, sā atthato pakāsitā hotīti.",
  "atk-s0501a2:77": "Paramatthajotikāya khuddakapāṭha-aṭṭhakathāya",
  "atk-s0501a2:78": "Sikkhāpadavaṇṇanā niṭṭhitā."
}