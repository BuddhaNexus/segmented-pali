{
  "tika-s0404t5:0": "(6) 1. Gotamīvaggo",
  "tika-s0404t5:1": "1-3. Gotamīsuttādivaṇṇanā",
  "tika-s0404t5:2_0": "51-53. Chaṭṭhassa paṭhame (sārattha. ṭī. cūḷavagga 3.402) gotamīti gottaṁ. Nāmakaraṇadivase",
  "tika-s0404t5:2_1": "panassā laddhasakkārā brāhmaṇā lakkhaṇasampattiṁ disvā ‘‘sace ayaṁ dhītaraṁ labhissati,",
  "tika-s0404t5:2_2": "cakkavattirañño mahesī bhavissati. Sace puttaṁ labhissati, cakkavattirājā bhavissatīti",
  "tika-s0404t5:2_3": "ubhayathāpi mahatīyevassā pajā bhavissatī’’ti byākariṁsu. Athassā ‘‘mahāpajāpatī’’ti",
  "tika-s0404t5:2_4": "nāmaṁ akaṁsu. Tenāha ‘‘puttapajāya ceva dhītupajāya ca mahantattā evaṁladdhanāmā’’ti.",
  "tika-s0404t5:3": "‘‘Attadaṇḍā bhayaṁ jātaṁ, janaṁ passatha medhagaṁ;",
  "tika-s0404t5:4": "Saṁvegaṁ kittayissāmi, yathā saṁvijitaṁ mayā’’ti. (su. ni. 941; mahāni. 170) –",
  "tika-s0404t5:5_0": "Ādinā attadaṇḍasuttaṁ kathesi. Taṁtaṁpalobhanakiriyā kāyavācāhi parakkamantiyo ukkaṇṭhantūti",
  "tika-s0404t5:5_1": "sāsanaṁ pesenti nāmāti katvā vuttaṁ ‘‘sāsanaṁ pesetvā’’ti. Kuṇāladahanti kuṇāladahatīraṁ.",
  "tika-s0404t5:5_2": "Anabhiratiṁ vinodetvāti itthīnaṁ dosadassanamukhena kāmānaṁ vokārasaṁkilesavibhāvanena",
  "tika-s0404t5:5_3": "anabhiratiṁ vinodetvā.",
  "tika-s0404t5:6_0": "Āpādikāti saṁvaddhakā, tumhākaṁ hatthapādesu kiccaṁ asādhentesu hatthe ca pāde ca",
  "tika-s0404t5:6_1": "vaḍḍhetvā paṭijaggitāti attho. Posikāti divasassa dve tayo vāre nahāpetvā bhojetvā",
  "tika-s0404t5:6_2": "pāyetvā tumhe posesi. Thaññaṁ pāyesīti nandakumāro kira bodhisattato katipāheneva",
  "tika-s0404t5:6_3": "daharo, tasmiṁ jāte mahāpajāpatī attano puttaṁ dhātīnaṁ datvā sayaṁ bodhisattassa",
  "tika-s0404t5:6_4": "dhātikiccaṁ sādhayamānā attano thaññaṁ pāyesi. Taṁ sandhāya thero evamāha. Daharoti",
  "tika-s0404t5:6_5": "taruṇo. Yuvāti yobbaññe ṭhito. Maṇḍanakajātikoti alaṅkārasabhāvo. Tattha koci taruṇopi",
  "tika-s0404t5:6_6": "yuvā na hoti yathā atitaruṇo. Koci yuvāpi maṇḍanakajātiko na hoti yathā upasantasabhāvo,",
  "tika-s0404t5:6_7": "ālasiyabyasanādīhi vā abhibhūto. Idha pana daharo ceva yuvā ca maṇḍanakajātiko ca",
  "tika-s0404t5:6_8": "adhippeto, tasmā evamāha. Uppalādīni maṇḍanakajātiko ca lokasammatattā vuttāni.",
  "tika-s0404t5:7_0": "Mātugāmassa pabbajitattāti idaṁ pañcavassasatato uddhaṁ aṭṭhatvā pañcasuyeva vassasatesu",
  "tika-s0404t5:7_1": "saddhammaṭṭhitiyā kāraṇanidassanaṁ. Paṭisambhidāpabhedappattakhīṇāsavavaseneva vuttanti",
  "tika-s0404t5:7_2": "ettha paṭisambhidāppattakhīṇāsavaggahaṇena jhānānipi gahitāneva honti. Na hi nijjhānakānaṁ",
  "tika-s0404t5:7_3": "sabbappakārasampatti ijjhatīti vadanti. Sukkhavipassakakhīṇāsavavasena vassasahassantiādinā",
  "tika-s0404t5:7_4": "ca yaṁ vuttaṁ, taṁ khandhakabhāṇakānaṁ matena vuttanti veditabbaṁ. Vinayaṭṭhakathāyampi",
  "tika-s0404t5:7_5": "(cūḷava. aṭṭha. 403) imināva nayena vuttaṁ.",
  "tika-s0404t5:8_0": "Dīghanikāyaṭṭhakathāyaṁ (dī. ni. aṭṭha. 3.161) pana ‘‘paṭisambhidāppattehi vassasahassaṁ",
  "tika-s0404t5:8_1": "aṭṭhāsi, chaḷabhiññehi vassasahassaṁ, tevijjehi vassasahassaṁ, sukkhavipassakehi",
  "tika-s0404t5:8_2": "vassasahassaṁ, pātimokkhena vassasahassaṁ aṭṭhāsī’’ti vuttaṁ. Idhāpi sāsanantaradhānakathāyaṁ",
  "tika-s0404t5:8_3": "(a. ni. aṭṭha. 1.1.130) ‘‘buddhānañhi parinibbānato vassasahassameva paṭisambhidā",
  "tika-s0404t5:8_4": "nibbattetuṁ sakkonti, tato paraṁ cha abhiññā, tato tāpi nibbattetuṁ asakkontā tisso",
  "tika-s0404t5:8_5": "vijjā nibbattenti, gacchante gacchante kāle tāpi nibbattetuṁ asakkontā sukkhavipassakā",
  "tika-s0404t5:8_6": "honti. Eteneva upāyena anāgāmino, sakadāgāmino, sotāpannā’’ti vuttaṁ.",
  "tika-s0404t5:9_0": "Saṁyuttanikāyaṭṭhakathāyaṁ (saṁ. ni. aṭṭha. 2.2.156) pana ‘‘paṭhamabodhiyañhi bhikkhū",
  "tika-s0404t5:9_1": "paṭisambhidāppattā ahesuṁ. Atha kāle gacchante paṭisambhidā pāpuṇituṁ na sakkhiṁsu,",
  "tika-s0404t5:9_2": "chaḷabhiññā ahesuṁ. Tato cha abhiññā pattuṁ asakkontā tisso vijjā pāpuṇiṁsu. Idāni",
  "tika-s0404t5:9_3": "kāle gacchante tisso vijjā pāpuṇituṁ asakkontā āsavakkhayamattaṁ pāpuṇissanti, tampi",
  "tika-s0404t5:9_4": "asakkontā anāgāmiphalaṁ, tampi asakkontā sakadāgāmiphalaṁ, tampi asakkontā sotāpattiphalaṁ,",
  "tika-s0404t5:9_5": "gacchante kāle sotāpattiphalampi pattuṁ na sakkhissantī’’ti vuttaṁ. Yasmā cetaṁ sabbaṁ",
  "tika-s0404t5:9_6": "aññamaññappaṭiviruddhaṁ, tasmā tesaṁ tesaṁ bhāṇakānaṁ matameva ācariyena tattha tattha",
  "tika-s0404t5:9_7": "dassitanti gahetabbaṁ. Aññathā hi ācariyasseva pubbāparavirodhappasaṅgo siyāti.",
  "tika-s0404t5:10_0": "Tāniyevāti tāniyeva pañcavassasahassāni. Pariyattimūlakaṁ sāsananti āha ‘‘na hi pariyattiyāasati",
  "tika-s0404t5:10_1": "paṭivedho atthī’’tiādi. Pariyattiyā hi antarahitāya paṭipattiantaradhāyati, paṭipattiyā",
  "tika-s0404t5:10_2": "antarahitāya adhigamo antaradhāyati. Kiṁkāraṇā? Ayañhi pariyatti paṭipattiyā paccayo",
  "tika-s0404t5:10_3": "hoti, paṭipatti adhigamassa. Iti paṭipattitopi pariyattiyeva pamāṇaṁ. Dutiyatatiyesu natthi vattabbaṁ.",
  "tika-s0404t5:11": "Gotamīsuttādivaṇṇanā niṭṭhitā.",
  "tika-s0404t5:12": "4-5. Dīghajāṇusuttādivaṇṇanā",
  "tika-s0404t5:13_0": "54-55. Catutthe (dī. ni. aṭṭha. 3.265) ekena bhoge bhuñjeyyāti ekena koṭṭhāsena bhoge",
  "tika-s0404t5:13_1": "bhuñjeyya, vinibhuñjeyya vāti attho. Dvīhi kammanti dvīhi koṭṭhāsehi kasivaṇijjādikammaṁ",
  "tika-s0404t5:13_2": "payojeyya. Nidhāpeyyāti catutthakoṭṭhāsaṁ nidhetvā ṭhapeyya, nidahitvā bhūmigataṁ",
  "tika-s0404t5:13_3": "katvā ṭhapeyyāti attho. Āpadāsu bhavissatīti kulānañhi na sabbakālaṁ ekasadisaṁ vattati,",
  "tika-s0404t5:13_4": "kadāci rājaaggicoradubbhikkhādivasena āpadā uppajjanti, tasmā evaṁ āpadāsu uppannāsu",
  "tika-s0404t5:13_5": "bhavissatīti ekaṁ koṭṭhāsaṁ nidhāpeyyāti vuttaṁ. Imesu pana catūsu koṭṭhāsesu kataraṁ",
  "tika-s0404t5:13_6": "koṭṭhāsaṁ gahetvā kusalaṁ kātabbanti? ‘‘Bhoge bhuñjeyyā’’ti vuttakoṭṭhāsaṁ. Tato",
  "tika-s0404t5:13_7": "gaṇhitvā hi bhikkhūnampi kapaṇaddhikānampi dānaṁ dātabbaṁ, pesakāranhāpitādīnampi",
  "tika-s0404t5:13_8": "vetanaṁ dātabbaṁ. Samaṇabrāhmaṇakapaṇaddhikādīnaṁ dānavasena ceva, adhivatthadevatādīnaṁ",
  "tika-s0404t5:13_9": "petabalivasena, nhāpitādīnaṁ vetanavasena ca viniyogopi upayogo eva.",
  "tika-s0404t5:14": "Apenti gacchanti, apentā vā etehīti apāyā, apāyā eva mukhāni dvārānīti apāyamukhāni. Vināsadvārānīti etthāpi eseva nayo. Pañcame natthi vattabbaṁ.",
  "tika-s0404t5:15": "Dīghajāṇusuttādivaṇṇanā niṭṭhitā.",
  "tika-s0404t5:16": "6-8. Bhayasuttādivaṇṇanā",
  "tika-s0404t5:17": "56-58. Chaṭṭhe gabbhavāso idha uttarapadalopena gabbho vuttoti āha ‘‘gabbhoti gabbhavāso’’ti. Sattamaṭṭhamāni uttānatthāni.",
  "tika-s0404t5:18": "Bhayasuttādivaṇṇanā niṭṭhitā.",
  "tika-s0404t5:19": "6-10. Puggalasuttādivaṇṇanā",
  "tika-s0404t5:20_0": "59-60. Navame dānaṁ dadantānanti dakkhiṇeyyaṁ uddissa dānaṁ dentānaṁ. Upadhī vipaccanti",
  "tika-s0404t5:20_1": "etena, upadhīsu vā vipaccati, upadhayo vā vipākā etassāti upadhivipākaṁ. Saṅghe dinnaṁ",
  "tika-s0404t5:20_2": "mahapphalanti ariyasaṅghe dinnaṁ vipphāraṭṭhānaṁ hoti, vipulaphalanti attho. Dasame natthi vattabbaṁ.",
  "tika-s0404t5:21": "Puggalasuttādivaṇṇanā niṭṭhitā.",
  "tika-s0404t5:22": "Gotamīvaggavaṇṇanā niṭṭhitā."
}