{
  "tika-s0404t5:0": "(6) 1. Gotamīvaggo",
  "tika-s0404t5:1": "1-3. Gotamīsuttādivaṇṇanā",
  "tika-s0404t5:2_0": "51-53. Chaṭṭhassa paṭhame gotamīti gottaṁ. Nāmakaraṇadivase panassā laddhasakkārā",
  "tika-s0404t5:2_1": "brāhmaṇā lakkhaṇasampattiṁ disvā “sace ayaṁ dhītaraṁ labhissati, cakkavattirañño",
  "tika-s0404t5:2_2": "mahesī bhavissati. Sace puttaṁ labhissati, cakkavattirājā bhavissatīti ubhayathāpi",
  "tika-s0404t5:2_3": "mahatīyevassā pajā bhavissatī”ti byākariṁsu. Athassā “mahāpajāpatī”ti nāmaṁ akaṁsu.",
  "tika-s0404t5:2_4": "Tenāha “puttapajāya ceva dhītupajāya ca mahantattā evaṁladdhanāmā”ti.",
  "tika-s0404t5:3": "“Attadaṇḍā bhayaṁ jātaṁ, janaṁ passatha medhagaṁ;",
  "tika-s0404t5:4": "Saṁvegaṁ kittayissāmi, yathā saṁvijitaṁ mayā”ti. –",
  "tika-s0404t5:5_0": "Ādinā attadaṇḍasuttaṁ kathesi. Taṁtaṁpalobhanakiriyā kāyavācāhi parakkamantiyo ukkaṇṭhantūti",
  "tika-s0404t5:5_1": "sāsanaṁ pesenti nāmāti katvā vuttaṁ “sāsanaṁ pesetvā”ti. Kuṇāladahanti kuṇāladahatīraṁ.",
  "tika-s0404t5:5_2": "Anabhiratiṁ vinodetvāti itthīnaṁ dosadassanamukhena kāmānaṁ vokārasaṁkilesavibhāvanena",
  "tika-s0404t5:5_3": "anabhiratiṁ vinodetvā.",
  "tika-s0404t5:6_0": "Āpādikāti saṁvaddhakā, tumhākaṁ hatthapādesu kiccaṁ asādhentesu hatthe ca pāde ca",
  "tika-s0404t5:6_1": "vaḍḍhetvā paṭijaggitāti attho. Posikāti divasassa dve tayo vāre nahāpetvā bhojetvā",
  "tika-s0404t5:6_2": "pāyetvā tumhe posesi. Thaññaṁ pāyesīti nandakumāro kira bodhisattato katipāheneva",
  "tika-s0404t5:6_3": "daharo, tasmiṁ jāte mahāpajāpatī attano puttaṁ dhātīnaṁ datvā sayaṁ bodhisattassa",
  "tika-s0404t5:6_4": "dhātikiccaṁ sādhayamānā attano thaññaṁ pāyesi. Taṁ sandhāya thero evamāha. Daharoti",
  "tika-s0404t5:6_5": "taruṇo. Yuvāti yobbaññe ṭhito. Maṇḍanakajātikoti alaṅkārasabhāvo. Tattha koci taruṇopi",
  "tika-s0404t5:6_6": "yuvā na hoti yathā atitaruṇo. Koci yuvāpi maṇḍanakajātiko na hoti yathā upasantasabhāvo,",
  "tika-s0404t5:6_7": "ālasiyabyasanādīhi vā abhibhūto. Idha pana daharo ceva yuvā ca maṇḍanakajātiko ca",
  "tika-s0404t5:6_8": "adhippeto, tasmā evamāha. Uppalādīni maṇḍanakajātiko ca lokasammatattā vuttāni.",
  "tika-s0404t5:7_0": "Mātugāmassa pabbajitattāti idaṁ pañcavassasatato uddhaṁ aṭṭhatvā pañcasuyeva vassasatesu",
  "tika-s0404t5:7_1": "saddhammaṭṭhitiyā kāraṇanidassanaṁ. Paṭisambhidāpabhedappattakhīṇāsavavaseneva vuttanti",
  "tika-s0404t5:7_2": "ettha paṭisambhidāppattakhīṇāsavaggahaṇena jhānānipi gahitāneva honti. Na hi nijjhānakānaṁ",
  "tika-s0404t5:7_3": "sabbappakārasampatti ijjhatīti vadanti. Sukkhavipassakakhīṇāsavavasena vassasahassantiādinā",
  "tika-s0404t5:7_4": "ca yaṁ vuttaṁ, taṁ khandhakabhāṇakānaṁ matena vuttanti veditabbaṁ. Vinayaṭṭhakathāyampi",
  "tika-s0404t5:7_5": "imināva nayena vuttaṁ.",
  "tika-s0404t5:8_0": "Dīghanikāyaṭṭhakathāyaṁ pana “paṭisambhidāppattehi vassasahassaṁ aṭṭhāsi, chaḷabhiññehi",
  "tika-s0404t5:8_1": "vassasahassaṁ, tevijjehi vassasahassaṁ, sukkhavipassakehi vassasahassaṁ, pātimokkhena",
  "tika-s0404t5:8_2": "vassasahassaṁ aṭṭhāsī”ti vuttaṁ. Idhāpi sāsanantaradhānakathāyaṁ “buddhānañhi parinibbānato",
  "tika-s0404t5:8_3": "vassasahassameva paṭisambhidā nibbattetuṁ sakkonti, tato paraṁ cha abhiññā, tato",
  "tika-s0404t5:8_4": "tāpi nibbattetuṁ asakkontā tisso vijjā nibbattenti, gacchante gacchante kāle tāpi",
  "tika-s0404t5:8_5": "nibbattetuṁ asakkontā sukkhavipassakā honti. Eteneva upāyena anāgāmino, sakadāgāmino,",
  "tika-s0404t5:8_6": "sotāpannā”ti vuttaṁ.",
  "tika-s0404t5:9_0": "Saṁyuttanikāyaṭṭhakathāyaṁ pana “paṭhamabodhiyañhi bhikkhū paṭisambhidāppattā ahesuṁ.",
  "tika-s0404t5:9_1": "Atha kāle gacchante paṭisambhidā pāpuṇituṁ na sakkhiṁsu, chaḷabhiññā ahesuṁ. Tato",
  "tika-s0404t5:9_2": "cha abhiññā pattuṁ asakkontā tisso vijjā pāpuṇiṁsu. Idāni kāle gacchante tisso vijjā",
  "tika-s0404t5:9_3": "pāpuṇituṁ asakkontā āsavakkhayamattaṁ pāpuṇissanti, tampi asakkontā anāgāmiphalaṁ,",
  "tika-s0404t5:9_4": "tampi asakkontā sakadāgāmiphalaṁ, tampi asakkontā sotāpattiphalaṁ, gacchante kāle",
  "tika-s0404t5:9_5": "sotāpattiphalampi pattuṁ na sakkhissantī”ti vuttaṁ. Yasmā cetaṁ sabbaṁ aññamaññappaṭiviruddhaṁ,",
  "tika-s0404t5:9_6": "tasmā tesaṁ tesaṁ bhāṇakānaṁ matameva ācariyena tattha tattha dassitanti gahetabbaṁ.",
  "tika-s0404t5:9_7": "Aññathā hi ācariyasseva pubbāparavirodhappasaṅgo siyāti.",
  "tika-s0404t5:10_0": "Tāniyevāti tāniyeva pañcavassasahassāni. Pariyattimūlakaṁ sāsananti āha “na hi pariyattiyāasati",
  "tika-s0404t5:10_1": "paṭivedho atthī”tiādi. Pariyattiyā hi antarahitāya paṭipattiantaradhāyati, paṭipattiyā",
  "tika-s0404t5:10_2": "antarahitāya adhigamo antaradhāyati. Kiṁkāraṇā? Ayañhi pariyatti paṭipattiyā paccayo",
  "tika-s0404t5:10_3": "hoti, paṭipatti adhigamassa. Iti paṭipattitopi pariyattiyeva pamāṇaṁ. Dutiyatatiyesu natthi vattabbaṁ.",
  "tika-s0404t5:11": "Gotamīsuttādivaṇṇanā niṭṭhitā.",
  "tika-s0404t5:12": "4-5. Dīghajāṇusuttādivaṇṇanā",
  "tika-s0404t5:13_0": "54-55. Catutthe ekena bhoge bhuñjeyyāti ekena koṭṭhāsena bhoge bhuñjeyya, vinibhuñjeyya",
  "tika-s0404t5:13_1": "vāti attho. Dvīhi kammanti dvīhi koṭṭhāsehi kasivaṇijjādikammaṁ payojeyya. Nidhāpeyyāti",
  "tika-s0404t5:13_2": "catutthakoṭṭhāsaṁ nidhetvā ṭhapeyya, nidahitvā bhūmigataṁ katvā ṭhapeyyāti attho.",
  "tika-s0404t5:13_3": "Āpadāsu bhavissatīti kulānañhi na sabbakālaṁ ekasadisaṁ vattati, kadāci rājaaggicoradubbhikkhādivasena",
  "tika-s0404t5:13_4": "āpadā uppajjanti, tasmā evaṁ āpadāsu uppannāsu bhavissatīti ekaṁ koṭṭhāsaṁ nidhāpeyyāti",
  "tika-s0404t5:13_5": "vuttaṁ. Imesu pana catūsu koṭṭhāsesu kataraṁ koṭṭhāsaṁ gahetvā kusalaṁ kātabbanti?",
  "tika-s0404t5:13_6": "“Bhoge bhuñjeyyā”ti vuttakoṭṭhāsaṁ. Tato gaṇhitvā hi bhikkhūnampi kapaṇaddhikānampi",
  "tika-s0404t5:13_7": "dānaṁ dātabbaṁ, pesakāranhāpitādīnampi vetanaṁ dātabbaṁ. Samaṇabrāhmaṇakapaṇaddhikādīnaṁ",
  "tika-s0404t5:13_8": "dānavasena ceva, adhivatthadevatādīnaṁ petabalivasena, nhāpitādīnaṁ vetanavasena",
  "tika-s0404t5:13_9": "ca viniyogopi upayogo eva.",
  "tika-s0404t5:14": "Apenti gacchanti, apentā vā etehīti apāyā, apāyā eva mukhāni dvārānīti apāyamukhāni. Vināsadvārānīti etthāpi eseva nayo. Pañcame natthi vattabbaṁ.",
  "tika-s0404t5:15": "Dīghajāṇusuttādivaṇṇanā niṭṭhitā.",
  "tika-s0404t5:16": "6-8. Bhayasuttādivaṇṇanā",
  "tika-s0404t5:17": "56-58. Chaṭṭhe gabbhavāso idha uttarapadalopena gabbho vuttoti āha “gabbhoti gabbhavāso”ti. Sattamaṭṭhamāni uttānatthāni.",
  "tika-s0404t5:18": "Bhayasuttādivaṇṇanā niṭṭhitā.",
  "tika-s0404t5:19": "6-10. Puggalasuttādivaṇṇanā",
  "tika-s0404t5:20_0": "59-60. Navame dānaṁ dadantānanti dakkhiṇeyyaṁ uddissa dānaṁ dentānaṁ. Upadhī vipaccanti",
  "tika-s0404t5:20_1": "etena, upadhīsu vā vipaccati, upadhayo vā vipākā etassāti upadhivipākaṁ. Saṅghe dinnaṁ",
  "tika-s0404t5:20_2": "mahapphalanti ariyasaṅghe dinnaṁ vipphāraṭṭhānaṁ hoti, vipulaphalanti attho. Dasame natthi vattabbaṁ.",
  "tika-s0404t5:21": "Puggalasuttādivaṇṇanā niṭṭhitā.",
  "tika-s0404t5:22": "Gotamīvaggavaṇṇanā niṭṭhitā."
}