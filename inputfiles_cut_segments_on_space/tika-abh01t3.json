{
  "tika-abh01t3:0": "Dukamātikāpadavaṇṇanā",
  "tika-abh01t3:1_0": "1-6.Mūlaṭṭhenāti suppatiṭṭhitabhāvasādhanena mūlabhāvena, na paccayamattaṭṭhena hetudhammā",
  "tika-abh01t3:1_1": "hetū dhammāti samāsāsamāsaniddesabhāvo dvinnaṁ pāṭhānaṁ viseso. Tathevāti sampayogatova.",
  "tika-abh01t3:1_2": "Sahetukānaṁ hetusampayuttabhāvato ‘‘sampayogato’’ti vuttanti veditabbaṁ, na sahasaddassa",
  "tika-abh01t3:1_3": "sampayogatthattā. Saha-saddo pana ekapuñje uppādato yāva bhaṅgā sahetukānaṁ hetūhi",
  "tika-abh01t3:1_4": "samānadesagahaṇānaṁ hetuādisabbhāvaṁ dīpeti, sampayutta-saddo ekuppādādivasena saha",
  "tika-abh01t3:1_5": "hetūhi ekībhāvupagamanaṁ, tato eva ca dvinnaṁ dukānaṁ nānattaṁ veditabbaṁ. Dhammanānattābhāvepi",
  "tika-abh01t3:1_6": "hi padatthanānattena dukantaraṁ vuccati. Na hi hetudukasaṅgahitehi dhammehi aññe",
  "tika-abh01t3:1_7": "sahetukadukādīhi vuccanti, te eva pana sahetukāhetukādibhāvato sahetukadukādīhi vuttā.",
  "tika-abh01t3:1_8": "Evaṁ sahetukadukasaṅgahitā eva hetusampayuttavippayuttabhāvato hetusampayuttadukena",
  "tika-abh01t3:1_9": "vuttā. Na hi dhammānaṁ avuttatāpekkhaṁ dukantaravacananti natthi punaruttidoso. Desetabbappakārajānanañhi",
  "tika-abh01t3:1_10": "desanāvilāso tathā desanāñāṇañcāti. Tena dhammānaṁ tappakāratā vuttā hoti. Sakalekadesavasena",
  "tika-abh01t3:1_11": "paṭhamadukaṁ dutiyatatiyehi saddhiṁ yojetvā catutthādayo tayo dukā vuttā. Sakalañhi",
  "tika-abh01t3:1_12": "paṭhamadukaṁ dutiyadukekadesena sahetukapadena tatiyadukekadesena hetusampayuttapadena",
  "tika-abh01t3:1_13": "ca yojetvā yathākkamaṁ catutthapañcamadukā vuttā, tathā paṭhamadukekadesaṁ nahetupadaṁ",
  "tika-abh01t3:1_14": "sakalena dutiyadukena yojetvā chaṭṭhaduko vutto. Idampi sambhavatīti etena avuttampi",
  "tika-abh01t3:1_15": "sambhavavasena dīpitanti dasseti. Sambhavo hi gahaṇassa kāraṇanti. Yathā hetusahetukāti",
  "tika-abh01t3:1_16": "idaṁ sambhavatīti katvā gahitaṁ, evaṁ hetuahetukāti idampi sambhavatīti katvā gahetabbamevāti",
  "tika-abh01t3:1_17": "evaṁ aññatthāpi yojetabbaṁ.",
  "tika-abh01t3:2_0": "Evaṁ paṭhamadukaṁ dutiyatatiyadukesu dutiyapadehi yojetvā ‘‘hetū ceva dhammā ahetukā",
  "tika-abh01t3:2_1": "ca, ahetukā ceva dhammā na ca hetū, hetū ceva dhammā hetuvippayuttā ca, hetuvippayuttā",
  "tika-abh01t3:2_2": "ceva dhammā na ca hetū’’ti ye dve dukā kātabbā, tesaṁ sambhavavaseneva saṅgahaṁ dassetvā",
  "tika-abh01t3:2_3": "kho pana-padena aparesampi dukānaṁ saṅgahaṁ dassetuṁ ‘‘tatra yadeta’’ntiādimāha.",
  "tika-abh01t3:2_4": "Tatrāti pāḷiyaṁ. Ayaṁ atirekatthoti idāni yaṁ vakkhati, tamatthamāha. Tattha pana",
  "tika-abh01t3:2_5": "aññepi aññathāpīti etesaṁ visuṁ pavattiyā dve dukā dassitā, saha pavattiyā pana ayampi",
  "tika-abh01t3:2_6": "duko veditabbo ‘‘hetū ceva dhammā hetusampayuttāpi hetuvippayuttāpī’’ti, etesu pana",
  "tika-abh01t3:2_7": "pañcasu dukesu dutiyadukena tatiyaduko viya, catutthadukena pañcamaduko viya ca chaṭṭhadukena",
  "tika-abh01t3:2_8": "ninnānatthattā ‘‘na hetu kho pana dhammā hetusampayuttāpi hetuvippayuttāpī’’ti ayaṁ",
  "tika-abh01t3:2_9": "duko na vutto. Dassitaninnānatthanayo hi so purimadukehīti. Itaresu catūsu hetū ceva",
  "tika-abh01t3:2_10": "ahetukadukena samānatthattā hetū ceva hetuvippayuttaduko, hetusahetukadukena samānatthattā",
  "tika-abh01t3:2_11": "hetuhetusampayuttaduko ca nahetuhetusampayuttaduko viya na vattabbo. Tesu pana dvīsu",
  "tika-abh01t3:2_12": "pacchimaduke ‘‘hetū kho pana dhammā sahetukā’’ti padaṁ catutthaduke paṭhamapadena",
  "tika-abh01t3:2_13": "ninnānākaraṇattā na vattabbaṁ, ‘‘hetū kho pana dhammā ahetukā’’ti padaṁ ‘‘hetū ceva",
  "tika-abh01t3:2_14": "dhammā ahetukā’’ti etena ninnānattā na vattabbaṁ. Avasiṭṭhe pana ekasmiṁ duke ‘‘ahetukā",
  "tika-abh01t3:2_15": "ceva dhammā na ca hetū’’ti padaṁ chaṭṭhaduke dutiyapadena ekatthattā na vattabbaṁ.",
  "tika-abh01t3:2_16": "Idāni ‘‘hetū ceva dhammā ahetukā cā’’ti idamevekaṁ padaṁ avasiṭṭhaṁ, na ca ekena",
  "tika-abh01t3:2_17": "padena duko hotīti tañca na vuttanti. Catutthaduke dutiyapadena pana samānatthassa",
  "tika-abh01t3:2_18": "chaṭṭhaduke paṭhamapadassa vacanaṁ dukapūraṇatthaṁ, etena vā gatidassanena sabbassa",
  "tika-abh01t3:2_19": "sambhavantassa saṅgaho katoti daṭṭhabbo. Tathā hi sabbo sambhavaduko paṭhamaduke",
  "tika-abh01t3:2_20": "dutiyatatiyadukapakkhepena dassito, tesu ca paṭhamadukapakkhepenāti.",
  "tika-abh01t3:3_0": "7-13. Samānakālena asamānakālena kālavimuttena ca paccayena nipphannānaṁ paccayāyattānaṁ",
  "tika-abh01t3:3_1": "paccayabhāvamattena tesaṁ paccayānaṁ atthitaṁ dīpetuṁ sappaccayavacanaṁ, na sahetukavacanaṁ",
  "tika-abh01t3:3_2": "viya samānakālānameva, nāpi sanidassanaṁ viya taṁsabhāvassa anatthantarabhūtassa.",
  "tika-abh01t3:3_3": "Saṅkhata-saddo pana sametehi nipphāditabhāvaṁ dīpetīti ayametesaṁ viseso dukantaravacane",
  "tika-abh01t3:3_4": "kāraṇaṁ. Ettha ca appaccayā asaṅkhatāti bahuvacananiddeso avinicchitatthaparicchedadassanavasena",
  "tika-abh01t3:3_5": "mātikāṭhapanato katoti veditabbo. Uddesena hi kusalādisabhāvānaṁ dhammānaṁ atthitāmattaṁ",
  "tika-abh01t3:3_6": "vuccati, na paricchedoti aparicchedena bahuvacanena uddeso vuttoti. Rūpanti rūpāyatanaṁ",
  "tika-abh01t3:3_7": "pathaviyādi vā. Purimasmiṁ atthavikappe rūpāyatanassa asaṅgahitatā āpajjatīti ruppanalakkhaṇaṁ",
  "tika-abh01t3:3_8": "vā rūpanti ayaṁ atthanayo vutto. Tattha rūpanti ruppanasabhāvo. Na lujjati na palujjatīti",
  "tika-abh01t3:3_9": "yo gahito tathā na hoti, so lokoti taṁgahaṇarahitānaṁ lokuttarānaṁ natthi lokatā.",
  "tika-abh01t3:3_10": "Dukkhasaccaṁ vā loko, tattha teneva lokasabhāvena viditāti lokiyā.",
  "tika-abh01t3:4_0": "Evaṁ sante cakkhuviññāṇena vijānitabbassa rūpāyatanassa teneva navijānitabbassa saddāyatanādikassa",
  "tika-abh01t3:4_1": "ca nānattā dvinnampi padānaṁ atthanānattato duko hoti. Evaṁ pana duke vuccamāne dukabahutā",
  "tika-abh01t3:4_2": "āpajjati, yattakāni viññāṇāni, tattakā dukā vuttā samattā ṭhapetvā sabbadhammārammaṇāni",
  "tika-abh01t3:4_3": "viññāṇāni. Tesu ca dukassa pacchedo āpajjati, tathā ca sati ‘‘kenacī’’ti padaṁ sabbaviññāṇasaṅgāhakaṁ",
  "tika-abh01t3:4_4": "na siyā, niddesena ca viruddhaṁ idaṁ vacanaṁ. Yo ca tattha ‘‘ye te dhammā cakkhuviññeyyā,",
  "tika-abh01t3:4_5": "na te dhammā sotaviññeyyāti ayaṁ duko na hotī’’ti paṭisedho kato, so ca kathaṁ yujjeyya.",
  "tika-abh01t3:4_6": "Na hi samatthā aṭṭhakathā pāḷiṁ paṭisedhetunti, na ca kenaci-saddassa tenevāti ayaṁ",
  "tika-abh01t3:4_7": "padattho sambhavati, ‘‘kenacī’’ti etassa ādipadassa aniyamitaṁ yaṁ kiñci ekaṁ padattho,",
  "tika-abh01t3:4_8": "taṁ vatvā vuccamānassa ‘‘kenacī’’ti dutiyapadassa yaṁ kiñci aparaṁ aniyamitaṁ padatthoti",
  "tika-abh01t3:4_9": "lokasiddhametaṁ, tatheva ca niddeso pavatto, na cettha viññātabbadhammabhedena dukabhedo",
  "tika-abh01t3:4_10": "samatto āpajjati yattakā viññātabbā, tattakā dukāti, tasmā natthi dukabahutā. Na",
  "tika-abh01t3:4_11": "hi ekaṁyeva viññātabbaṁ kenaci viññeyyaṁ kenaci na viññeyyañca, kintu aparampi aparampīti",
  "tika-abh01t3:4_12": "sabbaviññātabbasaṅgahe duko samatto hoti, evañca sati ‘‘kenacī’’ti padaṁ aniyamena",
  "tika-abh01t3:4_13": "sabbaviññāṇasaṅgāhakanti siddhaṁ hoti, viññāṇanānattena ca viññātabbaṁ bhinditvā",
  "tika-abh01t3:4_14": "ayaṁ duko vutto, na viññātabbānaṁ atthantaratāyāti. Etassa pana dukassa nikkheparāsiniddeso",
  "tika-abh01t3:4_15": "dukasaṅgahitadhammekadesesu dukapadadvayappavattidassanavasena pavatto. Atthuddhāraniddeso",
  "tika-abh01t3:4_16": "niravasesadukasaṅgahitadhammadassanavasenāti veditabbo.",
  "tika-abh01t3:5_0": "14-19.Cakkhutopi…pe… manatopīti cakkhuviññāṇādivīthīsu tadanugatamanoviññāṇavīthīsu",
  "tika-abh01t3:5_1": "ca kiñcāpi kusalādīnampi pavatti atthi, kāmāsavādayo eva pana vaṇato yūsaṁ viya paggharaṇakaasucibhāvena",
  "tika-abh01t3:5_2": "sandanti, tasmā te eva ‘‘āsavā’’ti vuccanti. Tattha hi paggharaṇakaasucimhi niruḷho",
  "tika-abh01t3:5_3": "āsavasaddoti. Dhammato yāva gotrabhunti tato paraṁ maggaphalesu appavattito vuttaṁ.",
  "tika-abh01t3:5_4": "Ete hi ārammaṇakaraṇavasena dhamme gacchantā tato paraṁ na gacchantīti. Nanu tato",
  "tika-abh01t3:5_5": "paraṁ bhavaṅgādīnipi gacchantīti ce? Na, tesampi pubbe ālambitesu lokiyadhammesu",
  "tika-abh01t3:5_6": "sāsavabhāvena antogadhattā tato paratābhāvato. Ettha ca gotrabhuvacanena gotrabhuvodānaphalasamāpattipurecārikaparikammāni",
  "tika-abh01t3:5_7": "vuttānīti veditabbāni, paṭhamamaggapurecārikameva vā gotrabhu avadhinidassanabhāvena",
  "tika-abh01t3:5_8": "gahitaṁ, tato paraṁ maggaphalasamānatāya pana aññesu maggesu maggavīthiyaṁ phalasamāpattivīthiyaṁ",
  "tika-abh01t3:5_9": "nirodhānantarañca pavattamānesu phalesu nibbāne ca pavatti nivāritā āsavānanti veditabbā.",
  "tika-abh01t3:5_10": "Savantīti gacchanti. Duvidho hi avadhi abhividhivisayo anabhividhivisayo ca. Abhividhivisayaṁ",
  "tika-abh01t3:5_11": "kiriyā byāpetvā pavattati ‘‘ābhavaggā bhagavato yaso gato’’ti, itaraṁ bahi katvā",
  "tika-abh01t3:5_12": "‘‘āpāṭaliputtā vuṭṭho devo’’ti. Ayañca ā-kāro abhividhiattho idha gahitoti ‘‘antokaraṇattho’’ti vuttaṁ.",
  "tika-abh01t3:6_0": "Cirapārivāsiyaṭṭho ciraparivutthatā purāṇabhāvo. Ādi-saddena ‘‘purimā, bhikkhave,",
  "tika-abh01t3:6_1": "koṭi na paññāyati bhavataṇhāyā’’ti (a. ni. 10.62) idaṁ suttaṁ saṅgahitaṁ. Avijjāsavabhavāsavānañca",
  "tika-abh01t3:6_2": "ciraparivutthatāya dassitāya tabbhāvabhāvīnaṁ kāmāsavadiṭṭhāsavānañca ciraparivutthatā",
  "tika-abh01t3:6_3": "dassitā hoti. Aññesupi yathāvutte dhamme okāsañca ārammaṇaṁ katvā pavattamānesu mānādīsu",
  "tika-abh01t3:6_4": "vijjamānesu attattaniyādiggāhavasena abhibyāpanaṁ madakaraṇavasena āsavasadisatā",
  "tika-abh01t3:6_5": "ca etesaṁyeva, nāññesanti etesveva āsavasaddo niruḷho daṭṭhabbo. Āyataṁ vā savanti",
  "tika-abh01t3:6_6": "phalantīti āsavā. Na hi kiñci saṁsāradukkhaṁ āsavehi vinā uppajjamānaṁ atthīti. Ārammaṇabhāvena",
  "tika-abh01t3:6_7": "ye dhammā vaṇo viya āsave paggharanti, te asampayoge atabbhāvepi saha āsavehīti sāsavā, āsavavantoti attho.",
  "tika-abh01t3:7_0": "Osānaduke ‘‘no āsavā kho panā’’ti avatvā ‘‘āsavavippayuttā kho panā’’ti vacanaṁ sāsavānaṁ",
  "tika-abh01t3:7_1": "sahetukānaṁ viya sampayuttehi taṁsahitatā na hotīti dassanatthaṁ. Evaṁ sesagocchakesupi",
  "tika-abh01t3:7_2": "yathāsambhavaṁ vippayuttaggahaṇe payojanaṁ daṭṭhabbaṁ. Apica ‘‘no āsavā kho pana",
  "tika-abh01t3:7_3": "dhammā sāsavā’’ti idaṁ padaṁ catutthaduke dutiyapadena ninnānaṁ, na ca ekena duko",
  "tika-abh01t3:7_4": "hoti, tasmā āsavavippayuttapadameva gahetvā osānadukayojanā ñāyāgatāti katā. Hetugocchake",
  "tika-abh01t3:7_5": "pana hetuvippayuttānaṁ sahetukatā natthīti te gahetvā dukayojanāya asakkuṇeyyattā",
  "tika-abh01t3:7_6": "nahetupadaṁ gahetvā osānadukayojanā katā. Ye vā pana paṭhame duke dutiyassa pakkhepe",
  "tika-abh01t3:7_7": "eko, tatiyassa dve, paṭhamassa dutiye eko, tatiye dve, dutiyassa tatiye eko, dutiye",
  "tika-abh01t3:7_8": "ca tatiyassa ekoti aṭṭha dukā labbhanti, tesu tīhi itare ca nayato dassitāti veditabbā.",
  "tika-abh01t3:7_9": "Esa nayo sesagocchakesupi.",
  "tika-abh01t3:8_0": "20-25. Kilesakammavipākavaṭṭānaṁ paccayabhāvena tattha saṁyojenti, satipi aññesaṁ",
  "tika-abh01t3:8_1": "tappaccayabhāve na vinā saṁyojanāni tesaṁ tappaccayabhāvo atthi, orambhāgiyuddhambhāgiyasaṅgahitehi",
  "tika-abh01t3:8_2": "ca taṁtaṁbhavanibbattakakammaniyamo bhavaniyamo ca hoti, na ca upacchinnasaṁyojanassa",
  "tika-abh01t3:8_3": "katānipi kammāni bhavaṁ nibbattentīti. Saṁyojetabbāti vā saṁyojaniyā, saṁyojane niyuttāti",
  "tika-abh01t3:8_4": "vā. Dūragatassapi ākaḍḍhanato nissarituṁ appadānavasena bandhanaṁ saṁyojanaṁ, ganthakaraṇaṁ",
  "tika-abh01t3:8_5": "saṅkhalikacakkalakānaṁ viya paṭibaddhatākaraṇaṁ vā ganthanaṁ gantho, saṁsilisakaraṇaṁ",
  "tika-abh01t3:8_6": "yojanaṁ yogoti ayametesaṁ visesoti veditabbo. Dhammānaṁ sabhāvakiccavisesaññunā pana",
  "tika-abh01t3:8_7": "bhagavatā sampayuttesu ārammaṇesu tappaccayesu ca tehi tehi nipphādiyamānaṁ taṁ taṁ",
  "tika-abh01t3:8_8": "kiccavisesaṁ passantena te te dhammā tathā tathā āsavasaṁyojanaganthādivasena vuttāti",
  "tika-abh01t3:8_9": "‘‘kimatthaṁ eteyeva dhammā evaṁ vuttā, kasmā ca vuttā eva puna vuttā’’ti na codetabbametaṁ.",
  "tika-abh01t3:9_0": "26-37.Ganthaniyāti ettha ayamañño attho ‘‘ganthakaraṇaṁ ganthanaṁ, ganthane niyuttāti",
  "tika-abh01t3:9_1": "ganthaniyā, ganthayituṁ sakkuṇeyyā, ganthayituṁ arahantīti vā ganthaniyā’’ti. Evaṁ",
  "tika-abh01t3:9_2": "oghaniyādīsupi daṭṭhabbaṁ. Tenātikkamatīti etaṁ dhātvatthaṁ gahetvā oghaniyāti padasiddhi katā.",
  "tika-abh01t3:10": "50-54. Dhammasabhāvaṁ aggahetvā parato āmasantīti parāmāsā. Paratoti niccādito. Āmasantīti sabhāvapaṭisedhena parimajjanti.",
  "tika-abh01t3:11_0": "55-68. Sabhāvato vijjamānaṁ avijjamānaṁ vā vicittasaññāya saññitaṁ ārammaṇaṁ aggahetvā",
  "tika-abh01t3:11_1": "appavattito ālambamānā dhammā sārammaṇā. Cintanaṁ gahaṇaṁ ārammaṇūpaladdhi. Cetasi",
  "tika-abh01t3:11_2": "niyuttā, cetasā saṁsaṭṭhā vā cetasikā. Dubbiññeyyanānattatāya ekībhāvamivupagamanaṁ",
  "tika-abh01t3:11_3": "nirantarabhāvupagamanaṁ. Yesaṁ rūpānaṁ cittaṁ sahajātapaccayo hoti, tesaṁ cittassa",
  "tika-abh01t3:11_4": "ca suviññeyyanānattanti nirantarabhāvānupagamanaṁ veditabbaṁ. Ekato vattamānāpīti",
  "tika-abh01t3:11_5": "api-saddo ko pana vādo ekato avattamānāti etamatthaṁ dīpeti. Idamettha vicāretabbaṁ",
  "tika-abh01t3:11_6": "– avinibbhogarūpānaṁ kiṁ aññamaññaṁ saṁsaṭṭhatā, udāhu visaṁsaṭṭhatāti? Visuṁ ārammaṇabhāvena",
  "tika-abh01t3:11_7": "suviññeyyanānattattā na saṁsaṭṭhatā, nāpi visaṁsaṭṭhatā saṁsaṭṭhāti anāsaṅkanīyasabhāvattā.",
  "tika-abh01t3:11_8": "Catunnañhi khandhānaṁ aññamaññaṁ saṁsaṭṭhasabhāvattā rūpanibbānehipi so saṁsaṭṭhabhāvo",
  "tika-abh01t3:11_9": "atthi natthīti siyā āsaṅkā, tasmā tesaṁ itarehi, itaresañca tehi visaṁsaṭṭhasabhāvatā",
  "tika-abh01t3:11_10": "vuccati, na pana rūpānaṁ rūpehi katthaci saṁsaṭṭhatā atthīti tadāsaṅkābhāvato visaṁsaṭṭhatā",
  "tika-abh01t3:11_11": "ca rūpānaṁ rūpehi na vuccatīti. Esa hi tesaṁ sabhāvoti. Cittasaṁsaṭṭhasamuṭṭhānādipadesu",
  "tika-abh01t3:11_12": "saṁsaṭṭhasamuṭṭhānādisaddā cittasaddāpekkhāti paccekaṁ cittasaddasambandhattā cittasaṁsaṭṭhā",
  "tika-abh01t3:11_13": "ca te cittasamuṭṭhānā cāti paccekaṁ yojetvā attho vutto. Upādiyantevāti bhūtāni gaṇhanti",
  "tika-abh01t3:11_14": "eva, nissayanti evāti attho. Yathā bhūtāni upādiyanti gayhanti nissīyanti, na tathā",
  "tika-abh01t3:11_15": "etāni gayhanti nissīyanti, tasmā upādā. Atha vā bhūtāni amuñcitvā tesaṁ vaṇṇanibhādibhāvena gahetabbato upādā.",
  "tika-abh01t3:12": "75-82.Saṁkiliṭṭhattikevuttanayenāti saṁ-saddaṁ apanetvā kilisantīti kilesātiādinā nayena.",
  "tika-abh01t3:13_0": "83-100.Kāmāvacarādīsu ayamaparo attho – kāmataṇhā kāmo, evaṁ rūpārūpataṇhā rūpaṁ",
  "tika-abh01t3:13_1": "arūpañca. Ārammaṇakaraṇavasena tāni yattha avacaranti, te kāmāvacarādayoti. Evañhi",
  "tika-abh01t3:13_2": "sati aññabhūmīsu uppajjamānānaṁ akāmāvacarāditā kāmāvacarāditā ca nāpajjatīti siddhaṁ",
  "tika-abh01t3:13_3": "hoti. Nikkhepakaṇḍepi ‘‘etthāvacarā’’ti vacanaṁ avīciparanimmitaparicchinnokāsāya",
  "tika-abh01t3:13_4": "kāmataṇhāya ārammaṇabhāvaṁ sandhāya vuttanti veditabbaṁ, tadokāsatā ca taṇhāya tanninnatāya",
  "tika-abh01t3:13_5": "veditabbā. Yadi pariyāpannasaddassa antogadhāti ayamattho, maggādidhammānañca lokuttarantogadhattā",
  "tika-abh01t3:13_6": "pariyāpannatā āpajjati. Na hi ‘‘pariyāpannā’’ti ettha tebhūmakagahaṇaṁ atthīti? Nāpajjati",
  "tika-abh01t3:13_7": "sabbadā pavattamānassa paccakkhassa lokassa vasena pariyāpannanicchayato. Atha vā",
  "tika-abh01t3:13_8": "paricchedakārikāya taṇhāya paricchinditvā āpannā paṭipannā gahitāti pariyāpannā.",
  "tika-abh01t3:14_0": "Anīya-saddo bahulā kattuabhidhāyakoti vaṭṭacārakato niyyantīti niyyānīyā, nī-kārassa",
  "tika-abh01t3:14_1": "rassattaṁ ya-kārassa ca ka-kārattaṁ katvā ‘‘niyyānikā’’ti vuttaṁ, niyyānakaraṇasīlā",
  "tika-abh01t3:14_2": "vā niyyānikā. Uttaritabbassa aññassa niddiṭṭhassa abhāvā niddisiyamānā sauttarā dhammāva",
  "tika-abh01t3:14_3": "uttaritabbāti ‘‘attāna’’nti āha. Rāgādīnanti rāgādīnaṁ dasannaṁ kilesānaṁ sabbaniyatākusalānaṁ",
  "tika-abh01t3:14_4": "vā. Tehi nānappakāradukkhanibbattakehi abhibhūtā sattā kandanti akandantāpi kandanakāraṇabhāvato.",
  "tika-abh01t3:14_5": "Yasmā pana pahānekaṭṭhatāvasena ca ‘‘saraṇā’’ti āha, tasmā ‘‘rāgādīna’’nti vacanena",
  "tika-abh01t3:14_6": "rāgadosamohāva gahitāti ñāyati. Raṇa-saddo vā rāgādireṇūsu niruḷho daṭṭhabbo, raṇaṁ",
  "tika-abh01t3:14_7": "vā yuddhaṁ, ‘‘kāmā te paṭhamā senā’’ti (su. ni. 438; mahāni. 28, 68, 149; cūḷani.",
  "tika-abh01t3:14_8": "nandamāṇavapucchāniddesa 47) evamādikā ca akusalā senā ariyamaggayuddhena jetabbattā",
  "tika-abh01t3:14_9": "sayuddhattā ‘‘saraṇā’’ti vuccantīti. Araṇavibhaṅgasutte (ma. ni. 3.323 ādayo) pana",
  "tika-abh01t3:14_10": "sadukkhā saupaghātā saupāyāsā sapariḷāhā micchāpaṭipadābhūtā kāmasukhānuyogādayo",
  "tika-abh01t3:14_11": "‘‘saraṇā’’ti vuttāti dukkhādīnaṁ raṇabhāvo tannibbattakasabhāvānaṁ akusalānaṁ saraṇatā ca veditabbā.",
  "tika-abh01t3:15": "Piṭṭhidukā samattā.",
  "tika-abh01t3:16": "Suttantikadukamātikāpadavaṇṇanā",
  "tika-abh01t3:17_0": "101-108. Vijjārāsantogadhadhammā vijjāsabhāgatāya tadekadese vijjākoṭṭhāse vattantīti",
  "tika-abh01t3:17_1": "vuttā. Vajirassa yattha taṁ patati, tattha abhejjaṁ nāma kiñci maṇipāsāṇādi natthi,",
  "tika-abh01t3:17_2": "na ca tena gamanamaggo viruhati, evameva arahattamaggena yattha so uppajjati, tasmiṁ",
  "tika-abh01t3:17_3": "santāne abhejjo kileso nāma natthi, na ca bhinno puna viruhatīti vajirupamatā veditabbā.",
  "tika-abh01t3:17_4": "Tadupacārena bālā yathā ‘‘mañcā ghosantī’’ti. Kaṇhābhijātīti apāyā vuccanti manussesu",
  "tika-abh01t3:17_5": "ca dobhaggiyaṁ. Tapanassa vā dukkhassa hitāti tapaniyā.",
  "tika-abh01t3:18_0": "Dāsādīsupi sirivaḍḍhakādisaddā viya atathattā vacanamattameva adhikāraṁ katvā pavattā",
  "tika-abh01t3:18_1": "adhivacanā. Yasmā pana adhivacananiruttipaññattipadāni samānatthāni, sabbañca vacanaṁ",
  "tika-abh01t3:18_2": "adhivacanādibhāvaṁ bhajati, tasmā tesupi vacanavisesesu visesena pavattehi adhivacanādisaddehi",
  "tika-abh01t3:18_3": "sabbāni vacanāni atthappakāsanasāmaññena vuttānīti etenādhippāyena ayaṁ atthayojanā",
  "tika-abh01t3:18_4": "katāti veditabbā. Atha vā adhi-saddo uparibhāge, upari vacanaṁ adhivacanaṁ. Kassa",
  "tika-abh01t3:18_5": "upari? Pakāsetabbassa atthassāti viditovāyamattho. Adhīnaṁ vā vacanaṁ adhivacanaṁ.",
  "tika-abh01t3:18_6": "Kena adhīnaṁ? Atthena. Tathā taṁtaṁatthappakāsane nicchitaṁ, niyataṁ vā vacanaṁ nirutti.",
  "tika-abh01t3:18_7": "Pathavīdhātupurisāditaṁtaṁpakārena ñāpanato paññattīti evaṁ adhivacanādipadānaṁ sabbavacanesu",
  "tika-abh01t3:18_8": "pavatti veditabbā. Aññathā sirivaḍḍhakadhanavaḍḍhakappakārānameva abhilāpānaṁ adhivacanatā,",
  "tika-abh01t3:18_9": "abhisaṅkharontīti evaṁpakārānameva niddhāraṇavacanānaṁ niruttitā, takko vitakkoti",
  "tika-abh01t3:18_10": "evaṁpakārānameva ekamevatthaṁ tena tena pakārena ñāpentānaṁ paññattitā ca āpajjeyyāti.",
  "tika-abh01t3:19_0": "109-118. Phasso vedanāti sabbadāpi arūpadhammānaṁ phassādināmakattā pathaviyādīnaṁ",
  "tika-abh01t3:19_1": "kesakumbhādināmantarāpatti viya nāmantarānāpajjanato ca sadā attanāva katanāmatāya",
  "tika-abh01t3:19_2": "catukkhandhanibbānāni nāmakaraṇaṭṭhena nāmaṁ. Namanaṁ avinābhāvato ārammaṇābhimukhatā,",
  "tika-abh01t3:19_3": "namanahetubhūtatā nāmanaṁ. Atha vā adhivacanasamphasso viya adhivacanaṁ nāmamantarena",
  "tika-abh01t3:19_4": "ye anupacitabodhisambhārānaṁ gahaṇaṁ na gacchanti, te nāmāyattaggahaṇā nāmaṁ. Rūpaṁ",
  "tika-abh01t3:19_5": "pana vināpi nāmasādhanaṁ attano ruppanasabhāvena gahaṇaṁ upayātīti rūpaṁ.",
  "tika-abh01t3:20_0": "119-123. Ito pubbe parikammaṁ pavattaṁ, ito paraṁ bhavaṅgaṁ, majjhe samāpattīti evaṁ",
  "tika-abh01t3:20_1": "samāpattīnaṁ appanāparicchedapaññā samāpattikusalatā. Vuṭṭhāne kusalabhāvo pubbe",
  "tika-abh01t3:20_2": "vuṭṭhāne paricchedakaraṇañāṇaṁ. Lakkhaṇādivasena aniccādivasena ca manasi karaṇaṁ manasikāro.",
  "tika-abh01t3:21_0": "124-134. Sucisīlatā soraccaṁ. Sā hi sobhanakammaratatāti. Sammodakassa, sammodako",
  "tika-abh01t3:21_1": "vā mudubhāvo sammodakamudubhāvo, saṇhavācatā. ‘‘Aguttadvāratā’’ti vutte kesu dvāresūti",
  "tika-abh01t3:21_2": "na paññāyatīti ‘‘indriyesū’’ti vuttaṁ. Sampajānātīti sampajāno, tassa bhāvo sampajaññaṁ.",
  "tika-abh01t3:21_3": "Tadapi ñāṇaṁ yasmā sampajānāti, tasmā ‘‘sampajānātīti sampajañña’’nti āha. Appaṭisaṅkhāne",
  "tika-abh01t3:21_4": "nimitte visaye vā. Vīriyasīsenāti vīriyapāmokkhena. Uppannaṁ balanti vīriyopatthambhena",
  "tika-abh01t3:21_5": "hi kusalabhāvanā balavatī thirā uppajjatīti tathā uppannā balavatī kusalabhāvanā",
  "tika-abh01t3:21_6": "balavanto satta bojjhaṅgātipi vuccanti. Kasiṇanimittaṁ viya saññāṇaṁ viya saviggahaṁ",
  "tika-abh01t3:21_7": "viya ca suṭṭhu upalakkhetabbākāraṁ ‘‘nimitta’’nti vuccati. Samatho ca evaṁ ākāroti",
  "tika-abh01t3:21_8": "‘‘nimitta’’nti vutto. Tathā hi so paccavekkhantena paccavekkhaṇato gayhatīti. Uddhaccamiva",
  "tika-abh01t3:21_9": "cittaṁ na vikkhipatīti, vikkhepapaṭikkhepo vā avikkhepo.",
  "tika-abh01t3:22_0": "135-142. Sīlameva punappunaṁ āseviyamānaṁ lokiyaṁ lokuttarampi sīlaṁ paripūretīti",
  "tika-abh01t3:22_1": "‘‘sīlaparipūraṇato’’ti vuttaṁ. Sīlassa sampadāti kāraṇasīlampi phalasīlampi sampannasamudāyassa",
  "tika-abh01t3:22_2": "ekadesavasena vuttaṁ. Atha vā ‘‘katame ca thapati akusalā sīlā? Akusalaṁ kāyakammaṁ",
  "tika-abh01t3:22_3": "akusalaṁ vacīkammaṁ pāpako ājīvo’’ti (ma. ni. 2.264) vuttattā sabbampi kusalākusalaṁ",
  "tika-abh01t3:22_4": "‘‘sīla’’nti gahetvā tattha kusalasīlaṁ niddhāretvā ‘‘sīlasampadā’’ti vuttaṁ. Evaṁ",
  "tika-abh01t3:22_5": "diṭṭhisampadāpi veditabbā.",
  "tika-abh01t3:23_0": "Diṭṭhivisuddhi kho pana yathādiṭṭhissa ca padhānanti kammassakatañāṇādisaṅkhātā diṭṭhivisuddhi",
  "tika-abh01t3:23_1": "cevāti paṭipāṭiyā diṭṭhivisuddhi diṭṭhivisuddhi kho panāti ca padadvayassa samānattā",
  "tika-abh01t3:23_2": "paññā. Yathādiṭṭhissāti nibbattitappakāradiṭṭhissa nibbattetabbapadhānānurūpadiṭṭhissa",
  "tika-abh01t3:23_3": "vā yathādiṭṭhipavattakiriyassa vā. Saṁvegoti sahottappaṁ ñāṇaṁ, ottappameva vā. Samattaṁ",
  "tika-abh01t3:23_4": "tussanaṁ titti santuṭṭhi, natthi etassa santuṭṭhīti asantuṭṭhi, asantuṭṭhissa bhāvo",
  "tika-abh01t3:23_5": "asantuṭṭhitā. Vīriyappavāhe pavattamāne antarā eva paṭigamanaṁ nivattanaṁ paṭivānaṁ,",
  "tika-abh01t3:23_6": "taṁ assa atthīti paṭivānī , na paṭivānī appaṭivānī, tassa bhāvo appaṭivānitā. Vimuccanaṁ",
  "tika-abh01t3:23_7": "nāma ārammaṇe adhimuttatā kilesehi sabbasaṅkhārehi ca nissaṭatā ca. Paṭisandhivasenāti",
  "tika-abh01t3:23_8": "kilesānaṁ taṁtaṁmaggavajjhānaṁ uppannamagge khandhasantāne puna saṁdahanavasena.",
  "tika-abh01t3:23_9": "Anuppādabhūteti taṁtaṁphale. Anuppādapariyosāneti anuppādakaro maggo anuppādo, tassa pariyosāne.",
  "tika-abh01t3:24": "Suttantikadukamātikāpadavaṇṇanā niṭṭhitā.",
  "tika-abh01t3:25": "Dukamātikāpadavaṇṇanā niṭṭhitā."
}