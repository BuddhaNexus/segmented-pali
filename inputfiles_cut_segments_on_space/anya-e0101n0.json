{
  "anya-e0101n0:0": "Namo tassa bhagavato arahato sammāsambuddhassa",
  "anya-e0101n0:1": "Visuddhimaggo",
  "anya-e0101n0:2": "(Paṭhamo bhāgo)",
  "anya-e0101n0:3": "Nidānādikathā",
  "anya-e0101n0:4": "1.",
  "anya-e0101n0:5": "Sīlepatiṭṭhāya naro sapañño, cittaṁ paññañca bhāvayaṁ;",
  "anya-e0101n0:6": "Ātāpī nipako bhikkhu, so imaṁ vijaṭaye jaṭanti. ;",
  "anya-e0101n0:7": "Iti hidaṁ vuttaṁ, kasmā panetaṁ vuttaṁ, bhagavantaṁ kira sāvatthiyaṁ viharantaṁ rattibhāge aññataro devaputto upasaṅkamitvā attano saṁsayasamugghāṭatthaṁ –",
  "anya-e0101n0:8": "Antojaṭā bahijaṭā, jaṭāya jaṭitā pajā;",
  "anya-e0101n0:9": "Taṁ taṁ gotama pucchāmi, ko imaṁ vijaṭaye jaṭanti. –",
  "anya-e0101n0:10_0": "Imaṁ pañhaṁ pucchi. Tassāyaṁ saṅkhepattho – jaṭāti taṇhāya jāliniyā etaṁ adhivacanaṁ.",
  "anya-e0101n0:10_1": "Sā hi rūpādīsu ārammaṇesu heṭṭhupariyavasena punappunaṁ uppajjanato saṁsibbanaṭṭhena",
  "anya-e0101n0:10_2": "veḷugumbādīnaṁ sākhājālasaṅkhātā jaṭā viyāti jaṭā, sā panesā sakaparikkhāraparaparikkhāresu",
  "anya-e0101n0:10_3": "sakaattabhāvaparaattabhāvesu ajjhattikāyatanabāhirāyatanesu ca uppajjanato antojaṭā",
  "anya-e0101n0:10_4": "bahijaṭāti vuccati. Tāya evaṁ uppajjamānāya jaṭāya jaṭitā pajā. Yathā nāma veḷugumbajaṭādīhi",
  "anya-e0101n0:10_5": "veḷuādayo, evaṁ tāya taṇhājaṭāya sabbāpi ayaṁ sattanikāyasaṅkhātā pajā jaṭitā vinaddhā,",
  "anya-e0101n0:10_6": "saṁsibbitāti attho. Yasmā ca evaṁ jaṭitā. Taṁ taṁ gotama pucchāmīti tasmā taṁ pucchāmi.",
  "anya-e0101n0:10_7": "Gotamāti bhagavantaṁ gottena ālapati. Ko imaṁ vijaṭaye jaṭanti imaṁ evaṁ tedhātukaṁ",
  "anya-e0101n0:10_8": "jaṭetvā ṭhitaṁ jaṭaṁ ko vijaṭeyya, vijaṭetuṁ ko samatthoti pucchati.",
  "anya-e0101n0:11_0": "Evaṁ puṭṭho panassa sabbadhammesu appaṭihatañāṇacāro devadevo sakkānaṁ atisakko brahmānaṁ",
  "anya-e0101n0:11_1": "atibrahmā catuvesārajjavisārado dasabaladharo anāvaraṇañāṇo samantacakkhu bhagavā",
  "anya-e0101n0:11_2": "tamatthaṁ vissajjento –",
  "anya-e0101n0:12": "Sīle patiṭṭhāya naro sapañño, cittaṁ paññañca bhāvayaṁ;",
  "anya-e0101n0:13": "Ātāpī nipako bhikkhu, so imaṁ vijaṭaye jaṭanti. –",
  "anya-e0101n0:14": "Imaṁ gāthamāha.",
  "anya-e0101n0:15": "2.",
  "anya-e0101n0:16": "Imissā dāni gāthāya, kathitāya mahesinā;",
  "anya-e0101n0:17": "Vaṇṇayanto yathābhūtaṁ, atthaṁ sīlādibhedanaṁ.",
  "anya-e0101n0:18": "Sudullabhaṁ labhitvāna, pabbajjaṁ jinasāsane;",
  "anya-e0101n0:19": "Sīlādisaṅgahaṁ khemaṁ, ujuṁ maggaṁ visuddhiyā.",
  "anya-e0101n0:20": "Yathābhūtaṁ ajānantā, suddhikāmāpi ye idha;",
  "anya-e0101n0:21": "Visuddhiṁ nādhigacchanti, vāyamantāpi yogino.",
  "anya-e0101n0:22": "Tesaṁ pāmojjakaraṇaṁ, suvisuddhavinicchayaṁ;",
  "anya-e0101n0:23": "Mahāvihāravāsīnaṁ, desanānayanissitaṁ.",
  "anya-e0101n0:24": "Visuddhimaggaṁ bhāsissaṁ, taṁ me sakkacca bhāsato;",
  "anya-e0101n0:25": "Visuddhikāmā sabbepi, nisāmayatha sādhavoti.",
  "anya-e0101n0:26_0": "3. Tattha visuddhīti sabbamalavirahitaṁ accantaparisuddhaṁ nibbānaṁ veditabbaṁ. Tassā",
  "anya-e0101n0:26_1": "visuddhiyā maggoti visuddhimaggo. Maggoti adhigamūpāyo vuccati. Taṁ visuddhimaggaṁ bhāsissāmīti attho.",
  "anya-e0101n0:27": "So panāyaṁ visuddhimaggo katthaci vipassanāmattavaseneva desito. Yathāha –",
  "anya-e0101n0:28": "“Sabbe saṅkhārā aniccāti, yadā paññāya passati;",
  "anya-e0101n0:29": "Atha nibbindati dukkhe, esa maggo visuddhiyā”ti. ;",
  "anya-e0101n0:30": "Katthaci jhānapaññāvasena. Yathāha –",
  "anya-e0101n0:31": "“Yamhi jhānañca paññā ca, sa ve nibbānasantike”ti. ;",
  "anya-e0101n0:32": "Katthaci kammādivasena. Yathāha –",
  "anya-e0101n0:33": "“Kammaṁ vijjā ca dhammo ca, sīlaṁ jīvitamuttamaṁ;",
  "anya-e0101n0:34": "Etena maccā sujjhanti, na gottena dhanena vā”ti. ;",
  "anya-e0101n0:35": "Katthaci sīlādivasena. Yathāha –",
  "anya-e0101n0:36": "“Sabbadā sīlasampanno, paññavā susamāhito;",
  "anya-e0101n0:37": "Āraddhavīriyo pahitatto, oghaṁ tarati duttara”nti. ;",
  "anya-e0101n0:38": "Katthaci satipaṭṭhānādivasena. Yathāha –",
  "anya-e0101n0:39": "“Ekāyano ayaṁ, bhikkhave, maggo sattānaṁ visuddhiyā…pe… nibbānassa sacchikiriyāya, yadidaṁ cattāro satipaṭṭhānā”ti.",
  "anya-e0101n0:40": "Sammappadhānādīsupi eseva nayo. Imasmiṁ pana pañhābyākaraṇe sīlādivasena desito.",
  "anya-e0101n0:41_0": "4. Tatrāyaṁ saṅkhepavaṇṇanā – sīle patiṭṭhāyāti sīle ṭhatvā, sīlaṁ paripūrayamānoyeva",
  "anya-e0101n0:41_1": "cettha sīle ṭhitoti vuccati. Tasmā sīlaparipūraṇena sīle patiṭṭhahitvāti ayamettha",
  "anya-e0101n0:41_2": "attho. Naroti satto. Sapaññoti kammajatihetukapaṭisandhipaññāya paññavā. Cittaṁ paññañca",
  "anya-e0101n0:41_3": "bhāvayanti samādhiñceva vipassanañca bhāvayamāno, cittasīsena hettha samādhi niddiṭṭho.",
  "anya-e0101n0:41_4": "Paññānāmena ca vipassanāti. Ātāpīti vīriyavā. Vīriyañhi kilesānaṁ ātāpanaparitāpanaṭṭhena",
  "anya-e0101n0:41_5": "ātāpoti vuccati. Tadassa atthīti ātāpī. Nipakoti nepakkaṁ vuccati paññā, tāya samannāgatoti",
  "anya-e0101n0:41_6": "attho. Iminā padena pārihārikapaññaṁ dasseti. Imasmiñhi pañhābyākaraṇe tikkhattuṁ",
  "anya-e0101n0:41_7": "paññā āgatā. Tattha paṭhamā jātipaññā, dutiyā vipassanāpaññā, tatiyā sabbakiccapariṇāyikā",
  "anya-e0101n0:41_8": "pārihārikapaññā. Saṁsāre bhayaṁ ikkhatīti bhikkhu. So imaṁ vijaṭaye jaṭanti so iminā",
  "anya-e0101n0:41_9": "ca sīlena iminā ca cittasīsena niddiṭṭhasamādhinā imāya ca tividhāya paññāya iminā",
  "anya-e0101n0:41_10": "ca ātāpenāti chahi dhammehi samannāgato bhikkhu. Seyyathāpi nāma puriso pathaviyaṁ",
  "anya-e0101n0:41_11": "patiṭṭhāya sunisitaṁ satthaṁ ukkhipitvā mahantaṁ veḷugumbaṁ vijaṭeyya, evameva sīlapathaviyaṁ",
  "anya-e0101n0:41_12": "patiṭṭhāya samādhisilāyaṁ sunisitaṁ vipassanāpaññāsatthaṁ vīriyabalapaggahitena pārihārikapaññāhatthena",
  "anya-e0101n0:41_13": "ukkhipitvā sabbampi taṁ attano santāne patitaṁ taṇhājaṭaṁ vijaṭeyya sañchindeyya",
  "anya-e0101n0:41_14": "sampadāleyya. Maggakkhaṇe panesa taṁ jaṭaṁ vijaṭeti nāma. Phalakkhaṇe vijaṭitajaṭo",
  "anya-e0101n0:41_15": "sadevakassa lokassa aggadakkhiṇeyyo hoti. Tenāha bhagavā –",
  "anya-e0101n0:42": "“Sīle patiṭṭhāya naro sapañño, cittaṁ paññañca bhāvayaṁ;",
  "anya-e0101n0:43": "Ātāpī nipako bhikkhu, so imaṁ vijaṭaye jaṭa”nti. ;",
  "anya-e0101n0:44_0": "5. Tatrāyaṁ yāya paññāya sapaññoti vutto, tatrāssa karaṇīyaṁ natthi. Purimakammānubhāveneva",
  "anya-e0101n0:44_1": "hissa sā siddhā. Ātāpī nipakoti ettha vuttavīriyavasena pana tena sātaccakārinā paññāvasena",
  "anya-e0101n0:44_2": "ca sampajānakārinā hutvā sīle patiṭṭhāya cittapaññāvasena vuttā samathavipassanā",
  "anya-e0101n0:44_3": "bhāvetabbāti imamatra bhagavā sīlasamādhipaññāmukhena visuddhimaggaṁ dasseti.",
  "anya-e0101n0:45_0": "Ettāvatā hi tisso sikkhā, tividhakalyāṇaṁ sāsanaṁ, tevijjatādīnaṁ upanissayo, antadvayavajjanamajjhimapaṭipattisevanāni,",
  "anya-e0101n0:45_1": "apāyādisamatikkamanupāyo, tīhākārehi kilesappahānaṁ, vītikkamādīnaṁ paṭipakkho, saṁkilesattayavisodhanaṁ,",
  "anya-e0101n0:45_2": "sotāpannādibhāvassa ca kāraṇaṁ pakāsitaṁ hoti.",
  "anya-e0101n0:46": "Kathaṁ? Ettha hi sīlena adhisīlasikkhā pakāsitā hoti, samādhinā adhicittasikkhā, paññāya adhipaññāsikkhā.",
  "anya-e0101n0:47_0": "Sīlena ca sāsanassa ādikalyāṇatā pakāsitā hoti. “Ko cādi kusalānaṁ dhammānaṁ, sīlañca",
  "anya-e0101n0:47_1": "suvisuddha”nti hi vacanato, “sabbapāpassa akaraṇa”nti ādivacanato ca sīlaṁ sāsanassa",
  "anya-e0101n0:47_2": "ādi, tañca kalyāṇaṁ, avippaṭisārādiguṇāvahattā. Samādhinā majjhekalyāṇatā pakāsitā",
  "anya-e0101n0:47_3": "hoti. “Kusalassa upasampadā”ti ādivacanato hi samādhi sāsanassa majjhe, so ca kalyāṇo,",
  "anya-e0101n0:47_4": "iddhividhādiguṇāvahattā. Paññāya sāsanassa pariyosānakalyāṇatā pakāsitā hoti. “Sacittapariyodāpanaṁ,",
  "anya-e0101n0:47_5": "etaṁ buddhāna sāsana”nti hi vacanato, paññuttarato ca paññā sāsanassa pariyosānaṁ,",
  "anya-e0101n0:47_6": "sā ca kalyāṇaṁ, iṭṭhāniṭṭhesu tādibhāvāvahanato.",
  "anya-e0101n0:48": "“Selo yathā ekaghano, vātena na samīrati;",
  "anya-e0101n0:49": "Evaṁ nindāpasaṁsāsu, na samiñjanti paṇḍitā”ti. ; –",
  "anya-e0101n0:50": "Hi vuttaṁ.",
  "anya-e0101n0:51_0": "Tathā sīlena tevijjatāya upanissayo pakāsito hoti. Sīlasampattiñhi nissāya tisso",
  "anya-e0101n0:51_1": "vijjā pāpuṇāti, na tato paraṁ. Samādhinā chaḷabhiññatāya upanissayo pakāsito hoti.",
  "anya-e0101n0:51_2": "Samādhisampadañhi nissāya cha abhiññā pāpuṇāti, na tato paraṁ. Paññāya paṭisambhidāpabhedassa",
  "anya-e0101n0:51_3": "upanissayo pakāsito hoti. Paññāsampattiñhi nissāya catasso paṭisambhidā pāpuṇāti, na aññena kāraṇena.",
  "anya-e0101n0:52": "Sīlena ca kāmasukhallikānuyogasaṅkhātassa antassa vajjanaṁ pakāsitaṁ hoti, samādhinā attakilamathānuyogasaṅkhātassa. Paññāya majjhimāya paṭipattiyā sevanaṁ pakāsitaṁ hoti.",
  "anya-e0101n0:53": "Tathā sīlena apāyasamatikkamanupāyo pakāsito hoti, samādhinā kāmadhātusamatikkamanupāyo, paññāya sabbabhavasamatikkamanupāyo.",
  "anya-e0101n0:54": "Sīlena ca tadaṅgappahānavasena kilesappahānaṁ pakāsitaṁ hoti, samādhinā vikkhambhanappahānavasena, paññāya samucchedappahānavasena.",
  "anya-e0101n0:55": "Tathā sīlena kilesānaṁ vītikkamapaṭipakkho pakāsito hoti, samādhinā pariyuṭṭhānapaṭipakkho, paññāya anusayapaṭipakkho.",
  "anya-e0101n0:56": "Sīlena ca duccaritasaṁkilesavisodhanaṁ pakāsitaṁ hoti, samādhinā taṇhāsaṁkilesavisodhanaṁ, paññāya diṭṭhisaṁkilesavisodhanaṁ.",
  "anya-e0101n0:57_0": "Tathā sīlena sotāpannasakadāgāmibhāvassa kāraṇaṁ pakāsitaṁ hoti, samādhinā anāgāmibhāvassa,",
  "anya-e0101n0:57_1": "paññāya arahattassa. Sotāpanno hi “sīlesu paripūrakārī”ti vutto, tathā sakadāgāmī.",
  "anya-e0101n0:57_2": "Anāgāmī pana “samādhismiṁ paripūrakārī”ti. Arahā pana “paññāya paripūrakārī”ti.",
  "anya-e0101n0:58_0": "Evaṁ ettāvatā tisso sikkhā, tividhakalyāṇaṁ sāsanaṁ, tevijjatādīnaṁ upanissayo, antadvayavajjanamajjhimapaṭipattisevanāni,",
  "anya-e0101n0:58_1": "apāyādisamatikkamanupāyo, tīhākārehi kilesappahānaṁ, vītikkamādīnaṁ paṭipakkho, saṁkilesattayavisodhanaṁ,",
  "anya-e0101n0:58_2": "sotāpannādibhāvassa ca kāraṇanti ime nava, aññe ca evarūpā guṇattikā pakāsitā hontīti."
}