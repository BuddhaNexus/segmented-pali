{
  "anya-e0813n1:0": "1. Sandhi kaṇḍa",
  "anya-e0813n1:1": "Saññā",
  "anya-e0813n1:2": "2.Akkharāpādayo ekacattālīsaṁ.",
  "anya-e0813n1:3_0": "Akkharāpi akārādayo ekacattālīsaṁ suttantopakārā. Taṁ yathā-a ā-i ī-u ū-e o, ka kha",
  "anya-e0813n1:3_1": "ga gha ṅa, ca cha ja jha ña, ṭa ṭha ḍa ḍha ṇa, ta tha da dha na, pa pha ba bha ma,",
  "anya-e0813n1:3_2": "ya ra la va sa ha ḷa aṁ-iti.",
  "anya-e0813n1:4": "3.Tatthodantāsarā aṭṭha.",
  "anya-e0813n1:5": "Tattha akkharesu okārantā aṭṭha sarā nāma. Tattheti vattate.",
  "anya-e0813n1:6": "4.Lahumattā tayo rassā.",
  "anya-e0813n1:7": "Tattha saresu lahumattā a, i, u iti tayo rassā.",
  "anya-e0813n1:8": "5.Aññe dīghā.",
  "anya-e0813n1:9": "Tattha saresu rassehaññe dīghā.",
  "anya-e0813n1:10": "Saṁyogato pubbe eo rassā ivoccante, anantarā byañjanā saṁyogo. Ettha, seyyo, oṭṭho, sotthi.",
  "anya-e0813n1:11": "6.Sesā byañjanā.",
  "anya-e0813n1:12": "Sare ṭhapetvā sesā kādayo niggahītantā byañjanā.",
  "anya-e0813n1:13": "7.Vaggā pañcapañcaso mantā.",
  "anya-e0813n1:14": "Byañjanānaṁ kādayo makārantā pañcapañcaso akkharavanto vaggā.",
  "anya-e0813n1:15_0": "8. Vaggānaṁ paṭhamadutiyā so cāghoso. Ḷantāññe ghosā. Ghosāghosasaññā ca “parasamaññā",
  "anya-e0813n1:15_1": "payoge”ti saṅgahītā. Evaṁ liṅga, sabbanāma, pada, upasagga, nipāta, taddhita, ākhyāta,",
  "anya-e0813n1:15_2": "kammappavacanīyādisaññā ca.",
  "anya-e0813n1:16": "9.Aṁiti niggahītaṁ.",
  "anya-e0813n1:17": "Aṁiti akārato paraṁ yo bindu sūyate, taṁ niggahītaṁ nāma.",
  "anya-e0813n1:18": "Bindu cūḷāmaṇākāro, niggahītanti vuccate.",
  "anya-e0813n1:19": "Kevalassā ppayogattā, akāro sannidhīyate.",
  "anya-e0813n1:20": "10. A, kavagga, hā kaṇḍajā, i, cavagga, yā tālujā, u, pavaggā oṭṭhajā, ṭavagga, ra, ḷā muddhajā, tavagga, la, sā dantajā, e kaṇṭhatālujo, o kaṇṭhoṭṭhajo, vo dantoṭṭhajo.",
  "anya-e0813n1:21": "Saññā",
  "anya-e0813n1:22": "Sarasandhi",
  "anya-e0813n1:23": "11. Loka aggoityasmiṁ – “pubbamadhoṭhita massaraṁ sarena viyojaye”ti pubbabyañjanaṁ sarato puthakkātabbaṁ.",
  "anya-e0813n1:24": "Sarā sare lopaṁ.",
  "anya-e0813n1:25": "Anantare sare pare sarā lopaṁ papponti.",
  "anya-e0813n1:26": "“Nare paraṁ yutte”ti assaro byañjano parakkharaṁ netabbo lokaggo.",
  "anya-e0813n1:27": "Saretyasmiṁ opasilesiko kāsasattamī, tato vaṇṇakālabyavadhāne kāriyaṁ na hoti. Yathā-maṁ ahā sīti, “pamādamanuyuñjantī”tyādigāthāyaṁ ‘janā appamāda’nti ca. Evaṁ sabbasandhīsu.",
  "anya-e0813n1:28": "Anantaraṁ parassa sarassa lopaṁ vakkhati, tasmānena pubbassa lopo ñāyati, teneva sattamīniddiṭṭhassa paratāpi gamyate.",
  "anya-e0813n1:29": "12. Saretyadhikāro. Pana ime pana imetīha-sarā lopaṁ itveva.",
  "anya-e0813n1:30": "Vā paro asarūpo.",
  "anya-e0813n1:31": "Asamānarūpāsaramhā paro saro vā lupyate, paname, panime.",
  "anya-e0813n1:32": "13. Bandhussa iva, na upetītīdha –",
  "anya-e0813n1:33": "Kvacāsavaṇṇaṁ lutte.",
  "anya-e0813n1:34": "Sare lutte parasarassa kvaci asavaṇṇo hotīti i u iccetesaṁ ṭhānāsannā e o. Bandhusseva. Nopeti.",
  "anya-e0813n1:35": "14. Tatra ayaṁ, yāni idha, bahu upakāraṁ, saddhā idha, tathā upamantyetasmiṁ –",
  "anya-e0813n1:36": "Dīghaṁ.",
  "anya-e0813n1:37": "Sare lutte paro saro kvaci ṭhānāsannaṁ dīghaṁ yāti. Tatrāyaṁ, yānīdha, bahūpakāraṁ, saddhīdha, tathūpamaṁ.",
  "anya-e0813n1:38": "15. Kiṁsu idhetyatra –",
  "anya-e0813n1:39": "Pubbo ca.",
  "anya-e0813n1:40": "Sare lutte pubbo ca kvaci dīghaṁ yāti. Kiṁ sūdha.",
  "anya-e0813n1:41": "16. Te ajja, te ahaṁtettha –",
  "anya-e0813n1:42": "Yamedantassādeso.",
  "anya-e0813n1:43": "Sare pare antassa ekārassa kvaci yo ādeso hoti, tyajja, “dīgha”nti byañjane pare kvaci dīgho, tyāhaṁ.",
  "anya-e0813n1:44": "Kvacīti kiṁ. Nettha.",
  "anya-e0813n1:45": "17. So assa, anu etityettha –",
  "anya-e0813n1:46": "Vamodudantānaṁ.",
  "anya-e0813n1:47": "Sare pare anto kārukārānaṁ kvaci vo ādeso hoti. Svassa, anveti.",
  "anya-e0813n1:48": "Kvacīti kiṁ. Tayassu, sametāyasmā.",
  "anya-e0813n1:49": "18. Idha ahaṁ tīdha –",
  "anya-e0813n1:50": "Do dhassa ca.",
  "anya-e0813n1:51": "Sare pare dhassa kvaci do hoti. Dīghe – idāhaṁ. Kvacīti kiṁ. Idheva. Cakārena byañjanepi, idha bhikkhave.",
  "anya-e0813n1:52": "19. Pati antuṁ, vutti assetīha –",
  "anya-e0813n1:53": "Ivaṇṇo yannavā.",
  "anya-e0813n1:54": "Sare pare ivaṇṇassa yo navā hoti. Kata yakārassa tissa “sabbo cantī”ti kvaci cādese “paradvebhāvo ṭhāne”ti sarato parabyañjanassa ṭhānāsannavasā dvittaṁ. Paccantaṁ, vutyassa.",
  "anya-e0813n1:55": "Navāti kiṁ. Paṭaggi,",
  "anya-e0813n1:56": "Ettha “kvaci paṭi patisse”ti patissa paṭi, vaṇṇaggahaṇaṁ sabbattha rassadīgha saṅgahaṇatthaṁ.",
  "anya-e0813n1:57": "20. Yathā evetīha –",
  "anya-e0813n1:58": "Evādissa ri pubbo ca rasso.",
  "anya-e0813n1:59": "Sarato parassa evassādiekāro rittaṁ navā yāti. Pubbo ca ṭhānāsannaṁ rassaṁ. Yathariva. Yatheva.",
  "anya-e0813n1:60": "21. Na imassa, ti aṅgikaṁ, lahu essati, attha atthaṁ, ito āyati, tasmā iha, sabbhi eva, cha abhiññā, putha eva, pā evatīha vā tveva –",
  "anya-e0813n1:61": "Ya va ma da na ta ra ḷā cāgamā.",
  "anya-e0813n1:62_0": "Sare pare yādayo āgamā vā honti, cakārena go ca. Nayimassa, tivaṅgikaṁ, lahumessati,",
  "anya-e0813n1:62_1": "attadatthaṁ, itonāyati, tasmātiha, sabbhireva, chaḷabhiñā, puthageva, “rassa”nti",
  "anya-e0813n1:62_2": "byañjane pare kvaci rasso. Pageva.",
  "anya-e0813n1:63": "Vāti kiṁ. Cha abhiññā, putha eva, pā eva.",
  "anya-e0813n1:64": "Ettha “sare kvacī”ti sarānaṁ pakati hoti, sassarūpameva, na vikārotyattho.",
  "anya-e0813n1:65": "22. Abhi uggatotyatra –",
  "anya-e0813n1:66": "“Abbho abhī”ti abhissa abbho. Abbhuggato.",
  "anya-e0813n1:67": "Sarasandhi",
  "anya-e0813n1:68": "Byañjanasandhi",
  "anya-e0813n1:69": "23. Byañjanetyadhikāro. Kvacītveva. So bhikkhu, kacci nu tvaṁ, jānema tantīha –",
  "anya-e0813n1:70": "Lopañca tatrākāro.",
  "anya-e0813n1:71": "Byañjane pare sarānaṁ kvaci lopohoti, tatra lutte ṭhāne akārāgamo, cakārena okārukārāpi. Sabhikkhu kaccino tvaṁ, jānemu taṁ.",
  "anya-e0813n1:72": "Kvacīti kiṁ, somuni.",
  "anya-e0813n1:73": "24. Ughoso, ākhātantīha – dvebhāve ṭhāne itveva.",
  "anya-e0813n1:74": "Vagge ghosāghosānaṁ tatiyapaṭhamā.",
  "anya-e0813n1:75": "Vagge ghosāghosānaṁ catutthadutiyānaṁ tabbagge tatiyapaṭhamā honti yathāsaṅkhyaṁ yutte ṭhāne, ugghoso, rasse akkhātaṁ.",
  "anya-e0813n1:76": "25. Para sahassaṁ, atippakhotīha – “kvaci o byañjane”ti okārāgamo. Parosahassaṁ. Gāgame ca, atippagokho.",
  "anya-e0813n1:77": "26. Ava naddhātyatra – “o avasse”ti kvaci avassa o. Onaddhā.",
  "anya-e0813n1:78": "Kvacīti kiṁ. Avasussatu.",
  "anya-e0813n1:79": "Byañjanasandhi.",
  "anya-e0813n1:80": "Niggahītasandhi",
  "anya-e0813n1:81": "27. Niggahītantyadhikāro. Kiṁ kato, saṁ jāto, saṁ ṭhito, taṁ dhanaṁ, taṁ mittantiha –",
  "anya-e0813n1:82": "Vaggantaṁ vā vagge.",
  "anya-e0813n1:83": "Vaggabyañjane pare bindussa tabbagganto vā hoti. Kiṅkato, sañjāto, saṇṭhito, tandhanaṁ, tammittaṁ.",
  "anya-e0813n1:84": "Vāti kiṁ. Na taṁ kammaṁ.",
  "anya-e0813n1:85": "Vākāreneva le lo ca. Pulliṅgaṁ.",
  "anya-e0813n1:86": "28. Vātyadhikāro. Evaṁ assa, etaṁ avocetīha –",
  "anya-e0813n1:87": "Madā sare.",
  "anya-e0813n1:88": "Sare pare binduno ma dā vā honti. Evamassa, etadavoca.",
  "anya-e0813n1:89": "Vāti kiṁ. Maṁ ajini.",
  "anya-e0813n1:90": "29. Taṁ eva, taṁ hītīha –",
  "anya-e0813n1:91": "Eheñaṁ.",
  "anya-e0813n1:92": "Ekāre, he ca pare binduno ño vā hoti. Dvitte – taññeva, tameva. Tañhi, taṁ hi.",
  "anya-e0813n1:93": "30. Saṁyogotīha –",
  "anya-e0813n1:94": "Saye ca.",
  "anya-e0813n1:95": "Yakāre pare tena saha binduno ño vā hoti. Dvitte – saññogo, saṁyogo.",
  "anya-e0813n1:96": "31. Cakkhu aniccaṁ, ava sirotīha - āgamo, kvacitveva.",
  "anya-e0813n1:97": "Niggahītañca.",
  "anya-e0813n1:98": "Sare, byañjane vā pare kvaci bindvāgamo hoti. Cakkhuṁaniccaṁ, avaṁsiro.",
  "anya-e0813n1:99": "32. Vidūnaṁ aggaṁ, tāsaṁ ahaṁtīha –",
  "anya-e0813n1:100": "“Kvaci lopaṁ”ti sare bindulopo, vidūnaggaṁ. Dīghetāsāhaṁ.",
  "anya-e0813n1:101": "33. Buddhānaṁ sāsanaṁ, saṁ rāgotīha –",
  "anya-e0813n1:102": "“Byañjane ce”ti bindulopo, buddhānasāsanaṁ. Dīghesārāgo.",
  "anya-e0813n1:103": "34. Bījaṁ ivetīha –",
  "anya-e0813n1:104": "Paro vā saro.",
  "anya-e0813n1:105": "Binduto paro saro vā lupyate, bījaṁva.",
  "anya-e0813n1:106": "35. Evaṁ assetīha –",
  "anya-e0813n1:107": "Byañjano ca visaññogo.",
  "anya-e0813n1:108": "Binduto pare sare lutte saṁyogo byañjano vinaṭṭhasaṁyogo hotīti pubbasalopo. Evaṁsa.",
  "anya-e0813n1:109": "Niggahītasandhi.",
  "anya-e0813n1:110": "Vomissaka sandhī",
  "anya-e0813n1:111": "36.Anupadiṭṭhānaṁ vuttayogato.",
  "anya-e0813n1:112": "Idhāniddiṭṭhā sandhayo vuttānusārena ñe yyā, yathā – yadi evaṁ, bodhi aṅgātīha – yādese iminā suttena dayakārasaṁyogassa jo, dhayakārasaṁyogassa jho, dvitte – yajjevaṁ, bojjhaṅgā.",
  "anya-e0813n1:113": "37. Asadisasaṁyoge ekasarūpatā ca.",
  "anya-e0813n1:114": "Pari esanātīha – yādese rakārassa yo, payyesa nā.",
  "anya-e0813n1:115": "38. Vaṇṇānaṁ bahuttaṁ, viparītatā ca.",
  "anya-e0813n1:116": "Sarati, iti eva, sā itthī, busaṁ eva, bahu ābādho, adhi abhavi, sukhaṁ, dukkhaṁ, jīvotīha –",
  "anya-e0813n1:117": "Māgamo sakāre akārassa u ca, sumarati.",
  "anya-e0813n1:118": "Issa vo, itveva.",
  "anya-e0813n1:119": "Paralope ākārassa o, sotthī.",
  "anya-e0813n1:120": "Mādese, pubbadīghe ca ekārassa i. Busāmiva.",
  "anya-e0813n1:121": "Vādese havakāravipariyayo. Bahvābādho.",
  "anya-e0813n1:122": "Adhissa kvaci addho, dīghe-addhābhavi.",
  "anya-e0813n1:123": "Binduno, okārassa ca e. Sukhe, dukkhe, jīve.",
  "anya-e0813n1:124": "39. Radānaṁ ḷo, paṭibodho, pariḷāho.",
  "anya-e0813n1:125": "40. Sare, byañjane vā pare binduno kvaci mo. Mama abhāsi, buddhama saraṇaṁ, pubbe mo paraṁ na netabbo ayuttattā.",
  "anya-e0813n1:126": "41. Binduto parasarāna maññassaratāpi.",
  "anya-e0813n1:127": "Taṁ iminā, evaṁ imaṁ, kiṁ ahaṁ tīha-issa a. Tadaminā.",
  "anya-e0813n1:128": "Issa u, akārassa ca e, bindulopādo. Evumaṁ, kehaṁ.",
  "anya-e0813n1:129": "42. Vākyasukhuccāraṇatthaṁ, chandahānitthañca vaṇṇalopopi.",
  "anya-e0813n1:130": "Paṭisaṅkhāya yonisotīha – pubbayalopo, paṭisaṅkhāyoniso.",
  "anya-e0813n1:131": "43. Alābūnityādo akāralopo. Lābūni sīdanti, silā plavanti.",
  "anya-e0813n1:132": "44. Vutyabhedāya vikāropi.",
  "anya-e0813n1:133": "Akaramhase tetyādo sakāre garuno ekārassa iminā lahuakāro, akaramhasa te kiccaṁ.",
  "anya-e0813n1:134": "45. Akkharaniyamo chandaṁ, garulahuniyamo bhave vutti,",
  "anya-e0813n1:135": "Dīgho, saṁyogādipubbo rasso ca garu, lahu tu rasso. Yathā- ā, assa, aṁ, a.",
  "anya-e0813n1:136": "46.",
  "anya-e0813n1:137": "Evamaññāpi viññeyyā, saṁhitā tantiyā hitā;",
  "anya-e0813n1:138": "Saṁhitāti ca vaṇṇānaṁ, sannidhabyavadhānato.",
  "anya-e0813n1:139": "Vomissakasandhi."
}