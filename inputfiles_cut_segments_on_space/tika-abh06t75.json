{
  "tika-abh06t75:0": "3. Tatiyo paricchedo",
  "tika-abh06t75:1": "Cittapavattiparidīpano",
  "tika-abh06t75:2": "116.",
  "tika-abh06t75:3": "Cittaṁ visayaggāhaṁ taṁ, pākāpākadato dudhā;",
  "tika-abh06t75:4": "Kusalākusalaṁ pubbaṁ, paramabyākataṁ mataṁ.",
  "tika-abh06t75:5": "117.",
  "tika-abh06t75:6": "Kusalaṁ tattha kāmādibhūmito catudhā siyā;",
  "tika-abh06t75:7": "Aṭṭha pañca cattāri ca, cattāri kamato kathaṁ.",
  "tika-abh06t75:8": "118.",
  "tika-abh06t75:9": "Somanassamatiyuttamasaṅkhāramanamekaṁ;",
  "tika-abh06t75:10": "Sasaṅkhāramanañcekaṁ, tathā hīnamatidvayaṁ.",
  "tika-abh06t75:11": "119.",
  "tika-abh06t75:12": "Tathopekkhāmatiyuttaṁ, matihīnanti aṭṭhadhā;",
  "tika-abh06t75:13": "Kāmāvacarapuññettha, bhijjate vedanādito.",
  "tika-abh06t75:14": "120.",
  "tika-abh06t75:15": "Dānaṁ sīlañca bhāvanā, pattidānānumodanā;",
  "tika-abh06t75:16": "Veyyāvaccāpacāyañca, desanā suti diṭṭhiju.",
  "tika-abh06t75:17": "121.",
  "tika-abh06t75:18": "Etesvekamayaṁ hutvā, vatthuṁ nissāya vā na vā;",
  "tika-abh06t75:19": "Dvārahīnādiyonīnaṁ, gatiyādippabhedavā.",
  "tika-abh06t75:20": "122.",
  "tika-abh06t75:21": "Tikālikaparittādigocaresvekamādiya;",
  "tika-abh06t75:22": "Udeti kālamuttaṁ vā, matihīnaṁ vināmalaṁ.",
  "tika-abh06t75:23": "123.",
  "tika-abh06t75:24": "Chagocaresu rūpādipañcakaṁ pañca gocarā;",
  "tika-abh06t75:25": "Sesaṁ rūpamarūpañca, paññatti chaṭṭhagocaro.",
  "tika-abh06t75:26": "124.",
  "tika-abh06t75:27": "Ñāṇayuttavaraṁ tattha, datvā sandhiṁ tihetukaṁ;",
  "tika-abh06t75:28": "Pacchā paccati pākānaṁ, pavatte aṭṭhake duve.",
  "tika-abh06t75:29": "125.",
  "tika-abh06t75:30": "Tesuyeva nihīnaṁ tu, datvā sandhiṁ duhetukaṁ;",
  "tika-abh06t75:31": "Deti dvādasa pāke ca, pavatte dhīyutaṁ vinā.",
  "tika-abh06t75:32": "126.",
  "tika-abh06t75:33": "Evaṁ dhīhīnamukkaṭṭhaṁ, sandhiyañca pavattiyaṁ;",
  "tika-abh06t75:34": "Hīnaṁ panubhayatthāpi, hetuhīneva paccati.",
  "tika-abh06t75:35": "127.",
  "tika-abh06t75:36": "Kāmasugatiyaṁyeva, bhavabhogadadaṁ idaṁ;",
  "tika-abh06t75:37": "Rūpāpāye pavatteva, paccate anurūpato.",
  "tika-abh06t75:38": "128.",
  "tika-abh06t75:39": "Vitakkacārapītīhi, sukhekaggayutaṁ manaṁ;",
  "tika-abh06t75:40": "Ādi cārādipītādisukhādīhi paraṁ tayaṁ.",
  "tika-abh06t75:41": "129.",
  "tika-abh06t75:42": "Upekkhekaggatāyantamāruppañcevamaṅgato ;",
  "tika-abh06t75:43": "Pañcadhā rūpapuññaṁ tu, hotārammaṇato pana.",
  "tika-abh06t75:44": "130.",
  "tika-abh06t75:45": "Ādissāsubhamantassu-",
  "tika-abh06t75:46": "Pekkhā mettādayo tayo;",
  "tika-abh06t75:47": "Ādo catunnaṁ pañcannaṁ,",
  "tika-abh06t75:48": "Sassāsakasiṇāni tu.",
  "tika-abh06t75:49": "131.",
  "tika-abh06t75:50": "Nabhatammanatassuññataccittacatugocare;",
  "tika-abh06t75:51": "Kamenātikkamāruppapuññaṁ hoti catubbidhaṁ.",
  "tika-abh06t75:52": "132.",
  "tika-abh06t75:53": "Amalaṁ santimārabbha, hoti taṁ maggayogato;",
  "tika-abh06t75:54": "Catudhā pādakajjhānabhedato puna vīsati.",
  "tika-abh06t75:55": "133.",
  "tika-abh06t75:56": "Diṭṭhikaṅkhānudaṁ ādi, kāmadosatanūkaraṁ;",
  "tika-abh06t75:57": "Paraṁ paraṁ taducchedī, antaṁ sesakanāsakaṁ.",
  "tika-abh06t75:58": "134.",
  "tika-abh06t75:59": "Evaṁ bhūmittayaṁ puññaṁ, bhāvanāmayamettha hi;",
  "tika-abh06t75:60": "Paṭhamaṁ vatthuṁ nissāya, dutiyaṁ ubhayenapi.",
  "tika-abh06t75:61": "135.",
  "tika-abh06t75:62": "Tatiye ādi nissāya,",
  "tika-abh06t75:63": "Sesā nissāya vā na vā;",
  "tika-abh06t75:64": "Honti ādidvayaṁ tattha,",
  "tika-abh06t75:65": "Sādheti sakabhūbhavaṁ.",
  "tika-abh06t75:66": "136.",
  "tika-abh06t75:67": "Sādhetānuttaraṁ santiṁ, abhiññā panidheva tu;",
  "tika-abh06t75:68": "Jhānūdayaphalattā na, phaladānāpi sambhavā.",
  "tika-abh06t75:69": "137.",
  "tika-abh06t75:70": "Nāññabhūphaladaṁ kammaṁ, rūpapākassa gocaro;",
  "tika-abh06t75:71": "Sakammagocaroyeva, na caññoyamasambhavo.",
  "tika-abh06t75:72": "138.",
  "tika-abh06t75:73": "Pāpaṁ kāmikamevekaṁ, hetuto taṁ dvidhā puna;",
  "tika-abh06t75:74": "Mūlato tividhaṁ lobha-dosamohavasā siyā.",
  "tika-abh06t75:75": "139.",
  "tika-abh06t75:76": "Somanassakudiṭṭhīhi, yuttamekamasaṅkharaṁ;",
  "tika-abh06t75:77": "Sasaṅkhāramanañcekaṁ, hīnadiṭṭhidvayaṁ tathā.",
  "tika-abh06t75:78": "140.",
  "tika-abh06t75:79": "Upekkhādiṭṭhiyuttampi, tathā diṭṭhiviyuttakaṁ;",
  "tika-abh06t75:80": "Vedanādiṭṭhiādīhi, lobhamūlevamaṭṭhadhā.",
  "tika-abh06t75:81": "141.",
  "tika-abh06t75:82": "Sadukkhadosāsaṅkhāraṁ, itaraṁ dosamūlakaṁ;",
  "tika-abh06t75:83": "Mohamūlampi sopekkhaṁ, kaṅkhuddhaccayutaṁ dvidhā.",
  "tika-abh06t75:84": "142.",
  "tika-abh06t75:85": "Tattha dosadvayaṁ vatthuṁ, nissāyevitare pana;",
  "tika-abh06t75:86": "Nissāya vā na vā honti, vadhādisahitā kathaṁ.",
  "tika-abh06t75:87": "143.",
  "tika-abh06t75:88": "Pharussavadhabyāpādā, sadosena salobhato;",
  "tika-abh06t75:89": "Kudiṭṭhimethunābhijjhā, sesā kammapathā dvibhi.",
  "tika-abh06t75:90": "144.",
  "tika-abh06t75:91": "Sandhiṁ catūsvapāyesu, deti sabbattha vuttiyaṁ;",
  "tika-abh06t75:92": "Paccate gocaraṁ tassa, sakalaṁ amalaṁ vinā.",
  "tika-abh06t75:93": "145.",
  "tika-abh06t75:94": "Abyākataṁ dvidhā pāka-kriyā tatthādi bhūmito;",
  "tika-abh06t75:95": "Catudhā kāmapākettha, puññapākādito dudhā.",
  "tika-abh06t75:96": "146.",
  "tika-abh06t75:97": "Puññapākā dvidhāhetu-sahetūti dviraṭṭhakā;",
  "tika-abh06t75:98": "Ahetū pañca ñāṇāni, gahaṇaṁ tīraṇā ubho.",
  "tika-abh06t75:99": "147.",
  "tika-abh06t75:100": "Kāyañāṇaṁ sukhī tattha, somanassādi tīraṇaṁ;",
  "tika-abh06t75:101": "Sopekkhāni cha sesāni, sapuññaṁva sahetukaṁ.",
  "tika-abh06t75:102": "148.",
  "tika-abh06t75:103": "Kevalaṁ sandhibhavaṅga-tadālambacutibbasā;",
  "tika-abh06t75:104": "Jāyate sesametassa, pubbe vuttanayā naye.",
  "tika-abh06t75:105": "149.",
  "tika-abh06t75:106": "Manussavinipātīnaṁ, sandhādi antatīraṇaṁ;",
  "tika-abh06t75:107": "Hoti aññena kammena, sahetupi ahetunaṁ.",
  "tika-abh06t75:108": "150.",
  "tika-abh06t75:109": "Pāpajā puññajāhetu-samā tīraṁ vinādikaṁ;",
  "tika-abh06t75:110": "Sadukkhaṁ kāyaviññāṇaṁ, aniṭṭhārammaṇā ime.",
  "tika-abh06t75:111": "151.",
  "tika-abh06t75:112": "Te sātagocarā tesu, dviṭṭhānaṁ āditīraṇaṁ;",
  "tika-abh06t75:113": "Pañcaṭṭhānāparā dve te, parittavisayākhilā.",
  "tika-abh06t75:114": "152.",
  "tika-abh06t75:115": "Sampaṭicchadvipañcannaṁ, pañca rūpādayo tahiṁ;",
  "tika-abh06t75:116": "Paccuppannāva sesānaṁ, pākānaṁ cha tikālikā.",
  "tika-abh06t75:117": "153.",
  "tika-abh06t75:118": "Rūpārūpavipākānaṁ, sabbaso sadisaṁ vade;",
  "tika-abh06t75:119": "Sakapuññena sandhādi-sakiccattayataṁ vinā.",
  "tika-abh06t75:120": "154.",
  "tika-abh06t75:121": "Samānuttarapākāpi, sakapuññena sabbaso;",
  "tika-abh06t75:122": "Hitvā mokkhamukhaṁ taṁ hi, dvidhā magge tidhā phale.",
  "tika-abh06t75:123": "155.",
  "tika-abh06t75:124": "Kriyā tidhāmalābhāvā,",
  "tika-abh06t75:125": "Bhūmito tattha kāmikā;",
  "tika-abh06t75:126": "Dvidhā hetusahetūti,",
  "tika-abh06t75:127": "Tidhāhetu tahiṁ kathaṁ.",
  "tika-abh06t75:128": "156.",
  "tika-abh06t75:129": "Āvajjahasitāvajjā, sopekkhasukhupekkhavā;",
  "tika-abh06t75:130": "Pañcachakāmāvacarā, sakalārammaṇā ca te.",
  "tika-abh06t75:131": "157.",
  "tika-abh06t75:132": "Saheturūparūpā ca, sakapaññaṁvārahato;",
  "tika-abh06t75:133": "Vuttiyā na phale pupphaṁ, yathā chinnalatā phalaṁ.",
  "tika-abh06t75:134": "158.",
  "tika-abh06t75:135": "Anāsevanayāvajja-dvayaṁ puthujjanassa hi;",
  "tika-abh06t75:136": "Na phale vattamānampi, moghapupphaṁ phalaṁ yathā.",
  "tika-abh06t75:137": "159.",
  "tika-abh06t75:138": "Tisatta dvicha chattiṁsa, catupañca yathākkamaṁ;",
  "tika-abh06t75:139": "Puññaṁ pāpaṁ phalaṁ kriyā, ekūnanavutīvidhaṁ.",
  "tika-abh06t75:140": "160.",
  "tika-abh06t75:141": "Sandhi bhavaṅgamāvajjaṁ, dassanādikapañcakaṁ;",
  "tika-abh06t75:142": "Gahatīraṇavoṭṭhabba-javataggocaraṁ cuti.",
  "tika-abh06t75:143": "161.",
  "tika-abh06t75:144": "Iti esaṁ dvisattannaṁ, kiccavuttivasādhunā;",
  "tika-abh06t75:145": "Cittappavatti chadvāre, saṅkhepā vuccate kathaṁ.",
  "tika-abh06t75:146": "162.",
  "tika-abh06t75:147": "Kāme sarāginaṁ kamma-nimittādi cutikkhaṇe;",
  "tika-abh06t75:148": "Khāyate manasoyeva, sesānaṁ kammagocaro.",
  "tika-abh06t75:149": "163.",
  "tika-abh06t75:150": "Upaṭṭhitaṁ tamārabbha, pañcavāraṁ javo bhave;",
  "tika-abh06t75:151": "Tadālambaṁ tato tamhā, cuti hoti javehi vā.",
  "tika-abh06t75:152": "164.",
  "tika-abh06t75:153": "Avijjātaṇhāsaṅkhāra-sahajehi apāyinaṁ;",
  "tika-abh06t75:154": "Visayādīnavacchādi-namanakkhipakehi tu.",
  "tika-abh06t75:155": "165.",
  "tika-abh06t75:156": "Appahīnehi sesānaṁ, chādanaṁ namanampi ca;",
  "tika-abh06t75:157": "Khipakā pana saṅkhārā, kusalāva bhavantiha.",
  "tika-abh06t75:158": "166.",
  "tika-abh06t75:159": "Kiccattaye kate evaṁ, kammadīpitagocare;",
  "tika-abh06t75:160": "Tajjaṁ vatthuṁ sahuppannaṁ, nissāya vā na vā tahiṁ.",
  "tika-abh06t75:161": "167.",
  "tika-abh06t75:162": "Tajjā sandhi siyā hitvā, antarattaṁ bhavantare;",
  "tika-abh06t75:163": "Antarattaṁ vinā dūre, paṭisandhi kathaṁ bhave.",
  "tika-abh06t75:164": "168.",
  "tika-abh06t75:165": "Iheva kammataṇhādi-hetuto pubbacittato;",
  "tika-abh06t75:166": "Cittaṁ dūre siyā dīpa-paṭighosādikaṁ yathā.",
  "tika-abh06t75:167": "169.",
  "tika-abh06t75:168": "Nāsaññā cavamānassa, nimittaṁ na cutī ca yaṁ;",
  "tika-abh06t75:169": "Uddhaṁ sandhinimittaṁ kiṁ, paccayopi kanantaro.",
  "tika-abh06t75:170": "170.",
  "tika-abh06t75:171": "Pubbabhave cuti dāni, kāme jāyanasandhiyā;",
  "tika-abh06t75:172": "Aññacittantarābhāvā, hotānantarakāraṇaṁ.",
  "tika-abh06t75:173": "171.",
  "tika-abh06t75:174": "Bhavantarakataṁ kammaṁ, yamokāsaṁ labhe tato;",
  "tika-abh06t75:175": "Hoti sā sandhi teneva, upaṭṭhāpitagocare.",
  "tika-abh06t75:176": "172.",
  "tika-abh06t75:177": "Yasmā cittavirāgattaṁ, kātuṁ nāsakkhi sabbaso;",
  "tika-abh06t75:178": "Tasmā sānusayasseva, punuppatti siyā bhave.",
  "tika-abh06t75:179": "173.",
  "tika-abh06t75:180": "Pañcadvāre siyā sandhi, vinā kammaṁ dvigocare;",
  "tika-abh06t75:181": "Bhavasandhānato sandhi, bhavaṅgaṁ taṁ tadaṅgato.",
  "tika-abh06t75:182": "174.",
  "tika-abh06t75:183": "Tamevante cuti tasmiṁ, gocare cavanena tu;",
  "tika-abh06t75:184": "Ekasantatiyā evaṁ, uppattiṭṭhitibhedakā.",
  "tika-abh06t75:185": "175.",
  "tika-abh06t75:186": "Athaññārammaṇāpātha-gate cittantarassa hi;",
  "tika-abh06t75:187": "Hetusaṅkhyaṁ bhavaṅgassa, dvikkhattuṁ calanaṁ bhave.",
  "tika-abh06t75:188": "176.",
  "tika-abh06t75:189": "Ghaṭṭite aññavatthumhi, aññanissitakampanaṁ;",
  "tika-abh06t75:190": "Ekābaddhena hotīti, sakkharopamayā vade.",
  "tika-abh06t75:191": "177.",
  "tika-abh06t75:192": "Manodhātukriyāvajjaṁ, tato hoti sakiṁ bhave;",
  "tika-abh06t75:193": "Dassanādi sakadvāra-gocaro gahaṇaṁ tato.",
  "tika-abh06t75:194": "178.",
  "tika-abh06t75:195": "Santīraṇaṁ tato tamhā, voṭṭhabbañca sakiṁ tato;",
  "tika-abh06t75:196": "Sattakkhattuṁ javo kāme, tamhā tadanurūpato.",
  "tika-abh06t75:197": "179.",
  "tika-abh06t75:198": "Tadālambadvikaṁ tamhā, bhavaṅgaṁtimahantari;",
  "tika-abh06t75:199": "Javā mahante voṭṭhabbā, paritte nitare manaṁ.",
  "tika-abh06t75:200": "180.",
  "tika-abh06t75:201": "Voṭṭhabbassa paritte tu, dvattikkhattuṁ javo viya;",
  "tika-abh06t75:202": "Vadanti vuttiṁ taṁ pāṭhe, anāsevanato na hi.",
  "tika-abh06t75:203": "181.",
  "tika-abh06t75:204": "Niyamopidha cittassa, kammādiniyamo viya;",
  "tika-abh06t75:205": "Ñeyyo ambopamādīhi, dassetvā taṁ sudīpaye.",
  "tika-abh06t75:206": "182.",
  "tika-abh06t75:207": "Manodvāretarāvajjaṁ, bhavaṅgamhā siyā tato;",
  "tika-abh06t75:208": "Javokāme vibhūte tu, kāmavhe visaye tato.",
  "tika-abh06t75:209": "183.",
  "tika-abh06t75:210": "Kāmīnaṁ tu tadālambaṁ, bhavaṅgaṁ tu tato siyā;",
  "tika-abh06t75:211": "Avibhūte paritte ca, bhavaṅgaṁ javato bhave.",
  "tika-abh06t75:212": "184.",
  "tika-abh06t75:213": "Avibhūte vibhūte ca, paritte aparittake;",
  "tika-abh06t75:214": "Javāyeva bhavaṅgaṁ tu, brahmānaṁ catugocare.",
  "tika-abh06t75:215": "185.",
  "tika-abh06t75:216": "Mahaggataṁ panārabbha, javite dosasaṁyute;",
  "tika-abh06t75:217": "Viruddhattā bhavaṅgaṁ na, kiṁ siyā sukhasandhino.",
  "tika-abh06t75:218": "186.",
  "tika-abh06t75:219": "Upekkhātīraṇaṁ hoti, parittenāvajjaṁ kathaṁ.",
  "tika-abh06t75:220": "Niyamo na vināvajjaṁ, maggato phalasambhavā.",
  "tika-abh06t75:221": "187.",
  "tika-abh06t75:222": "Mahaggatāmalā sabbe, javā gotrabhuto siyuṁ;",
  "tika-abh06t75:223": "Nirodhā ca phaluppatti, bhavaṅgaṁ javanādito.",
  "tika-abh06t75:224": "188.",
  "tika-abh06t75:225": "Sahetusāsavā pākā, tīraṇā dve cupekkhakā;",
  "tika-abh06t75:226": "Ime sandhi bhavaṅgā ca, cuti cekūnavīsati.",
  "tika-abh06t75:227": "189.",
  "tika-abh06t75:228": "Dve dve āvajjanādīni, gahaṇantāni tīṇi tu;",
  "tika-abh06t75:229": "Santīraṇāni ekaṁva, voṭṭhabbamitināmakaṁ.",
  "tika-abh06t75:230": "190.",
  "tika-abh06t75:231": "Aṭṭha kāmamahāpākā, tīṇi santīraṇāni ca;",
  "tika-abh06t75:232": "Ekādasa bhavantete, tadārammaṇanāmakā.",
  "tika-abh06t75:233": "191.",
  "tika-abh06t75:234": "Kusalākusalaṁ sabbaṁ, kriyā cāvajjavajjitā;",
  "tika-abh06t75:235": "Phalāni pañcapaññāsa, javanāni bhavantime.",
  "tika-abh06t75:236": "Iti saccasaṅkhepe cittapavattiparidīpano nāma",
  "tika-abh06t75:237": "Tatiyo paricchedo."
}