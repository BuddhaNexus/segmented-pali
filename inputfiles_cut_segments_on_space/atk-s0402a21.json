{
  "atk-s0402a21:0": "3. Puggalavaggo",
  "atk-s0402a21:1": "1. Samiddhasuttavaṇṇanā",
  "atk-s0402a21:2_0": "21. Tatiyassa paṭhame jhānaphassaṁ paṭhamaṁ phusati, pacchā nirodhaṁ nibbānaṁ sacchikarotīti",
  "atk-s0402a21:2_1": "kāyasakkhi. Diṭṭhantaṁ pattoti diṭṭhippatto. Saddahanto vimuttoti saddhāvimutto.",
  "atk-s0402a21:2_2": "Khamatīti ruccati. Abhikkantataroti atisundarataro. Paṇītataroti atipaṇītataro. Saddhindriyaṁ",
  "atk-s0402a21:2_3": "adhimattaṁ hotīti samiddhattherassa kira arahattamaggakkhaṇe saddhindriyaṁ dhuraṁ",
  "atk-s0402a21:2_4": "ahosi, sesāni cattāri sahajātindriyāni tasseva parivārāni ahesuṁ. Iti thero attanā",
  "atk-s0402a21:2_5": "paṭividdhamaggaṁ kathento evamāha. Mahākoṭṭhikattherassa pana arahattamaggakkhaṇe",
  "atk-s0402a21:2_6": "samādhindriyaṁ dhuraṁ ahosi, sesāni cattāri indriyāni tasseva parivārāni ahesuṁ.",
  "atk-s0402a21:2_7": "Tasmā sopi samādhindriyaṁ adhimattanti kathento attanā paṭividdhamaggameva kathesi.",
  "atk-s0402a21:2_8": "Sāriputtattherassa pana arahattamaggakkhaṇe paññindriyaṁ dhuraṁ ahosi. Sesāni cattāri",
  "atk-s0402a21:2_9": "indriyāni tasseva parivārāni ahesuṁ. Tasmā sopi paññindriyaṁ adhimattanti kathento",
  "atk-s0402a21:2_10": "attanā paṭividdhamaggameva kathesi.",
  "atk-s0402a21:3_0": "Nakhvetthāti na kho ettha. Ekaṁsena byākātunti ekantena byākarituṁ. Arahattāya paṭipannoti",
  "atk-s0402a21:3_1": "arahattamaggasamaṅgiṁ dasseti. Evametasmiṁ sutte tīhipi therehi attanā paṭividdhamaggova",
  "atk-s0402a21:3_2": "kathito, sammāsambuddho pana bhummantareneva kathesi.",
  "atk-s0402a21:4": "2. Gilānasuttavaṇṇanā",
  "atk-s0402a21:5_0": "22. Dutiye sappāyānīti hitāni vuddhikarāni. Patirūpanti anucchavikaṁ. Neva vuṭṭhāti",
  "atk-s0402a21:5_1": "tamhā ābādhāti iminā atekicchena vātāpamārādinā rogena samannāgato niṭṭhāpattagilāno",
  "atk-s0402a21:5_2": "kathito. Vuṭṭhāti tamhā ābādhāti iminā khipitakakacchutiṇapupphakajarādibhedo appamattaābādho",
  "atk-s0402a21:5_3": "kathito. Labhanto sappāyāni bhojanāni no alabhantoti iminā pana yesaṁ paṭijagganena",
  "atk-s0402a21:5_4": "phāsukaṁ hoti, sabbepi te ābādhā kathitā. Ettha ca patirūpo upaṭṭhāko nāma gilānupaṭṭhākaaṅgehi",
  "atk-s0402a21:5_5": "samannāgato paṇḍito dakkho analaso veditabbo. Gilānupaṭṭhāko anuññātoti bhikkhusaṅghena",
  "atk-s0402a21:5_6": "dātabboti anuññāto. Tasmiñhi gilāne attano dhammatāya yāpetuṁ asakkonte bhikkhusaṅghena",
  "atk-s0402a21:5_7": "tassa bhikkhuno eko bhikkhu ca sāmaṇero ca “imaṁ paṭijaggathā”ti apaloketvā dātabbā.",
  "atk-s0402a21:5_8": "Yāva pana te taṁ paṭijagganti, tāva gilānassa ca tesañca dvinnaṁ yenattho, sabbaṁ",
  "atk-s0402a21:5_9": "bhikkhusaṅghasseva bhāro.",
  "atk-s0402a21:6_0": "Aññepi gilānā upaṭṭhātabbāti itarepi dve gilānā upaṭṭhāpetabbā. Kiṁ kāraṇā? Yopi",
  "atk-s0402a21:6_1": "hi niṭṭhapattagilāno, so anupaṭṭhiyamāno “sace maṁ paṭijaggeyyuṁ, phāsukaṁ me bhaveyya.",
  "atk-s0402a21:6_2": "Na kho pana maṁ paṭijaggantī”ti manopadosaṁ katvā apāye nibbatteyya. Paṭijaggiyamānassa",
  "atk-s0402a21:6_3": "panassa evaṁ hoti “bhikkhusaṅghena yaṁ kātabbaṁ, taṁ kataṁ. Mayhaṁ pana kammavipāko",
  "atk-s0402a21:6_4": "īdiso”ti. So bhikkhusaṅghe mettaṁ paccupaṭṭhāpetvā sagge nibbattissati. Yo pana appamattakena",
  "atk-s0402a21:6_5": "byādhinā samannāgato labhantopi alabhantopi vuṭṭhātiyeva, tassa vināpi bhesajjena",
  "atk-s0402a21:6_6": "vūpasamanabyādhi bhesajje kate khippataraṁ vūpasammati. So tato buddhavacanaṁ vā",
  "atk-s0402a21:6_7": "uggaṇhituṁ sakkhissati, samaṇadhammaṁ vā kātuṁ sakkhissati. Iminā kāraṇena “aññepi",
  "atk-s0402a21:6_8": "gilānā upaṭṭhātabbā”ti vuttaṁ.",
  "atk-s0402a21:7_0": "Neva okkamatīti neva pavisati. Niyāmaṁ kusalesu dhammesu sammattanti kusalesu dhammesu",
  "atk-s0402a21:7_1": "magganiyāmasaṅkhātaṁ sammattaṁ. Iminā padaparamo puggalo kathito. Dutiyavārena ugghaṭitaññū",
  "atk-s0402a21:7_2": "gahito sāsane nālakattherasadiso buddhantare ekavāraṁ paccekabuddhānaṁ santike ovādaṁ",
  "atk-s0402a21:7_3": "labhitvā paṭividdhapaccekabodhiñāṇo ca. Tatiyavārena vipañcitaññū puggalo kathito,",
  "atk-s0402a21:7_4": "neyyo pana tannissitova hoti.",
  "atk-s0402a21:8_0": "Dhammadesanā anuññātāti māsassa aṭṭha vāre dhammakathā anuññātā. Aññesampi dhammo",
  "atk-s0402a21:8_1": "desetabboti itaresampi dhammo kathetabbo. Kiṁ kāraṇā? Padaparamassa hi imasmiṁ attabhāve",
  "atk-s0402a21:8_2": "dhammaṁ paṭivijjhituṁ asakkontassāpi anāgate paccayo bhavissati. Yo pana tathāgatassa",
  "atk-s0402a21:8_3": "rūpadassanaṁ labhantopi alabhantopi dhammavinayañca savanāya labhantopi alabhantopi",
  "atk-s0402a21:8_4": "dhammaṁ abhisameti, so alabhanto tāva abhisameti. Labhanto pana khippameva abhisamessatīti",
  "atk-s0402a21:8_5": "iminā kāraṇena tesaṁ dhammo desetabbo. Tatiyassa pana punappunaṁ desetabbova.",
  "atk-s0402a21:9": "3. Saṅkhārasuttavaṇṇanā",
  "atk-s0402a21:10_0": "23. Tatiye sabyābajjhanti sadukkhaṁ. Kāyasaṅkhāranti kāyadvāre cetanārāsiṁ. Abhisaṅkharotīti",
  "atk-s0402a21:10_1": "āyūhati rāsiṁ karoti piṇḍaṁ karoti. Vacīmanodvāresupi eseva nayo. Sabyābajjhaṁ lokanti",
  "atk-s0402a21:10_2": "sadukkhaṁ lokaṁ. Sabyābajjhā phassā phusantīti sadukkhā vipākaphassā phusanti. Sabyābajjhaṁvedanaṁ",
  "atk-s0402a21:10_3": "vediyatīti sadukkhaṁ vipākavedanaṁ vediyati, sābādhaṁ nirassādanti attho. Seyyathāpi",
  "atk-s0402a21:10_4": "sattā nerayikāti yathā niraye nibbattasattā ekantadukkhaṁ vedanaṁ vediyanti, evaṁ",
  "atk-s0402a21:10_5": "vediyatīti attho. Kiṁ pana tattha upekkhāvedanā natthīti? Atthi, dukkhavedanāya pana",
  "atk-s0402a21:10_6": "balavabhāvena sā abbohārikaṭṭhāne ṭhitā. Iti nirayova nirayassa upamaṁ katvā āhaṭo.",
  "atk-s0402a21:10_7": "Tatra paṭibhāgaupamā nāma kira esā.",
  "atk-s0402a21:11_0": "Seyyathāpi devā subhakiṇhāti idhāpi devalokova devalokassa upamaṁ katvā āhaṭo. Yasmā",
  "atk-s0402a21:11_1": "pana heṭṭhimesu brahmalokesu sappītikajjhānavipāko vattati, subhakiṇhesu nippītiko",
  "atk-s0402a21:11_2": "ekantasukhova, tasmā te aggahetvā subhakiṇhāva kathitā. Iti ayampi tatra paṭibhāgaupamā nāmāti veditabbā.",
  "atk-s0402a21:12_0": "Vokiṇṇasukhadukkhanti vomissakasukhadukkhaṁ. Seyyathāpi manussāti manussānaṁ hi kālena",
  "atk-s0402a21:12_1": "sukhaṁ hoti, kālena dukkhaṁ. Ekacce ca devāti kāmāvacaradevā. Tesampi kālena sukhaṁ",
  "atk-s0402a21:12_2": "hoti, kālena dukkhaṁ. Tesaṁ hi hīnatarānaṁ mahesakkhatarā devatā disvā āsanā vuṭṭhātabbaṁ",
  "atk-s0402a21:12_3": "hoti, maggā ukkamitabbaṁ, pārutavatthaṁ apanetabbaṁ, añjalikammaṁ kātabbanti taṁ",
  "atk-s0402a21:12_4": "sabbampi dukkhaṁ nāma hoti. Ekacce ca vinipātikāti vemānikapetā. Te hi kālena sampattiṁ",
  "atk-s0402a21:12_5": "anubhavanti kālena kammanti vokiṇṇasukhadukkhāva honti. Iti imasmiṁ sutte tīṇi sucaritāni",
  "atk-s0402a21:12_6": "lokiyalokuttaramissakāni kathitānīti veditabbāni.",
  "atk-s0402a21:13": "4. Bahukārasuttavaṇṇanā",
  "atk-s0402a21:14_0": "24. Catutthe tayome, bhikkhave, puggalāti tayo ācariyapuggalā. Puggalassabahukārāti",
  "atk-s0402a21:14_1": "antevāsikapuggalassa bahūpakārā. Buddhanti sabbaññubuddhaṁ. Saraṇaṁ gato hotīti avassayaṁ",
  "atk-s0402a21:14_2": "gato hoti. Dhammanti satantikaṁ navalokuttaradhammaṁ. Saṅghanti aṭṭhaariyapuggalasamūhaṁ.",
  "atk-s0402a21:14_3": "Idañca pana saraṇagamanaṁ aggahitasaraṇapubbassa akatābhinivesassa vasena vuttaṁ.",
  "atk-s0402a21:14_4": "Iti imasmiṁ sutte saraṇadāyako sotāpattimaggasampāpako arahattamaggasampāpakoti tayo",
  "atk-s0402a21:14_5": "ācariyā bahukārāti āgatā, pabbajjādāyako buddhavacanadāyako kammavācācariyo sakadāgāmimaggasampāpako",
  "atk-s0402a21:14_6": "anāgāmimaggasampāpakoti ime ācariyā na āgatā, kiṁ ete na bahukārāti? No, na bahukārā.",
  "atk-s0402a21:14_7": "Ayaṁ pana desanā duvidhena paricchinnā. Tasmā sabbepete bahukārā. Tesu saraṇagamanasmiṁyeva",
  "atk-s0402a21:14_8": "akatābhiniveso vaṭṭati, catupārisuddhisīlakasiṇaparikammavipassanāñāṇāni pana paṭhamamaggasannissitāni",
  "atk-s0402a21:14_9": "honti, upari dve maggā ca phalāni ca arahattamaggasannissitānīti veditabbāni.",
  "atk-s0402a21:15_0": "Iminā puggalenāti iminā antevāsikapuggalena. Na suppatikāraṁ vadāmīti patikāraṁ kātuṁ",
  "atk-s0402a21:15_1": "na sukaranti vadāmi. Abhivādanādīsu anekasatavāraṁ anekasahassavārampi hi pañcapatiṭṭhitena",
  "atk-s0402a21:15_2": "nipatitvā vandanto āsanā vuṭṭhāya paccuggacchanto diṭṭhadiṭṭhakkhaṇe añjaliṁ paggaṇhanto",
  "atk-s0402a21:15_3": "anucchavikaṁ sāmīcikammaṁ karonto divase divase cīvarasataṁ cīvarasahassaṁ piṇḍapātasataṁ",
  "atk-s0402a21:15_4": "piṇḍapātasahassaṁ dadamāno cakkavāḷapariyantena sabbaratanamayaṁ āvāsaṁ karonto sappinavanītādinānappakāraṁ",
  "atk-s0402a21:15_5": "bhesajjaṁ anuppadajjamāno neva sakkoti ācariyena katassa patikāraṁ nāma kātunti evamattho veditabbo.",
  "atk-s0402a21:16": "5. Vajirūpamasuttavaṇṇanā",
  "atk-s0402a21:17_0": "25. Pañcame arukūpamacittoti purāṇavaṇasadisacitto. Vijjūpamacittoti ittarakālobhāsanena",
  "atk-s0402a21:17_1": "vijjusadisacitto. Vajirūpamacittoti kilesānaṁ mūlaghātakaraṇasamatthatāya vajirena",
  "atk-s0402a21:17_2": "sadisacitto. Abhisajjatīti laggati. Kuppatīti kopavasena kuppati. Byāpajjatīti pakatibhāvaṁ",
  "atk-s0402a21:17_3": "pajahati, pūtiko hoti. Patitthīyatīti thinabhāvaṁ thaddhabhāvaṁ āpajjati. Kopanti",
  "atk-s0402a21:17_4": "dubbalakodhaṁ. Dosanti dussanavasena tato balavataraṁ. Appaccayanti atuṭṭhākāraṁ",
  "atk-s0402a21:17_5": "domanassaṁ. Duṭṭhārukoti purāṇavaṇo. Kaṭṭhenāti daṇḍakakoṭiyā. Kaṭhalenāti kapālena.",
  "atk-s0402a21:17_6": "Āsavaṁ detīti aparāparaṁ savati. Purāṇavaṇo hi attano dhammatāyeva pubbaṁ lohitaṁ",
  "atk-s0402a21:17_7": "yūsanti imāni tīṇi savati, ghaṭṭito pana tāni adhikataraṁ savati.",
  "atk-s0402a21:18_0": "Evamevakhoti ettha idaṁ opammasaṁsandanaṁ – duṭṭhāruko viya hi kodhanapuggalo, tassa",
  "atk-s0402a21:18_1": "attano dhammatāya savanaṁ viya kodhanassapi attano dhammatāya uddhumātassa viya caṇḍikatassa",
  "atk-s0402a21:18_2": "caraṇaṁ, kaṭṭhena vā kaṭhalāya vā ghaṭṭanaṁ viya appamattaṁ vacanaṁ, bhiyyosomattāya",
  "atk-s0402a21:18_3": "savanaṁ viya “mādisaṁ nāma esa evaṁ vadatī”ti bhiyyosomattāya uddhumāyanabhāvo daṭṭhabbo.",
  "atk-s0402a21:19_0": "Rattandhakāratimisāyanti rattiṁ cakkhuviññāṇuppattinivāraṇena andhabhāvakaraṇe bahalatame.",
  "atk-s0402a21:19_1": "Vijjantarikāyāti vijjuppattikkhaṇe. Idhāpi idaṁ opammasaṁsandanaṁ – cakkhumā puriso",
  "atk-s0402a21:19_2": "viya hi yogāvacaro daṭṭhabbo, andhakāraṁ viya sotāpattimaggavajjhā kilesā, vijjusañcaraṇaṁ",
  "atk-s0402a21:19_3": "viya sotāpattimaggañāṇassa uppattikālo, vijjantarikāya cakkhumato purisassa samantā",
  "atk-s0402a21:19_4": "rūpadassanaṁ viya sotāpattimaggakkhaṇe nibbānadassanaṁ, puna andhakārāvattharaṇaṁ",
  "atk-s0402a21:19_5": "viya sakadāgāmimaggavajjhā kilesā, puna vijjusañcaraṇaṁ viya sakadāgāmimaggañāṇassa",
  "atk-s0402a21:19_6": "uppādo, vijjantarikāya cakkhumato purisassa samantā rūpadassanaṁ viya sakadāgāmimaggakkhaṇe",
  "atk-s0402a21:19_7": "nibbānadassanaṁ, puna andhakārāvattharaṇaṁ viya anāgāmimaggavajjhā kilesā, puna vijjusañcaraṇaṁ",
  "atk-s0402a21:19_8": "viya anāgāmimaggañāṇassa uppādo, vijjantarikāya cakkhumato purisassa samantā rūpadassanaṁ",
  "atk-s0402a21:19_9": "viya anāgāmimaggakkhaṇe nibbānadassanaṁ veditabbaṁ.",
  "atk-s0402a21:20_0": "Vajirūpamacittatāyapi idaṁ opammasaṁsandanaṁ – vajiraṁ viya hi arahattamaggañāṇaṁ",
  "atk-s0402a21:20_1": "daṭṭhabbaṁ, maṇigaṇṭhipāsāṇagaṇṭhi viya arahattamaggavajjhā kilesā, vajirassa maṇigaṇṭhimpi",
  "atk-s0402a21:20_2": "vā pāsāṇagaṇṭhimpi vā vinivijjhitvā agamanabhāvassa natthitā viya arahattamaggañāṇena",
  "atk-s0402a21:20_3": "acchejjānaṁ kilesānaṁ natthibhāvo, vajirena nibbiddhavedhassa puna apatipūraṇaṁ viya",
  "atk-s0402a21:20_4": "arahattamaggena chinnānaṁ kilesānaṁ puna anuppādo daṭṭhabboti.",
  "atk-s0402a21:21": "6. Sevitabbasuttavaṇṇanā",
  "atk-s0402a21:22_0": "26. Chaṭṭhe sevitabboti upasaṅkamitabbo. Bhajitabboti allīyitabbo. Payirupāsitabboti",
  "atk-s0402a21:22_1": "santike nisīdanavasena punappunaṁ upāsitabbo. Sakkatvā garuṁ katvāti sakkārañceva",
  "atk-s0402a21:22_2": "garukārañca katvā. Hīno hoti sīlenātiādīsu upādāyupādāya hīnatā veditabbā. Tattha",
  "atk-s0402a21:22_3": "yo hi pañca sīlāni rakkhati, so dasa sīlāni rakkhantena na sevitabbo. Yo dasa sīlāni",
  "atk-s0402a21:22_4": "rakkhati, so catupārisuddhisīlaṁ rakkhantena na sevitabbo. Aññatra anuddayā aññatra",
  "atk-s0402a21:22_5": "anukampāti ṭhapetvā anuddayañca anukampañca. Attano atthāyeva hi evarūpo puggalo",
  "atk-s0402a21:22_6": "na sevitabbo, anuddayānukampāvasena pana taṁ upasaṅkamituṁ vaṭṭati.",
  "atk-s0402a21:23_0": "Sīlasāmaññagatānaṁ satanti sīlena samānabhāvaṁ gatānaṁ santānaṁ. Sīlakathāca no bhavissatīti",
  "atk-s0402a21:23_1": "evaṁ samānasīlānaṁ amhākaṁ sīlameva ārabbha kathā bhavissati. Sā ca no pavattinī",
  "atk-s0402a21:23_2": "bhavissatīti sā ca amhākaṁ kathā divasampi kathentānaṁ pavattissati na paṭihaññissati.",
  "atk-s0402a21:23_3": "Sā ca no phāsu bhavissatīti sā ca divasampi pavattamānā sīlakathā amhākaṁ phāsuvihāro",
  "atk-s0402a21:23_4": "sukhavihāro bhavissati. Samādhipaññākathāsupi eseva nayo.",
  "atk-s0402a21:24_0": "Sīlakkhandhanti sīlarāsiṁ. Tattha tattha paññāya anuggahessāmīti ettha sīlassa asappāye",
  "atk-s0402a21:24_1": "anupakāradhamme vajjetvā sappāye upakāradhamme sevanto tasmiṁ tasmiṁ ṭhāne sīlakkhandhaṁ",
  "atk-s0402a21:24_2": "paññāya anuggaṇhāti nāma. Samādhipaññākkhandhesupi eseva nayo. Nihīyatīti attano",
  "atk-s0402a21:24_3": "hīnataraṁ puggalaṁ sevanto khāraparissāvane āsittaudakaṁ viya satataṁ samitaṁ hāyati",
  "atk-s0402a21:24_4": "parihāyati. Tulyasevīti attanā samānasevī. Seṭṭhamupanamanti seṭṭhaṁ puggalaṁ oṇamanto.",
  "atk-s0402a21:24_5": "Udeti khippanti khippameva vaḍḍhati. Tasmā attano uttariṁ bhajethāti yasmā seṭṭhaṁ",
  "atk-s0402a21:24_6": "puggalaṁ upanamanto udeti khippaṁ, tasmā attano uttaritaraṁ visiṭṭhataraṁ bhajetha.",
  "atk-s0402a21:25": "7. Jigucchitabbasuttavaṇṇanā",
  "atk-s0402a21:26_0": "27. Sattame jigucchitabboti gūthaṁ viya jigucchitabbo. Atha kho nanti atha kho assa.",
  "atk-s0402a21:26_1": "Kittisaddoti kathāsaddo. Evameva khoti ettha gūthakūpo viya dussīlyaṁ daṭṭhabbaṁ.",
  "atk-s0402a21:26_2": "Gūthakūpe patitvā ṭhito dhammaniahi viya dussīlapuggalo. Gūthakūpato uddhariyamānena",
  "atk-s0402a21:26_3": "tena ahinā purisassa sarīraṁ āruḷhenāpi adaṭṭhabhāvo viya dussīlaṁ sevamānassāpi",
  "atk-s0402a21:26_4": "tassa kiriyāya akaraṇabhāvo. Sarīraṁ gūthena makkhetvā ahinā gatakālo viya dussīlaṁ",
  "atk-s0402a21:26_5": "sevamānassa pāpakittisaddaabbhuggamanakālo veditabbo.",
  "atk-s0402a21:27_0": "Tindukālātanti tindukarukkhaalātaṁ. Bhiyyosomattāya cicciṭāyatīti taṁ hi jhāyamānaṁ",
  "atk-s0402a21:27_1": "pakatiyāpi papaṭikāyo muñcantaṁ cicciṭāti “ciṭiciṭā”ti saddaṁ karoti, ghaṭṭitaṁ pana",
  "atk-s0402a21:27_2": "adhimattaṁ karotīti attho. Evameva khoti evamevaṁ kodhano attano dhammatāyapi uddhato",
  "atk-s0402a21:27_3": "caṇḍikato hutvā carati, appamattakaṁ pana vacanaṁ sutakāle “mādisaṁ nāma evaṁ vadati",
  "atk-s0402a21:27_4": "evaṁ vadatī”ti atirekataraṁ uddhato caṇḍikato hutvā carati. Gūthakūpoti gūthapuṇṇakūpo,",
  "atk-s0402a21:27_5": "gūtharāsiyeva vā. Opammasaṁsandanaṁ panettha purimanayeneva veditabbaṁ. Tasmā evarūpo",
  "atk-s0402a21:27_6": "puggalo ajjhupekkhitabbo na sevitabboti yasmā kodhano atiseviyamāno atiupasaṅkamiyamānopi",
  "atk-s0402a21:27_7": "kujjhatiyeva, “kiṁ iminā”ti paṭikkamantepi kujjhatiyeva. Tasmā palālaggi viya ajjhupekkhitabbo",
  "atk-s0402a21:27_8": "na sevitabbo na bhajitabbo. Kiṁ vuttaṁ hoti? Yo hi palālaggiṁ atiupasaṅkamitvā tappati,",
  "atk-s0402a21:27_9": "tassa sarīraṁ jhāyati. Yo atipaṭikkamitvā tappati, tassa sītaṁ na vūpasammati. Anupasaṅkamitvā",
  "atk-s0402a21:27_10": "apaṭikkamitvā pana majjhattabhāvena tappantassa sītaṁ vūpasammati, tasmā palālaggi",
  "atk-s0402a21:27_11": "viya kodhano puggalo majjhattabhāvena ajjhupekkhitabbo, na sevitabbo na bhajitabbo na payirupāsitabbo.",
  "atk-s0402a21:28_0": "Kalyāṇamittoti sucimitto. Kalyāṇasahāyoti sucisahāyo. Sahāyā nāma sahagāmino saddhiṁcarā.",
  "atk-s0402a21:28_1": "Kalyāṇasampavaṅkoti kalyāṇesu sucipuggalesu sampavaṅko, tanninnatappoṇatappabbhāramānasoti attho.",
  "atk-s0402a21:29": "8. Gūthabhāṇīsuttavaṇṇanā",
  "atk-s0402a21:30_0": "28. Aṭṭhame gūthabhāṇīti yo gūthaṁ viya duggandhakathaṁ katheti. Pupphabhāṇīti yo",
  "atk-s0402a21:30_1": "pupphāni viya sugandhakathaṁ katheti. Madhubhāṇīti yo madhu viya madhurakathaṁ katheti.",
  "atk-s0402a21:30_2": "Sabhaggatoti sabhāya ṭhito. Parisaggatoti gāmaparisāya ṭhito. Ñātimajjhagatoti ñātīnaṁ",
  "atk-s0402a21:30_3": "majjhe ṭhito. Pūgamajjhagatoti seṇīnaṁ majjhe ṭhito. Rājakulamajjhagatoti rājakulassa",
  "atk-s0402a21:30_4": "majjhe mahāvinicchaye ṭhito. Abhinītoti pucchanatthāyānīto. Sakkhipuṭṭhoti sakkhiṁ",
  "atk-s0402a21:30_5": "katvā pucchito. Ehambho purisāti ālapanametaṁ. Attahetu vā parahetu vāti attano vā",
  "atk-s0402a21:30_6": "parassa vā hatthapādādihetu vā dhanahetu vā. Āmisakiñcikkhahetu vāti ettha āmisanti",
  "atk-s0402a21:30_7": "lañjo adhippeto. Kiñcikkhanti yaṁ vā taṁ vā appamattakaṁ antamaso tittiriyavaṭṭakasappipiṇḍanavanītapiṇḍādimattakassa",
  "atk-s0402a21:30_8": "lañjassa hetūti attho. Sampajānamusā bhāsitā hotīti jānantoyeva musāvādaṁ kattā hoti.",
  "atk-s0402a21:31_0": "Nelāti elaṁ vuccati doso, nāssa elanti nelā, niddosāti attho. “Nelaṅgo setapacchādo”ti",
  "atk-s0402a21:31_1": "ettha vuttasīlaṁ viya. Kaṇṇasukhāti byañjanamadhuratāya kaṇṇānaṁ sukhā, sūcivijjhanaṁ",
  "atk-s0402a21:31_2": "viya kaṇṇasūlaṁ na janeti. Atthamadhuratāya sakalasarīre kopaṁ ajanetvā pemaṁ janetīti",
  "atk-s0402a21:31_3": "pemanīyā. Hadayaṁ gacchati appaṭihaññamānā sukhena cittaṁ pavisatīti hadayaṅgamā.",
  "atk-s0402a21:31_4": "Guṇaparipuṇṇatāya pure bhavāti porī. Pure saṁvaḍḍhanārī viya sukumārātipi porī. Purassa",
  "atk-s0402a21:31_5": "esātipi porī. Purassa esāti nagaravāsīnaṁ kathāti attho. Nagaravāsino hi yuttakathā",
  "atk-s0402a21:31_6": "honti, pitimattaṁ pitāti, mātimattaṁ mātāti, bhātimattaṁ bhātāti vadanti. Evarūpī",
  "atk-s0402a21:31_7": "kathā bahuno janassa kantā hotīti bahujanakantā. Kantabhāveneva bahuno janassa manāpā",
  "atk-s0402a21:31_8": "cittavuddhikarāti bahujanamanāpā.",
  "atk-s0402a21:32": "9. Andhasuttavaṇṇanā",
  "atk-s0402a21:33_0": "29. Navame cakkhu na hotīti paññācakkhu na hoti. Phātiṁ kareyyāti phītaṁ vaḍḍhitaṁ",
  "atk-s0402a21:33_1": "kareyya. Sāvajjānavajjeti sadosaniddose. Hīnappaṇīteti adhamuttame. Kaṇhasukkasappaṭibhāgeti",
  "atk-s0402a21:33_2": "kaṇhasukkāyeva aññamaññaṁ paṭibāhanato paṭipakkhavasena sappaṭibhāgāti vuccanti.",
  "atk-s0402a21:33_3": "Ayaṁ panettha saṅkhepo – kusale dhamme “kusalā dhammā”ti jāneyya, akusale dhamme",
  "atk-s0402a21:33_4": "“akusalā dhammā”ti jāneyya. Sāvajjādīsupi eseva nayo. Kaṇhasukkasappaṭibhāgesu pana",
  "atk-s0402a21:33_5": "kaṇhadhamme “sukkasappaṭibhāgā”ti jāneyya, sukkadhamme “kaṇhasappaṭibhāgā”ti yena",
  "atk-s0402a21:33_6": "paññācakkhunā jāneyya, tathārūpampissa cakkhu na hotīti. Iminā nayena sesavāresupi attho veditabbo.",
  "atk-s0402a21:34_0": "Na ceva bhogā tathārūpāti tathājātikā bhogāpissa na honti. Na ca puññāni kubbatīti",
  "atk-s0402a21:34_1": "puññāni ca na karoti. Ettāvatā bhoguppādanacakkhuno ca puññakaraṇacakkhuno ca abhāvo",
  "atk-s0402a21:34_2": "vutto. Ubhayattha kaliggāhoti idhaloke ca paraloke cāti ubhayasmimpi aparaddhaggāho,",
  "atk-s0402a21:34_3": "parājayaggāho hotīti attho. Atha vā ubhayattha kaliggāhoti ubhayesampi diṭṭhadhammikasamparāyikānaṁ",
  "atk-s0402a21:34_4": "atthānaṁ kaliggāho, parājayaggāhoti attho. Dhammādhammenāti dasakusalakammapathadhammenapi",
  "atk-s0402a21:34_5": "dasaakusalakammapathaadhammenapi. Saṭhoti kerāṭiko. Bhogāni pariyesatīti bhoge gavesati.",
  "atk-s0402a21:34_6": "Theyyenakūṭakammena, musāvādena cūbhayanti theyyādīsu ubhayena pariyesatīti attho.",
  "atk-s0402a21:34_7": "Kathaṁ? Theyyena kūṭakammena ca pariyesati, theyyena musāvādena ca pariyesati, kūṭakammena",
  "atk-s0402a21:34_8": "musāvādena ca pariyesati. Saṅghātunti saṅgharituṁ. Dhammaladdhehīti dasakusalakammapathadhammaṁ",
  "atk-s0402a21:34_9": "akopetvā laddhehi. Uṭṭhānādhigatanti vīriyena adhigataṁ. Abyagghamānasoti nibbicikicchacitto.",
  "atk-s0402a21:34_10": "Bhaddakaṁ ṭhānanti seṭṭhaṁ devaṭṭhānaṁ. Na socatīti yasmiṁ ṭhāne antosokena na socati.",
  "atk-s0402a21:35": "10. Avakujjasuttavaṇṇanā",
  "atk-s0402a21:36_0": "30. Dasame avakujjapaññoti adhomukhapañño. Ucchaṅgapaññoti ucchaṅgasadisapañño. Puthupaññoti",
  "atk-s0402a21:36_1": "vitthārikapañño. Ādikalyāṇantiādīsu ādīti pubbapaṭṭhapanā. Majjhanti kathāvemajjhaṁ.",
  "atk-s0402a21:36_2": "Pariyosānanti sanniṭṭhānaṁ. Itissa te dhammaṁ kathentā pubbapaṭṭhapanepi kalyāṇaṁ",
  "atk-s0402a21:36_3": "bhaddakaṁ anavajjameva katvā kathenti, vemajjhepi pariyosānepi. Ettha ca atthi desanāya",
  "atk-s0402a21:36_4": "ādimajjhapariyosānāni, atthi sāsanassa. Tattha desanāya tāva catuppadikagāthāya paṭhamapadaṁ",
  "atk-s0402a21:36_5": "ādi, dve padāni majjhaṁ, avasānapadaṁ pariyosānaṁ. Ekānusandhikassa suttassa nidānaṁ",
  "atk-s0402a21:36_6": "ādi, anusandhi majjhaṁ, idamavocāti appanā pariyosānaṁ. Anekānusandhikassa paṭhamo",
  "atk-s0402a21:36_7": "anusandhi ādi, tato paraṁ eko vā aneke vā majjhaṁ, pacchimo pariyosānaṁ. Ayaṁ tāva",
  "atk-s0402a21:36_8": "desanāya nayo. Sāsanassa pana sīlaṁ ādi, samādhi majjhaṁ, vipassanā pariyosānaṁ.",
  "atk-s0402a21:36_9": "Samādhi vā ādi, vipassanā majjhaṁ, maggo pariyosānaṁ. Vipassanā vā ādi, maggo majjhaṁ,",
  "atk-s0402a21:36_10": "phalaṁ pariyosānaṁ. Maggo vā ādi, phalaṁ majjhaṁ, nibbānaṁ pariyosānaṁ. Dve dve vā",
  "atk-s0402a21:36_11": "kayiramāne sīlasamādhayo ādi, vipassanāmaggā majjhaṁ, phalanibbānāni pariyosānaṁ.",
  "atk-s0402a21:37_0": "Sātthanti sātthakaṁ katvā desenti. Sabyañjananti akkharapāripūriṁ katvā desenti.",
  "atk-s0402a21:37_1": "Kevalaparipuṇṇanti sakalaparipuṇṇaṁ anūnaṁ katvā desenti. Parisuddhanti parisuddhaṁ",
  "atk-s0402a21:37_2": "nijjaṭaṁ niggaṇṭhiṁ katvā desenti. Brahmacariyaṁ pakāsentīti evaṁ desentā ca seṭṭhacariyabhūtaṁ",
  "atk-s0402a21:37_3": "sikkhattayasaṅgahitaṁ ariyaṁ aṭṭhaṅgikaṁ maggaṁ pakāsenti. Neva ādiṁ manasi karotīti",
  "atk-s0402a21:37_4": "neva pubbapaṭṭhapanaṁ manasi karoti.",
  "atk-s0402a21:38_0": "Kumbhoti ghaṭo. Nikujjoti adhomukho ṭhapito. Evameva khoti ettha kumbho nikujjo viya",
  "atk-s0402a21:38_1": "avakujjapañño puggalo daṭṭhabbo, udakāsiñcanakālo viya dhammadesanāya laddhakālo,",
  "atk-s0402a21:38_2": "udakassa vivaṭṭanakālo viya tasmiṁ āsane nisinnassa uggahetuṁ asamatthakālo, udakassa",
  "atk-s0402a21:38_3": "asaṇṭhānakālo viya vuṭṭhahitvā asallakkhaṇakālo veditabbo.",
  "atk-s0402a21:39_0": "Ākiṇṇānīti pakkhittāni. Satisammosāya pakireyyāti muṭṭhassatitāya vikireyya. Evameva",
  "atk-s0402a21:39_1": "khoti ettha ucchaṅgo viya ucchaṅgapañño puggalo daṭṭhabbo, nānākhajjakāni viya nānappakāraṁ",
  "atk-s0402a21:39_2": "buddhavacanaṁ, ucchaṅge nānākhajjakāni khādantassa nisinnakālo viya tasmiṁ āsane",
  "atk-s0402a21:39_3": "nisinnassa uggaṇhanakālo, vuṭṭhahantassa satisammosā pakiraṇakālo viya tasmā āsanā",
  "atk-s0402a21:39_4": "vuṭṭhāya gacchantassa asallakkhaṇakālo veditabbo.",
  "atk-s0402a21:40_0": "Ukkujjoti uparimukho ṭhapito. Saṇṭhātīti patiṭṭhahati. Evameva khoti ettha uparimukho",
  "atk-s0402a21:40_1": "ṭhapito kumbho viya puthupañño puggalo daṭṭhabbo, udakassa āsittakālo viya desanāya",
  "atk-s0402a21:40_2": "laddhakālo, udakassa saṇṭhānakālo viya tattha nisinnassa uggaṇhanakālo, no vivaṭṭanakālo",
  "atk-s0402a21:40_3": "viya vuṭṭhāya gacchantassa sallakkhaṇakālo veditabbo.",
  "atk-s0402a21:41_0": "Dummedhoti nippañño. Avicakkhaṇoti saṁvidahanapaññāya rahito. Gantāti gamanasīlo.",
  "atk-s0402a21:41_1": "Seyyo etena vuccatīti etasmā puggalā uttaritaroti vuccati. Dhammānudhammappaṭipannoti",
  "atk-s0402a21:41_2": "navalokuttaradhammassa anudhammaṁ saha sīlena pubbabhāgapaṭipadaṁ paṭipanno. Dukkhassāti",
  "atk-s0402a21:41_3": "vaṭṭadukkhassa. Antakaro siyāti koṭikaro paricchedakaro parivaṭumakaro bhaveyyāti.",
  "atk-s0402a21:42": "Puggalavaggo tatiyo."
}