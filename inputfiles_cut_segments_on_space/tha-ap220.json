{
  "tha-ap220:0.1": "Therāpadāna ",
  "tha-ap220:0.2": "Hatthivagga ",
  "tha-ap220:0.3": "8. Akkantasaññakattheraapadāna ",
  "tha-ap220:1.1": "“Kusāṭakaṁ gahetvāna, ",
  "tha-ap220:1.2": "upajjhāyassahaṁ pure; ",
  "tha-ap220:1.3": "Mantañca anusikkhāmi, ",
  "tha-ap220:1.4": "ganthādosassa pattiyā. ",
  "tha-ap220:2.1": "Addasaṁ virajaṁ buddhaṁ, ",
  "tha-ap220:2.2": "Āhutīnaṁ paṭiggahaṁ; ",
  "tha-ap220:2.3": "Usabhaṁ pavaraṁ aggaṁ, ",
  "tha-ap220:2.4": "Tissaṁ buddhaṁ gaṇuttamaṁ. ",
  "tha-ap220:3.1": "Kusāṭakaṁ pattharitaṁ, ",
  "tha-ap220:3.2": "akkamantaṁ naruttamaṁ; ",
  "tha-ap220:3.3": "Samuggataṁ mahāvīraṁ, ",
  "tha-ap220:3.4": "lokajeṭṭhaṁ narāsabhaṁ. ",
  "tha-ap220:4.1": "Disvā taṁ lokapajjotaṁ, ",
  "tha-ap220:4.2": "vimalaṁ candasannibhaṁ; ",
  "tha-ap220:4.3": "Avandiṁ satthuno pāde, ",
  "tha-ap220:4.4": "vippasannena cetasā. ",
  "tha-ap220:5.1": "Catunnavutito kappe, ",
  "tha-ap220:5.2": "yaṁ adāsiṁ kusāṭakaṁ; ",
  "tha-ap220:5.3": "Duggatiṁ nābhijānāmi, ",
  "tha-ap220:5.4": "kusāṭakassidaṁ phalaṁ. ",
  "tha-ap220:6.1": "Sattatiṁse ito kappe, ",
  "tha-ap220:6.2": "eko āsiṁ janādhipo; ",
  "tha-ap220:6.3": "Sunando nāma nāmena, ",
  "tha-ap220:6.4": "cakkavattī mahabbalo. ",
  "tha-ap220:7.1": "Paṭisambhidā catasso, ",
  "tha-ap220:7.2": "…pe… ",
  "tha-ap220:7.3": "kataṁ buddhassa sāsanaṁ”. ",
  "tha-ap220:8.1": "Itthaṁ sudaṁ āyasmā akkantasaññako thero imā gāthāyo abhāsitthāti. ",
  "tha-ap220:9.1": "Akkantasaññakattherassāpadānaṁ aṭṭhamaṁ. "
}