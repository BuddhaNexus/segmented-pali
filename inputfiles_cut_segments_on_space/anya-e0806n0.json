{
  "anya-e0806n0:0": "Namo tassa bhagavato arahato sammāsambuddhassa",
  "anya-e0806n0:1": "Moggallāna pañcikā ṭīkā",
  "anya-e0806n0:2": "Sāratthavilāsinīnāma",
  "anya-e0806n0:3": "Pañcikāṭīkā",
  "anya-e0806n0:4": "Paṇāmādikathā",
  "anya-e0806n0:5": "Vijjādhanassa samanussaraṇampi yassa,",
  "anya-e0806n0:6": "Paññāvisuddharatanānayanekahetu;",
  "anya-e0806n0:7": "Taṁ dhammarājamamalujjalakittimālaṁ,",
  "anya-e0806n0:8": "Sāmodamādaramaye hadaye nidhāya.",
  "anya-e0806n0:9": "Laddhammahodaya mahādaya (sampasādā) japaso (potthake),",
  "anya-e0806n0:10": "Sakkā(di) sakkataguṇaṁ ratana (dvayañca) ttayatā (potthake);",
  "anya-e0806n0:11": "(Yāpañcikā) guruvarappa(bhavātyagāhā) hapā tya gāyā (potthake),",
  "anya-e0806n0:12": "Taṁ sādhu sissajana majjavagāha yāma.",
  "anya-e0806n0:13": "Jayatīha mahāpañño, so moggallāyano muni;",
  "anya-e0806n0:14": "Yassa sādhuguṇubbhūta,kitti sabbattha patthaṭā.",
  "anya-e0806n0:15_0": "Icceva manavasesa mattano bhayādyūpaddavopaghābhakarasāmatthiya yogena sakalajjhattikabāhiyantarāya",
  "anya-e0806n0:15_1": "nivāraṇa madhippetasiddhi visesa mabhikaṅkhiya ratanattaya visayabhūtaṁ taṁsādhane",
  "anya-e0806n0:15_2": "kantanidāna bhūtassa ālokiyayātisayaguṇavisesayuttassa mahato pyatimahanīyassa ratanattayassa",
  "anya-e0806n0:15_3": "sappasādānurūpaṁ pūjāvisayaṁ tadanussa(raṇaṁ katvā) gurusanniyogamanuṭṭhātuṁ–",
  "anya-e0806n0:16": "Kintehi pādasussūsā, yesaṁ natthi gurūniha;",
  "anya-e0806n0:17": "Ye tappādarajokiṇṇā, teva sādhū vivekinoti.",
  "anya-e0806n0:18": "Vacanato attano gurupūjā purassaraṁ pañcikāvivaraṇaṁ pathi’yā pañcikā’tiādinā katapaṭiññattā sampati mahādayotiādino ganthassa sādhujanavaṇṇanaṁ vaṇṇanamārabhissāma.",
  "anya-e0806n0:19_0": "Nanu ca vuttiganthassa vaṇṇanāyaṁ katābhiniveso-yamācariyoti kathamihānadhikate mahādayotiādike",
  "anya-e0806n0:19_1": "paṭipannoti ratanattappaṇāmaganthakattuganthanissayaganthārambhaphalaabhidheyyasaṅkhāta-",
  "anya-e0806n0:19_2": "payojanasotujanasamussāhanānaṁ sandassanatthaṁ. Tattha ratanattayappaṇāma karaṇaṁ",
  "anya-e0806n0:19_3": "antarāyakarāpuññavighātakarapuññavisesuppādanena kattu micchitassa ganthassa anantarāyenaṁ",
  "anya-e0806n0:19_4": "parisamāpanatthaṁ. Vacīpaṇāmo panettha sotūnampi yathāvuttatthanipphādanako ācariyenāpyaya",
  "anya-e0806n0:19_5": "mattho dassitoyeva’tattha ratanattayappaṇāmasandassana’ntiādinā, vācasikasatthādhikāratopi",
  "anya-e0806n0:19_6": "vacīpaṇāmoti kāyappaṇāmo manopaṇāmo ca. Na kato, ganthakattusandassanaṁ ganthassa",
  "anya-e0806n0:19_7": "pamāṇa bhāvavibhāvanatthaṁ, ganthanissayasandassanaṁ attaniyabhāvasandhassanena tabbisuddhidassanatthaṁ,",
  "anya-e0806n0:19_8": "ganthārambhaphaladassanaṁ tappaṭikkhepakajananisedhāya, abhidheyyasaṅkhātayayojanasandassanaṁ",
  "anya-e0806n0:19_9": "vīmaṁsāpubbakārīnaṁ payojano pālambhapubbikā satthe pavattatīti sotujanasamussāhanaṁ",
  "anya-e0806n0:19_10": "(katvā) ādarena ganthe pavattanatthaṁ, yadāhu –",
  "anya-e0806n0:20": "Sabbasseva hi satthassa, kammassāpi ca kassaci;",
  "anya-e0806n0:21": "Kenetaṁ gayhate tāva, yāva-vuttampayojanaṁti.",
  "anya-e0806n0:22": "Nanu satthappayojanānaṁ sambandhopi vattabbo idamassa payojananti yato–",
  "anya-e0806n0:23": "Siddhappayojanaṁ siddha,sambandhaṁ sotumicchati;",
  "anya-e0806n0:24": "Sotādo tena vattabbo, sambandho sappayojanoti.",
  "anya-e0806n0:25": "Tatredamuttaraṁ–",
  "anya-e0806n0:26": "Sattaṁ payojanañceva, ubho sambandhanissayā;",
  "anya-e0806n0:27": "Taṁ vuttantogadhattā na, bhinno vutto payojanāti.",
  "anya-e0806n0:28": "Payojanappayojanampana sāmatthiyaladdhabbaṁ sayamācariyena ‘‘ko pana saddalakkhaṇassa ajānane doso’’tiādinā vuttanayena viññātabbaṁ.",
  "anya-e0806n0:29_0": "Tattha‘mahādayo’tyādinā gāthādvayena ratanattayapaṇāmo dassito, ‘yo iddhimantesū’tiādinā",
  "anya-e0806n0:29_1": "ganthakattā, ‘saddasattha’ntiādinā ganthanissayo, ‘saṅkhepanayenā’tica ‘sārabhūtaṁ",
  "anya-e0806n0:29_2": "vipulatthagā hiṁ anākula’nti ca imehi ganthārambhaphalaṁ sotujanasamussāhanañca,",
  "anya-e0806n0:29_3": "abhidheyyasaṅkhātappayojanampana‘saṁvaṇṇana’nti iminā dassitaṁ anvattha byapadesena",
  "anya-e0806n0:29_4": "saṁvaṇṇīyati vivaritvā vitthāretvā kathīyati attho etāyāti saṁvaṇṇanābhi katvā, tampana",
  "anya-e0806n0:29_5": "vivaritvā kathanaṁ saddānusāsanasatthasannissayattā abhidheyyo nāma samuditena satthena",
  "anya-e0806n0:29_6": "vacanīyattho taṁ vacanīyatthoti (potthake) vuttasaddānusiṭṭhisaṅkhātapayojanamevāti",
  "anya-e0806n0:29_7": "ayamettha samudāyattho.",
  "anya-e0806n0:30_0": "Ayampanettha avayavattho-yoti aniyamavacanaṁ dhammarājasaddā pekkhāya cettha pulliṅgatā,",
  "anya-e0806n0:30_1": "tenettha vuccamānaguṇavisesā dhārapuggalavisesanidassanaṁ, dayati dukkhaṁ apanetvā",
  "anya-e0806n0:30_2": "paresaṁ sukhaṁ dadāti, dayīyati vā sappurisehi gamiya(ti sa) santāne pavattīyati,",
  "anya-e0806n0:30_3": "dayati vā paradukkhaṁ hiṁsati, dayati vā paradukkhaṁ gaṇhāti taṁvasena attano hadayakhedaṁ",
  "anya-e0806n0:30_4": "karotīti dayā, ‘‘daya=dānagati hiṁsādānesu’’ iccasmā ‘‘itthiyamaṇattikayakyāce’’ti",
  "anya-e0806n0:30_5": "(5-49) appaccayo, visayamahantatāya mahatī pasatthā vā dayā assāti mahādayo, visesana",
  "anya-e0806n0:30_6": "samāse ‘‘saddhāditva’’ (4-84) vakkhamānapāramitāsambharaṇadukkhānubhava nānamidaṁ",
  "anya-e0806n0:30_7": "hetuvacanaṁ, kammakilesehi janitāti janā sattaloko, iminā khīṇāsavāpi saṅgayhanti",
  "anya-e0806n0:30_8": "tesampi diṭṭhadhammikasukhavihārasaṅkhāta hitassa dānato, janānaṁ samūho janatā tassā",
  "anya-e0806n0:30_9": "hitāya abhivaḍḍhiyā sakalavaṭṭa dukkhanissaṭanibbānasukhabhāgiyakaraṇāyāti vuttaṁ",
  "anya-e0806n0:30_10": "hoti, assaca’sampūraya’nti iminā’dukkhamanubhavī’ti iminā ca sambandho, sambodhīti",
  "anya-e0806n0:30_11": "ettha saṁsaddo sāmanti imamatthaṁ dīpeti, tasmā saṁsayameva anaññabodhito hutvā cattāri",
  "anya-e0806n0:30_12": "saccāni bujjhati paṭivijjhati etāyāti sambodhi, saṁpubbā budhadhātuto ‘‘i’’iti ṇvādi",
  "anya-e0806n0:30_13": "(ko) ippaccayo, savāsanasakalasaṁkilesappahāyakaṁ bhagavato arahattamaggaññāṇaṁ sabbaññutaññāṇantipi",
  "anya-e0806n0:30_14": "vadanti, sampāpayatīti sampāpakaṁ, sambodhiyā sampāpakanti chaṭṭhīsamāso, kinti dhammajātaṁ",
  "anya-e0806n0:30_15": "dhammasaddenettha pāramidhammā pañcamahāpariccāgādayo ca adhippetā, tepi hi attānaṁ",
  "anya-e0806n0:30_16": "dhārentaṁ dhārenti sambodhi sampāpanasāmatthiyayogena parepi dhārenti nāmāti dhammāti",
  "anya-e0806n0:30_17": "vuccanti, ‘dhara=dhāraṇe’iccasmā khīsu, viyādisuttena ṇvādi(ko) mappaccayo, dhammānaṁjātaṁ,",
  "anya-e0806n0:30_18": "dhammāevavā jātaṁ, sambodhisampāpakañca taṁ dhammajātaṁ ceti visesanasamāso, ‘sampūraya’nti",
  "anya-e0806n0:30_19": "massetaṁ kammaṁ, sampūrayanti payogasampattiyogā dīpaṅkara (pāda)mūle hatthopagatampi",
  "anya-e0806n0:30_20": "nibbānampahāya yathāvuttakaruṇāguṇayogasītalībhūtahadayatāya ‘‘kathannāmete accanta",
  "anya-e0806n0:30_21": "dussahavaṭṭadukkhopagate satte taṁmahādukkhā mocessāmī’’ti vaṭṭadukkhanissaraṇekahetutāya",
  "anya-e0806n0:30_22": "sammā pūrento vaḍḍhento vuḍḍhiṁ virūḷhaṁ vepullaṁ gamentoti vuttaṁ hoti, hetuyevedamapi",
  "anya-e0806n0:30_23": "dukkhānubhavanassa, mahādayatā panassa paramparahetu, duṭṭhu khanati kāyikaṁ assādanti’dupubbā",
  "anya-e0806n0:30_24": "khanismā’ ‘‘kvī’’ti (5-4) kvi, dukkhaṁ kāyikadukkha vedanā, kīdisanti āha-’anantarūpa’nti,",
  "anya-e0806n0:30_25": "sabhāvavacano yaṁ rūpasaddo ‘‘piyarūpa’’ntiādīsuviya, te ca dukkhasabhāvā (anantā)",
  "anya-e0806n0:30_26": "anantakāraṇānaṁ vasena, tasmā anantaṁ rūpaṁ sabhāvo assāti anantarūpaṁ, taṁ dukkhaṁ",
  "anya-e0806n0:30_27": "anubhavī vindī, kimivāti āha-‘sukhaṁ vā’ti, suṭṭhu khanati kāyikaṁ ābādhanti sukhaṁ,",
  "anya-e0806n0:30_28": "ivasaddo sadhammattasaṅkhātopamājotako, sadhammattañhi upamā, vuttañhi ‘‘upamānopameyyānaṁ,",
  "anya-e0806n0:30_29": "sadhammattaṁ siyo pamā’’ti, kiṁ vuttaṁ hoti ‘‘aniṭṭhānubhavanasabhāvāyāpi dukkhavedanāya",
  "anya-e0806n0:30_30": "anubhavanasabhāvasāmaññena ajjhāsayasampattivisesayogā mahākāruṇikassa sukhena sadisatāpattihotīti",
  "anya-e0806n0:30_31": "dukkhampi samānaṁ taṁ sukhamiva vindī’’ti. Kathamaññathā vaṭṭadukkhato sakalalokassa",
  "anya-e0806n0:30_32": "samuddharaṇaṁ siyāti, athavā sukhamiva sukhaṁ vindanto viya anaññavindiyamapi tādisaṁ",
  "anya-e0806n0:30_33": "dukkhaṁ sakalalokahitāva hitamanatāya vindīti attho, tenāha ‘akhinnarūpo’ti, akhinnaṁ",
  "anya-e0806n0:30_34": "parissamamappattaṁ rūpaṁ sabhāvo assāti viggaho.",
  "anya-e0806n0:31_0": "Taṁ dhammarājanti yoti aniyamaniddiṭṭhassa vuttaguṇavisesādhāra puggalassaniyamanavacanaṁ,",
  "anya-e0806n0:31_1": "dhammena rājati no adhammenāti vā, attanā paṭividdhassa sāmibhāvena dhammassa rājā",
  "anya-e0806n0:31_2": "sāmīti vā, attanā paṭivijjhiyamāne dhamme paṭivijjhantova tattha rājati dippatīti",
  "anya-e0806n0:31_3": "vā, parūpakāravasena tadatthāyeva paṭipannattā paresaṁ dhammaṁ rājeti pakāsetīti",
  "anya-e0806n0:31_4": "vā dhammarājā, taṁ dhammarājaṁ namitvāti sambandho, namassitvāti attho, kīdisanti",
  "anya-e0806n0:31_5": "āha-‘jitamāravīraṁ sudhanta sovaṇṇanibha’nti. Tattha māro ca so vīrocāti māravīro",
  "anya-e0806n0:31_6": "jito vidtedhastabalo māravīro nāti jitamāravīro, taṁ, kiñcāpi devaputtakilesābhisaṅkhāramaccukkhandha",
  "anya-e0806n0:31_7": "mārā-nena jitā eva, tathāpi vīrasaddasannidhānena devaputtamāre gahite taṁvijayā",
  "anya-e0806n0:31_8": "aññepi jitā eva nāma hontīti viññeyyaṁ, suṭṭhu dhantaṁ dhamitaṁ uddharitaṁ sudhantaṁ,",
  "anya-e0806n0:31_9": "suvaṇṇameva sovaṇṇaṁ, sudhanta ca taṁ sovaṇṇañca, tasseva nibhā sobhā asseti samāso,",
  "anya-e0806n0:31_10": "athavā sudhantañca taṁ suvaṇṇaṁ ceti samāse tassidanti ‘‘ṇo’’ti (4-34) ṇappaccaye",
  "anya-e0806n0:31_11": "‘‘majjhe’’ti (4-126) majjhavuddhiyaṁ sudhantasovaṇṇaṁ paṭimārūpaṁ, tena nibho sadiso, taṁ.",
  "anya-e0806n0:32": "Ettāvatā ca –",
  "anya-e0806n0:33": "Hetu phalaṁ parattho ca, sabbopi thutisaṅgaho;",
  "anya-e0806n0:34": "Hetu sambodhito, pubbeva, yamaññaṁ tatoparīti.",
  "anya-e0806n0:35_0": "Vuttahetuphalasattopakāravasena buddharatanassa thutipubbakampaṇāmaṁ dassetvā idāni",
  "anya-e0806n0:35_1": "dhammarājena tenāpi pūjanīyassa dhammaratanassa nipaccakāraṁ dassetuṁ‘dhammañca mohandhatamappadhaṁsi’nti",
  "anya-e0806n0:35_2": "āha, tattha ca saddo ‘dhammañca namitvā’ti namassitvā (potthake) namassanakriyāya",
  "anya-e0806n0:35_3": "dhammaṁ sampiṇḍeti, kimbhūtanti āha, ‘mohandhatamappadhaṁsi’nti, muyhatīti moho=aññāṇaṁ,",
  "anya-e0806n0:35_4": "andhayati samatthacakkhuviññāṇaparihānenāti andhaṁ, andhañca taṁ tamañceti andhatamaṁ=bāḷhatimiraṁ,",
  "anya-e0806n0:35_5": "mohoyeva taṁsadisatāya andhatamanti mo handhatamaṁ, taṁ padhaṁseti pakārena nāseti",
  "anya-e0806n0:35_6": "sīlenāti mohandhatamappadhaṁsī, pasaddassapakāsanatthaṁ hitvā pakāratthasseva gahaṇato pariyattiyā saha–",
  "anya-e0806n0:36": "Sotāpattādayo maggā,cattāro tapphalānica;",
  "anya-e0806n0:37": "Cattāri atha nibbānaṁ, dhammā lokuttarā navāti.",
  "anya-e0806n0:38_0": "Vuttanavalokuttarammo gahitāti viññātabbaṁ, aññathā arahattamaggova gayheyya, kasmā",
  "anya-e0806n0:38_1": "panettha mohasseva pahānaṁ vuttaṁ, netaresanti tammūlakattā sabbakilesānaṁ, tappahānasmiñhi",
  "anya-e0806n0:38_2": "vuccamāne tammukhenetaresampi pahānaṁ vuttameva hotīti.",
  "anya-e0806n0:39_0": "Evaṁ dhammaratanassa namakkāraṁ dassetvā idāni tadādhārabhūtasaṅgharatanaṁ namassituṁ",
  "anya-e0806n0:39_1": "‘saṅghaṁ tathā saṅghaṭitaṁ guṇehī’ti vuttaṁ, tattha tathāsaddo samuccaye vā, vacoyuttiyaṁ",
  "anya-e0806n0:39_2": "vā, vacoyuttipakkhe ca saddo ānetvā sambandhitabbo, kilesādayo saṁhanati hiṁsatīti",
  "anya-e0806n0:39_3": "saṅgho, saṁpubbato hanatismā kvimhi ‘‘kvimhi ghoparipaccasamo hī’’ti (5.100) hanassa",
  "anya-e0806n0:39_4": "gho, kilesahiṁsanañcettha tadaṅgādivasena gahitaṁ, guṇehīti sāmaññaniddesato sammutisaṅghena saddhiṁ",
  "anya-e0806n0:40": "Cattāro ca paṭipannā, cattāro ca phaleṭhitā;",
  "anya-e0806n0:41": "Esa saṅgho ujubhūto, paññāsīlasamāhitoti.",
  "anya-e0806n0:42": "Vuttaaṭṭhaariyapuggalā gayhanti, guṇehīti lokiyalokuttarehi sīlādiguṇehi, saṅghaṭitanti saṁhataṁ.",
  "anya-e0806n0:43_0": "Evamanantarāyena ganthaparisamāpanatthamananta guṇavisiṭṭhalokattayaggasīkhāmaṇibhūtassa",
  "anya-e0806n0:43_1": "ratanattayassa paṇāmaṁ dassetvā idāni gantha kattādiyathāvuttatthopadassana pubbaṅgamamattanā",
  "anya-e0806n0:43_2": "samārabhitabbaṁ gantha karaṇaṁ paṭiññātukāmo’yo iddhimantesū’tiādimāha, tattha ‘yo’ti",
  "anya-e0806n0:43_3": "imassa ‘tannāmadheyyenā’ti iminā sambandho, etāya sattā ijjhanti iddhā vuddhā ukkaṁsagatā",
  "anya-e0806n0:43_4": "hontīti iddhi=iddhividhādayo lokiyā lokuttarā ca sā etesamatthīti iddhimanto, tesu",
  "anya-e0806n0:43_5": "iddhimantesu, iddhimantānaṁ mahāsāvakānaṁ majjheti attho, mahattappattoti mahattaṁ",
  "anya-e0806n0:43_6": "mahantabhāvaṁ gato, tannāmadheyyenāti tasseva nāmadheyyamassāti tannāmadheyyo, tena,",
  "anya-e0806n0:43_7": "tapodhanenāti muninā, kiṁ vuttaṁ hoti- ‘‘etadaggaṁ bhikkhave mama sāvakānaṁ bhikkhūnaṁ",
  "anya-e0806n0:43_8": "iddhimantānaṁ yadidaṁ moggallāno’’ti bhagavatā iddhimantesu etadagge ṭhapito mahāmoggallānatthero",
  "anya-e0806n0:43_9": "nāma yo dutiyo aggasāvako… (tena samānanāmadheyyenāti) tamapadisanto-yamācariyo anuddhatabhāvena",
  "anya-e0806n0:43_10": "ujunākkamena nāmādikamavatvā vaṅkavuttiyā attano moggallānoti nāmaṁ mahāsāmiṭṭhānantarappattiṁ",
  "anya-e0806n0:43_11": "kālocitapaññā veyyattiyaṁ buddhasāsanopakāritādiñca vibhāveti. ‘Yaṁ racita’nti sambandho,",
  "anya-e0806n0:43_12": "racitanti kataṁ, kinti āha saddasattha’nti, saddasatthaṁ nāma sutta, saddalakkhaṇabyākaraṇādyaparanāmadheyyaṁ,",
  "anya-e0806n0:43_13": "suttaṁ(hi) ‘saddā (lakkhīyanti) sāsīyanti anusāsīyanti pakatippaccayādivibhāgakappanāya",
  "anya-e0806n0:43_14": "etenā’ti saddalakkhaṇanti ca ‘byākarīyanti saddanipphādanavasena kathīyanti etenā’ti",
  "anya-e0806n0:43_15": "byākaraṇanti ca vuccati, aparampana vutyādi tadupakaraṇabhāvena saddasatthaṁ saddalakkhaṇaṁ",
  "anya-e0806n0:43_16": "byākaraṇanti ca vuccatīti daṭṭhabbaṁ, anunanti tabbisesanaṁ, asesalakkhiyopasaṅgāhakabhāvena",
  "anya-e0806n0:43_17": "vattabbassāparassābhāvā sampuṇṇanti attho, athāti anantaratthe nipāto, saddasattharacanānantaranti",
  "anya-e0806n0:43_18": "attho, tasseti saddasatthassa, vutti ca samāsā katāti sambandho, suttaṁ vivarīyati",
  "anya-e0806n0:43_19": "etāyāti vutti, samassate saṅkhipīyatīti samāsā.",
  "anya-e0806n0:44_0": "Tassāpīti vuttiyāpi, saṅgahetvā saddavasena saṅkucitaṁ viya katvā khipanaṁ saṅkhepo,",
  "anya-e0806n0:44_1": "tassa nayo kamo saṅkhepanayo, tena, bhovāti yo saddasatthassa vuttiyā ca kattā so",
  "anya-e0806n0:44_2": "eva, idāni suttavuttiracanānantaramavasarappatte imasmiṁ kāle, samārabheyya sammā",
  "anya-e0806n0:44_3": "ārambhaṁ kareyya bahunnaṁ kriyākkhaṇānamādibhūtaṁ kriyākkhaṇamanutiṭṭheyya, kinti",
  "anya-e0806n0:44_4": "saṁvaṇṇanaṁ, saṁvaṇṇīyati attho etāyāti saṁvaṇṇanā, pañcīyati vipañcīyati byattī",
  "anya-e0806n0:44_5": "karīyati vutti attho etāyāti vā, taṁ pañcayatīti vā laddhanāmapañcikā, taṁ.",
  "anya-e0806n0:45_0": "Evamattanā karaṇīyasatthampaṭijānitvā tadanantaraṁ ‘‘dve me bhikkhave paccayā sammādiṭṭhiyā",
  "anya-e0806n0:45_1": "uppādāya (katame dve) parato ca ghoso (ajjhattañca) yoniso manasikāro’’ti vacanato",
  "anya-e0806n0:45_2": "sammāsavanapaṭibaddhā sabbāpi sāsana (ppaṭi) sampattīti sāsanappaṭipattiyā byākaraṇassa",
  "anya-e0806n0:45_3": "mūlakāraṇattā taṁ savane sādhujane niyojento ‘taṁ sārabhūta’ntiādimāha, tattha tanti",
  "anya-e0806n0:45_4": "yasaddavirahepi adhikatattā saṁvaṇṇanaṁ parāmasati, taṁ suṇantū’ti sambandho, sādhūti",
  "anya-e0806n0:45_5": "savanakriyāvisesanaṁ, atthānurūpaṁ byañjanaṁ, byañjanānurūpañca atthaṁsallakkhetvā",
  "anya-e0806n0:45_6": "anaññamanā hutvā sakkaccaṁ suṇantūti attho suvaṇṇabhājane nikkhittasīhavasāviya avinassamānaṁ",
  "anya-e0806n0:45_7": "katvā hadaye ṭhapanavasena, sakkaccasavanameva hi sotūnamatthāvahaṁ hotīti, santoti",
  "anya-e0806n0:45_8": "savanakriyāya kattāro dasseti, tathā sātisayabyākaraṇaṁ… tathāvidhā eva sappurisā",
  "anya-e0806n0:45_9": "sādhukaṁ sotukāmā hontīti, kimbhūtanti āha ‘sārabhūta’ntiādi, bhūtasaddo ettha ‘‘bhūtasmiṁ",
  "anya-e0806n0:45_10": "pācittiya’ntiādīsu viya vijjamānattho, phegguttābhāvena apariccajanīyatāya sāro thiraṁ",
  "anya-e0806n0:45_11": "so attho byañjanañca assā atthīti sārā ca sā bhūtāca, atha vā lokiyalokuttaraguṇātisayasādhanekasādhanabhāvato",
  "anya-e0806n0:45_12": "seṭṭhaṭṭhena sārañca sā bhūtācāti sārabhūtā, taṁ gantho yevettha saṅkhepito, attho",
  "anya-e0806n0:45_13": "pana nayaggāhitatāyapi sabbathā dassitoyevāti vipulaṁ atthaṁ gaṇhātīti vipulatthagāhī,",
  "anya-e0806n0:45_14": "taṁ, vidhīyamānavaṇṇanākkamavisesena byākulassa vaṇṇanākkamassa nirasanato natthi",
  "anya-e0806n0:45_15": "ākulaṁ kiñci assāti anākulaṁ, taṁ, iminā ca kaccāyanavuttivaṇṇanāsu na tathābhāvaṁ dasseti.",
  "anya-e0806n0:46_0": "Tadevamadhikatattāyevāyamācariyo ganthārambhe’mahādayo yo’tiādike paṭipajjitvā dāni",
  "anya-e0806n0:46_1": "attanā vaṇṇanīyassa ganthassādi bhūtaṁ vākyamanadhikataparihāramukhenevopanyasya",
  "anya-e0806n0:46_2": "byākhyātumāha- ‘idhā’tiādi, tattha idhāti imasmiṁ māgadhikasaddalakkhaṇaviracanādhikāre,",
  "anya-e0806n0:46_3": "māgadhānaṁ saddānaṁ idanti māgadhikaṁ, māgadhikaṁ saddalakkhaṇanti visesana samāso,",
  "anya-e0806n0:46_4": "viracayitukāmoti kattukāmo, ratiṁjanetīti ratanaṁ, ramayatī ra tayatī (potthake)",
  "anya-e0806n0:46_5": "ti (vā) ratanaṁ anappaccayena, athavā yaṁ loke cittīkatādikaṁ ratananti vuccati,",
  "anya-e0806n0:46_6": "idampi taṁ sadisatāya ratananti vuccati, tathācāhu–",
  "anya-e0806n0:47": "Cittīkataṁ mahagghañca, atulaṁ dullabhadassanaṁ;",
  "anya-e0806n0:48": "Anomasattaparibhogaṁ, ratanaṁ tena vuccatīti.",
  "anya-e0806n0:49_0": "Buddhādīnametamadhivacanaṁ, tayo avayavā assāti tayaṁ, samudāyo, ratanānaṁ tayaṁ",
  "anya-e0806n0:49_1": "ratanattayaṁ, avayavavinimmuttassa pana samudāyassa abhāvato tīṇi eva ratanāni vuccanti,",
  "anya-e0806n0:49_2": "paṇamanaṁ paṇāmo, ratanattayaguṇaninnatā, paṇamanti etāyāti vā paṇāmo, paṇāmakriyānipphādikā",
  "anya-e0806n0:49_3": "kusalacetanā, ratanattayassa paṇāmoti chaṭṭhīsamāso, abhidhīyati paṭipādīyatītyabhidheyyo",
  "anya-e0806n0:49_4": "samuditena satthena vacanīyattho, yena ca yo paṭipādīyati so tassa attho hotīti,",
  "anya-e0806n0:49_5": "so ca pakatippaccayādivibhāgakappanāya saddānaṁ saṅkharaṇaṁ, saddasatthena hi saddasaṅkharaṇameva",
  "anya-e0806n0:49_6": "paṭipādīyati, (ratanattayappaṇāmo ca abhidheyyo ca) ratanattayappaṇāmābhidheyyanti",
  "anya-e0806n0:49_7": "catthasamāso, tassa sandassanaṁ attho yassāti aññapadattho, kintaṁ vākyaṁ, tā vāti",
  "anya-e0806n0:49_8": "vākyālaṅkāre, nanucevamadhikatattepi abhidheyyamattamevadassetabbaṁ siyā kiṁ vācāpaṇāmena,",
  "anya-e0806n0:49_9": "kāyamanomayenāpi puññāti sayappattiyā abhisamīhitatthasiddhi hotevāti codanaṁ manasi",
  "anya-e0806n0:49_10": "nidhāya vacīpaṇāmassa paratthasannissayatañca tasseva vibhāgena payojanañca dassetumāha-",
  "anya-e0806n0:49_11": "‘tattha’iccādi, guṇasaddo ettha ‘‘sataguṇā dakkhiṇā pāṭikaṅkhā’’tiādīsu viya ānisaṁsaṭṭho,",
  "anya-e0806n0:49_12": "guṇānamānisaṁsānaṁ anukūlaṁ anuguṇaṁ, hetumantavisesanametaṁ, padhānabhāvaṁ nītaṁ",
  "anya-e0806n0:49_13": "paṇītaṁ atiuttamanti attho, atīsayena paṇītaṁ paṇītataraṁ, cittassasantānaṁ pabandho",
  "anya-e0806n0:49_14": "cittasantānaṁ, paṇītatarañca taṁ cittasantānañca, anuguṇañca taṁ paṇītataracittasantānañcāti",
  "anya-e0806n0:49_15": "visesanasamāso, tappaṇāmakaraṇena anuguṇa…pe… santānaṁ yesanti aññapadattho, tesaṁ,",
  "anya-e0806n0:49_16": "yathā te sotāro ratanattayassa paṇāmakaraṇena puññātisayappaṭilābhā anekānisaṁsātisayappaṭilābhānukūla",
  "anya-e0806n0:49_17": "cittasantānatāya padhānataracittasantānā honti, tathā pavattānanti adhippāyo, idampi",
  "anya-e0806n0:49_18": "adhigatā…pe… ntarādhānantīmesaṁ hetubhāvena tiṭṭhati, adhigatā pattā aneke bahū ānisaṁsavisesā",
  "anya-e0806n0:49_19": "āyu vaṇṇasukhabalapaṭibhānādayo yesanti viggaho, visositā sukkhāpitā antarāyā bhayādayo",
  "anya-e0806n0:49_20": "ajjhattikā bāhiyā vā yesaṁ tathāvidhānaṁ sotūnaṁ, etepi abhi,pe,ddhatthanti iccassa",
  "anya-e0806n0:49_21": "hetū, abhisamīhitassa anuṭṭhitassa kataniṭṭhitassa ganthassa avabodhoyeva phalaṁ,",
  "anya-e0806n0:49_22": "tassa sijjhanatthaṁ, kintaṁ ratanattayappaṇāmasandassanaṁ.",
  "anya-e0806n0:50": "Saccaṁ punapi saccanti, bhujamukkhippa vuccate;",
  "anya-e0806n0:51": "Sakattho natthī nattheva,parassatthamakubbatoti.",
  "anya-e0806n0:52_0": "Vacanato paratthova sappurisehi kattabbo, paratthe sampādite pana sakattho sampannova",
  "anya-e0806n0:52_1": "nāma siyāti manasi katvā āha- ‘etadevā’tiādi. Kāyamanosamācaraṇena sampajjamānañca",
  "anya-e0806n0:52_2": "vacīsamācaraṇena sampajjatevāti aneneva vākyena viññāyatīti avagantabbaṁ, buddhi",
  "anya-e0806n0:52_3": "pubbā yasmiṁ karaṇe taṁ buddhi pubbaṁ, taṁ sīlena karontā buddhipubbakārino, abhidheyyassa",
  "anya-e0806n0:52_4": "adhigamo jānanaṁ pubbo yassa so abhidheyyādhigamapubbako , avatāro pavatti, ekadesadassane",
  "anya-e0806n0:52_5": "‘‘samuddo diṭṭho’’ti viya ekadesepi samudāyavohāradassanato pacchima pādenāti vuttaṁ,",
  "anya-e0806n0:52_6": "pacchimapādassekadesabhūtena ‘saddalakkhaṇa’miccanenāti attho, sādhiyaṁ saddānaṁ",
  "anya-e0806n0:52_7": "saṅkharaṇaṁ, sādhanaṁ byākaraṇaṁ, taṁ lakkhaṇaṁ sabhāvo assāti sādhiyasādhanalakkhaṇo,",
  "anya-e0806n0:52_8": "sādhiyassedaṁ sādhanaṁ, sādhanassa cedaṁ sādhiyanti evamassedambhāvahetusabhāvo sambandhoti",
  "anya-e0806n0:52_9": "vuttaṁ hoti, payojanaṁ abhidheyyasaddopadassitaṁ saddasaṅkharaṇaṁ, tattha sambandhassantogadhattaṁ…",
  "anya-e0806n0:52_10": "sādhiyopadassanamukhena sādhanassāpi dassitattā nissayopadassanato, ussukkaṁ sammāvāyāmaṁ,",
  "anya-e0806n0:52_11": "buddhattaṁ sabbaññutaññāṇaṁ, pūretvāti–",
  "anya-e0806n0:53": "Manussattaṁ liṅgasampatti, hetu satthāradassanaṁ;",
  "anya-e0806n0:54": "Pabbajjā guṇasampatti, adhikāro ca chandatā;",
  "anya-e0806n0:55": "Aṭṭhadhammasamodhānā, abhinīhāro samijjhatīti.",
  "anya-e0806n0:56_0": "Vuttaaṭṭhadhammasamannāgatena abhinīhārena samannāgatā hutvā yathāvutte pāramitādayo",
  "anya-e0806n0:56_1": "dhamme pūretvāti attho, āgatāti sattattiṁsabodhipakkhiyadhammānubrūhanena āgatā,",
  "anya-e0806n0:56_2": "idhāti imasmiṁ loke, āgatāti pattā uppannā, tathāgatoti yathā sampati jātā te bhagavanto",
  "anya-e0806n0:56_3": "sattapadavītihārena gatā, tathā ayampi uttarābhimukhaṁ gatoti attho, muhuttajātovāti",
  "anya-e0806n0:56_4": "sampatijāto eva, jātasamanantaramevāti vuttaṁ hoti, vikkamīti agamāsi, satta padāni",
  "anya-e0806n0:56_5": "gantvāna disā vilokesīti idaṁ ‘‘dhammatā esā bhikkhave sampati jāto bodhisattā samehi",
  "anya-e0806n0:56_6": "pādehi patiṭṭhahitvā’’ti eva mādikāya pāḷiyā sattapadavītihārūpariṭhitassa sabbadisānuvilokanassa",
  "anya-e0806n0:56_7": "vuttattā vuttaṁ, disā vilokesi samantatoti idampana ‘samehi pādehi phusī vasundhara’nti",
  "anya-e0806n0:56_8": "etassa anantaraṁ daṭṭhabbaṁ… pādehi vasundharāphusanānantarameva dasadisāvalokitattā, aṭṭhaṅgāni nāma–",
  "anya-e0806n0:57": "Visaṭṭhaṁ mañju viññeyyaṁ, savanīyā-visārino;",
  "anya-e0806n0:58": "Bindu gambhīraninnādi,ccevamaṭṭhaṅgiko saroti.",
  "anya-e0806n0:59_0": "Vuttāni aṭṭhaṅgāni, tathāgatoti imasseva visuṁ atthapariyāyaṁ dassetuṁ ‘athavā’tiādimāha,",
  "anya-e0806n0:59_1": "ariyena setunāti samathavipassanāsaṅkhātena uttamena maggena, evamādinātiādisaddena",
  "anya-e0806n0:59_2": "tesaṁ tesaṁ dhammānaṁ sabhāvasarasalakkhaṇaṁ tathaṁ āgato yathāvato adhigato’yegatyatthā",
  "anya-e0806n0:59_3": "te buddhyatthā, ye buddhyā te gatyatthā’titathāgatoti evamādiṁ saṅgaṇhāti, tatthatatthāti",
  "anya-e0806n0:59_4": "tesu tesu dīghāgamādīsu, tathāgatabhāvoti tathāgatoti bhavanaṁ nipphatti namassanakiriyābhisambandhāti’namassitvā’ti",
  "anya-e0806n0:59_5": "ettha namassanakiriyāya abhisambandhā iminā tathāgatādīnaṁ kammattaṁ vibhāveti, namassanakiriyāvisesanattāti",
  "anya-e0806n0:59_6": "‘namassitvā’ti namassanaṁ katvāti vuttaṁ nāma siyāti namassananti vuttanamassanakiriyāya",
  "anya-e0806n0:59_7": "visesanattā, bodhiyāti bodhivuccati catūsu maggesu ñāṇaṁ, taṁ bhagavā ettha pattoti",
  "anya-e0806n0:59_8": "(bodhi, tassā) bodhirukkhassāti attho, mūleti mūlasamīpe ‘‘yāva majjhanhike kāle",
  "anya-e0806n0:59_9": "chāyā pharati nivāte paṇṇāni patanti etāvatā rukkhamūlaṁ’’tiādīsu viya, nanu aññepi",
  "anya-e0806n0:59_10": "khīṇāsavā ‘aggamaggene’ccādinā vakkhamāna nayena nipphannā evāti anuyogaṁ manasikatvā",
  "anya-e0806n0:59_11": "vuttaṁ ‘saheva vāsanāyā’ti, na hi bhagavantaṁ ṭhapetvā aññe saha vāsanāya kilese",
  "anya-e0806n0:59_12": "pahātuṁ sakkonti, etena aññehi asādhāraṇaṁ bhagavato arahattanti dasseti, teneva",
  "anya-e0806n0:59_13": "iddhasaddassa atthaṁ dassento’tepi hi’ccādikaṁ vakkhati, kāpanāyaṁ vāsanā nāma pahīnakilesassāpi",
  "anya-e0806n0:59_14": "appahīnakilesassa payogasadisapayogahetubhūto kilesanihito sāmatthiyaviseso’āyasmato",
  "anya-e0806n0:59_15": "pilindavacchassa vasalasamudācāranimittaṁ viya’, aggamaggenāti arahattamaggena, sabbakilese",
  "anya-e0806n0:59_16": "rāgādike, arahattaṁ aggaphalaṁ, sammuti upapattidevabhāvato aññena visuddhi devabhāvenātinipphannattā",
  "anya-e0806n0:59_17": "āha-‘visuddhidevabhāvenā’ti, sakalakilesakālussiyāpagamena visuddhippattiyā sabbaññuguṇā",
  "anya-e0806n0:59_18": "laṅkārena visuddhidevabhāvenāti attho.",
  "anya-e0806n0:60_0": "‘Idha=saṁsiddhiyaṁ’ iddhavanto iddhāttappaccayena, ‘guṇa=āmantaṇe’ bhūvādiseso, guṇīyanti",
  "anya-e0806n0:60_1": "paricīyanti seyyattikehīti guṇā kappaccayena, tepīti sāvakapaccekabuddhāpi, hi saddo",
  "anya-e0806n0:60_2": "hetumhi, yasmā aggaṁ…pe… anūnaguṇā , tasmāti attho, sabbaññutādīnantiādikaṁ tesaṁ",
  "anya-e0806n0:60_3": "sabbaññubuddhehi ūnaguṇatāya hetuvacanaṁ, keci ‘siddho middhaguṇo assāti siddhamiddhaguṇanti",
  "anya-e0806n0:60_4": "duṭṭhamatthaṁ parikappetvā vākyamidaṁ dūsenti, te pana ‘middho nāma koci guṇo natthī’ti",
  "anya-e0806n0:60_5": "ca, ‘tathāgato nāma middha guṇo na hotī’ti ca, ‘tādiso ce siyā na ñāṇanissitapūjā",
  "anya-e0806n0:60_6": "pakatopayoginī bhavatī’ti ca ajānitvā vadatha tumhehi vatvā uyyojetabbā, maṅgalatthañcetthādo",
  "anya-e0806n0:60_7": "siddhasaddopādānaṁ, maṅgalādīni hi satthānyabyāhatappasarāni hontyāyasmantabyākhyātusotukāni",
  "anya-e0806n0:60_8": "ca, dhammasaṅghānampīti iminā avayavena viggahepi samudāyassa samāsatthattā aññapadatthasamāsoyaṁ",
  "anya-e0806n0:60_9": "tagguṇasaṁviññāṇoti dīpeti, tenāha- ‘aññapadatthe’ccādi, guṇībhūtānampīti appadhānabhūtānampi",
  "anya-e0806n0:60_10": "visesanabhūtānampi aññapadatthassa padhānattā, kiriyātisambandho vagamyate dhammasaṅghānaṁ",
  "anya-e0806n0:60_11": "guṇībhūtānampi tadavinābhāvittena namassanātisambandhā, tadeva samattheti ‘tathāha’ccādinā,",
  "anya-e0806n0:60_12": "puttena saha vattamānoti tagguṇasaṁviññāṇaaññapadatthasamāsattā tulyamubhinnampi",
  "anya-e0806n0:60_13": "āgamananti puttopi āgatoti patīyate, tatthāti niddhāraṇe sattadhī, attānanti dhammaṁ",
  "anya-e0806n0:60_14": "dasseti, dhārenteti attani ṭhapente pavattente uppādente, cattāropi apāyā sāmaññavasena’apāye’ti",
  "anya-e0806n0:60_15": "vuttā, kilesavaṭṭa kammavaṭṭa vipākavaṭṭavasena tayo vaṭṭā, tesu dukkhaṁ, tasmiṁ,",
  "anya-e0806n0:60_16": "dhāretīti vuttadhāraṇaṁ nāma atthato apāyādinibbattakakilesaviddhaṁsanaṁ, tañca yathārūpaṁ",
  "anya-e0806n0:60_17": "kilesasamucchindanatappaṭippassaddhi ālambanabhāvena hotīti āha- ‘so…pe… vasenā’ti,",
  "anya-e0806n0:60_18": "navannampi, te samadhigamahetutāya dhammoyeva nāmāti ‘dasā’tiādi vuttaṁ, tattha kāraṇamāha-",
  "anya-e0806n0:60_19": "‘tammūlakattā’tiādi, tammūlakattāti taṁ kāraṇattā, sīladiṭṭhisāmaññenāti ariyena",
  "anya-e0806n0:60_20": "sīlena ariyāya ca diṭṭhiyā samānabhāvena, ariyānañhi sīladiṭṭhiyo maggenāgatattā",
  "anya-e0806n0:60_21": "sabbathā samānāva, tena te yatthakatthaci ṭhitāpi sahagatāvāti saṁhatoti imasmiṁ",
  "anya-e0806n0:60_22": "atthe saṅghoti padasiddhi daṭṭhabbā, adhippetavasena panetaṁ vuttaṁ, lokiyasīladiṭṭhiyā",
  "anya-e0806n0:60_23": "sāmaññena saṁhatattā sammutisaṅghopi paṇāmārahoyevāti daṭṭhabbaṁ.",
  "anya-e0806n0:61_0": "Atha kete saddā, yesamidaṁ lakkhaṇaṁ bhāsissanti paṭiññātanti āha-‘saddā ghaṭapaṭādayo’ti,",
  "anya-e0806n0:61_1": "ādisaddena rukkhādayo, nanu santi meghasaddasamuddasaddādayopīti na niratthakānamidhānupayogittā,",
  "anya-e0806n0:61_2": "ye lokasaṅketānurodhenātthappakāsakā tesaṁ sātthakāname vidaṁ lakkhaṇanti, apica",
  "anya-e0806n0:61_3": "‘saddā ghaṭapaṭādayo’ti vadanto vedikānaṁ viya unti ñatthi (potthake) ādīnaṁ anupubbīniyamāvatthānamasambhavā",
  "anya-e0806n0:61_4": "tadanukkamena nipphādiyamānanampi saddānaṁ lokiyattānabhivattanañca bodhetīti daṭṭhabbaṁ,",
  "anya-e0806n0:61_5": "nu tattha pakāsakatthaṁ saddassa samudāyavasena vā siyā paccekavaṇṇavasena vā, tattha",
  "anya-e0806n0:61_6": "yadi paccekavaṇṇā pakāsayeyyuṁ, ghaṭasadde ghakāroyeva ghaṭatthaṁ, pakāsayeyya, tathā",
  "anya-e0806n0:61_7": "cāññesamakārādīnamanattha katā siyā, atha samuditā pakāsayeyyuṁ, tadā vaṇṇānamuccāraṇānantaravināsittā",
  "anya-e0806n0:61_8": "samudāyoyeva na siyā, tathā sati katha matthaṁ saddo pakāsayatīti ce kamena sotacittādigahitakkhara",
  "anya-e0806n0:61_9": "pāḷiyā ca yo saddoti viññeyyo sātthako cittagocaro, cittagocarassāpi saddassa pana",
  "anya-e0806n0:61_10": "bālajanappabodhāya kappanāmattena pakatyādivibhāgato, na sabhāvenānvākhyānaṁ, tenāha-‘pakatyā’di",
  "anya-e0806n0:61_11": "ādi, nanu goiccādisādhusaddaniyame sati gotādayo asādhu saddāti viññāyanti gantabbamagganiyame",
  "anya-e0806n0:61_12": "agantabbamaggo viya, gotādi asādhusaddaniyame vā goiccādayo saddā sādhavoti agantabbamagganiyame",
  "anya-e0806n0:61_13": "gantabbamaggo viya, kiṁ saddānamanvākhyānenā tidamāsaṅkiya payojanamāha- ‘lakkhaṇābhidhānaṁce’ccādi,",
  "anya-e0806n0:61_14": "saddānampaṭipattiyaṁ paṭipadapāṭhassānūpāyattaṁ dassetumāha- ‘aññathe’ccādi, aññathāti",
  "anya-e0806n0:61_15": "asati lakkhaṇābhidhāne, sakkatādītiādisaddena pākatādiṁ saṅgaṇhāti, bahuvidhattaṁ",
  "anya-e0806n0:61_16": "sakkatapākatapesācikaapabbhaṁsavasena, magadhesu viditāti imasmiṁ atthe ‘‘aññasmi’’nti",
  "anya-e0806n0:61_17": "(4-121) māgadhānaṁ idanti atthe ‘‘ṇo’’ti (4-34) ṇappaccaye māgadhā māgadhanti ca",
  "anya-e0806n0:61_18": "padanipphatti veditabbāti dassetumāha- ‘magadhesmi’ccādi, magadhesu viditātiādino",
  "anya-e0806n0:61_19": "adhippāyaṁ vivaritumāha- ‘idaṁ vuttaṁ hotī’tiādi, tattha idanti idāni vakkhamānaṁ",
  "anya-e0806n0:61_20": "māgadhaṁ…pe… hotīti etaṁ vuttaṁ hotīti magadhesu…pe… lakkhaṇaṁ māgadhanti vadatā",
  "anya-e0806n0:61_21": "pakāsitaṁ hotīti attho, hisaddo’magadhesvi’ccādinā vuttaṁ samatthayati, lakkhaṇaṁ",
  "anya-e0806n0:61_22": "visesayatāti saddalakkhaṇa saddassa uttarapadatthappadhānattā māgadhanti iminā lakkhaṇaṁ",
  "anya-e0806n0:61_23": "visesayatā byavacchedayatā vuttikārena, atthatoti sāmatthiyato, sadde ca visesito",
  "anya-e0806n0:61_24": "hotīti saddalakkhaṇasaddo māgadhe eva saddeeva (potthake) byavacchedito hoti, ayametthādhippāyo",
  "anya-e0806n0:61_25": "‘magadhesu viditā māgadhāti sadde gahetvā tesamidaṁ māgadhanti māgadhasaddena yasmā",
  "anya-e0806n0:61_26": "saddalakkhaṇasadde lakkhaṇaṁ visesitaṁ, tasmā saddalakkhaṇasadde saddo yadi amāgadho",
  "anya-e0806n0:61_27": "kathaṁ lakkhaṇaṁ māgadhaṁ siyāti sāmatthiyā saddopi visesito hotī’ti, nanu māgadhanti",
  "anya-e0806n0:61_28": "lakkhaṇassa māgadha saddasambandhittajhāpanato saddalakkhaṇanti ettha saddasaddassa",
  "anya-e0806n0:61_29": "niratthaka tāpatti hotīti, na hoti gammamānatthassa saddassa payogampati kāmacārattā",
  "anya-e0806n0:61_30": "saddalakkhaṇasaddassa vā samāsatthe niruḷhattā ‘‘tatridaṁ sugatassa sugatacīvarappamāṇa’’ntiādīsu",
  "anya-e0806n0:61_31": "viya, kopanātiādisaddalakkhaṇanti iminā abhidheyyasaṅkhātapayojanassa dassitattā",
  "anya-e0806n0:61_32": "tappayojanapucchanaparā codanā, vuccateccādi parihāro, yathā sabbathāttaparahitakāmena.",
  "anya-e0806n0:62": "Piyo ca garu bhāvanīyo, vattā ca vacanakkhamo;",
  "anya-e0806n0:63": "Gambhīrañca kathaṁ kattā,nocā ṭhāne niyojakoti.",
  "anya-e0806n0:64": "Vuttehi tato parehi ca pasatthatarehi guṇavisesehi samupetaṁ guruṁ.",
  "anya-e0806n0:65": "Tasmā akkharakosallaṁ, sampādeyya hitatthiko;",
  "anya-e0806n0:66": "Upaṭṭhahaṁ guruṁ sammā, uṭṭhānādīhi pañcahīti.",
  "anya-e0806n0:67_0": "Vacanato uṭṭhāna-upaṭṭhāna-paricariyā-sussūsā sakkaccasippapaṭiggahaṇehi sammā upaṭṭhahantena",
  "anya-e0806n0:67_1": "savana,uggahana-dhāraṇa-paripucchā-bhāvanā hi kaṅkhāvicchedaṁ katvā viññātabbaṁ saddalakkhaṇaṁ,",
  "anya-e0806n0:67_2": "tathā aviññātaṁ saddalakkhaṇamanenāti aviññātasaddalakkhaṇo puggalo, hisaddo avadhāraṇe,",
  "anya-e0806n0:67_3": "so ‘dhammavinayesu kusalo na hotī’ti ettha daṭṭhabbo, kusalo dakkho na hoti, tattha",
  "anya-e0806n0:67_4": "dhammavinayesu suttantātābhidhammasaṅkhātesu dhammesu ceva vinaye ca, kasmā–",
  "anya-e0806n0:68": "Yo niruttiṁ na sikkheyya, sikkhanto piṭakattayaṁ;",
  "anya-e0806n0:69": "Padepade vikaṅkheyya, vane andhagajo yathāti.",
  "anya-e0806n0:70_0": "Vacanato, ayametthādhippāyo ‘‘yathā vuttanayena sambhūtapada byāmohavasena padatthepi",
  "anya-e0806n0:70_1": "byāmohasambhavato suttantopadassitāya diṭṭhiviniveṭṭhanāya ca abhidhammāgate nāmarūpaparicchede",
  "anya-e0806n0:70_2": "ca vinaya niddiṭṭhe saṁvarāsaṁvare ca akosallaṁ siyā’’ti, yathādhammanti dhammavinaya",
  "anya-e0806n0:70_3": "saddassa yo-ttho vinayasuttābhidhammasaṅkhāto, tassa so-ttho, tadanatikkamena, paṭipajjitumasakkontoti",
  "anya-e0806n0:70_4": "tatthatattheva vuttāsu adhisīla adhicitta adhipaññāsikkhāsu pavattituṁ asamattho,",
  "anya-e0806n0:70_5": "kusalo pana samattho paññāvisesālokapaṭilābhato, vuttaṁ hi–",
  "anya-e0806n0:71": "Yāva tiṭṭhanti suttantā, vinayo yāva dippati;",
  "anya-e0806n0:72": "Tāva dakkhanti ālokaṁ, sūriye abbhuggate yathāti.",
  "anya-e0806n0:73": "Paṭipattinti paṭipajjīyatīti paṭipattīti yathāvuttaṁ tividhampi paṭipattiṁ, virādhetvāti nāsetvā, nassati hi paṭipatti tesuyevā ko sallatamagatattā, tathā cāhu–",
  "anya-e0806n0:74": "Suttantesu asantesu, pamuṭṭhe vinayamhi ca;",
  "anya-e0806n0:75": "Tamo bhavissati loke, sūriye atthaṅgate yathāti.",
  "anya-e0806n0:76_0": "Saṁsāradukkhasseva bhāgī hoti… yathāvuttā-nukkamapariccāgena anurūpapaṭipattiyā paṭilabhitabbattā",
  "anya-e0806n0:76_1": "adhigamavisayassa visathattā (potthake) yo gakkhemassa, vuttañhi tassānulomapaṭipattimūlakattaṁ–",
  "anya-e0806n0:77": "Suttante rakkhite sante, paṭipatti hoti rakkhitā;",
  "anya-e0806n0:78": "Paṭipattiyaṁ ṭhito dhīro, yogakkhemā na dhaṁsatīti.",
  "anya-e0806n0:79_0": "Etāvatā aviññātasaddalakkhaṇassa sakatthaparihāniṁ dassetvā idāni sakatthasampattimūlikā",
  "anya-e0806n0:79_1": "paratthasampattīti tadabhāvā tādiso puggalo paresampi paccayo bhavituṁ na sakkotīti",
  "anya-e0806n0:79_2": "dassetuṁ ‘nacā’tiādi vuttaṁ, patiṭṭhāti dhāraṇaṁ, tañcettha tesaṁ tesaṁ kula puttānaṁ",
  "anya-e0806n0:79_3": "dhammavinayasikkhāpanaṁ taṁtaṁ kammato nittharaṇādi ca, tadubhaya mevā-nhasaṅgikaṁ",
  "anya-e0806n0:79_4": "patiṭṭhaṁ, mukhyabhūtampana tammūlake suparisuddhasīle patiṭṭhāpanameva, tadupakaraṇattho",
  "anya-e0806n0:79_5": "sikkhāpanādi, idha pana taṁ sādhanabhūto puggalo upacārato patiṭṭhāti gahetabbo,",
  "anya-e0806n0:79_6": "hisaddo yathāvutta samatthanatthe nipāto, saddalakkhaṇaññūyevāti avadhāraṇampana",
  "anya-e0806n0:79_7": "tesu tabbidūyeva samatthoti dassanatthaṁ pakaraṇavasena vuttaṁ, attano pana suguttasīlakkhandhavirahena",
  "anya-e0806n0:79_8": "kadāci koci yathāvuttānaṁ patiṭṭhābhavituṁ na sakkoti… tammūlakattā saddhammaṭṭhitiyā",
  "anya-e0806n0:79_9": "saparapatiṭṭhā bhāvassa ca, teneva vinayadhare ānisaṁsaṁ dassentena bhagavatā tappadhānaṁ",
  "anya-e0806n0:79_10": "tappamukhaṁva katvā ‘‘pañcime bhikkhave ānisaṁsā vinayadhara puggale, katame pañca",
  "anya-e0806n0:79_11": "attano sīlakkhandho sugutto hoti su rakkhito, kukkuccapakatānaṁ paṭisaraṇaṁ hoti,",
  "anya-e0806n0:79_12": "visārado saṅgha majjhe viharati, paccattthike sahadhammena suniggahitaṁ niggaṇhāti,",
  "anya-e0806n0:79_13": "saddhammaṭṭhitiyā paṭipanno ca hotī’’ti vuttaṁ, atthānurūpanti attano vacanīyassatthassa",
  "anya-e0806n0:79_14": "vācakattena yogyaṁ, byañjanānurūpanti attano vācakassa vacanīyattena yogyaṁ, parivāsādīsūtiādisaddena",
  "anya-e0806n0:79_15": "abbhānādiṁ saṅgaṇhāti, taṁtaṁkammanti parivāsādikaṁ taṁtaṁkammaṁ, aññoti asaddalakkhaṇaññū,",
  "anya-e0806n0:79_16": "na kevalamanena sakatthaparatthāva nāsitā, atha khoti vidho saddhammopi nāsitoyevāti",
  "anya-e0806n0:79_17": "vatthumāha ‘ajānanto panā’tiādi, ayathāpaṭipajjamānoti saddalakkhaṇaññunā yathā yena",
  "anya-e0806n0:79_18": "pakārena atthānurūpaṁ byañjane byañjanānurūpañca atthe paṭipajjitabbaṁ, tathā appaṭipajjamāno,",
  "anya-e0806n0:79_19": "tathā ca vakkhati– tathā hi so saddalakkhaṇa majānanto’tiādi. Tividhampi saddhammanti",
  "anya-e0806n0:79_20": "pariyattipaṭipattiadhigamavasenati vidhameva saddhammaṁ, tattha tipiṭakabuddhavacanaṁ",
  "anya-e0806n0:79_21": "pariyattisaddhammo nāma, terasa dhutaguṇā cuddasa khandhakavattāni dve asīti mahāvattānīti",
  "anya-e0806n0:79_22": "ayaṁ paṭipattisaddhammo nāma, cattāro maggā cattāri ca phalāni ayaṁ adhigamasaddhammo",
  "anya-e0806n0:79_23": "nāma, tathāhiccādinā vuttamatthaṁ samattheti, tampi pāḷiyā thirīkātuṁ ‘vuttaṁ heta’ntiādimāha,",
  "anya-e0806n0:79_24": "tattha dhammāti hetū, saddhammassāti yathāvuttassa tividhassa saddhammassa, padabyañjananti",
  "anya-e0806n0:79_25": "padañca byañjanañca taṁ, tattha padaṁ nāma syādyantaṁ tyādyantañca, byañjīyati attho",
  "anya-e0806n0:79_26": "etenāti byañjanaṁ-vākyaṁ athavā pajjate gamyate attho etenāti padaṁ-syādyantādi,",
  "anya-e0806n0:79_27": "vākyaṁva byañjanaṁ, sithiladhanitādipadamevavā vuttanayena byañjananti padabyañjanaṁ,",
  "anya-e0806n0:79_28": "taṁ, dunnikkhittaṁ duṭṭhu nikkhittaṁ ṭhapitaṁ virādhetvā kathitaṁ, attho ca dunnītoti",
  "anya-e0806n0:79_29": "dunnikkhittattāyeva padabyañjanassa tabbacanīyopi duṭṭhuviññāto hoti, vuttapaṭipakkhatoti",
  "anya-e0806n0:79_30": "‘aviññātasaddalakkhaṇohi’ccādinā vuttassa viññātasaddalakkhaṇattādinā paṭipakkhabhāvato,",
  "anya-e0806n0:79_31": "bhāvappadhāno hi ayaṁ niddeso,ttappaccayalopo vā, na hi attāva attanā veditabboti yuttanti.",
  "anya-e0806n0:80_0": "Tadevantiādinā yathāvuttaṁ nigametvā saññāvidhāne payojanaṁ dasseti, tanti hetvatthe",
  "anya-e0806n0:80_1": "nipāto, yasmā saddalakkhaṇassa jānanaṁsāni saṁsaṁ tasmāti attho, evanti nidassanatthe",
  "anya-e0806n0:80_2": "nipāto, evaṁ sappayojananti sambandho, tadevanti vā nipātasamudāyo yaṁ, vuttena pakārenetyasmiṁ",
  "anya-e0806n0:80_3": "atthe vattate. Nanuca saññīnaṁ saññānaṁ vattabbatte ‘‘aādayo titālīsavaṇṇā’’tiādīnaṁ",
  "anya-e0806n0:80_4": "vākyānaṁ visuṁvisuṁ mahantattā kuto lāghavaṁ satthassāti maññamāno ‘tathāhi’ccādinā",
  "anya-e0806n0:80_5": "saññāvidhāne lāghavasabbhāvaṁ samattheti, hotevāti avadhāraṇena katthaci parasatthe",
  "anya-e0806n0:80_6": "viya no na hotīti dasseti, paṭipattilāghavampi cettha hoteva, tathāhi ‘‘vaṇṇaparena",
  "anya-e0806n0:80_7": "savaṇṇopi’’ccādo (1-24) vaṇṇādisaññāsamuddharitā nāttānamattāvagametumalanti pare",
  "anya-e0806n0:80_8": "pucchitvā jānitabbā assa, tato saññā-vaseyā, tatossa saññāti saññāsaññīvivecanaṁ",
  "anya-e0806n0:80_9": "tadanuṭṭhānanti paramparāpekkhāya bhavitabbaṁ paṭipatti gāravābhāvā. Idāni saṅkhepato",
  "anya-e0806n0:80_10": "satthakkamaṁ dassetumāha-evaṁ tāvi’ccādi, tāvāti paṭhamaṁ, upayujjamānattāti byāpāriyamānattā,",
  "anya-e0806n0:80_11": "visayo gocaro yatthete syādayo vidhī yante, saha visayenāti savisayā, paṭhamaṁ karīyatīti",
  "anya-e0806n0:80_12": "pakati yato syādayo vidhīyante, saha pakatiyāti sappakatikā, liṅgādikanti ādisaddena‘salabhacchāya’miccādo",
  "anya-e0806n0:80_13": "ekattādi, liṅgebhavā liṅgikā-itthividhayo, ekatthībhāvo samāso, tena, sāmaññato samānattā,",
  "anya-e0806n0:80_14": "samānattantuṇādivuttiyā ‘‘rājādivisiṭṭhe purisā doviya’vasiṭṭhādivisiṭṭhe apaccādimhi atthe pavattanato.",
  "anya-e0806n0:81": "Iti moggallānapañcikāṭīkāyaṁ sāratthavilāsiniyaṁ",
  "anya-e0806n0:82": "Ratanattayapaṇāmādikathā samattā."
}