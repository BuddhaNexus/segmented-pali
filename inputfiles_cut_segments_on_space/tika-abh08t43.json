{
  "tika-abh08t43:0": "19. Ekūnavīsatimo paricchedo",
  "tika-abh08t43:1": "Kaṅkhāvitaraṇavisuddhiniddesavaṇṇanā",
  "tika-abh08t43:2_0": "1227. Anantaraṁ niddiṭṭhāya diṭṭhivisuddhiyā visayabhāvena dassitattā ‘‘etassā’’ti",
  "tika-abh08t43:2_1": "vuttaṁ, na tadaññato visesanatthaṁ tadaññassa ca abhāvato. Ajjhattaṁ vā hi vipassanābhiniveso",
  "tika-abh08t43:2_2": "hotu bahiddhā vā, atthasiddhiyaṁ pana lakkhaṇato sabbampi nāmarūpaṁ anavasesato pariggahitameva",
  "tika-abh08t43:2_3": "hotīti. Jānitvā hetupaccayeti hetupaccaye pariggaṇhitvā, hetupaccaye pariggaṇhanahetūti",
  "tika-abh08t43:2_4": "vuttaṁ hoti. Paccayapariggahaṇahetu hissa addhattaye kaṅkhāvitaraṇaṁ hotīti. Vitaritvāti",
  "tika-abh08t43:2_5": "atikkamitvā, vikkhambhetvāti attho. Taṁ pana ñāṇaṁ tathāvigataṁ vasibhāvappattaṁ",
  "tika-abh08t43:2_6": "jhānaṁ viya yogino santāne pabandhavasena pavattatīti katvā vuttaṁ ‘‘ṭhita’’nti.",
  "tika-abh08t43:3_0": "1229-30.Nāmarūpassa…pe… āvajjitvāti yathā nāma kusalo bhisakko rogaṁ disvā tassa",
  "tika-abh08t43:3_1": "samuṭṭhānaṁ pariyesati, yathā vā pana anukampako puriso kumāraṁ uttānaseyyaṁ rathikāya",
  "tika-abh08t43:3_2": "nipannaṁ disvā ‘‘kassa nu kho ayaṁ puttako’’ti tassa mātāpitaro āvajjati, evamevaṁ",
  "tika-abh08t43:3_3": "nāmarūpassa ko hetu, ko vā paccayo bhave. Na tāvetaṁ ahetukaṁ sabbattha, sabbadā,",
  "tika-abh08t43:3_4": "sabbesañca ekasadisabhāvāpattito, na issarādihetukaṁ nāmarūpato uddhaṁ issarādīnaṁ",
  "tika-abh08t43:3_5": "abhāvato. Yepi nāmarūpamattameva issarādayoti vadanti tesaṁ issarādisaṅkhātanāmarūpassa",
  "tika-abh08t43:3_6": "ahetubhāvāpattito, tasmā bhavitabbamassa hetupaccayehi, ‘‘ko nu kho’’ti nāmarūpassa",
  "tika-abh08t43:3_7": "hetupaccaye āvajjitvāti attho. Evaṁ tāva katvā imassa nāmarūpassa hetupaccaye pariggaṇhantena",
  "tika-abh08t43:3_8": "oḷārikattā, supākaṭattā ca rūpassa paccayapariggaho sukaroti paṭhamaṁ tassa paccayapariggaho",
  "tika-abh08t43:3_9": "kātabboti dassento āha ‘‘rūpakāyassā’’tiādi. Tattha yathā nāmarūpassa paccayapariggaho",
  "tika-abh08t43:3_10": "ahetuvisamahetuvādanivattiyā hoti, evaṁ nibbidāvirāgāvahabhāvena tattha tattha abhiratinivattiyāpi",
  "tika-abh08t43:3_11": "icchitabboti taṁ dvattiṁsākāravasena dassetuṁ ‘‘kesā lomā’’tiādi vuttaṁ.",
  "tika-abh08t43:4_0": "1232-3.Avijjā…pe… matoti avijjā taṇhā upādānaṁ kammanti idaṁ catubbidhaṁ dhammajātaṁ",
  "tika-abh08t43:4_1": "etassa yathāvuttassa rūpakāyassa hetu, catubbidho āhāro paccayoti attho. Kasmā pana",
  "tika-abh08t43:4_2": "purimaṁ hetu, itaro paccayoti codanaṁ sandhāya ‘‘janako’’tiādiṁ vatvā taṁ lokavasena",
  "tika-abh08t43:4_3": "samatthetuṁ ‘‘hetvaṅkurassā’’tiādi vuttaṁ. Tattha janakoti, anupālakoti ca antogatahetvatthamidaṁ",
  "tika-abh08t43:4_4": "visesanaṁ, janakattā, anupālakattāti vuttaṁ hoti. Tattha janakattāti nibbattakattā.",
  "tika-abh08t43:4_5": "Iminā bījaṁ viya aṅkurassa avijjādayo rūpakāyassa asādhāraṇakāraṇatāya hetūti dassitaṁ.",
  "tika-abh08t43:4_6": "Anupālakattāti upatthambhakattā. Iminā pana aṅkurassa pathavīsalilādayo viya āhāro",
  "tika-abh08t43:4_7": "sādhāraṇakāraṇatāya paccayoti dassitanti veditabbaṁ.",
  "tika-abh08t43:5_0": "1234-7.Itime…pe… gatāti evamete avijjādayo pañca dhammā yathārahaṁ hetubhāvaṁ, paccayabhāvañca",
  "tika-abh08t43:5_1": "gatā. Mātāva upanissayāti avijjā bhavesu vijjamānadosapaṭicchādanabhāvena, taṇhā",
  "tika-abh08t43:5_2": "patthanābhāvena, upādānaṁ daḷhaggāhabhāvenāti evaṁ saṅkhārabhavānaṁ hetubhūtā janakasahāyatāya",
  "tika-abh08t43:5_3": "bhavanikantitaṁsahajātaāsannakāraṇattā abhisaṅkhārikā, apassayabhūtā vāti mātā viya",
  "tika-abh08t43:5_4": "upanissayā honti. Yathā pitujanitasukke puttassa uppattīti pitā janako, evaṁ kammaṁ",
  "tika-abh08t43:5_5": "sattassa uppādakattā janakanti āha. Yathā dhātī jātassa kumārassa vaḍḍhitā sandhārikā,",
  "tika-abh08t43:5_6": "evaṁ āhāro uppannassa kāyassa brūhetā, sandhārako cāti vuttaṁ ‘‘dhātī…pe… bhave’’ti.",
  "tika-abh08t43:5_7": "Kāmañcettha avijjādayo nāmakāyassāpi paccayo, pakārantarena pana tassa pākaṭaṁ paccayapariggahavidhiṁ",
  "tika-abh08t43:5_8": "dassetuṁ ‘‘cakkhuñcā’’tiādi vuttaṁ. Tattha cakkhuñcāti ca-saddo samuccayattho, tena",
  "tika-abh08t43:5_9": "cakkhuviññāṇassa āvajjanādiṁ ajjhattaṁ sabbaṁ paccayajātaṁ saṅgaṇhāti. Rūpamālokameva",
  "tika-abh08t43:5_10": "cāti pana ca-saddena yathā bāhirarūpaṁ cakkhuviññāṇassa ārammaṇapaccayo, yathā ca",
  "tika-abh08t43:5_11": "āloko upanissayapaccayo, evaṁ aññampi bāhiraṁ paccayajātaṁ saṅgaṇhāti. Paṭiccāti",
  "tika-abh08t43:5_12": "paccayabhūtaṁ laddhāti attho. Tena cakkhussa nissayapurejātaindriyavippayuttaatthiavigatavasena,",
  "tika-abh08t43:5_13": "rūpālokānañca yathāsambhavaṁ ārammaṇaupanissayapurejātaatthiavigatavasena, itaresañca",
  "tika-abh08t43:5_14": "saddasaṅgahitānaṁ anantarādisahajātādivasena paccayabhāvaṁ dasseti. Ādi-saddena phassādīnaṁ",
  "tika-abh08t43:5_15": "viya saha paccayehi sotaviññāṇādīnaṁ saṅgaho veditabbo. Evaṁ sammasanūpagaṁ sabbaṁ",
  "tika-abh08t43:5_16": "nāmaṁ saha paccayena saṅgahitaṁ hoti. Tenāha ‘‘nāmakāyassa paccayaṁ parigaṇhatī’’ti.",
  "tika-abh08t43:6_0": "1238-40.Disvānāti etarahi pavattiṁ disvā. Tathevidanti iminā na kevalaṁ sappaccayatāmattameva",
  "tika-abh08t43:6_1": "paccāmaṭṭhaṁ, atha kho yādisehi etarahi pavattati, tādisehi avijjādipaccayeheva atītepi",
  "tika-abh08t43:6_2": "pavattitthāti paccayasahitatāpi paccāmaṭṭhāti daṭṭhabbaṁ. Pubbanteti atītakhandhappabandhakoṭṭhāse. Pañcadhāgatāti –",
  "tika-abh08t43:7_0": "‘‘Ahosiṁ nu kho ahamatītamaddhānaṁ, na nu kho ahosiṁ ahamatītamaddhānaṁ, kiṁ nu kho",
  "tika-abh08t43:7_1": "ahosiṁ ahamatītamaddhānaṁ, kathaṁ nu kho ahosiṁ ahamatītamaddhānaṁ, kiṁ hutvā kiṁ",
  "tika-abh08t43:7_2": "ahosiṁ nu kho ahamatītamaddhāna’’nti (ma. ni. 1.18; saṁ. ni. 2.20; mahāni. 174) –",
  "tika-abh08t43:8": "Pañcahi ākārehi āgatā, pavattā vā. Aparanteti anāgate khandhappabandhakoṭṭhāse. Pañcadhā samudīritāti –",
  "tika-abh08t43:9_0": "‘‘Bhavissāmi nu kho ahamanāgatamaddhānaṁ, na nu kho bhavissāmi ahamanāgatamaddhānaṁ,",
  "tika-abh08t43:9_1": "kiṁ nu kho bhavissāmi ahamanāgatamaddhānaṁ, kathaṁ nu kho bhavissāmi ahamanāgatamaddhānaṁ,",
  "tika-abh08t43:9_2": "kiṁ hutvā kiṁ bhavissāmi nu kho ahamanāgatamaddhāna’’nti (ma. ni. 1.18; saṁ. ni.",
  "tika-abh08t43:9_3": "2.20; mahāni. 174) –",
  "tika-abh08t43:10": "Evaṁ pañcadhā kathitā.",
  "tika-abh08t43:11_0": "1241.Paccuppannepi addhāneti etarahi paṭisandhiṁ ādiṁ katvā cutipariyante addhānepi.",
  "tika-abh08t43:11_1": "Addhāna-ggahaṇena cettha paccuppannakhandhakoṭṭhāsameva vadati. Na hi tabbinimutto",
  "tika-abh08t43:11_2": "añño koci kālo nāma atthīti. Chabbidhā parikittitāti –",
  "tika-abh08t43:12": "‘‘Ahaṁ nu khosmi, no nu khosmi, kiṁ nu khosmi, kathaṁ nu khosmi, ayaṁ nu kho satto kuto āgato, so kuhiṁ gāmī ca bhavissatī’’ti (ma. ni. 1.18; saṁ. ni. 2.20; mahāni. 174) –",
  "tika-abh08t43:13_0": "Evaṁ chabbidhā vuttā. ‘‘Sabbe tasanti daṇḍassā’’tiādīsu (dha. pa. 129-130) viya padesepi",
  "tika-abh08t43:13_1": "sabba-saddassa pavattanato ‘‘sabbā’’ti vatvāpi ‘‘anavasesā’’ti vuttaṁ. Natthi etissā",
  "tika-abh08t43:13_2": "avaseso avasiṭṭhoti anavasesā, soḷasavidhāpi cesā ekakaṅkhāvasenāpi anavasiṭṭhā hutvāti",
  "tika-abh08t43:13_3": "vuttaṁ hoti. Pahiyyatīti vikkhambhanavasena pahiyyati. Kāmaṁ nāmarūpamattaṁ vinā",
  "tika-abh08t43:13_4": "sattassa adassanena diṭṭhivisuddhiyāva paccuppanne kaṅkhā pahīnā, atītānāgate kaṅkhānaṁ",
  "tika-abh08t43:13_5": "pahānena pana paccuppanne kaṅkhāya atisayappahānaṁ dassetuṁ idheva sā vuttā. Atha",
  "tika-abh08t43:13_6": "vā paccuppanne nissattanāmarūpassa paccayesu pavattakaṅkhāya idheva tīraṇato sā idha",
  "tika-abh08t43:13_7": "vuttā. Vaṇṇabhaṇanaṁ vā etaṁ idha paccuppannakaṅkhāya pahānavacanaṁ yathā taṁ sotāpattimaggādīsu",
  "tika-abh08t43:13_8": "pahīnānampi ca pañcannaṁ orambhāgiyānaṁ saṁyojanānaṁ pahānātiādinā anāgāmimaggādīsu vacananti.",
  "tika-abh08t43:14_0": "1242.Kammavipākānaṁ vasenāpīti purimakammabhavasmiṁ moho avijjā, āyūhanaṁ saṅkhārā,",
  "tika-abh08t43:14_1": "nikanti taṇhā, upagamanaṁ upādānaṁ, cetanā bhavo iti ime pañca dhammā purimakammabhavasmiṁ",
  "tika-abh08t43:14_2": "idha paṭisandhiyā paccayā, idha paṭisandhi viññāṇaṁ, okkanti nāmarūpaṁ, pasādo āyatanaṁ,",
  "tika-abh08t43:14_3": "phuṭṭho phasso, vedayitaṁ vedanā iti ime pañca dhammā idhūpapattibhavasmiṁ pure katassa",
  "tika-abh08t43:14_4": "kammassa paccayā, idha paripakkattā āyatanānaṁ moho avijjā…pe… cetanā bhavo iti ime",
  "tika-abh08t43:14_5": "pañca dhammā kammabhavasmiṁ āyatiṁ paṭisandhiyā paccayāti evaṁ vuttānaṁ kammavaṭṭavipākavaṭṭānaṁ",
  "tika-abh08t43:14_6": "vasena. Kilesavaṭṭopi cettha kammasahāyatāya kammavaṭṭeneva saṅgahitoti daṭṭhabbaṁ.",
  "tika-abh08t43:15_0": "1243.Diṭṭhadhammavedanīyanti ettha diṭṭhadhammo vuccati paccakkhabhūto paccuppanno",
  "tika-abh08t43:15_1": "attabhāvo, tattha veditabbaphalaṁ kammaṁ diṭṭhadhammavedanīyaṁ. Upapajjāparāpariyāhosikammavasā",
  "tika-abh08t43:15_2": "panāti upapajjavedanīyaaparāpariyavedanīyaahosikammavasena. Uttarapadalopavasena",
  "tika-abh08t43:15_3": "hi ‘‘upapajjāparāpariya’’nti vuttaṁ. Tattha paccuppannabhavato anantaraṁ upapajjitvā",
  "tika-abh08t43:15_4": "veditabbaphalaṁ kammaṁ upapajjavedanīyaṁ. Apare apare diṭṭhadhammato aññasmiṁ aññasmiṁ",
  "tika-abh08t43:15_5": "yatthakatthaci attabhāve veditabbaphalaṁ kammaṁ aparāpariyavedanīyaṁ. Ahosi eva kammaṁ,",
  "tika-abh08t43:15_6": "na tassa vipāko ahosi, atthi, bhavissati cāti evaṁ vattabbakammaṁ ahosikammaṁ.",
  "tika-abh08t43:16_0": "Paṭipakkhehi anabhibhūtatāya, paccayavisesena paṭiladdhavisesatāya ca balavabhāvappattā",
  "tika-abh08t43:16_1": "tādisassa pubbābhisaṅkhārassa vasena sātisayā hutvā pavattā paṭhamajavanacetanā tasmiṁyeva",
  "tika-abh08t43:16_2": "attabhāve phaladāyinī diṭṭhadhammavedanīyā nāma. Sā hi vuttākārena balavati javanasantāne",
  "tika-abh08t43:16_3": "guṇavisesayuttesu upakārānupakāravasappavattiyā, āsevanālābhena appavipākatāya ca",
  "tika-abh08t43:16_4": "itaradvayaṁ viya pavattasantānuparamāpekkhaṁ, okāsalābhāpekkhañca kammaṁ na hotīti",
  "tika-abh08t43:16_5": "idheva pupphamattaṁ viya pavattivipākamattaṁ ahetukaphalaṁ deti, sahetukaphaladāne",
  "tika-abh08t43:16_6": "pana paṭisandhiākaḍḍhanampi āpajjeyya. Tathā asakkontanti kammassa vipākadānaṁ nāma",
  "tika-abh08t43:16_7": "upadhippayogādipaccayantarasamavāyeneva hotīti tadabhāvato tasmiṁyeva attabhāve vipākaṁ",
  "tika-abh08t43:16_8": "dātuṁ asakkontaṁ. Ahosikammaṁ…pe… vipākoti ettha ‘‘ahosi kamma’’nti padaṁ visuṁ visuṁ",
  "tika-abh08t43:16_9": "yojetabbaṁ ‘‘ahosi kammaṁ nāhosi kammavipāko, ahosi kammaṁ na bhavissati kammavipāko,",
  "tika-abh08t43:16_10": "ahosi kammaṁ natthi kammavipāko’’ti (paṭi. ma. 1.234). Tattha sakasakakālātikkantassa",
  "tika-abh08t43:16_11": "upapajjavedanīyassa, diṭṭhadhammavedanīyassa ca vasena purimaṁ vuttaṁ. Tañhi kammassa",
  "tika-abh08t43:16_12": ", vipākakālassa ca atītattā tathā vattabbattaṁ labhati, dutiyaṁ anāgate arahattaṁ",
  "tika-abh08t43:16_13": "pāpuṇantassa purimabhavesu kataṁ adinnavipākaṁ aparāpariyavedanīyaṁ sandhāya vuttaṁ,",
  "tika-abh08t43:16_14": "tatiyaṁ pana anantarabhave kataṁ upapajjavedanīyaṁ, arahato atītabhavesu kataṁ aparāpariyavedanīyañca",
  "tika-abh08t43:16_15": "sandhāya vuttaṁ. Apare pana ‘‘ekameva atītaṁ kammaṁ addhattaye vipākābhāvaṁ sandhāya",
  "tika-abh08t43:16_16": "tidhā vibhajitvā vutta’’nti vadanti.",
  "tika-abh08t43:17_0": "Atthasādhikāti dānādipāṇātipātādiatthassa nipphādikā. Kā pana sāti āha ‘‘sattamajavanacetanā’’ti.",
  "tika-abh08t43:17_1": "Sā hi sanniṭṭhāpakacetanā vuttanayena paṭiladdhavisesā, paṭisandhiyā anantarapaccayabhāvino",
  "tika-abh08t43:17_2": "vipākasantānassa anantarapaccayabhāvena vā tathā abhisaṅkhatā samānā anantarattabhāve",
  "tika-abh08t43:17_3": "vipākadāyinī upapajjavedanīyaṁ nāma. Yebhuyyavuttiyā cettha ‘‘sattamajavanacetanā’’ti",
  "tika-abh08t43:17_4": "vuttaṁ. Paccavekkhaṇavasitādipavattiyaṁ pana pañcamādikāpi hoti. Vipākaṁ detīti paṭisandhiṁ",
  "tika-abh08t43:17_5": "datvā pavattivipākaṁ deti, adinnapaṭisandhikaṁ pana pavattivipākaṁ detīti natthi.",
  "tika-abh08t43:17_6": "Cutianantarañhi upapajjavedanīyassa okāsoti ācariyā. Paṭisandhiyā pana dinnāya jātisatepi",
  "tika-abh08t43:17_7": "pavattivipākaṁ deti. Tenāha bhagavā ‘‘tiracchānagate dānaṁ datvā sataguṇā pāṭikaṅkhitabbā’’ti",
  "tika-abh08t43:17_8": "(ma. ni. 3.379). Ubhinna…pe… detīti yathāvuttakāraṇavirahato diṭṭhadhammūpapajjavedanīyabhāvaṁ",
  "tika-abh08t43:17_9": "asampattā pañca cetanā vipākadānasabhāvassa anupacchinnattā yadā okāsaṁ labhati,",
  "tika-abh08t43:17_10": "tadā paṭisandhivipākaṁ, pavattivipākaṁ vā deti. Sati saṁsārappavattiyāti iminā asati",
  "tika-abh08t43:17_11": "saṁsārappavattiyaṁ ahosikammapakkhe tiṭṭhati vipaccanokāsassa abhāvatoti dīpeti.",
  "tika-abh08t43:18_0": "1244. Evaṁ tāva vipākadānakālavasena catubbidhaṁ dassetvā idāni vipākadānapariyāyato,",
  "tika-abh08t43:18_1": "kiccato ca catubbidhataṁ dassetuṁ ‘‘garuka’’ntiādi vuttaṁ. Tattha garukanti mahāsāvajjaṁ,",
  "tika-abh08t43:18_2": "mahānubhāvañca aññena kammena paṭibāhituṁ asakkuṇeyyakammaṁ. Bahulanti abhiṇhaso",
  "tika-abh08t43:18_3": "kataṁ, ekavāraṁ katvāpi abhiṇhasamāsevitañca. Āsannanti maraṇāsannakāle anussaritaṁ,",
  "tika-abh08t43:18_4": "tadā katañca. Kaṭattākammanti garukādibhāvaṁ asampattaṁ katamattatoyeva kammanti",
  "tika-abh08t43:18_5": "vattabbakammaṁ. Tattha kusalaṁ vā hotu akusalaṁ vā, garukāgarukesu yaṁ garukaṁ mātughātakādikammaṁ",
  "tika-abh08t43:18_6": "vā mahaggatakammaṁ vā, tadeva paṭhamaṁ vipaccati. Tathā bahulābahulesu yaṁ bahulaṁ",
  "tika-abh08t43:18_7": "susīlyaṁ dussīlyaṁ vā, tadeva paṭhamaṁ vipaccati. Dūrāsannesu yaṁ āsannaṁ maraṇakāle",
  "tika-abh08t43:18_8": "anussaritaṁ, teneva upapajjati. Āsannakāle kate ca vattabbameva natthīti. Kaṭattā",
  "tika-abh08t43:18_9": "pana kammaṁ punappunaṁ laddhāsevanaṁ purimānaṁ abhāve paṭisandhiṁ ākaḍḍhati. Iti",
  "tika-abh08t43:18_10": "garukaṁ sabbapaṭhamaṁ vipaccati. Tathā hi taṁ ‘‘garuka’’nti vuttaṁ. Garuke asati",
  "tika-abh08t43:18_11": "bahulīkataṁ, tasmimpi asati āsannaṁ, tasmimpi asati kaṭattākammanti vuttaṁ ‘‘purimajātīsu",
  "tika-abh08t43:18_12": "katakammaṁ vipaccatī’’ti.",
  "tika-abh08t43:19_0": "1245. Paṭisandhidānādivasena vipākasantānassa nibbattakaṁ janakaṁ. Sukhadukkhasantānassa,",
  "tika-abh08t43:19_1": "nāmarūpappabandhassa vā ciratarappattihetubhūtaṁ upatthambhakaṁ. Tenāha ‘‘sukhadukkhaṁ",
  "tika-abh08t43:19_2": "upatthambheti, addhānaṁ pavattetī’’ti. Sukhadukkhe pavattamāne bavhābādhatādipaccayūpanipātanena",
  "tika-abh08t43:19_3": "saṇikaṁ saṇikaṁ tassa vibādhakaṁ upapīḷakaṁ. Tenāha ‘‘sukhadukkhaṁ pīḷeti bādhati,",
  "tika-abh08t43:19_4": "addhānaṁ pavattituṁ na detī’’ti. Tathā paṭipakkhakammavipākassa appavattikaraṇavasena",
  "tika-abh08t43:19_5": "upacchedakaṁ paṭibāhakaṁ upaghātakaṁ. Tenāha ‘‘tassa vipākaṁ paṭibāhitvā’’ti.",
  "tika-abh08t43:20_0": "Rūpañca arūpavipākakkhandho cāti rūpārūpavipākakkhandho, kammajarūpassāpi vipākapariyāyo",
  "tika-abh08t43:20_1": "atthīti ‘‘rūpārūpavipākakkhandhe’’ti vuttaṁ. Aññena kammenāti kusalena vā akusalena",
  "tika-abh08t43:20_2": "vā aññena kammena kattubhūtena dinnāya paṭisandhiyā vipāke janite. Tenāha ‘‘janite",
  "tika-abh08t43:20_3": "vipāke’’ti. Pavattivipākaṁ sandhāya ‘‘janite vipāke’’ti vadanti. Uppajjanakasukhadukkhaṁupatthambhetīti",
  "tika-abh08t43:20_4": "upatthambhakakammaṁ kusalaṁ samānaṁ aññenapi kusalakammena uppajjamānakaṁ sukhaṁ",
  "tika-abh08t43:20_5": "tassa paṭipakkhavibādhanavasena upatthambheti. Akusalaṁ aññena akusalakammena upapajjamānaṁ",
  "tika-abh08t43:20_6": "dukkhaṁ tatheva upatthambheti. Evañca upatthambhentaṁ taṁ dīghakālaṁ pavatteti nāmāti",
  "tika-abh08t43:20_7": "āha ‘‘addhānaṁ pavattetī’’ti. Uppajjanakasukhadukkhaṁ pīḷetīti upapīḷakaṁ akusalaṁ",
  "tika-abh08t43:20_8": "samānaṁ sukhitassa rogādiantarāyakāraṇasampādakabhāvena sukhasantānaṁ upacchindantaṁ",
  "tika-abh08t43:20_9": "pīḷeti, kusalañca rogādinā dukkhitassa bhesajjādisukhādikāraṇasampādakabhāvena dukkhasantānaṁ",
  "tika-abh08t43:20_10": "vicchindantaṁ pīḷeti. Keci pana ‘‘sukhadukkhassa kāraṇaṁ asampādentampi paṭisandhidāyakakammassa",
  "tika-abh08t43:20_11": "pavattivipākaṁ paṭibāhitvā sayaṁ vipākadāyakakammaṁ upapīḷakakamma’’nti vadanti.",
  "tika-abh08t43:20_12": "Evaṁ sante pana paṭisandhidāyakameva janakakammanti vuttaṁ siyā.",
  "tika-abh08t43:21_0": "Apica upaghātakena saha imassa visesabhāvo āpajjati, taṁ paṭisandhivipākassa paṭibāhakanti",
  "tika-abh08t43:21_1": "ce? Taṁ na, avisesena vuttattāti. ‘‘Dubbalaṁ kammaṁ ghātetvā’’ti vutte ‘‘nanu tassa",
  "tika-abh08t43:21_2": "pubbeyeva siddhattā, niruddhattā ca kathamidaṁ tadupaghātakaṁ hotī’’ti āpannaṁ codanaṁ",
  "tika-abh08t43:21_3": "sandhāya kammassa ghātanaṁ nāma tassa vipākapaṭibāhanamevāti dassento āha ‘‘tassa",
  "tika-abh08t43:21_4": "vipākaṁ paṭibāhitvā’’ti. Taṁpaṭibāhanañca attano vipākuppattiyā okāsakaraṇanti vuttaṁ",
  "tika-abh08t43:21_5": "‘‘attano vipākassa okāsaṁ karotī’’ti. Vipaccanāya katokāsaṁ kammaṁ vipakkameva nāma",
  "tika-abh08t43:21_6": "hotīti āha ‘‘evaṁ…pe… uppannaṁ nāma hotī’’ti.",
  "tika-abh08t43:22_0": "Upapīḷakaṁ aññassa vipākaṁ upacchindati, na sayaṁ attano vipākaṁ deti, upaghātakaṁ",
  "tika-abh08t43:22_1": "pana dubbalakammaṁ upacchinditvā attano vipākaṁ uppādetīti ayametesaṁ viseso. Keci",
  "tika-abh08t43:22_2": "pana ācariyā aparenāpi nayena janakādikammaṁ icchanti. Kathaṁ? Yasmiṁ kamme kate",
  "tika-abh08t43:22_3": "paṭisandhiyaṁ, pavatte ca vipākakaṭattārūpānaṁ uppatti hoti, taṁ janakaṁ. Yasmiṁ",
  "tika-abh08t43:22_4": "pana kate aññena janitassa iṭṭhassa vā aniṭṭhassa vā phalassa vibādhakavicchedakapaccayānuppattiyā,",
  "tika-abh08t43:22_5": "upabrūhakapaccayuppattiyā ca janakānubhāvānurūpaṁ pariposakaciratarappabandhā honti,",
  "tika-abh08t43:22_6": "taṁ upatthambhakaṁ. Janakena nibbattitaṁ kusalaphalaṁ, akusalaphalaṁ vā yena paccanīkabhūtena",
  "tika-abh08t43:22_7": "rogadhātuvisamatādinimittatāya bādhīyati, taṁ upapīḷakaṁ. Yena pana kammunā janakasāmatthiyavasena",
  "tika-abh08t43:22_8": "ciratarappabandhārahampi samānaṁ phalavicchedakapaccayuppattiyā upahaññati vicchijjati, taṁ upaghātakanti.",
  "tika-abh08t43:23_0": "Ettha ca keci appābādhadīghāyukatāsaṁvattanavasena dutiyassa kusalabhāvaṁ, bavhābādhaappāyukatāsaṁvattanavasena",
  "tika-abh08t43:23_1": "pacchimānaṁ dvinnaṁ akusalabhāvañca vaṇṇenti, bhūridattādīnaṁ pana nāgādīnaṁ, ito",
  "tika-abh08t43:23_2": "anuppadinnayāpanakapetānañca apāyesu akusalavipākassa upatthambhanūpapīḷanūpaghātakāni",
  "tika-abh08t43:23_3": "kammāni santīti catunnampi kusalākusalabhāvo na virujjhati. Kiñcāpi kammānaṁ kammantarañceva",
  "tika-abh08t43:23_4": "vipākantarañca buddhānaṁ kammavipākañāṇasseva yāthāvasarasato pākaṭaṁ hoti. Buddhāveṇikañhetaṁ",
  "tika-abh08t43:23_5": "asādhāraṇaṁ sāvakehi, vipassakena pana ekadesato jānitabbaṁ. Na hi sabbena sabbaṁ",
  "tika-abh08t43:23_6": "ajānantassa paccayapariggaho paripūrati, tasmā tādisaṁ pariggahaṁ sandhāya ‘‘iti",
  "tika-abh08t43:23_7": "ima’’ntiādi vuttaṁ. Yādisehi paccayehi paccuppanne addhāne nāmarūpassa pavatti, tādiseheva",
  "tika-abh08t43:23_8": "itarasmimpi addhadvayeti evaṁ yathā atītānāgate nayaṁ neti, taṁ dassetuṁ ‘‘yathā",
  "tika-abh08t43:23_9": "ida’’ntiādi vuttaṁ. Addhattayepi kiriyākiriyāphalamattatādassanaparattā codanāya.",
  "tika-abh08t43:23_10": "Itī kammañcevātiādinā vuttassevatthassa nigamanavasena vuttaṁ. Tassevaṁ…pe… pahiyyatīti",
  "tika-abh08t43:23_11": "tassevaṁ samanupassato yā sā pubbantādayo ārabbha ‘‘ahosiṁ nu kho aha’’ntiādinā nayena",
  "tika-abh08t43:23_12": "pavattā vicikicchā pahiyyati.",
  "tika-abh08t43:24_0": "1246-8. Pahīnāya pana tāya sabbabhavayonigatiṭhitisattāvāsesu hetuphalasambandhavaseneva",
  "tika-abh08t43:24_1": "pavattanāmarūpamattameva khāyati. Tenevāha ‘‘hetuphalassa sambandhavasenevā’’tiādi.",
  "tika-abh08t43:24_2": "Kāraṇasāmaggiyaṁ dānādīhi sādhitakiriyāya pavattamānāya kāraṇamatte kattuvohāroti",
  "tika-abh08t43:24_3": "āha ‘‘kāraṇato uddhaṁ kāraṇaṁ na ca passatī’’ti. Pāka…pe… paṭivedakaṁ na passatīti",
  "tika-abh08t43:24_4": "sambandho. Pākapaṭivedakanti vipākavindakaṁ. Evaṁ apassanto pana kāraṇe sati kārakoti,",
  "tika-abh08t43:24_5": "vipākappavattiyā sati paṭisaṁvedakoti samaññāmatteneva paṇḍitā voharanti. Iccevaṁ",
  "tika-abh08t43:24_6": "sammappaññāya passati. Suddhadhammāti kenaci sattena vā puggalena vā amissadhammā.",
  "tika-abh08t43:24_7": "Evetanti evaṁvidhaṁ etaṁ dassanaṁ sammadassanaṁ, aviparītadassananti attho.",
  "tika-abh08t43:25_0": "1249.Bījarukkhādikānaṁ vāti yathā bījato rukkho, rukkhato bījanti evaṁ kāraṇaparamparagavesane",
  "tika-abh08t43:25_1": "anādikālikattā bījarukkhasantānassa pubbā koṭi natthi, evaṁ kammapaccayā vipāko,",
  "tika-abh08t43:25_2": "vipākapaccayā kammanti pariyesane anādikālikattā kammavipākasantānassa pubbā koṭi",
  "tika-abh08t43:25_3": "na paññāyati. Ādi-saddena ‘‘kukkuṭiyā aṇḍaṁ, aṇḍato kukkuṭī, punapi kukkuṭiyā aṇḍa’’nti",
  "tika-abh08t43:25_4": "evamādiṁ saṅgaṇhāti.",
  "tika-abh08t43:26_0": "1250-3.Anāgatepisaṁsāreti yathā atīte, evaṁ anāgatepi addhāne khandhānaṁ paṭipāṭītiādinā",
  "tika-abh08t43:26_1": "vuttasaṁsāre sati. Appavatti na dissatīti kammato vipāko bhavissati, vipākato kammanti",
  "tika-abh08t43:26_2": "anāgate kāriyaparamparāya gavesiyamānāya aparikkhīṇasaṁyojanassa kammavipākānaṁ appavattanaṁ",
  "tika-abh08t43:26_3": "na dissati, pavattati evāti attho. Hetuphalasambandhavasena pavattamāne saṁsāre ‘‘pubbā",
  "tika-abh08t43:26_4": "koṭi na paññāyatī’’ti vacanena kāraṇe ādissa abhāvo vutto, ‘‘appavatti na dissatī’’ti",
  "tika-abh08t43:26_5": "vacanena phalassa avasānābhāvo vuttoti. Etamatthanti ‘‘kammassa kārako natthī’’tiādinā",
  "tika-abh08t43:26_6": "vuttamatthaṁ. Asayaṁvasīti na sayaṁvasino, micchābhinivesaparavasāti attho. Aññamaññavirodhinoti",
  "tika-abh08t43:26_7": "itarītaraviruddhā diṭṭhiyo vā diṭṭhiyā vā aññamaññena saha virodhino. Gambhīrañāṇagocaratāya",
  "tika-abh08t43:26_8": "gambhīraṁ. Tathā nipuṇaṁ. Sattasuññatāya, aññamaññasabhāvasuññatāya ca suññaṁ. Paccayanti",
  "tika-abh08t43:26_9": "nāmarūpassa paccayaṁ, tappaccayapaṭivedheneva ca sabbaṁ paṭividdhaṁ hotīti.",
  "tika-abh08t43:27_0": "1254-6.Kammaṁ natthi vipākamhīti kuṭṭādīsu rajādi viya vipāke santiṭṭhamānaṁ kammaṁ",
  "tika-abh08t43:27_1": "natthi. Pāko kamme na vijjatīti tathā kamme santiṭṭhamāno vipāko natthi. Yathāvuttamevatthaṁ",
  "tika-abh08t43:27_2": "upamāya vibhāvetuṁ ‘‘yathā na sūriye’’tiādi vuttaṁ. Maṇimhīti sūriyakantamaṇimhi.",
  "tika-abh08t43:27_3": "Na tesaṁ bahi so atthīti te muñcitvā tehi bahi so aggi natthi. Sambhārehīti samaṅgībhūtehi",
  "tika-abh08t43:27_4": "ātapādīhi tīhi kāraṇehi. Na anto kammassātiādi atthato heṭṭhā vuttampi upamānigamanatthaṁ",
  "tika-abh08t43:27_5": "punapi vuttanti daṭṭhabbaṁ.",
  "tika-abh08t43:28_0": "1257-8. Yadi hetu, phalañca aññamaññarahitaṁ, kathaṁ hetuto phalaṁ nibbattatīti āha",
  "tika-abh08t43:28_1": "‘‘kammañca kho upādāyā’’ti. Na kevalaṁ kammaphalameva suññaṁ katturahitaṁ, sabbampi",
  "tika-abh08t43:28_2": "dhammajātaṁ kārakarahitanti dassetuṁ ‘‘na hettha devo’’tiādigāthā vuttā. Hetusambhārapaccayāti",
  "tika-abh08t43:28_3": "ekena hetunā ekassa, anekassa vā phalassa anibbattito hetusamūhanimittaṁ, sambhāroti",
  "tika-abh08t43:28_4": "vā paccayādhivacananti hetupaccayanimittanti attho.",
  "tika-abh08t43:29_0": "1259.Addhāsu taritvā kaṅkhanti tīsu addhāsu soḷasavidhaṁ kaṅkhaṁ vitaritvā. Na kevalametaṁ",
  "tika-abh08t43:29_1": "soḷasavidhameva kaṅkhaṁ vitarati, atha kho ‘‘satthari kaṅkhatī’’tiādinayappavattaṁ",
  "tika-abh08t43:29_2": "(dha. sa. 1123; vibha. 915) aṭṭhavidhaṁ kaṅkhampi pajahati. Tathā hettha buddho dhammo",
  "tika-abh08t43:29_3": "saṅgho sikkhāti kaṅkhāya gocarabhūtā lokiyā dhammā adhippetā. Na hi lokuttaradhamme",
  "tika-abh08t43:29_4": "ārabbha kilesā pavattituṁ sakkonti. Pubbantoti atītā khandhāyatanadhātuyo, aparantoti",
  "tika-abh08t43:29_5": "anāgatā, pubbantāparantoti tadubhayaṁ, addhāpaccuppannaṁ vā tadubhayabhāgayuttattā.",
  "tika-abh08t43:29_6": "Paṭiccasamuppannadhammaggahaṇena gahito aṭṭhamo kaṅkhāvisayo nāmarūpamattaṁ, idappaccayatā-ggahaṇena",
  "tika-abh08t43:29_7": "pana tassa paccayo gahito, tasmā soḷasavatthukāya pahīnāya aṭṭhavatthukā kaṅkhā appatiṭṭhāva",
  "tika-abh08t43:29_8": "hotīti. Etāsañca pahānena dvāsaṭṭhidiṭṭhigatānipi vikkhambhanti diṭṭhekaṭṭhattā vicikicchāya.",
  "tika-abh08t43:29_9": "Yathā hi diṭṭhi samucchijjamānā vicikicchāya saddhiṁyeva samucchijjati, evaṁ vicikicchā",
  "tika-abh08t43:29_10": "vikkhambhiyamānā diṭṭhiyā saddhiṁyeva vikkhambhīyati. Attābhinivesūpanissayā hi ‘‘ahosiṁ",
  "tika-abh08t43:29_11": "nu kho aha’’ntiādinayappavattā (ma. ni. 1.18; saṁ. ni. 2.20; mahāni. 174) soḷasavatthukā",
  "tika-abh08t43:29_12": "kaṅkhā, sā eva ca pubbantādivatthubhāvena vuttā, attābhinivesavatthukāni dvāsaṭṭhi",
  "tika-abh08t43:29_13": "diṭṭhigatāni, buddhādivatthukā ca tadekaṭṭhāti. Uṭṭhitanti uppajjitvā ṭhitaṁ.",
  "tika-abh08t43:30_0": "1260-2.Kaṅkhāvitaraṇaṁnāmāti yathāvuttakaṅkhāvitaraṇato kaṅkhāvitaraṇaṁ nāma. Na",
  "tika-abh08t43:30_1": "kevalaṁ kaṅkhāvitaraṇaṁ nāma, dhammaṭṭhitiñāṇantipi yathābhūtañāṇantipi sammādassanantipi",
  "tika-abh08t43:30_2": "idaṁ samudīritaṁ. Ettha ca dharīyanti attano paccayehīti dhammā, tiṭṭhati ettha phalaṁ",
  "tika-abh08t43:30_3": "tadāyattavuttitāyāti ṭhiti, dhammānaṁ ṭhiti dhammaṭṭhiti, paccayadhammā. Atha vā",
  "tika-abh08t43:30_4": "dhammoti kāraṇaṁ ‘‘dhammapaṭisambhidā’’tiādīsu (vibha. 718-721) viya, dhammassa ṭhitisabhāvo,",
  "tika-abh08t43:30_5": "dhammato ca añño sabhāvo natthīti paccayadhammānaṁ paccayabhāvo, dhammaṭṭhitiyaṁ",
  "tika-abh08t43:30_6": "ñāṇaṁ dhammaṭṭhitiñāṇaṁ. Saṅkhārānaṁ yathābhūtaṁ aniccatādi yathābhūtaṁ, tattha ñāṇanti",
  "tika-abh08t43:30_7": "yathābhūtañāṇaṁ. Sammā passatīti sammādassanaṁ. Laddhappatiṭṭhoti sāsane patiṭṭhā",
  "tika-abh08t43:30_8": "nāma ariyamaggo. Ayaṁ pana taṁ anadhigatopi tadadhigamupāyapaṭipattiyaṁ ṭhitattā",
  "tika-abh08t43:30_9": "laddhappatiṭṭho viya hotīti ‘‘laddhappatiṭṭho’’ti vutto. Tatoyeva cūḷako sotāpanno,",
  "tika-abh08t43:30_10": "lokiyāhi sīlasamādhipaññāhi samannāgatattā uttari appaṭivijjhanto sotāpanno viya",
  "tika-abh08t43:30_11": "niyato, sugatiparāyaṇo ca hotīti cūḷasotāpanno. Sotāpanno hi khīṇāpāyaduggativinipātoti.",
  "tika-abh08t43:30_12": "Atha vā laddhappatiṭṭho kaṅkhāvitaraṇavisuddhisamadhigamena. Sappaccayanāmarūpadassanena",
  "tika-abh08t43:30_13": "hi sammadditadiṭṭhikaṇṭako viniddhutaahetukavisamahetuvādo yathāsakapaccayeheva dhammappavattiṁ",
  "tika-abh08t43:30_14": "ñatvā sāsane patiṭṭhitasaddho laddhappatiṭṭho nāma hotīti. Nāmarūpavavatthānena dukkhasaccaṁ,",
  "tika-abh08t43:30_15": "dhammaṭṭhitiñāṇena samudayasaccaṁ, tasseva aparabhāge aniccato manasikārādividhinā",
  "tika-abh08t43:30_16": "maggasaccañca abhiññāya pavattiyā dukkhabhāvaṁ disvā tassa appavatte nirodhe ekaṁseneva",
  "tika-abh08t43:30_17": "ninnajjhāsayatāya lokiyeneva ñāṇena catunnaṁ ariyasaccānaṁ adhigatattā apāyesu abhabbuppattiko,",
  "tika-abh08t43:30_18": "sotāpannabhūmiyañca bhabbuppattiko hotīti cūḷasotāpanno nāmāti vuttaṁ ‘‘sotāpannohi",
  "tika-abh08t43:30_19": "cūḷako’’ti. Tasmāti yasmā evaṁ mahānisaṁsametaṁ ñāṇaṁ, tasmā sapañño attano hitānupekkhanapaññāya",
  "tika-abh08t43:30_20": "samannāgato. Tenāha ‘‘atthakāmo’’ti.",
  "tika-abh08t43:31": "Iti abhidhammatthavikāsiniyā nāma",
  "tika-abh08t43:32": "Abhidhammāvatārasaṁvaṇṇanāya",
  "tika-abh08t43:33": "Kaṅkhāvitaraṇavisuddhiniddesavaṇṇanā niṭṭhitā."
}