{
  "atk-s0510a7:0": "7. Sakacintaniyavaggo",
  "atk-s0510a7:1": "1. Sakacintaniyattheraapadānavaṇṇanā",
  "atk-s0510a7:2_0": "Pavanaṁkānanaṁ disvātiādikaṁ āyasmato sakacintaniyattherassa apadānaṁ. Ayampi purimabuddhesu",
  "atk-s0510a7:2_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a7:2_2": "bhagavato kāle ekasmiṁ kulagehe nibbatto vuddhimanvāya tassa bhagavato āyupariyosāne",
  "atk-s0510a7:2_3": "uppanno dharamānaṁ bhagavantaṁ apāpuṇitvā parinibbutakāle isipabbajjaṁ pabbajitvā",
  "atk-s0510a7:2_4": "himavante vasanto vivekaṁ ramaṇīyaṁ ekaṁ vanaṁ patvā tatthevekāya kandarāya pulinacetiyaṁ",
  "atk-s0510a7:2_5": "katvā bhagavati saññaṁ katvā sadhātukasaññañca katvā vanapupphehi pūjetvā namassamāno",
  "atk-s0510a7:2_6": "paricari. So tena puññakammena devamanussesu saṁsaranto dvīsu aggaṁ aggasampattiṁ",
  "atk-s0510a7:2_7": "aggañca cakkavattisampattiṁ anubhavitvā imasmiṁ buddhuppāde ekasmiṁ kulagehe nibbatto",
  "atk-s0510a7:2_8": "vibhavasampanno saddhāsampanno satthari pasīditvā pabbajitvā arahā chaḷabhiñño ahosi.",
  "atk-s0510a7:3_0": "1. So attano pubbakammaṁ saritvā somanassajāto pubbacaritāpadānaṁ pakāsento pavanaṁ",
  "atk-s0510a7:3_1": "kānanaṁ disvātiādimāha. Tattha pavananti pakārena vanaṁ patthaṭaṁ vitthiṇṇaṁ gahanabhūtanti",
  "atk-s0510a7:3_2": "pavanaṁ. Kānanaṁ avakucchitaṁ ānanaṁ avahanaṁ satataṁ sīhabyagghayakkharakkhasamaddahatthiassasupaṇṇauragehi",
  "atk-s0510a7:3_3": "vihaṅgagaṇasaddakukkuṭakokilehi vā bahalanti kānanaṁ, taṁ kānanasaṅkhātaṁ pavanaṁ",
  "atk-s0510a7:3_4": "manussasaddavirahitattā appasaddaṁ nissaddanti attho. Anāvilanti na āvilaṁ upaddavarahitanti",
  "atk-s0510a7:3_5": "attho. Isīnaṁ anuciṇṇanti buddhapaccekabuddhaarahantakhīṇāsavasaṅkhātānaṁ isīnaṁ",
  "atk-s0510a7:3_6": "anuciṇṇaṁ nisevitanti attho. Āhutīnaṁpaṭiggahanti āhunaṁ vuccati pūjāsakkāraṁ paṭiggahaṁ",
  "atk-s0510a7:3_7": "gehasadisanti attho.",
  "atk-s0510a7:4_0": "2.Thūpaṁ katvāna veḷunāti veḷupesikāhi cetiyaṁ katvāti attho. Nānāpupphaṁ samokirinti",
  "atk-s0510a7:4_1": "campakādīhi anekehi pupphehi samokiriṁ pūjesinti attho. Sammukhā viya sambuddhanti",
  "atk-s0510a7:4_2": "sajīvamānassa sambuddhassa sammukhā iva nimmitaṁ uppāditaṁ cetiyaṁ ahaṁ abhi visesena",
  "atk-s0510a7:4_3": "vandiṁ paṇāmamakāsinti attho. Sesaṁ suviññeyyamevāti.",
  "atk-s0510a7:5": "Sakacintaniyattheraapadānavaṇṇanā samattā.",
  "atk-s0510a7:6": "2. Avopupphiyattheraapadānavaṇṇanā",
  "atk-s0510a7:7_0": "Vihārā abhinikkhammātiādikaṁ āyasmato avopupphiyattherassa apadānaṁ. Ayampi purimabuddhesu",
  "atk-s0510a7:7_1": "katādhikāro tattha tattha bhave vivaṭṭūpanissayāni puññāni upacinanto sikhissa bhagavato",
  "atk-s0510a7:7_2": "kāle kulagehe nibbatto viññutaṁ patto saddhāsampanno dhammaṁ sutvā somanassappatto",
  "atk-s0510a7:7_3": "nānāpupphāni ubhohi hatthehi gahetvā buddhassa upari abbhukkiri. So tena puññena",
  "atk-s0510a7:7_4": "devamanussesu saṁsaranto saggasampattiñca cakkavattisampattiñca anubhavitvā sabbattha",
  "atk-s0510a7:7_5": "pūjito imasmiṁ buddhuppāde ekasmiṁ kulagehe nibbato vuddhippatto sāsane pasīditvā",
  "atk-s0510a7:7_6": "pabbajitvā nacirasseva arahā ahosi. Ā samantato kāsati dippatīti ākāso, tasmiṁ ākāse",
  "atk-s0510a7:7_7": "pupphānaṁ avakiritattā avopupphiyattheroti pākaṭo.",
  "atk-s0510a7:8_0": "7. Evaṁ pattasantipado attano pubbakammaṁ saritvā somanassajāto pubbacaritāpadānaṁ",
  "atk-s0510a7:8_1": "pakāsento vihārā abhinikkhammātiādimāha. Tattha vihārāti visesena harati catūhi iriyāpathehi",
  "atk-s0510a7:8_2": "apatantaṁ attabhāvaṁ āharati pavatteti etthāti vihāro, tasmā vihārā abhi visesena",
  "atk-s0510a7:8_3": "nikkhamma nikkhamitvā. Abbhuṭṭhāsi ca caṅkameti caṅkamanatthāya saṭṭhiratane caṅkame",
  "atk-s0510a7:8_4": "abhivisesena uṭṭhāsi, abhiruhīti attho. Catusaccaṁpakāsentoti tasmiṁ caṅkame caṅkamanto",
  "atk-s0510a7:8_5": "dukkhasamudayanirodhamaggasaccasaṅkhātaṁ catusaccaṁ pakāsento pākaṭaṁ karonto amataṁ",
  "atk-s0510a7:8_6": "padaṁ nibbānaṁ desento vibhajanto uttānīkaronto tasmiṁ caṅkameti sambandho.",
  "atk-s0510a7:9_0": "8.Sikhissa giramaññāya, buddhaseṭṭhassa tādinoti seṭṭhassa tādiguṇasamaṅgissa sikhissa",
  "atk-s0510a7:9_1": "buddhassa giraṁ saddaṁ ghosaṁ aññāya jānitvā. Nānāpupphaṁ gahetvānāti nāgapunnāgādianekāni",
  "atk-s0510a7:9_2": "pupphāni gahetvā āharitvā. Ākāsamhi samokirinti caṅkamantassa bhagavato muddhani",
  "atk-s0510a7:9_3": "ākāse okiriṁ pūjesiṁ.",
  "atk-s0510a7:10_0": "9.Tena kammena dvipadindāti dvipadānaṁ devabrahmamanussānaṁ inda padhānabhūta. Narāsabha",
  "atk-s0510a7:10_1": "narānaṁ āsabhabhūta. Pattomhi acalaṁ ṭhānanti tumhākaṁ santike pabbajitvā acalaṁ",
  "atk-s0510a7:10_2": "ṭhānaṁ nibbānaṁ patto amhi bhavāmi. Hitvā jayaparājayanti dibbamanussasampattisaṅkhātaṁ",
  "atk-s0510a7:10_3": "jayañca caturāpāyadukkhasaṅkhātaṁ parājayañca hitvā chaḍḍetvā nibbānaṁ pattosmīti",
  "atk-s0510a7:10_4": "attho. Sesaṁ suviññeyyamevāti.",
  "atk-s0510a7:11": "Avopupphiyattheraapadānavaṇṇanā samatto.",
  "atk-s0510a7:12": "3. Paccāgamaniyattheraapadānavaṇṇanā",
  "atk-s0510a7:13_0": "Sindhuyā nadiyā tīretiādikaṁ āyasmato paccāgamaniyattherassa apadānaṁ. Ayampi purimabuddhesu",
  "atk-s0510a7:13_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a7:13_2": "bhagavato kāle sindhuyā gaṅgāya samīpe cakkavākayoniyaṁ nibbatto pubbasambhārayuttattā",
  "atk-s0510a7:13_3": "pāṇino akhādanto sevālameva bhakkhayanto carati. Tasmiṁ samaye vipassibhagavā sattānuggahaṁ",
  "atk-s0510a7:13_4": "karonto tattha agamāsi. Tasmiṁ khaṇe so cakkavāko vijjotamānaṁ bhagavantaṁ disvā",
  "atk-s0510a7:13_5": "pasannamānaso tuṇḍena sālarukkhato sālapupphaṁ chinditvā āgamma pūjesi. So teneva",
  "atk-s0510a7:13_6": "cittappasādena tato cuto devaloke uppanno aparāparaṁ chakāmāvacarasampattiṁ anubhavitvā",
  "atk-s0510a7:13_7": "tato cuto manussaloke uppajjitvā cakkavattisampattiādayo anubhavitvā imasmiṁ buddhuppāde",
  "atk-s0510a7:13_8": "ekasmiṁ kulagehe nibbatto viññutaṁ patto pubbacaritavasena satthari pasanno pabbajitvā",
  "atk-s0510a7:13_9": "nacirasseva arahā ahosi, cakkavāko hutvā bhagavantaṁ disvā katthaci gantvā pupphamāharitvā",
  "atk-s0510a7:13_10": "pūjitattā pubbapuññanāmena paccāgamaniyattheroti pākaṭo.",
  "atk-s0510a7:14_0": "13. Attano pubbakammaṁ saritvā somanassajāto pubbacaritāpadānaṁ pakāsento sindhuyā",
  "atk-s0510a7:14_1": "nadiyā tīretiādimāha. Sīti saddaṁ kurumānā dhunāti kampatīti sindhu, nadati saddaṁ",
  "atk-s0510a7:14_2": "karonto gacchatīti nadi. Cakkavāko ahaṁ tadāti cakkaṁ sīghaṁ gacchantaṁ iva udake",
  "atk-s0510a7:14_3": "vā thale vā ākāse vā sīghaṁ vāti gacchatīti cakkavāko. Tadā vipassiṁ bhagavantaṁ",
  "atk-s0510a7:14_4": "dassanakāle ahaṁ cakkavāko ahosinti attho. Suddhasevālabhakkhohanti aññagocaraamissattā",
  "atk-s0510a7:14_5": "suddhasevālameva khādanto ahaṁ vasāmi. Pāpesu ca susaññatoti pubbavāsanāvasena pāpakaraṇe",
  "atk-s0510a7:14_6": "suṭṭhu saññato tīhi dvārehi saññato susikkhito.",
  "atk-s0510a7:15_0": "14.Addasaṁvirajaṁ buddhanti rāgadosamohavirahitattā virajaṁ nikkilesaṁ buddhaṁ addasaṁ",
  "atk-s0510a7:15_1": "addakkhiṁ. Gacchantaṁ anilañjaseti anilañjase ākāsapathe gacchantaṁ buddhaṁ. Tuṇḍena",
  "atk-s0510a7:15_2": "mayhaṁ mukhatuṇḍena tālaṁ sālapupphaṁ paggayha paggahetvā vipassissābhiropayiṁ vipassissa",
  "atk-s0510a7:15_3": "bhagavato pūjesinti attho. Sesaṁ suviññeyyamevāti.",
  "atk-s0510a7:16": "Paccāgamaniyattheraapadānavaṇṇanā samattā.",
  "atk-s0510a7:17": "4. Parappasādakattheraapadānavaṇṇanā",
  "atk-s0510a7:18_0": "Usabhaṁ pavaraṁ vīrantiādikaṁ āyasmato parappasādakattherassa apadānaṁ. Ayampi purimabuddhesu",
  "atk-s0510a7:18_1": "katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a7:18_2": "bhagavato kāle brāhmaṇakule nibbatto tiṇṇaṁ vedānaṁ pāragū itihāsapañcamānaṁ padako",
  "atk-s0510a7:18_3": "veyyākaraṇo sanighaṇḍukeṭubhānaṁ sākkharappabhedānaṁ lokāyatamahāpurisalakkhaṇesu",
  "atk-s0510a7:18_4": "anavayo nāmena selabrāhmaṇoti pākaṭo siddhatthaṁ bhagavantaṁ disvā dvattiṁsamahāpurisalakkhaṇehi",
  "atk-s0510a7:18_5": "asītianubyañjanehi cāti sayaṁ sobhamānaṁ disvā pasannamānaso anekehi kāraṇehi anekāhi",
  "atk-s0510a7:18_6": "upamāhi thomanaṁ pakāsesi. So tena puññakammena devaloke sakkamārādayo cha kāmāvacarasampattiyo",
  "atk-s0510a7:18_7": "anubhavitvā manussesu cakkavattisampattiṁ anubhavitvā imasmiṁ buddhuppāde vibhavasampanne",
  "atk-s0510a7:18_8": "ekasmiṁ kulagehe nibbatto viññutaṁ patto satthari pasīdisvā pabbajito nacirasseva",
  "atk-s0510a7:18_9": "catupaṭisambhidāchaḷabhiññappatto mahākhīṇāsavo ahosi, buddhassa thutiyā sattānaṁ",
  "atk-s0510a7:18_10": "sabbesaṁ cittappasādakaraṇato parappasādakattheroti pākaṭo.",
  "atk-s0510a7:19_0": "20. Ekadivasaṁ attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a7:19_1": "usabhaṁ pavaraṁ vīrantiādimāha. Tattha usabhanti vasabho nisabho visabho āsabhoti",
  "atk-s0510a7:19_2": "cattāro jeṭṭhapuṅgavā. Tattha gavasatajeṭṭhako vasabho, gavasahassajeṭṭhako nisabho,",
  "atk-s0510a7:19_3": "gavasatasahassajeṭṭhako visabho, gavakoṭisatasahassajeṭṭhako āsabhoti ca yassa kassaci",
  "atk-s0510a7:19_4": "thutiṁ karontā brāhmaṇapaṇḍitā bahussutā attano attano paññāvasena thutiṁ karonti,",
  "atk-s0510a7:19_5": "buddhānaṁ pana sabbākārena thutiṁ kātuṁ samattho ekopi natthi. Appameyyo hi buddho. Vuttañhetaṁ –",
  "atk-s0510a7:20": "“Buddhopi buddhassa bhaṇeyya vaṇṇaṁ, kappampi ce aññamabhāsamāno;",
  "atk-s0510a7:21": "Khīyetha kappo ciradīghamantare, vaṇṇo na khīyetha tathāgatassā”ti. –",
  "atk-s0510a7:22_0": "Ādikaṁ. Ayampi brāhmaṇo mukhārūḷhavasena ekapasīdanavasena “āsabha”nti vattabbe “usabha”ntiādimāha.",
  "atk-s0510a7:22_1": "Varitabbo patthetabboti varo. Anekesu kappasatasahassesu katavīriyattā vīro. Mahantaṁ",
  "atk-s0510a7:22_2": "sīlakkhandhādikaṁ esati gavesatīti mahesī, taṁ mahesiṁ buddhaṁ. Visesena kilesakhandhamārādayo",
  "atk-s0510a7:22_3": "māre jitavāti vijitāvī, taṁ vijitāvinaṁ sambuddhaṁ. Suvaṇṇassa vaṇṇo iva vaṇṇo yassa",
  "atk-s0510a7:22_4": "sambuddhassa so suvaṇṇavaṇṇo, taṁ suvaṇṇavaṇṇaṁ sambuddhaṁ disvā ko nāma satto nappasīdatīti.",
  "atk-s0510a7:23": "Parappasādakattheraapadānavaṇṇanā samattā.",
  "atk-s0510a7:24": "5. Bhisadāyakattheraapadānavaṇṇanā",
  "atk-s0510a7:25_0": "Vessabhūnāma nāmenātiādikaṁ āyasmato bhisadāyakattherassa apadānaṁ. Ayampi purimabuddhesu",
  "atk-s0510a7:25_1": "katādhikāro tattha tattha bhave vivaṭṭūpanissayāni puññāni upacinanto vessabhussa",
  "atk-s0510a7:25_2": "bhagavato kāle himavantasmiṁ hatthiyoniyaṁ nibbatto tasmiṁ paṭivasati. Tasmiṁ samaye",
  "atk-s0510a7:25_3": "vessabhū bhagavā vivekakāmo himavantamagamāsi. Taṁ disvā so hatthināgo pasannamānaso",
  "atk-s0510a7:25_4": "bhisamuḷālaṁ gahetvā bhagavantaṁ bhojesi. So tena puññakammena hatthiyonito cuto",
  "atk-s0510a7:25_5": "devaloke uppajjitvā tattha cha kāmāvacarasampattiyo anubhavitvā manussattamāgato",
  "atk-s0510a7:25_6": "manussesu cakkavattisampattiādayo anubhavitvā imasmiṁ buddhuppāde mahābhoge aññatarasmiṁ",
  "atk-s0510a7:25_7": "kule nibbatto pubbavāsanābalena satthari pasanno pabbajitvā nacirasseva arahā ahosi,",
  "atk-s0510a7:25_8": "so pubbe katakusalanāmena bhisadāyakattheroti pākaṭo.",
  "atk-s0510a7:26_0": "29. So attano pubbakammaṁ saritvā pubbacaritāpadānaṁ dassento vessabhū nāma nāmenātiādimāha.",
  "atk-s0510a7:26_1": "Tattha vessabhūti vessaṁ bhunāti atikkamatīti vessabhū. Atha vā vesse vāṇijakamme",
  "atk-s0510a7:26_2": "vā kāmarāgādike vā kusalādikamme vā vatthukāmakilesakāme vā bhunāti abhibhavatīti",
  "atk-s0510a7:26_3": "vessabhū, so nāmena vessabhū nāma bhagavā. Isīnaṁ tatiyo ahūti kusaladhamme esati",
  "atk-s0510a7:26_4": "gavesatīti isi, “vipassī, sikhī, vessabhū”ti vuttattā tatiyo isi tatiyo bhagavā ahu",
  "atk-s0510a7:26_5": "ahosīti attho. Kānanaṁ vanamoggayhāti kānanasaṅkhātaṁ vanaṁ ogayha ogahetvā pāvisīti attho.",
  "atk-s0510a7:27": "30.Bhisamuḷālaṁ gaṇhitvāti dvipadacatuppadānaṁ chātakaṁ bhisati hiṁsati vināsetīti bhisaṁ, ko so? Padumakando, bhisañca muḷālañca bhisamuḷālaṁ, taṁ bhisamuḷālaṁ gahetvāti attho.",
  "atk-s0510a7:28_0": "31.Karena ca parāmaṭṭhoti taṁ mayā dinnadānaṁ, vessabhūvarabuddhinā uttamabuddhinā",
  "atk-s0510a7:28_1": "vessabhunā karena hatthatalena parāmaṭṭho katasamphasso ahosi. Sukhāhaṁ nābhijānāmi,",
  "atk-s0510a7:28_2": "samaṁ tena kutottarinti tena sukhena samaṁ sukhaṁ nābhijānāmi, tato uttariṁ tato",
  "atk-s0510a7:28_3": "paraṁ tato adhikaṁ sukhaṁ kutoti attho. Sesaṁ nayānusārena suviññeyyanti.",
  "atk-s0510a7:29": "Bhisadāyakattheraapadānavaṇṇanā samattā.",
  "atk-s0510a7:30": "6. Sucintitattheraapadānavaṇṇanā",
  "atk-s0510a7:31_0": "Giriduggacaro āsintiādikaṁ āyasmato sucintitattherassa apadānaṁ. Ayampi purimabuddhesu",
  "atk-s0510a7:31_1": "katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a7:31_2": "bhagavato kāle himavantappadese nesādakule uppanno migasūkarādayo vadhitvā khādanto",
  "atk-s0510a7:31_3": "viharati. Tadā lokanātho lokānuggahaṁ sattānuddayatañca paṭicca himavantamagamāsi.",
  "atk-s0510a7:31_4": "Tadā so nesādo bhagavantaṁ disvā pasannamānaso attano khādanatthāya ānītaṁ varamadhuramaṁsaṁ",
  "atk-s0510a7:31_5": "adāsi. Paṭiggahesi bhagavā tassānukampāya, taṁ bhuñjitvā anumodanaṁ vatvā pakkāmi.",
  "atk-s0510a7:31_6": "So teneva puññena teneva somanassena tato cuto sugatīsu saṁsaranto cha kāmāvacarasampattiyo",
  "atk-s0510a7:31_7": "anubhavitvā manussesu cakkavattisampattiādayo anubhavitvā imasmiṁ buddhuppāde kulagehe",
  "atk-s0510a7:31_8": "nibbatto satthari pasīditvā pabbajito nacirasseva arahā ahosi.",
  "atk-s0510a7:32_0": "36. Catupaṭisambhidāpañcābhiññādibhedaṁ patvā attano pubbakammaṁ saritvā somanassajāto",
  "atk-s0510a7:32_1": "pubbacaritāpadānaṁ pakāsento giriduggacaro āsintiādimāha. Girati saddaṁ karotīti",
  "atk-s0510a7:32_2": "giri, ko so? Silāpaṁsumayapabbato, duṭṭhu dukkhena gamanīyaṁ duggaṁ, girīhi duggaṁ",
  "atk-s0510a7:32_3": "giriduggaṁ, duggamoti attho. Tasmiṁ giridugge pabbatantare caro caraṇasīlo āsiṁ ahosiṁ.",
  "atk-s0510a7:32_4": "Abhijātova kesarīti abhi visesena jāto nibbatto kesarīva kesarasīho iva giriduggasmiṁ carāmīti attho.",
  "atk-s0510a7:33": "40.Giriduggaṁ pavisiṁ ahanti ahaṁ tadā tena maṁsadānena pītisomanassajāto pabbatantaraṁ pāvisiṁ. Sesaṁ uttānatthamevāti.",
  "atk-s0510a7:34": "Sucintitattheraapadānavaṇṇanā samattā.",
  "atk-s0510a7:35": "7. Vatthadāyakattheraapadānavaṇṇanā",
  "atk-s0510a7:36_0": "Pakkhijātotadā āsintiādikaṁ āyasmato vatthadāyakattherassa apadānaṁ. Ayampi purimabuddhesu",
  "atk-s0510a7:36_1": "katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a7:36_2": "bhagavato kāle supaṇṇayoniyaṁ nibbatto gandhamādanapabbataṁ gacchantaṁ atthadassiṁ",
  "atk-s0510a7:36_3": "bhagavantaṁ disvā pasannamānaso supaṇṇavaṇṇaṁ vijahitvā māṇavakavaṇṇaṁ nimminitvā",
  "atk-s0510a7:36_4": "mahagghaṁ dibbavatthaṁ ādāya bhagavantaṁ pūjesi. Sopi bhagavā paṭiggahetvā anumodanaṁ",
  "atk-s0510a7:36_5": "vatvā pakkāmi. So teneva somanassena vītināmetvā yāvatāyukaṁ ṭhatvā tato cuto devaloke",
  "atk-s0510a7:36_6": "nibbatto tattha aparāparaṁ saṁsaranto puññāni anubhavitvā tato manussesu manussasampattinti",
  "atk-s0510a7:36_7": "sabbattha mahagghaṁ vatthābharaṇaṁ laddhaṁ, tato uppannuppannabhave vatthacchāyāya",
  "atk-s0510a7:36_8": "gatagataṭṭhāne vasanto imasmiṁ buddhuppāde ekasmiṁ kulagehe nibbatto viññutaṁ patto",
  "atk-s0510a7:36_9": "satthari pasīditvā pabbajito nacirasseva chaḷabhiññappattakhīṇāsavo ahosi, pubbe",
  "atk-s0510a7:36_10": "katapuññanāmena vatthadāyakattheroti pākaṭo.",
  "atk-s0510a7:37_0": "45. So attano pubbakammaṁ saritvā somanassajāto pubbacaritāpadānaṁ pakāsento pakkhijāto",
  "atk-s0510a7:37_1": "tadā āsintiādimāha. Tattha pakkhijātoti pakkhandati upalavati sakuṇo etenāti pakkhaṁ,",
  "atk-s0510a7:37_2": "pakkhamassa atthīti pakkhī, pakkhiyoniyaṁ jāto nibbattoti attho. Supaṇṇoti sundaraṁ",
  "atk-s0510a7:37_3": "paṇṇaṁ pattaṁ yassa so supaṇṇo, vātaggāhasuvaṇṇavaṇṇajalamānapattamahābhāroti attho.",
  "atk-s0510a7:37_4": "Garuḷādhipoti nāge gaṇhanatthāya garuṁ bhāraṁ pāsāṇaṁ giḷantīti garuḷā, garuḷānaṁ",
  "atk-s0510a7:37_5": "adhipo rājāti garuḷādhipo, virajaṁ buddhaṁ addasāhanti sambandho.",
  "atk-s0510a7:38": "Vatthadāyakattheraapadānavaṇṇanā samattā.",
  "atk-s0510a7:39": "8. Ambadāyakattheraapadānavaṇṇanā",
  "atk-s0510a7:40_0": "Anomadassī bhagavātiādikaṁ āyasmato ambadāyakattherassa apadānaṁ. Ayampi purimabuddhesu",
  "atk-s0510a7:40_1": "katādhikāro tattha tattha bhave vivaṭṭūpanissayāni puññāni upacinanto anomadassissa",
  "atk-s0510a7:40_2": "bhagavato kāle vānarayoniyaṁ nibbatto himavante kapirājā hutvā paṭivasati. Tasmiṁ",
  "atk-s0510a7:40_3": "samaye anomadassī bhagavā tassānukampāya himavantamagamāsi. Atha so kapirājā bhagavantaṁ",
  "atk-s0510a7:40_4": "disvā pasannamānaso sumadhuraṁ ambaphalaṁ khuddamadhunā adāsi. Atha bhagavā tassa",
  "atk-s0510a7:40_5": "passantasseva taṁ sabbaṁ paribhuñjitvā anumodanaṁ vatvā pakkāmi. Atha so somanassasampannahadayo",
  "atk-s0510a7:40_6": "teneva pītisomanassena yāvatāyukaṁ ṭhatvā tato cuto devaloke nibbatto aparāparaṁ",
  "atk-s0510a7:40_7": "tattha dibbasukhamanubhavitvā manussesu ca manussasampattiṁ anubhavitvā imasmiṁ buddhuppāde",
  "atk-s0510a7:40_8": "vibhavasampanne ekasmiṁ kulagehe nibbatto satthari pasīditvā pabbajitvā nacirasseva",
  "atk-s0510a7:40_9": "chaḷabhiññappatto ahosi. Pubbapuññanāmena ambadāyakattheroti pākaṭo.",
  "atk-s0510a7:41_0": "53. So aparabhāge attanā katakusalabījaṁ disvā somanassajāto attano pubbacaritāpadānaṁ",
  "atk-s0510a7:41_1": "pakāsento anomadassī bhagavātiādimāha. Mettāya aphari loke, appamāṇe nirūpadhīti",
  "atk-s0510a7:41_2": "so bhagavā sabbaloke appamāṇe satte “sukhī hontū”tiādinā nirupadhi upadhivirahitaṁ",
  "atk-s0510a7:41_3": "katvā mettāya mettacittena aphari patthari vaḍḍhesīti attho.",
  "atk-s0510a7:42": "54.Kapi ahaṁ tadā āsinti tadā tassāgamanakāle kapirājā ahosinti attho.",
  "atk-s0510a7:43": "Ambadāyakattheraapadānavaṇṇanā samattā.",
  "atk-s0510a7:44": "9. Sumanattheraapadānavaṇṇanā",
  "atk-s0510a7:45_0": "Sumanonāma nāmenātiādikaṁ āyasmato sumanattherassa apadānaṁ. Ayampi purimabuddhesu",
  "atk-s0510a7:45_1": "katādhikāro tattha tattha bhave vivaṭṭūpanissayāni puññāni upacinanto sikhissa bhagavato",
  "atk-s0510a7:45_2": "kāle mālākārassa kulagehe nibbatto vuddhimanvāya saddhājāto bhagavati pasannamānaso",
  "atk-s0510a7:45_3": "sumanamālāmuṭṭhiyo gahetvā ubhohi hatthehi pūjesi. So tena puññena devamanussesu",
  "atk-s0510a7:45_4": "dve sampattiyo anubhavitvā imasmiṁ buddhuppāde ekasmiṁ kulagehe nibbatto vuddhimanvāya",
  "atk-s0510a7:45_5": "puttadārehi vaḍḍhitvā sumananāmena pākaṭo satthari pasīditvā pabbajito nacirasseva arahā ahosi.",
  "atk-s0510a7:46_0": "62. So arahā hutvā attano pubbakammaṁ saritvā somanassajāto attano pubbacaritāpadānaṁ",
  "atk-s0510a7:46_1": "pakāsento sumano nāma nāmenātiādimāha. Sundaraṁ manaṁ cittaṁ yassa so sumano. Saddhāpasādabahumānena",
  "atk-s0510a7:46_2": "yutto nāmena sumano nāma mālākāro tadā ahaṁ ahosiṁ.",
  "atk-s0510a7:47_0": "63.Sikhino lokabandhunoti sikhā muddhā kāsatīti sikhī. Atha vā sampayuttasampayoge",
  "atk-s0510a7:47_1": "khādati viddhaṁsetīti sikhī, kā sā? Aggisikhā, aggisikhā viya sikhāya dippanato sikhī.",
  "atk-s0510a7:47_2": "Yathā aggisikhā jotati pākaṭā hoti, sikhī pattatiṇakaṭṭhapalāsādike dahati, evamayampi",
  "atk-s0510a7:47_3": "bhagavā nīlapītādiraṁsīhi jotati sakalalokasannivāse pākaṭo hoti. Sakasantānagatasabbakilese",
  "atk-s0510a7:47_4": "soseti viddhaṁseti jhāpetīti vohāranāmaṁ nāmakammaṁ nāmadheyyaṁ, tassa sikhino. Sakalalokassa",
  "atk-s0510a7:47_5": "bandhuñātakoti lokabandhu, tassa sikhino lokabandhuno bhagavato sumanapupphaṁ abhiropayiṁ pūjesinti attho.",
  "atk-s0510a7:48": "Sumanattheraapadānavaṇṇanā samattā.",
  "atk-s0510a7:49": "10. Pupphacaṅkoṭiyattheraapadānavaṇṇanā",
  "atk-s0510a7:50_0": "Abhītarūpaṁ sīhaṁ vātiādikaṁ āyasmato pupphacaṅkoṭiyattherassa apadānaṁ. Ayampi purimabuddhesu",
  "atk-s0510a7:50_1": "katādhikāro tattha tattha bhave vivaṭṭūpanissayāni puññāni upacinanto sikhissa bhagavato",
  "atk-s0510a7:50_2": "kāle ekasmiṁ kulagehe nibbatto viññutaṁ patto mahāvibhavasampanno satthari pasīditvā",
  "atk-s0510a7:50_3": "pasannākāraṁ dassento suvaṇṇavaṇṇaṁ anojapupphamocinitvā caṅkoṭakaṁ pūretvā bhagavantaṁ",
  "atk-s0510a7:50_4": "pūjetvā “bhagavā, imassa nissandena nibbattanibbattaṭṭhāne suvaṇṇavaṇṇo pūjanīyo",
  "atk-s0510a7:50_5": "hutvā nibbānaṁ pāpuṇeyya”nti patthanamakāsi. So tena puññakammena devamanussesu nibbatto",
  "atk-s0510a7:50_6": "sabbattha pūjito suvaṇṇavaṇṇo abhirūpo ahosi. So aparabhāge imasmiṁ buddhuppāde vibhavasampanne",
  "atk-s0510a7:50_7": "ekasmiṁ kulagehe nibbatto vuddhippatto satthari pasīditvā pabbajito vipassanaṁ vaḍḍhetvā",
  "atk-s0510a7:50_8": "nacirasseva arahā ahosi.",
  "atk-s0510a7:51_0": "68-9. So pattaarahattaphalo attano pubbakammaṁ saritvā somanassajāto pubbacaritāpadānaṁ",
  "atk-s0510a7:51_1": "pakāsento abhītarūpaṁ sīhaṁ vātiādimāha. Tattha sīhanti dvipadacatuppadādayo satte",
  "atk-s0510a7:51_2": "abhibhavati ajjhottharatīti sīho, abhītarūpo abhītasabhāvo, taṁ abhītarūpaṁ sīhaṁ",
  "atk-s0510a7:51_3": "iva nisinnaṁ pūjesinti sambandho. Pakkhīnaṁ aggaṁ garuḷarājaṁ iva pavaraṁ uttamaṁ",
  "atk-s0510a7:51_4": "byaggharājaṁ iva abhi visesena jātaṁ sabbasīhānaṁ visesaṁ kesarasīhaṁ iva tilokassa",
  "atk-s0510a7:51_5": "saraṇaṁ sikhiṁ sammāsambuddhaṁ. Kiṁ bhūtaṁ? Anejaṁ nikkilesaṁ khandhamārādīhi aparājitaṁ",
  "atk-s0510a7:51_6": "nisinnaṁ sikhinti sambandho. Māraṇānagganti sabbakilesānaṁ māraṇe sosane viddhaṁsane",
  "atk-s0510a7:51_7": "aggaṁ seṭṭhaṁ kilese mārentānaṁ paccekabuddhabuddhasāvakānaṁ vijjamānānampi tesaṁ",
  "atk-s0510a7:51_8": "agganti attho. Bhikkhusaṅghapurakkhataṁ parivāritaṁ parivāretvā nisinnaṁ sikhinti sambandho.",
  "atk-s0510a7:52": "70.Caṅkoṭake ṭhapetvānāti uttamaṁ anojapupphaṁ karaṇḍake pūretvā sikhīsambuddhaṁ seṭṭhaṁ samokiriṁ pūjesinti attho.",
  "atk-s0510a7:53": "Pupphacaṅkoṭiyattheraapadānavaṇṇanā samattā.",
  "atk-s0510a7:54": "Sattamavaggavaṇṇanā samattā."
}