{
  "anya-e0104n11:0": "23. Paññābhāvanānisaṁsaniddesavaṇṇanā",
  "anya-e0104n11:1": "Ānisaṁsapakāsanāvaṇṇanā",
  "anya-e0104n11:2_0": "854.Anekasatānisaṁsā sāvakabodhiādivipulodātaguṇavisesāvahattā. Vitthāratoti nayadassanaṁ",
  "anya-e0104n11:2_1": "akatvā ‘‘ayampi paññābhāvanāya ānisaṁso, ayampī’’ti anupadadassanavasena vitthārato",
  "anya-e0104n11:2_2": "pakāsetuṁ na sukaraṁ atibahubhāvato. Assāti paññābhāvanāya. Nānākilesaviddhaṁsananti",
  "anya-e0104n11:2_3": "sakkāyadiṭṭhivicikicchādivasena nānāvidhānaṁ kilesadhammānaṁ tadaṅgādivasena pajahanaṁ.",
  "anya-e0104n11:2_4": "Ariyaphalarasānubhavananti sotāpattiphalādiphalasukhapaṭisaṁvedanaṁ.",
  "anya-e0104n11:3": "Nānākilesaviddhaṁsanakathāvaṇṇanā",
  "anya-e0104n11:4_0": "855. ‘‘Ariyaphalarasānubhavana’’nti eteneva kilesānaṁ paṭippassaddhippahānaṁ dīpīyatīti",
  "anya-e0104n11:4_1": "‘‘ariyamaggakkhaṇe’’ti visesavacanaṁ, tabbhāvabhāvato vā. Siddhe hi samucchedappahāne",
  "anya-e0104n11:4_2": "paṭippassaddhippahānaṁ siddhameva hotīti.",
  "anya-e0104n11:5_0": "Bhīmavegānupatitāti sakalaṁ lokaṁ bhindantena viya bhīmena bhayānakena vegena sahasā",
  "anya-e0104n11:5_1": "patitā. Siluccayeti pabbate selaputhule. Satejujjalamaṇḍaloti saradakālasamiddhena",
  "anya-e0104n11:5_2": "attano tejasā samujjaladuddikkhamaṇḍalo. Vadhabandhanādiduggatiparipakkilesādijātiādisabbānatthavidhāyakaṁ.",
  "anya-e0104n11:5_3": "Sandiṭṭhikanti paccakkhabhūtaṁ. Jaññāti jāneyya. Idhāti imissaṁ paññābhāvanāyaṁ.",
  "anya-e0104n11:6": "Phalasamāpattikathāvaṇṇanā",
  "anya-e0104n11:7_0": "856. Ariyassa maggassa phalaṁ ariyaphalaṁ, ariyañca taṁ visuddhattā phalañcātipi",
  "anya-e0104n11:7_1": "ariyaphalaṁ, tassa raso, paṭippassaddhivimuttisukhaṁ, anubhavanaṁ nibbānārammaṇassa",
  "anya-e0104n11:7_2": "tassa paṭisevanaṁ. Tatrāti tesu dvīsu ākāresu. Assāti ariyaphalassa.",
  "anya-e0104n11:8_0": "857. Saṁyojanesu pahīnesu sabbepi kilesā pahīnāyeva hontīti saṁyojanānaṁyeva gahaṇaṁ.",
  "anya-e0104n11:8_1": "Saṁyojanappahānamattameva ariyamaggassa phalaṁ nāma, na aññaṁ kiñci atthantaraṁ vipākabhūtanti",
  "anya-e0104n11:8_2": "adhippāyo. Tenāha ‘‘phalaṁ nāma na koci añño dhammo atthī’’ti. Ke panetaṁ vadantīti?",
  "anya-e0104n11:8_3": "Andhakādayo. Te hi ‘‘arahattaṁ arahattanti, āvuso, vuccati…pe… mohakkhayo’’ti (saṁ.",
  "anya-e0104n11:8_4": "ni. 4.315) suttapadassa atthaṁ aññathā gahetvā nippariyāyato ‘‘arahattaṁ nāma kiñci",
  "anya-e0104n11:8_5": "natthi, kilesappahānameva tathā voharīyatī’’ti vadantā sesaphalepi paṭikkhipanti.",
  "anya-e0104n11:8_6": "Idaṁ suttampīti paṭisambhidāmaggapāḷimāha. Pakaṭṭho ukkaṭṭho yogoti payogo, ariyamaggo,",
  "anya-e0104n11:8_7": "payoganimittaṁ jātakilesānaṁ paṭippassaddhi payogapaṭippassaddhi. Yā pana ariyamaggassa",
  "anya-e0104n11:8_8": "bhāvitattā labbhamānāpi yassā vipākapaññāya nippajjamānāya nippajjati, sā paṭippassaddhiyaṁ",
  "anya-e0104n11:8_9": "nipphādetabbāyaṁ paññāti paṭippassaddhipaññāti vuttā. Sammādiṭṭhi micchādiṭṭhiyā",
  "anya-e0104n11:8_10": "vuṭṭhātīti sammādiṭṭhiyā ujuvipaccanīkadassanavasena vatvā tadaññatopi vuṭṭhānaṁ",
  "anya-e0104n11:8_11": "dassetuṁ ‘‘tadanuvattakakilesehī’’ti vuttaṁ, tassā micchādiṭṭhiyā sampayogato, upanissayato",
  "anya-e0104n11:8_12": "ca anuvattakakilesehi. Tena tadekaṭṭhappahānamāha. Khandhehīti tadanuvattakakkhandhehi,",
  "anya-e0104n11:8_13": "tāya micchādiṭṭhiyā sampayuttakkhandhehi ceva tappaccayā āyatiṁ uppajjanakkhandhehi",
  "anya-e0104n11:8_14": "cāti attho. Bahiddhā ca sabbanimittehīti yathāvuttakilesakkhandhehi bahiddhābhūtehi",
  "anya-e0104n11:8_15": "vipassanāya gocarabhūtehi sabbasaṅkhāranimittehi.",
  "anya-e0104n11:9_0": "Evaṁ maggakiccaṁ dassetvā idāni tassa vasena phalaṁ dassetuṁ ‘‘tampayogapaṭippassaddhattā’’tiādi",
  "anya-e0104n11:9_1": "vuttaṁ. Tattha tampayogapaṭippassaddhattāti tassa ajjhattabahiddhā vuṭṭhānādipayogassa",
  "anya-e0104n11:9_2": "paṭippassaddhattā. Maggo hi nimittato, pavattato ca vuṭṭhahanto kilese pajahatīti",
  "anya-e0104n11:9_3": "attano khaṇe taṁ payogaṁ karoti nāma, phalakkhaṇe panassa so payogo paṭippassaddho",
  "anya-e0104n11:9_4": "vūpasanto nāma hoti. Tena vuttaṁ ‘‘tampayogapaṭippassaddhattā’’ti. Uppajjatīti maggānantaraṁ",
  "anya-e0104n11:9_5": "dvikkhattuṁ vā tikkhattuṁ vā uppajjati. Phalasamāpattikāle pana bahukkhattuṁ, nirodhā",
  "anya-e0104n11:9_6": "vuṭṭhahantassa dvikkhattuṁ uppajjati. Sabbampi yathāvuttapayogapaṭippassaddhinimittaṁ",
  "anya-e0104n11:9_7": "uppajjanato ‘‘tampayogapaṭippassaddhattā uppajjatī’’ti vuttaṁ. Maggassetaṁ phalanti",
  "anya-e0104n11:9_8": "yathāvuttā vipākā sammādiṭṭhi nāma, etaṁ ariyamaggassa phalanti veditabbaṁ. Vitthāretabbanti",
  "anya-e0104n11:9_9": "‘‘sotāpattimaggakkhaṇe abhiniropanaṭṭhena sammāsaṅkappo micchāsaṅkappā’’tiādinā (paṭi.",
  "anya-e0104n11:9_10": "ma. 1.63) saṅkappādivasena, sesamaggavasena ca vitthārato veditabbaṁ.",
  "anya-e0104n11:10_0": "Cattāri ca sāmaññaphalāni, ime dhammā appamāṇārammaṇāti appamāṇārammaṇatāya maggehi",
  "anya-e0104n11:10_1": "nibbisesatāya. Tathā nevasaññānāsaññāyatanasaṅkhāto mahaggato dhammo nirodhato vuṭṭhānavelāyaṁ",
  "anya-e0104n11:10_2": "appamāṇassa dhammassa anantarapaccayena paccayoti ariyaphalassa anantarapaccayatāya",
  "anya-e0104n11:10_3": "ca dīpanāti evamādīnipi ettha ariyaphalassa sabhāvadhammabhāvena atthitāya sādhakāni,",
  "anya-e0104n11:10_4": "na yathādassitapaṭisambhidāmaggapāḷiyevāti adhippāyo.",
  "anya-e0104n11:11": "858.Phalasamāpattiyanti phalapavattisaṅkhātāya samāpattiyaṁ. Assāti ariyaphalassa. Sarūpakattukāraṇākāraṭṭhitivuṭṭhānānantaravasena idaṁ pañhākammaṁ.",
  "anya-e0104n11:12": "859.Ariyaphalassa nirodhe appanāti ariyassa phalajhānassa nibbāne ārammaṇabhūte appanākārena pavatti.",
  "anya-e0104n11:13_0": "860.Sabbepi puthujjanāti jhānasamāpattilābhinopi puthujjanā na samāpajjanti, pageva",
  "anya-e0104n11:13_1": "itare. Ariyā sabbepi phalasamāpattiṁ samāpajjantīti kāmaṁ sāmaññajotanā, sā pana",
  "anya-e0104n11:13_2": "visesaniviṭṭhāyeva hoti. Adhigatattāti pana hetukittanaṁ. Uparimānampi heṭṭhimāya",
  "anya-e0104n11:13_3": "lokiyasamāpattiyā viya samāpajjanaṁ sādhentaṁ viya ṭhitanti taṁ nivattento ‘‘uparimā",
  "anya-e0104n11:13_4": "panā’’tiādimāha. Tattha uparimāti sakadāgāmiādayo. Heṭṭhimanti sotāpattiphalādiṁ.",
  "anya-e0104n11:13_5": "Na samāpajjanti satipi adhigatatte. Kasmāti ce? Kāraṇamāha ‘‘puggalantarabhāvūpagamanena",
  "anya-e0104n11:13_6": "paṭippassaddhattā’’ti. Etena uparimo ariyo heṭṭhimaṁ phalasamāpattiṁ samāpajjati",
  "anya-e0104n11:13_7": "attanā adhigatattā, yathā taṁ lokiyasamāpattinti, evaṁ pavattaṁ hetuṁ byabhicāreti.",
  "anya-e0104n11:13_8": "Na hi lokiyajjhānesu puggalantarabhāvūpagamanaṁ nāma atthi visesābhāvato. Idha pana",
  "anya-e0104n11:13_9": "asamugghāṭitakammakilesanirodhanena puthujjanehi viya sotāpannassa, sotāpannādīhi",
  "anya-e0104n11:13_10": "sakadāgāmiādīnaṁ puggalantarabhāvūpagamanaṁ atthi. Yato heṭṭhimā heṭṭhimā phaladhammā",
  "anya-e0104n11:13_11": "uparūpari maggadhammehi nivattitā paṭipakkhehi viya abhibhūtā appavattidhammataṁyeva",
  "anya-e0104n11:13_12": "āpannā. Tenāha ‘‘paṭippassaddhattā’’ti.",
  "anya-e0104n11:14_0": "Apica kusalakiriyapavatti nāma aññādisī, vipākapavatti ca aññādisī, anantaraphalattā",
  "anya-e0104n11:14_1": "ca lokuttarakusalānaṁ heṭṭhimato uparimo bhavantaragato viya hoti. Taṁtaṁphalavaseneva",
  "anya-e0104n11:14_2": "hi ariyānaṁ sotāpannādināmalābho. Te sace aññaphalasamaṅginopi honti, sotāpannādināmampi",
  "anya-e0104n11:14_3": "tesaṁ avaṭṭhitaṁ siyā, tena tena jhānena gahitapaṭisandhiko viyāti tassa tassa ariyassa",
  "anya-e0104n11:14_4": "taṁ taṁ phalaṁ bhavaṅgasadisanti na uparimassa heṭṭhimaphalasamaṅgitāya lesopi sambhavati,",
  "anya-e0104n11:14_5": "kuto tassa samāpajjananti daṭṭhabbaṁ. Heṭṭhimā ca uparimanti heṭṭhimā ca sotāpannādayo",
  "anya-e0104n11:14_6": "ariyā uparimaṁ sakadāgāmiphalādiṁ na samāpajjantīti sambandho. Tattha kāraṇamāha",
  "anya-e0104n11:14_7": "‘‘anadhigatattā’’ti. Na hi anadhigatasamāpattiṁ samāpajjituṁ sakkā.",
  "anya-e0104n11:15_0": "‘‘Attano attanoyeva pana phalaṁ samāpajjantī’’ti iminā sabbepi ariyā attano attano",
  "anya-e0104n11:15_1": "phalasamāpattiṁ samāpajjantīti atthe āpanne tattha kesañci matibhedaṁ dassetuṁ ‘‘keci",
  "anya-e0104n11:15_2": "panā’’tiādi vuttaṁ. Ete hi samādhismiṁ paripūrakārinoti yasmā hi te ‘‘uparimā dve’’ti",
  "anya-e0104n11:15_3": "vuttā anāgāmino, arahanto ca samādhismiṁ paripūrakārino, itare pana sīlesu paripūrakārino,",
  "anya-e0104n11:15_4": "tasmā dve eva phalasamāpattiṁ samāpajjantīti. Na hi samādhipāripūriyā vinā samāpattivaḷañjanaṁ",
  "anya-e0104n11:15_5": "sambhavatīti adhippāyo. Tanti ‘‘samādhismiṁ paripūrakārino’’ti tehi vuttakāraṇaṁ.",
  "anya-e0104n11:15_6": "Akāraṇamevāti ayuttiyeva. Kasmāti ce? Āha ‘‘puthujjanassāpī’’tiādi. Tassattho – sabbaso",
  "anya-e0104n11:15_7": "asamucchinnakilesassa puthujjanassāpi attanā paṭiladdhalokiyasamāpattisamāpajjanaṁ",
  "anya-e0104n11:15_8": "labbhati, kimaṅgaṁ pana samucchinnekaccakilesānaṁ heṭṭhimānaṁ ariyānaṁ, tasmā tesaṁ",
  "anya-e0104n11:15_9": "samādhismiṁ aparipūrakāritā attano phalasamāpattiṁ asamāpajjanassa akāraṇanti. Yutticintā",
  "anya-e0104n11:15_10": "nāma pāḷianāruḷhe atthe yuttā, ayaṁ panattho pāḷiāruḷhoti kāraṇāpadese anādarakaraṇamukhena",
  "anya-e0104n11:15_11": "pāḷiṁ dassento ‘‘kiñcetthā’’tiādimāha. Sotāpattimaggapaṭilābhatthāyāti sotāpattimaggassa",
  "anya-e0104n11:15_12": "samadhigamāya. Sotāpattiphalasamāpattatthāyāti sotāpattiphalasamāpattiyā samāpajjanatthaṁ. Esa nayo sesesupi.",
  "anya-e0104n11:16_0": "Ettha ca ‘‘suññatavihārasamāpattatthāya animittavihārasamāpattatthāyā’’tiādinā sarūpato",
  "anya-e0104n11:16_1": "uddhaṭattā tato pubbe āgatā maggaphalavārā appaṇihitavasena vuttā. Tattha anattānupassanāmukhena,",
  "anya-e0104n11:16_2": "aniccānupassanāmukhena ca pavattānaṁ phalasamāpattīnaṁ purecarā gotrabhudhammā navadasabhāvena",
  "anya-e0104n11:16_3": "vuttāti veditabbā. ‘‘Sotāpattiphalasamāpattatthāyā’’tiādinā pana catūsupi phalesu",
  "anya-e0104n11:16_4": "ekasadisaṁ desanāya āgatattā sotāpannasakadāgāminopi attano phalaṁ samāpajjantīti",
  "anya-e0104n11:16_5": "viññāyati. Maggānantaraphalavasena taṁ vuttanti ca na sakkā vattuṁ vipassanāvasena",
  "anya-e0104n11:16_6": "dasannaṁ gotrabhudhammānaṁ dassanavasena desanāya āraddhattā, maggavāreneva ca tadatthasiddhito.",
  "anya-e0104n11:16_7": "Na ca maggānantaraṁ phalaṁ ‘‘phalasamāpattī’’ti vuccati visuṁ parikammābhāvato. Tasmā",
  "anya-e0104n11:16_8": "phalasamāpattivacaneneva sotāpannādīnampi phalasamāpattisamāpajjanaṁ siddhaṁ. Tenāha ‘‘tasmā’’tiādi.",
  "anya-e0104n11:17_0": "861. Payojanampi tadatthāya paṭipattiyā kāraṇaṁ hoti tannimittaṁ paṭipajjanatoti",
  "anya-e0104n11:17_1": "‘‘kasmā samāpajjantī’’ti kāraṇaṁ pucchitvā ‘‘diṭṭhadhammasukhavihārattha’’nti payojanaṁ",
  "anya-e0104n11:17_2": "vissajjitaṁ. Kasmāti vā sampadāne nissakkavacanaṁ, kissāti vuttaṁ hoti. Diṭṭhadhammasukhavihāratthanti",
  "anya-e0104n11:17_3": "diṭṭheva dhamme kilesadarathapariḷāhavūpasamena santena sukhavihārena viharaṇatthaṁ.",
  "anya-e0104n11:17_4": "Satipi vipākabhāve parikammena vinā anuppajjanato phalasamāpattidhammānaṁ tassa tassa",
  "anya-e0104n11:17_5": "ariyassa rucivaseneva pavatti, yato nesaṁ sādhipatitāti āha ‘‘addhāna…pe… samāpajjantī’’ti.",
  "anya-e0104n11:18_0": "862.Dvīhi ākārehīti dvīhi kāraṇehi. Yathā hi lokiyajjhānānaṁ samadhigamo sampayogasamaṅgibhāvena",
  "anya-e0104n11:18_1": "sijjhamāno pahānaṅgasamatikkamamukhena vuccati tathā samadhigantabbattā, evaṁ phalasamāpattipi",
  "anya-e0104n11:18_2": "nibbānamanasikārena sijjhamānā tadaññārammaṇāmanasikāramukhena vuccati sabbasaṅkhārato",
  "anya-e0104n11:18_3": "vinivaṭṭitamānasatāvasena samijjhanato. Tenāha ‘‘nibbānato’’tiādi. Udayabbayañāṇādiñāṇaparamparavasena",
  "anya-e0104n11:18_4": "hi sabbaphalacittaṁ saṅkhārato sabbaso nibbinnavirattacittassa tato vinissaṭanibbānārammaṇaṁ",
  "anya-e0104n11:18_5": "pavattati. Evaṁ pavattamānañca taṁ nibbānato aññassa ārammaṇassa amanasikārā, nibbānassa",
  "anya-e0104n11:18_6": "ca manasikārā pavattatīti vuccati.",
  "anya-e0104n11:19_0": "Animittāyacetovimuttiyāti animittavimokkhadvayāya phalasamāpattiyā, aniccānupassanāmukhena",
  "anya-e0104n11:19_1": "vā samāpajjitabbāya phalasamāpattiyā. Samāpattiyāti samāpajjanatthāya. Sabbanimittānanti",
  "anya-e0104n11:19_2": "rūpādisabbasaṅkhāranimittānaṁ. Amanasikāroti ādīnavato disvā vissaṭṭhatāya anāvajjanaṁ",
  "anya-e0104n11:19_3": "asamannāhāro. Animittāya ca dhātuyā manasikāroti sabbasaṅkhāranimittābhāvato animittāya.",
  "anya-e0104n11:19_4": "Kehici paccayehi na saṅkhatattā ca asaṅkhatāti laddhanāmāya asaṅkhatāya dhātuyā phalasamāpattisahajātena",
  "anya-e0104n11:19_5": "manasikārena manasikaraṇaṁ, tassā vā dhātuyā phalasamāpatticittasaṅkhāte manasikaraṇaṁ.",
  "anya-e0104n11:20_0": "863.Udayabbayādivasenāti udayabbayabhaṅgabhayatupaṭṭhānādivasena pavattanakānaṁ navannampi",
  "anya-e0104n11:20_1": "ñāṇānaṁ byāpāraṁ vadati. Tenāha ‘‘pavattānupubbavipassanassā’’ti. Saṅkhārārammaṇagotrabhuñāṇānantaranti",
  "anya-e0104n11:20_2": "saṅkhārārammaṇassa ‘‘vodāna’’nti laddhanāmassa gotrabhuñāṇassa anantaraṁ. Kasmā panettha",
  "anya-e0104n11:20_3": "gotrabhuñāṇaṁ maggañāṇapurecārikaṁ viya nibbānārammaṇaṁ na hotīti? Phaladhammānaṁ",
  "anya-e0104n11:20_4": "aniyyānikabhāvato. Ariyamaggadhammā eva hi niyyānikā. Vuttañhetaṁ ‘‘katame dhammā",
  "anya-e0104n11:20_5": "niyyānikā? Cattāro maggā apariyāpannā’’ti (dha. sa. 1295, 1609). Tasmā ekantena niyyānikasabhāvassa",
  "anya-e0104n11:20_6": "ubhatovuṭṭhānabhāvena pavattamānassa maggañāṇassa anantarapaccayabhūtena ñāṇena nimittato",
  "anya-e0104n11:20_7": "vuṭṭhiteneva bhavitabbanti tassa nibbānārammaṇatā yuttā, na pana ariyamaggassa bhāvitattā",
  "anya-e0104n11:20_8": "tassa vipākabhāvena pavattamānānaṁ kilesānaṁ asamucchindanato aniyyānikattā avuṭṭhānasabhāvānaṁ",
  "anya-e0104n11:20_9": "phalañāṇānaṁ purecārikañāṇassa kadācipi nibbānārammaṇatā ubhayattha anulomañāṇānaṁ",
  "anya-e0104n11:20_10": "atulyākārato. Ariyamaggavīthiyañhi anulomañāṇāni anibbiddhapubbānaṁ thūlathūlalobhakkhandhādīnaṁ",
  "anya-e0104n11:20_11": "sātisayaṁ padālanena lokiyañāṇesu ukkaṁsapāramippattāni maggañāṇānuguṇāni uppajjanti.",
  "anya-e0104n11:20_12": "Phalasamāpattivīthiyaṁ pana tāni tena tena maggena tesaṁ tesaṁ kilesānaṁ samucchinnattā",
  "anya-e0104n11:20_13": "tattha kilesavikkhambhane nirussukkāni kevalaṁ ariyānaṁ phalasamāpattisukhasamaṅgibhāvassa",
  "anya-e0104n11:20_14": "parikammamattāni hutvā uppajjantīti na tesaṁ kutoci vuṭṭhānasambhavo, yato nesaṁ",
  "anya-e0104n11:20_15": "pariyosānañāṇaṁ saṅkhāranimittavuṭṭhānato nibbānārammaṇaṁ siyā.",
  "anya-e0104n11:21_0": "Evañca katvā ‘‘sekkhassa attano phalasamāpattivaḷañjanatthāya udayabbayādivasena",
  "anya-e0104n11:21_1": "saṅkhāre sammasantassa vipassanāñāṇānupubbiyā phalameva uppajjati, na maggo’’ti idañca",
  "anya-e0104n11:21_2": "aṭṭhakathāvacanaṁ samatthitaṁ hoti. Tenāha ‘‘sekkhassāpi phalameva uppajjati, na",
  "anya-e0104n11:21_3": "maggo’’ti. Nibbānārammaṇe appanajjhānavasena yathāparicchinnakālaṁ nirantaraṁ phalacittasseva",
  "anya-e0104n11:21_4": "pavattanaṁ samāpajjanaṁ phalasamāpattīti āha ‘‘phalasamāpattivasena nirodhe cittaṁ",
  "anya-e0104n11:21_5": "appetī’’ti. Yadi anupubbavipassanānaṁ vasena phalasamāpattisamāpajjanaṁ, tena nīhārena",
  "anya-e0104n11:21_6": "sekkhassa uparimaggenāpi bhavitabbanti anuyogaṁ sandhāyāha ‘‘phalasamāpattininnatāyā’’tiādi.",
  "anya-e0104n11:21_7": "Tena aññoyeva vipassanācāro ariyamaggāvaho, añño phalasamāpattiāvahoti dasseti, svāyaṁ",
  "anya-e0104n11:21_8": "vipassanāya vibhāgo vutto eva. Ye panāti abhayagirivāsino sandhāyāha. Te hi maggaphalavipassanāya",
  "anya-e0104n11:21_9": "āloḷetvā vadanti. Teneva hi ‘‘evaṁ satī’’tiādi vuttaṁ. Arahā paccekabuddho bhavissati",
  "anya-e0104n11:21_10": "yadi itaratthāpi vipassanā tadatthāya saṁvatteyyāti adhippāyo. Pāḷivaseneva ca paṭikkhittanti",
  "anya-e0104n11:21_11": "‘‘dasa gotrabhudhammā vipassanāvasena uppajjantī’’ti maggatthā phalatthā vipassanā",
  "anya-e0104n11:21_12": "visuṁ katvā pavattapāḷivaseneva tesaṁ vacanaṁ paṭikkhittantipi na gahetabbaṁ, aññathā",
  "anya-e0104n11:21_13": "‘‘dasa gotrabhudhammā’’ti vacanaṁ virujjheyyāti. Idameva pana gahetabbanti vuttassevatthassa",
  "anya-e0104n11:21_14": "nigamanaṁ. Phalañcassātiādi mahaggatavipākānaṁ viya lokuttaravipākānañca kusalasarikkhatādassanaṁ.",
  "anya-e0104n11:21_15": "Jhānato sarikkhatādassaneneva cettha bojjhaṅgamaggaṅgavasenāpi sarikkhatā dassitāyevāti veditabbaṁ.",
  "anya-e0104n11:22_0": "864.Ṭhitiyāti pabandhaṭṭhitiyā. Yathāparicchinnakālañhi samāpattiyā pabandhavasenāvaṭṭhānaṁ",
  "anya-e0104n11:22_1": "idha ṭhitīti. ‘‘Cande vā sūriye vā ettakaṁ ṭhānaṁ gate vuṭṭhahissāmī’’ti kālāvadhiggahaṇavasena",
  "anya-e0104n11:22_2": "samāpajjanaṁ cittassa abhisaṅkharaṇaṁ abhisaṅkhāro.",
  "anya-e0104n11:23_0": "865.Sabbānevetānīti rūpanimittādisabbāneva etāni ekato kāmaṁ na manasi karoti asambhavato.",
  "anya-e0104n11:23_1": "Sabbasaṅgāhikavasenāti anavasesapariyādānavasena. Samudāyasaddā hi avayavesupi pavattanti",
  "anya-e0104n11:23_2": ", avayavabyatirekena ca samudāyo na labbhatīti avayavagatampi kiccaṁ samudāyavasena",
  "anya-e0104n11:23_3": "vuttaṁ. Tasmāti sabbesaṁ saṅkhāranimittānaṁ ekato manasikārābhāvato. Yasmā bhavaṅgacitte",
  "anya-e0104n11:23_4": "uppanne phalasamāpattito vuṭṭhito nāma hoti, tasmā vuttaṁ ‘‘yaṁ bhavaṅgassā’’tiādi.",
  "anya-e0104n11:23_5": "Bhavaṅgassa ārammaṇaṁ nāma kammādi. Manasi karototi bhavaṅgasahagatena manasikārena",
  "anya-e0104n11:23_6": "manasi karoto, taṁ vā ārammaṇaṁ bhavaṅgamanasi karoto.",
  "anya-e0104n11:24_0": "866.Phalassa phalameva vā anantaraṁ hoti purimassa purimassa pacchimaṁ pacchimaṁ.",
  "anya-e0104n11:24_1": "Bhavaṅgaṁvā sabbapacchimassa. Phalānantaraṁ maggavīthiyaṁ, phalasamāpattiyañca. ‘‘Yena",
  "anya-e0104n11:24_2": "phalena nirodhā vuṭṭhānaṁ hotī’’ti idaṁ phaluppattiyā nirodhā vuṭṭhānabhāvato vuttaṁ.",
  "anya-e0104n11:24_3": "Tanti nirodhāvuṭṭhānabhāvena vuttaṁ anāgāmiphalaṁ vā aggaphalaṁ vā. Nevasaññānāsaññāyatanānantaranti",
  "anya-e0104n11:24_4": "nevasaññānāsaññāyatanassa kusalassa, kiriyassa vā anantaraṁ satipi sattāhātikkame",
  "anya-e0104n11:24_5": "vijātiyena antarikattā.",
  "anya-e0104n11:25_0": "Paṭippassaddhadarathanti sabbaso passaddhakilesadarathaṁ. Amatārammaṇanti nibbānārammaṇaṁ.",
  "anya-e0104n11:25_1": "Subhanti asobhanatāya kilesassāpi abhāvato sobhanaṁ. Taṇhāsaṅkhātaṁ lokāmisaṁ vantaṁ",
  "anya-e0104n11:25_2": "chaḍḍitaṁ etenāti vantalokāmisaṁ. Vūpasantakilesatāya, susantatāya ca santaṁ. Yena",
  "anya-e0104n11:25_3": "dhammena yogato samaṇo nāma hoti, tassa ariyamaggasaṅkhātassa sāmaññassa phalanti sāmaññaphalaṁ.",
  "anya-e0104n11:26_0": "Ojavantenāti sabhāvasampannena. Sucināti kilesāsucivirahato parisuddhena. Sukhenāti",
  "anya-e0104n11:26_1": "anuttarasukhena. Abhisanditanti sabbaso lūkhabhāvāpagamanena sinehitaṁ. Sātātisātenāti",
  "anya-e0104n11:26_2": "mahaggatasātato, lokuttarakusalasātato ca ativiya sātena madhurena. Maggasukhatopi",
  "anya-e0104n11:26_3": "hi phalasukhaṁ santataratāya paṇītataraṁ. Amatena sammoditaṁ. ‘‘Madhuṁ viyā’’ti iminā",
  "anya-e0104n11:26_4": "sātātisātataṁyeva vibhāveti.",
  "anya-e0104n11:27": "Tassa ariyassa phalassa rasabhūtaṁ sārabhūtaṁ taṁ sukhaṁ paññaṁ bhāvetvā yasmā paṇḍito vindati paṭilabhatīti yojanā.",
  "anya-e0104n11:28": "Nirodhasamāpattikathāvaṇṇanā",
  "anya-e0104n11:29": "867.Tatrāti tasmiṁ ‘‘nirodhasamāpattiyā samāpajjanasamatthatā’’ti saṁkhittavacane. Idaṁ sarūpādivasena pañhākammaṁ. Katthāti kasmiṁ bhave.",
  "anya-e0104n11:30_0": "868.Anupubbanirodhavasenāti vipassanānugatā aṭṭha samāpattiyo ārohantena taṁtaṁpaṭipakkhanirodhamukhena",
  "anya-e0104n11:30_1": "tiṇṇaṁ saṅkhārānaṁ anupubbato nirodhavasena. Yathāparicchinnakālaṁ yā cittacetasikānaṁ",
  "anya-e0104n11:30_2": "appavatti, ayaṁ nirodhasamāpattīti attho. Ke samāpajjanti, ke na samāpajjantīti kāmaṁ",
  "anya-e0104n11:30_3": "samāpajjanasamatthā padhānatāya paṭhamaṁ pucchitā, tabbissajjanaṁ pana garubhāvato",
  "anya-e0104n11:30_4": "pacchā vissajjetuṁ asamāpajjanake tāva dassento ‘‘sabbepi…pe… na samāpajjantī’’ti",
  "anya-e0104n11:30_5": "āha yathā ‘‘vāmaṁ muñca, dakkhiṇaṁ gaṇhā’’ti. Tattha ‘‘sabbepī’’ti idaṁ puthujjanādīnaṁ",
  "anya-e0104n11:30_6": "tiṇṇaṁ visesanaṁ. Te hi aṭṭhannaṁ samāpattīnaṁ lābhinopi alābhino viya samādhismiṁ",
  "anya-e0104n11:30_7": "aparipūrakāritāya nirodhaṁ samāpajjituṁ na sakkonti. Kāmacchandādisamucchindanena",
  "anya-e0104n11:30_8": "hi samādhismiṁ paripūrakāritā, na jhānādhigamamattena. Anāgāmino, arahantoti ettha",
  "anya-e0104n11:30_9": "sukkhavipassakā ca anāgāmino, sukkhavipassakā ca arahantoti sukkhavipassakasaddo",
  "anya-e0104n11:30_10": "paccekaṁ yojetabbo. Ubhayepi cete satipi vipassanābale samādhibalassa abhāvato nirodhaṁ",
  "anya-e0104n11:30_11": "na samāpajjanti. Anupubbavihārasambhavataññevettha samādhibalaṁ icchitabbaṁ. Purimakā",
  "anya-e0104n11:30_12": "pana tayo satipi samādhibale vipassanābalassa abhāvato, aparipuṇṇattā ca samāpajjituṁ",
  "anya-e0104n11:30_13": "na sakkonti. Aparipuṇṇatā cassa saṅkhārānaṁ na sammā parimadditattā. Aṭṭha samāpatti…pe…",
  "anya-e0104n11:30_14": "samāpajjantī’’ti vatvā tattha kāraṇaṁ pāḷivaseneva dassetuṁ ‘‘dvīhi balehī’’tiādi",
  "anya-e0104n11:30_15": "vuttaṁ. Tayo ca saṅkhārānanti ettha tayoti sāmiatthe paccattavacanaṁ, tiṇṇanti attho.",
  "anya-e0104n11:30_16": "Ñāṇacariyāhīti ñāṇappavattīhi. Nirodhasamāpattiyāti nirodhasamāpajjanāya ñāṇaṁ. Ayañca",
  "anya-e0104n11:30_17": "sampadāti ayaṁ baladvayasamannāgamādikā yathāvuttanirodhasamāpattiāvahā sampatti.",
  "anya-e0104n11:30_18": "Anāgāmikhīṇāsaveti anāgāmino ceva khīṇāsave ca.",
  "anya-e0104n11:31_0": "869.Samathabalanti kāmacchandādike paccanīkadhamme sametīti samatho, so eva paṭipakkhehi",
  "anya-e0104n11:31_1": "akampiyaṭṭhena balaṁ. Aniccādivasena vividhehi ākārehi passatīti vipassanā, sā eva",
  "anya-e0104n11:31_2": "vuttanayena balanti vipassanābalaṁ. Nekkhammavasenātiādīsu kāmacchandavikkhambhanassa",
  "anya-e0104n11:31_3": "nekkhammasaṅkappassa, alobhapadhānassa vā tathāpavattakusalacittuppādassa vasena",
  "anya-e0104n11:31_4": "cittassa ekaggatāsaṅkhāto yo avikkhepo, taṁ samathabalaṁ. Byāpādavikkhambhanassa",
  "anya-e0104n11:31_5": "abyāpādavitakkassa, adosapadhānassa vā tathāpavattakusalacittuppādassa vaseneva.",
  "anya-e0104n11:31_6": "Thinamiddhavikkhambhikāya vibhūtaṁ katvā manasikaraṇena upaṭṭhitaālokasaññāya vasena.",
  "anya-e0104n11:31_7": "Uddhaccavikkhambhanassa avikkhepassa samādhānassa vasena. Sakalamicchāvitakkavikkhambhanassa",
  "anya-e0104n11:31_8": "sikhāpattaānāpānassatisiddhapaṭinissaggānupassiassāsapassāsānaṁ vasena cittassa ekaggatāsaṅkhāto",
  "anya-e0104n11:31_9": "yo avikkhepo, taṁ samathabalanti atthayojanā.",
  "anya-e0104n11:32_0": "Evaṁ upacārassa jhānassa vasena samathabalaṁ dassetvā idāni taṁ aṭṭhannaṁ samāpattīnaṁ",
  "anya-e0104n11:32_1": "vasena paṭipakkhehi anabhibhavanīyatāya ca balappattivasena dassetuṁ ‘‘paṭhamajjhānenā’’tiādi",
  "anya-e0104n11:32_2": "vuttaṁ. Tattha nīvaraṇeti nīvaraṇanimittaṁ nīvaraṇapaccayā. Na kampati jhānasamaṅgipuggalo,",
  "anya-e0104n11:32_3": "jhānasampayuttasamādhi vā. So hi visesato idha ‘‘samathabala’’nti adhippeto. Tathā",
  "anya-e0104n11:32_4": "hi kenaṭṭhena samathabalanti balaṭṭho pucchito. Uddhacceti uddhaccanimittaṁ. Uddhaccasahagatakileseti",
  "anya-e0104n11:32_5": "uddhaccena sampayuttamohaahirikādikilesahetu. Khandheti uddhaccasampayuttacatukkhandhanimittaṁ.",
  "anya-e0104n11:32_6": "Na kampatītiādīni aññamaññavevacanāni. Kampanaṁ vā ṭhānāpagamo. Calanaṁ paribbhamanaṁ.",
  "anya-e0104n11:32_7": "Vedhanaṁ sandhāvanaṁ. Uddhacce na kampati, uddhaccasahagatakilese na calati, uddhaccasahagatakkhandhe",
  "anya-e0104n11:32_8": "na vedhatīti vā yojetabbaṁ. Uddhaccaggahaṇañcettha samathassa ujupaṭipakkhatāya tadabhibhavena",
  "anya-e0104n11:32_9": "balappattidassanatthaṁ. Tenetaṁ aṭṭhannampi samāpattīnaṁ sādhāraṇato kiccātisayadassanaṁ",
  "anya-e0104n11:32_10": "daṭṭhabbaṁ. Idaṁ samathabalanti yāyaṁ nekkhammādivasena laddhāya cittekaggatāya nīvaraṇādīhi",
  "anya-e0104n11:32_11": "akampanīyatā, tāni ca abhibhavitvā avaṭṭhānaṁ, idaṁ samathabalaṁ.",
  "anya-e0104n11:33_0": "Idāni vipassanābalaṁ niddisanto yasmā vipassanā saṅkhepato sattahi anupassanāhi saṅgahitā,",
  "anya-e0104n11:33_1": "tasmā tato tato samāpattito vuṭṭhāya tāsaṁ vasena anupassanā kātabbā, tattakeneva",
  "anya-e0104n11:33_2": "cettha anupassanākiccaṁ paripuṇṇaṁ hotīti ‘‘aniccānupassanā vipassanābalaṁ…pe… paṭinissaggānupassanā",
  "anya-e0104n11:33_3": "vipassanābala’’nti sarūpato dassetvā puna tā heṭṭhā vuttanayena visayavibhāgena dassetuṁ",
  "anya-e0104n11:33_4": "‘‘rūpe aniccānupassanā’’tiādi vuttaṁ. Idhāpi paṭipakkhehi anabhibhavanīyatāva balaṭṭhoti",
  "anya-e0104n11:33_5": "dassetuṁ ‘‘kenaṭṭhena vipassanābala’’ntiādi āraddhaṁ. Tattha avijjāyāti dvādasasu",
  "anya-e0104n11:33_6": "akusalacittuppādesu avijjānimittaṁ. Avijjāsahagatakileseti avijjāya sampayuttalobhadosādikilesavatthunimittaṁ.",
  "anya-e0104n11:33_7": "Sesaṁ heṭṭhā vuttanayattā suviññeyyameva. Avijjaggahaṇañcettha vipassanāya ujupaṭipakkhatāya",
  "anya-e0104n11:33_8": "tadabhibhavena balappattidassanatthaṁ. Tenetaṁ sattannampi anupassanānaṁ sādhāraṇato",
  "anya-e0104n11:33_9": "kiccātisayadassanaṁ daṭṭhabbaṁ. Idaṁ vipassanābalanti yāyaṁ aniccānupassanādivasena",
  "anya-e0104n11:33_10": "laddhassa vipassanāñāṇassa niccasaññādinimittaṁ akampanīyatā, tā ca abhibhavitvā",
  "anya-e0104n11:33_11": "avaṭṭhānaṁ, idaṁ vipassanābalaṁ.",
  "anya-e0104n11:34_0": "Vitakkavicārā vacīsaṅkhārā vācaṁ saṅkharonti pavattentīti katvā. Tenāha ‘‘pubbe kho,",
  "anya-e0104n11:34_1": "āvuso visākha, vitakketvā vicāretvā pacchā vācaṁ bhindati, tasmā vitakkavicārā vacīsaṅkhāro’’ti",
  "anya-e0104n11:34_2": "(ma. ni. 1.463; saṁ. ni. 4.348). Te pana dutiyajjhāne vūpasantā hontīti āha ‘‘dutiyajjhānaṁ…pe…",
  "anya-e0104n11:34_3": "paṭippassaddhā hontī’’ti. Kāyena saṅkharīyantīti kāyasaṅkhārā, assāsapassāsā. Tathā",
  "anya-e0104n11:34_4": "hi vuttaṁ ‘‘assāsapassāsā kho, āvuso visākha, kāyikā ete dhammā kāyappaṭibaddhā,",
  "anya-e0104n11:34_5": "tasmā assāsapassāsā kāyasaṅkhāro’’ti (ma. ni. 1.463; saṁ. ni. 4.348). Te pana yasmā",
  "anya-e0104n11:34_6": "catutthajjhāne vūpasantā honti, tasmā āha ‘‘catutthajjhānaṁ…pe… paṭippassaddhā hontī’’ti.",
  "anya-e0104n11:34_7": "Cittena saṅkharīyantīti cittasaṅkhārā, saññā vedanā. Tathā hi vuttaṁ ‘‘saññā ca vedanā",
  "anya-e0104n11:34_8": "ca cetasikā ete dhammā cittappaṭibaddhā, tasmā saññā ca vedanā ca cittasaṅkhāro’’ti",
  "anya-e0104n11:34_9": "(saṁ. ni. 1.463; saṁ. ni. 4.348). Te pana yasmā nirodhaṁ samāpannassa vūpasamanti,",
  "anya-e0104n11:34_10": "tasmā vuttaṁ ‘‘saññāvedayita…pe… paṭippassaddhā hontī’’ti.",
  "anya-e0104n11:35_0": "Ñāṇacariyāsu vivaṭṭānupassanāggahaṇeneva tassa ādibhūtā sesānupassanāpi gahitāva",
  "anya-e0104n11:35_1": "honti tadavinābhāvato. Maggo ñāṇacariyā, phalasamāpatti ñāṇacariyāti maggaphalasamāpattīnaṁ",
  "anya-e0104n11:35_2": "ñāṇacariyābhāvavacanaṁ maggaphaladhammānaṁ ñāṇapadhānattā, ñāṇena vā indriyādhipatihetumaggapaccayādivasena",
  "anya-e0104n11:35_3": "sātisayapaccayabhūtena sesā maggaphaladhammā caritā pavattitāti katvā tathā vuttaṁ.",
  "anya-e0104n11:35_4": "Samādhicariyāsupi eseva nayo . Imāhi soḷasahīti aṭṭhannaṁ anupassanānaṁ, aṭṭhannañca",
  "anya-e0104n11:35_5": "maggaphalañāṇānaṁ vasena imāhi soḷasahi ñāṇapavattīhi.",
  "anya-e0104n11:36_0": "Navahi samādhicariyāhīti aṭṭha samāpattiyo aṭṭha samādhicariyā, tāsaṁ upacārasamādhi",
  "anya-e0104n11:36_1": "upacārasamādhibhāvanāsāmaññena ekā samādhicariyāti evaṁ navahi samādhicariyāhi. Tenāha",
  "anya-e0104n11:36_2": "‘‘paṭhamajjhānaṁ samādhicariyā’’tiādi. Paṭhamajjhānapaṭilābhatthāya vitakko cātiādi",
  "anya-e0104n11:36_3": "nānāvajjanupacāravasena vuttanti daṭṭhabbaṁ, uparisamāpattīnampi upacārassa tatheva",
  "anya-e0104n11:36_4": "vuttattā. Na hi ekāvajjane catutthajjhānādiupacāre pītiādayo sambhavanti. Ettha ca",
  "anya-e0104n11:36_5": "‘‘paṭhamajjhānapaṭilābhatthāyā’’tiādivacanena upacārasamādhissāpi pāripūrī icchitabbāti",
  "anya-e0104n11:36_6": "dasseti. Kiṁ panettha samathabalasamādhicariyānaṁ nānattaṁ, kiṁ vā vipassanābalalokiyañāṇacariyānaṁ?",
  "anya-e0104n11:36_7": "Yathā samathabalepi ‘‘nekkhammavasenā’’tiādinā upacārasamādhinā saddhiṁ aṭṭhasu samāpattīsu",
  "anya-e0104n11:36_8": "appanāsamādhiyeva vutto, tathā samādhicariyāsu, vipassanābalalokiyañāṇacariyāsu ca",
  "anya-e0104n11:36_9": "vipassanāva vuttāti? Kiñcāpi vuttā, vivaṭṭānupassanā pana purecarañāṇādivipassanābale",
  "anya-e0104n11:36_10": "avuttā eva ñāṇacariyāsu vuttā. Apica paṭipakkhehi akampiyaṭṭho balaṭṭho, pañcannaṁ",
  "anya-e0104n11:36_11": "vasībhāvānaṁ vasena suciṇṇatā cariyaṭṭho, eteneva samathabalasamādhicariyānampi nānattaṁ",
  "anya-e0104n11:36_12": "saṁvaṇṇitanti daṭṭhabbaṁ.",
  "anya-e0104n11:37_0": "Vasībhāvatā paññāti ettha vaso etassa atthīti vasī, tassa bhāvo vasībhāvo, sā eva",
  "anya-e0104n11:37_1": "vasībhāvatā. ‘‘Vasiyo’’ti pana pāḷiyaṁ itthiliṅgavasena vuttattā tāyo dassetuṁ ‘‘vasīti",
  "anya-e0104n11:37_2": "pañca vasiyo’’tiādi vuttaṁ. Tattha jhānaṁ āvajjantassa nirantaraṁ jhānaṅgesu cittappavattanasamatthatā",
  "anya-e0104n11:37_3": "āvajjanavasī. Samāpajjitukāmassa sīghaṁ jhānaṁ samāpajjanasamatthatā samāpajjanavasī.",
  "anya-e0104n11:37_4": "Accharāmattaṁ vā katipayaccharāmattaṁ vā khaṇaṁ jhānaṁ ṭhapetuṁ samatthatā adhiṭṭhānavasī.",
  "anya-e0104n11:37_5": "Tatheva lahuṁ vuṭṭhātuṁ samatthatā vuṭṭhānavasī. Paccavekkhaṇavasī pana āvajjanavasiyā",
  "anya-e0104n11:37_6": "eva sijjhati. Paccavekkhaṇajavanāneva hi tattha āvajjanānantarānīti. Ayamettha saṅkhepo,",
  "anya-e0104n11:37_7": "vitthāro pana heṭṭhā āgato eva. Ayañca vasībhāvo samādhicariyānaṁ vasena vutto. Ñāṇacariyāsu",
  "anya-e0104n11:37_8": "pana lokuttarānaṁ ñāṇacariyānaṁ vasībhāvāpādanakiccaṁ nāma natthi. Paṭipakkhassa",
  "anya-e0104n11:37_9": "suvihatattā sabhāvasiddho tattha vasībhāvo, lokiyānaṁ pana paguṇabalavabhāvāpādanena",
  "anya-e0104n11:37_10": "vasībhāvo labbhateva.",
  "anya-e0104n11:38_0": "870.Ukkaṭṭhaniddesoti anavasesaniddeso. Cuddasahi ñāṇacariyāhi hoti aggamaggaphalānaṁ",
  "anya-e0104n11:38_1": "anadhigatattāti. Yadi evanti yadi ukkaṭṭhaniddesavasena ‘‘soḷasahi ñāṇacariyāhī’’ti",
  "anya-e0104n11:38_2": "vuttaṁ, tato avakaṁsavasenapi icchitabbaṁ, evaṁ sante kiṁ na hoti nirodhasamāpajjananti",
  "anya-e0104n11:38_3": "adhippāyo. Pañca kāmaguṇā vatthubhūtā etassa santīti pañcakāmaguṇiko, kāmarāgo. Appahīnattā",
  "anya-e0104n11:38_4": "asamucchinnattā. Na hi kāmarāgassa vikkhambhanappahānamattaṁ nirodhassa adhiṭṭhānaṁ",
  "anya-e0104n11:38_5": "bhavituṁ sakkoti. Tasmāti samādhipāripanthikassa kāmarāgassa supahīnattā. Etena kāmaṁ",
  "anya-e0104n11:38_6": "maggaphalañāṇacariyā lokiyañāṇasamādhicariyā viya nirodhasamāpajjane sarūpena na",
  "anya-e0104n11:38_7": "viniyujjanti tadā appavattanato, tassa tassa pana paṭipakkhassa samucchindanena balacariyānaṁ",
  "anya-e0104n11:38_8": "visesapaccayatāya nirodhasamāpattiyā adhiṭṭhānaṁ hotīti dasseti. Esāti anāgāmī. Idañhi",
  "anya-e0104n11:38_9": "‘‘nirodhā vuṭṭhahantassā’’tiādivacanaṁ anāgāminova nirodhā vuṭṭhānaṁ sandhāya vuttaṁ",
  "anya-e0104n11:38_10": "‘‘nevasaññānāsaññāyatanakusala’’nti (paṭṭhā. 1.1.417) vacanato, aññathā ‘‘nevasaññānāsaññāyatanakiriyā’’ti",
  "anya-e0104n11:38_11": "(paṭṭhā. 1.1.417) vucceyya.",
  "anya-e0104n11:39_0": "871.‘‘Pañcavokārabhave’’ti kasmā vuttaṁ, nanu catuvokārabhavepi arūpajjhānavasena",
  "anya-e0104n11:39_1": "yathārahaṁ anupubbasamāpatti labbhatīti? Kāmaṁ labbhati, sā pana ‘‘anupubbasamāpattī’’ti",
  "anya-e0104n11:39_2": "na vuccati ekadesabhāvato. Aṭṭhasamāpattivaseneva ca ‘‘anupubbasamāpattī’’ti vuccatīti",
  "anya-e0104n11:39_3": "dassento āha ‘‘paṭhamajjhānādīnaṁ uppatti natthī’’ti. Vatthussa abhāvāti hadayavatthuno",
  "anya-e0104n11:39_4": "abhāvāti vadanti, karajakāyasaṅkhātassa pana vatthuno abhāvāti attho. Yadi hi āruppe",
  "anya-e0104n11:39_5": "nirodhaṁ samāpajjeyya, cittacetasikānaṁ, aññassa ca kassaci abhāvato apaññattikova",
  "anya-e0104n11:39_6": "bhaveyya anupādisesāya nibbānadhātuyā parinibbutasadiso. Kiñcāyaṁ upādāya nirodhaṁ",
  "anya-e0104n11:39_7": "samāpannoti vucceyya, kiṁ vā etāya vatthucintāya. Aṅgavekallatova natthi āruppe nirodhasamāpattisamāpajjanaṁ.",
  "anya-e0104n11:40_0": "872.Saṅkhārānaṁpavattibhedeti saṅkhatadhammānaṁ khaṇe khaṇe uppajjane, bhijjane ca,",
  "anya-e0104n11:40_1": "tesaṁ vā kusalādibhedabhinne yathārahaṁ tīhi dukkhatāhi upaddute pavattivibhāge.",
  "anya-e0104n11:40_2": "Cittacetasikavigamehi rūpadhammesu labbhamānāpi saṅkhāradukkhatā abbohārikataṁ āpajjati.",
  "anya-e0104n11:40_3": "Ukkaṇṭhitvāti nibbinditvā. Nibbānaṁ patvāti anupādisesanibbānaṁ patvā viya. Sukhanti niddukkhaṁ.",
  "anya-e0104n11:41_0": "873.Samathavipassanāvasenāti yuganaddhānaṁ viya aññamaññūpakāritāya sahitānaṁ vasena.",
  "anya-e0104n11:41_1": "Ussakkitvāti ukkaṁsaṁ patvā yāva nevasaññānāsaññāyatanā, yāva ca anulomañāṇā āruhitvā.",
  "anya-e0104n11:41_2": "Nirodhayatoti nevasaññānāsaññāyatanaṁ samāpajjitvā taṁ nirodhentassa. Aññassa kassacipi",
  "anya-e0104n11:41_3": "cittassa anuppajjanena evamassā nirodhasamāpattiyā samāpajjanaṁ hoti. ‘‘Yo hī’’tiādinā",
  "anya-e0104n11:41_4": "‘‘samathavipassanāvasenā’’ti vuttamevatthaṁ byatirekamukhena vivarati. Nevasaññānāsaññāyatanasamāpattiṁ",
  "anya-e0104n11:41_5": "patvā tiṭṭhati taduddhaṁ suddhasamathavipassanāya abhāvato. Yo vipassanāvaseneva",
  "anya-e0104n11:41_6": "ussakkati sace ariyo phalasamāpattatthiko, so attano phalasamāpattiṁ patvā tiṭṭhati.",
  "anya-e0104n11:41_7": "Atha puthujjano, sekho vā maggatthiko tāya ce vipassanāya maggaṁ patvā phale ṭhito,",
  "anya-e0104n11:41_8": "sopi phalasamāpattiṁ patvā tiṭṭhaticceva vuccati. Soti ubhayavasena paṭipanno. Tanti nirodhasamāpattiṁ.",
  "anya-e0104n11:42_0": "874. Yena phaladvayasamannāgamādinā nirodhaṁ samāpajjituṁ samattho hoti, so vidhi",
  "anya-e0104n11:42_1": "pageva vibhāvitoti samāpajjanākārameva dassento ‘‘katabhattakicco’’tiādimāha. Tañhi",
  "anya-e0104n11:42_2": "sabbāsampi bhāvanānaṁ sādhāraṇaṁ pubbakiccaṁ. Tattha saṅkhāreti tasmiṁ paṭhamajjhāne,",
  "anya-e0104n11:42_3": "paṭhamajjhānacittuppāde vā saṅkhāre.",
  "anya-e0104n11:43_0": "‘‘Vipassatī’’ti vuttaṁ, kīdisī panettha vipassanā icchitabbāti taṁ niddhāraṇatthaṁ",
  "anya-e0104n11:43_1": "‘‘vipassanā panesā’’tiādinā tameva vipassanaṁ tidhā bhinditvā dasseti. Mandā ce vipassanā,",
  "anya-e0104n11:43_2": "dandhābhiññaṁ maggaṁ sādheti. Tikkhā ce, khippābhiññanti ayaṁ mandatikkhatāya viseso.",
  "anya-e0104n11:43_3": "Lakkhaṇappattā pana vipassanā maggassa paccayo hotiyevāti imamatthaṁ dassento āha",
  "anya-e0104n11:43_4": "‘‘saṅkhāra…pe… hotiyevā’’ti. Tikkhāva vaṭṭati saṅkhārārammaṇepi sati sabbasaṅkhārehi",
  "anya-e0104n11:43_5": "vivaṭṭanākāreneva pavattanato, maggo viya visaṅkhāragatassa phalassa paccayabhāvato",
  "anya-e0104n11:43_6": "ca. Tenāha ‘‘maggabhāvanāsadisā’’ti. Yasmā atimandā samathādikā saṅkhārānaṁ nirodhane",
  "anya-e0104n11:43_7": "asamatthā samathaniṭṭhā hoti, atitikkhā ñāṇādikā sātisayaṁ saṅkhāresu dosadassane",
  "anya-e0104n11:43_8": "phalasamāpattiniṭṭhā hoti, tasmā vuttaṁ ‘‘nātimandanātitikkhā vaṭṭatī’’ti. Esa nirodhasamāpajjanako.",
  "anya-e0104n11:43_9": "Te saṅkhāreti te paṭhamajjhānasaṅkhāre.",
  "anya-e0104n11:44_0": "‘‘Tathevā’’ti iminā ‘‘nātimandāya nātitikkhāyā’’ti imamatthaṁ ākaḍḍhati. Esa nayo",
  "anya-e0104n11:44_1": "sesesupi. ‘‘Ākiñcaññāyatanaṁ samāpajjitvā vuṭṭhāya tattha saṅkhāre tatheva vipassatī’’ti",
  "anya-e0104n11:44_2": "vattabbaṁ, heṭṭhā vuttanayattā pana taṁ avatvā ‘‘catubbidhaṁ pubbakiccaṁ karoti’’cceva",
  "anya-e0104n11:44_3": "vuttanti keci, taṁ tesaṁ matimattaṁ. Vipassanācārato hi samādhicāro, tasmā samāpattito",
  "anya-e0104n11:44_4": "vuṭṭhāya pubbakiccaṁ kātabbaṁ. Tathā hi paratopi ‘‘ākiñcaññāyatanaṁ samāpajjitvā",
  "anya-e0104n11:44_5": "vuṭṭhāya imaṁ pubbakiccaṁ katvā’’tiādiṁ (visuddhi. 2.879) vakkhati, na pana ‘‘tattha",
  "anya-e0104n11:44_6": "saṅkhāre tatheva vipassitvā’’ti. Nānābaddhaavikopananti attanā asambaddhassa parikkhārassa",
  "anya-e0104n11:44_7": "avināsanaṁ. Yathā taṁ na vinassati, tathā adhiṭṭhānaṁ. Saṅghapaṭimānananti saṅghassa",
  "anya-e0104n11:44_8": "paṭimānanāvajjanaṁ. Satthupakkosananti satthu pakkosanāvajjanaṁ. Addhānaparicchedanti",
  "anya-e0104n11:44_9": "jīvitaddhānaparicchedaṁ pubbakiccaṁ karotīti sambandho.",
  "anya-e0104n11:45": "875.Adhiṭṭhātabbanti cittaṁ uppādetabbaṁ. Tathā cittuppādanameva hettha adhiṭṭhānaṁ.",
  "anya-e0104n11:46_0": "Cittajarūpādīnaṁ anuppajjanato, pacchājātapaccayādiupatthambhābhāvato ca sattāhameva",
  "anya-e0104n11:46_1": "tathā sarīraṁ pavattati, tato paraṁ kilamatīti sattāhameva paricchinditvā nirodhaṁ",
  "anya-e0104n11:46_2": "samāpajjantīti vadanti.",
  "anya-e0104n11:47_0": "Samāpattivasenevāti nirodhasamāpattivaseneva. Naṁ aggiādiantarāyaṁ rakkhati samāpannako",
  "anya-e0104n11:47_1": "adhiṭṭhānavasenāti adhippāyo. Āyasmato sañjīvassātiādīsu yaṁ vattabbaṁ, taṁ heṭṭhā",
  "anya-e0104n11:47_2": "iddhikathāyaṁ (visuddhi. 2.374) vuttameva.",
  "anya-e0104n11:48": "876.Etassāti nirodhaṁ samāpajjantassa, nirodhasamāpajjanassa vā. Tasmiṁ samayeti tasmiṁ tassa bhikkhuno upasaṅkamanasamaye vuṭṭhātiyeva. Kālaparicchedasadisañhetaṁ.",
  "anya-e0104n11:49_0": "Evaṁ garukāti aggiādīhipi anabhibhavanīyaṁ nirodhaṁ samāpannaṁ samāpattito vuṭṭhāpanato",
  "anya-e0104n11:49_1": "evaṁ garukā hi saṅghassa āṇā nāma, tasmā attano hitasukhaṁ ākaṅkhantena jīvitahetupi",
  "anya-e0104n11:49_2": "saṅghassa āṇā na atikkamitabbāti adhippāyo.",
  "anya-e0104n11:50": "877.Na pakkosati ‘‘satthā taṁ, āvuso, āmantetī’’ti. ‘‘Vuṭṭhahissāmī’’ti āvajjitabbanti sambandho.",
  "anya-e0104n11:51_0": "878.Jīvitaddhānassāti attano jīvitakālassa jīvitappavattiyā. Āyu eva āyusaṅkhārā.",
  "anya-e0104n11:51_1": "‘‘Āyuusmāviññāṇānī’’ti ca vadanti, te cassa pakaticittasseva ārammaṇaṁ honti. Antonirodhe",
  "anya-e0104n11:51_2": "maraṇaṁ natthi carimabhavaṅgena mīyanato. Āvajjitvāva samāpajjitabbaṁ ‘‘sahasā maraṇaṁ",
  "anya-e0104n11:51_3": "mā ahosī’’ti. Sahasā hi maraṇe aññabyākaraṇabhikkhuovādadānasāsanānubhāvadīpanānaṁ",
  "anya-e0104n11:51_4": "anissaro siyā, anāgāmino vā aggamaggānadhigamo siyā. Avasesanti nānābaddhaavikopanāditividhampi",
  "anya-e0104n11:51_5": "pubbakiccaṁ. Vuttaṁ aṭṭhakathāyaṁ.",
  "anya-e0104n11:52_0": "879. Kiñcāpi ‘‘ekaṁ vā dve vā’’ti aniyametvā viya vuttaṁ, dve vāre eva pana niyamato",
  "anya-e0104n11:52_1": "vadanti. Cittavāreti nevasaññānāsaññāyatanacittavāre. Nirodhaṁ phusatīti acittakabhāvamevāha.",
  "anya-e0104n11:52_2": "Nirodhassa payogattāti cittanirodhāya payogabhāvato, baladvayasambharaṇādipayogassa",
  "anya-e0104n11:52_3": "cittanirodhattāti attho. Samathavipassanābalasamannāgamo, ñāṇasamādhicariyāvasībhāvo",
  "anya-e0104n11:52_4": "cettha aññamaññānativattanavaseneva icchitabboti āha ‘‘dve samathavipassanādhamme",
  "anya-e0104n11:52_5": "yuganaddhe katvā’’ti. Anupubbanirodhassa payogoti paṭhamajjhānādīnaṁ, tadanupassanānañca",
  "anya-e0104n11:52_6": "anupubbato nirodhanassāyaṁ payogo. Idaṁ vuttanayena aṭṭhasamāpattiārohanaṁ na nevasaññānāsaññāyatanasamāpattiyā",
  "anya-e0104n11:52_7": "samāpajjanassa. Tasmā dvinnaṁ cittānaṁ upari cittāni na pavattantīti yojanā.",
  "anya-e0104n11:53_0": "Paratoacittako bhavituṁ na sakkotīti sakalaṁ yathāparicchinnakālaṁ acittako bhavituṁ",
  "anya-e0104n11:53_1": "na sakkoti. Tañca kho saṅghapaṭimānanasatthupakkosanaaddhānaparicchedāvajjanānaṁ",
  "anya-e0104n11:53_2": "akaraṇena, na nānābaddhaavikopanassa. Tassa hi akaraṇena kadāci kevalaṁ tādisassa",
  "anya-e0104n11:53_3": "parikkhārassa avināso na siyā, na nirodhasamāpattivibandho. Ayañca attho mahānāgattheravatthunā",
  "anya-e0104n11:53_4": "vibhāvito eva. Evaṁ sante tīhi ākārehi nirodhasamāpattiyā vuṭṭhānaṁ hotīti āpajjati,",
  "anya-e0104n11:53_5": "tasmā taṁ na sārato paccetabbaṁ. Paṭinivattitvā puna ākiñcaññāyataneyeva patiṭṭhātīti",
  "anya-e0104n11:53_6": "iminā samāpattiyā vibandhe jāte evaṁ hotīti dasseti, avibandheneva pana yathāparicchinnakālavītikkamane",
  "anya-e0104n11:53_7": "phalacittuppattiyā vuṭṭhānaṁ hoti. Evañca katvā gambhīrakandaroruḷhatattapāsāṇakkantapurisanidassanampi",
  "anya-e0104n11:53_8": "samatthitaṁ hotīti keci vadanti. Apare pana ‘‘pubbakiccassa akatattā nevasaññānāsaññāyatanaṁ",
  "anya-e0104n11:53_9": "samāpannamattova ‘paṭinivattitvā ākiñcaññāyatane patiṭṭhātī’ti vuttattā saṅghapaṭimānanādiekaccapubbakiccākaraṇe",
  "anya-e0104n11:53_10": "aṅgavekallato nirodhasamāpattisamāpajjanaṁ na ijjhatevā’’ti vadanti. Vattasadisañhetaṁ",
  "anya-e0104n11:53_11": "nirodhasamāpattiyā, yadidaṁ pubbakiccakaraṇaṁ. Tasmā tattha yaṁ garutaraṁ, tassa",
  "anya-e0104n11:53_12": "akaraṇaṁ samāpajjanaṁ vibandhatīti apare. Vīmaṁsitvā gahetabbaṁ. ‘‘Ākiñcaññāyatane",
  "anya-e0104n11:53_13": "patiṭṭhātī’’ti ca idaṁ puna ākiñcaññāyatanassa samāpajjitabbattā vuttaṁ. Samāpajjitvā",
  "anya-e0104n11:53_14": "hi vuṭṭhāya pubbakiccassa kātabbattā.",
  "anya-e0104n11:54": "Yathā panātiādi katapubbakiccatāsāmaññena upamāsaṁsandanaṁ.",
  "anya-e0104n11:55": "880.Assāti nirodhasamāpattiyā. ‘‘Kālaparicchedavasenā’’tiādinā catūhi ākārehi nirodhasamāpattiyā ṭhānaṁ dasseti.",
  "anya-e0104n11:56": "882.Vivekaninnanti nissaraṇavivekaninnaṁ, pageva saṅkhāravimukhatāya, phalacittuppattiyā cāti veditabbaṁ.",
  "anya-e0104n11:57_0": "883. Ūsaṅkhārattayapaṭippassaddhiyā, avasesacetasikaviññāṇābhāvena rūpadhammamattāvasesatāya",
  "anya-e0104n11:57_1": "ca matanirodhasamāpannānaṁ avisesaṁ gahetvā pucchā ‘‘matassa ca samāpannassa ca ko",
  "anya-e0104n11:57_2": "viseso’’ti. Kāmaṁ nesaṁ saṅkhārattayapaṭippassaddhiādīhi aviseso, rūpadhammamattāvasesatāya",
  "anya-e0104n11:57_3": "pana āyuusmāindriyānaṁ apagamānapagamanaṁ visesoti dassetuṁ ‘‘yvāya’’ntiādi vuttaṁ.",
  "anya-e0104n11:58_0": "884.Sabhāvatoti sabhāvadhammato, paramatthatoti attho. Paramatthato hi vijjamānānaṁ",
  "anya-e0104n11:58_1": "saṅkhatādibhāvena vattabbataṁ labhati, na avijjamānaṁ. Samāpajjantassa vasenāti yasmā",
  "anya-e0104n11:58_2": "samāpajjantassa ariyapuggalassa samathavipassanādhamme yuganaddhe katvā aṭṭha samāpattiyo",
  "anya-e0104n11:58_3": "ārohantassa anukkamena saṅkhārānaṁ paṭippassambhanapayoganibbattiyā nirodhasamāpatti",
  "anya-e0104n11:58_4": "nipphannā nāma hoti, tasmā taṁ payoganibbattiṁ upādāya ‘‘nipphannā’’ti vattuṁ vaṭṭati.",
  "anya-e0104n11:59_0": "Saṅkhāravūpasamato, santadhammasamanvayato ca santaṁ. Ariyehi eva nisevitabbattā",
  "anya-e0104n11:59_1": "ariyanisevitaṁ. Tissannampi dukkhatānaṁ nibbutabhāvato nibbānamiti saṅkhaṁ upāgataṁ.",
  "anya-e0104n11:59_2": "Ariyaṁ paññanti suvisuddhaṁ maggaphalapaññaṁ. Imissāpīti nirodhasamāpattiyā. Samāpattisamatthatāti",
  "anya-e0104n11:59_3": "samāpajjanasamatthatā.",
  "anya-e0104n11:60": "Āhuneyyabhāvādisiddhikathāvaṇṇanā",
  "anya-e0104n11:61_0": "885.Āhuneyyabhāvādisiddhīti āhuneyyapāhuneyyadakkhiṇeyyaañjalikaraṇīyaanuttarapuññakkhettabhāvasiddhi.",
  "anya-e0104n11:61_1": "Avisesenāti dassanamaggapaññādivisesena vinā, etissā lokuttarapaññāya. Ānetvā hunitabbanti",
  "anya-e0104n11:61_2": "āhunaṁ, dūratopi ānetvā dātabbadānaṁ, taṁ paṭiggahetuṁ yuttoti āhuneyyo. Pāhunaṁ",
  "anya-e0104n11:61_3": "vuccati āgantukadānaṁ, taṁ paṭiggahetuṁ yuttoti pāhuneyyo. Dakkhiṇaṁ arahatīti dakkhiṇeyyo,",
  "anya-e0104n11:61_4": "añjalikaraṇaṁ añjalikammaṁ, taṁ arahatīti añjalikaraṇīyo. Anuttaraṁ uttamaṁ sattānaṁ",
  "anya-e0104n11:61_5": "puññaviruhanaṭṭhānanti anuttaraṁ puññakkhettaṁ lokassāti ayamettha saṅkhepo. Vitthāro",
  "anya-e0104n11:61_6": "pana heṭṭhā vuttoyeva.",
  "anya-e0104n11:62_0": "886.Mandāyavipassanāya āgatoti atikkhāya vipassanāya vasena paṭhamamaggapaññaṁ bhāvetvā",
  "anya-e0104n11:62_1": "sotāpannabhāvaṁ āgato. Saddhādīnaṁ mudūnaṁ indriyānaṁ vasena mudindriyopi samāno.",
  "anya-e0104n11:62_2": "Sattakkhattuparamoti sattakkhattuṁ paramā bhavūpapatti attabhāvaggahaṇaṁ, tato paraṁ",
  "anya-e0104n11:62_3": "aṭṭhamaṁ bhavaṁ nādiyatīti sattakkhattuparamo. Saṁsaritvāti paṭisandhiggahaṇavasena",
  "anya-e0104n11:62_4": "aparāparaṁ gantvā. Dukkhassantaṁ karotīti vaṭṭadukkhassa pariyantaṁ pariyosānaṁ karoti.",
  "anya-e0104n11:62_5": "Ayaṁ kālena devalokassa, kālena manussalokassāti missakassa bhavassa vasena ‘‘sattasugatibhave",
  "anya-e0104n11:62_6": "saṁsaritvā’’ti vutto. Kulato kulaṁ gacchatīti kolaṁkolo. Sotāpattiphalasacchikiriyato",
  "anya-e0104n11:62_7": "paṭṭhāya hi nīcakule upapatti nāma natthi, mahābhogakulesuyeva nibbattatīti attho.",
  "anya-e0104n11:62_8": "Dve vā tīṇi vā kulānīti devamanussavasena dve vā tayo vā bhave. Iti ayampi missakabhaveneva",
  "anya-e0104n11:62_9": "kathito. Desanāmattameva cetaṁ ‘‘dve vā tīṇi vā’’ti. Yāva chaṭṭhabhavā saṁsarantopi",
  "anya-e0104n11:62_10": "kolaṁkolova hoti. Attabhāvaggahaṇasaṅkhātaṁ ekaṁyeva khandhabījaṁ etassa atthīti",
  "anya-e0104n11:62_11": "ekabījī. ‘‘Mānusakaṁ bhava’’nti idampi desanāmattaṁ. ‘‘Devabhavaṁ nibbattetī’’tipi",
  "anya-e0104n11:62_12": "vattuṁ vaṭṭatiyeva. Ko panetesaṁ imaṁ pabhedaṁ niyametīti? Tiṇṇaṁ maggānaṁ vipassanā.",
  "anya-e0104n11:62_13": "Sace hi upari tiṇṇaṁ maggānaṁ vipassanā balavatī hoti, ekabījī nāma hoti. Tato mandāya",
  "anya-e0104n11:62_14": "kolaṁkolo, tato mandatarāya sattakkhattuparamo.",
  "anya-e0104n11:63_0": "887. Paṭisandhivasena sakiṁ āgacchatīti sakadāgāmī. Sakidevāti ekavāraṁyeva. ‘‘Imaṁ",
  "anya-e0104n11:63_1": "lokaṁ āgantvā’’ti iminā pañcasu sakadāgāmīsu cattāro vajjetvā ekova gahito. Ekacco",
  "anya-e0104n11:63_2": "hi idha sakadāgāmiphalaṁ patvā idheva parinibbāti, ekacco idha patvā devaloke parinibbāti,",
  "anya-e0104n11:63_3": "ekacco devaloke patvā tattheva parinibbāti, ekacco devaloke patvā idhūpapajjitvā",
  "anya-e0104n11:63_4": "parinibbāti. Ime cattāropi idha na gahitā. Yo pana idha patvā devaloke yāvatāyukaṁ",
  "anya-e0104n11:63_5": "vasitvā puna idhūpapajjitvā parinibbāti, ayaṁ idha gahito.",
  "anya-e0104n11:64_0": "888. Paṭisandhivasena idha anāgamanato anāgāmī. Indriyavemattatāvasenāti saddhādīnaṁ",
  "anya-e0104n11:64_1": "vimuttiparipācakaindriyānaṁ paropariyattena. Pañcadhā idha vihāya niṭṭho hotīti so",
  "anya-e0104n11:64_2": "anāgāmī antarāparinibbāyiādibhāvena pañcapakārena imaṁ lokaṁ pajahitvā parinibbāyanako",
  "anya-e0104n11:64_3": "hoti. Āyuvemajjhassa antarāyeva kilesaparinibbānena parinibbāyanato antarāparinibbāyī.",
  "anya-e0104n11:64_4": "Upahaccāti vā upagantvā kālakiriyaṁ. Appayogenāti adhimattapayogena vinā appakasireneva",
  "anya-e0104n11:64_5": "tikkhindriyatāya sukheneva. Sappayogenāti ettha vuttavipariyāyena attho veditabbo.",
  "anya-e0104n11:64_6": "Uddhaṁ vā hi bhāvena uddhamassa taṇhāsotaṁ, vaṭṭasotaṁ vāti uddhaṁsoto. Uddhaṁ vā",
  "anya-e0104n11:64_7": "gantvā paṭilabhitabbato uddhamassa maggasotanti uddhaṁsoto. Paṭisandhivasena akaniṭṭhabhavaṁ",
  "anya-e0104n11:64_8": "gacchatīti akaniṭṭhagāmī.",
  "anya-e0104n11:65_0": "Yatthupapannoti avihādīsu yattha yattha upapanno. Imesaṁ pana anāgāmīnaṁ pabhedajānanatthaṁ",
  "anya-e0104n11:65_1": "uddhaṁsotaakaniṭṭhagāmicatukkaṁ veditabbaṁ – yo hi avihato paṭṭhāya cattāro devaloke",
  "anya-e0104n11:65_2": "sodhetvā akaniṭṭhaṁ gantvā parinibbāti, ayaṁ uddhaṁsoto akaniṭṭhagāmī nāma. Yo pana",
  "anya-e0104n11:65_3": "heṭṭhā tayo devaloke sodhetvā sudassīdevaloke ṭhatvā parinibbāti, ayaṁ uddhaṁsoto",
  "anya-e0104n11:65_4": "naakaniṭṭhagāmī nāma. Yo ito akaniṭṭhameva gantvā parinibbāti, ayaṁ nauddhaṁsoto",
  "anya-e0104n11:65_5": "akaniṭṭhagāmī nāma. Yo pana heṭṭhā catūsu devalokesu tattha tattheva parinibbāti,",
  "anya-e0104n11:65_6": "ayaṁ nauddhaṁsoto naakaniṭṭhagāmī nāma. Ete pana avihesu upapannasamanantarā āyuvemajjhaṁ",
  "anya-e0104n11:65_7": "appatvā, patvā ca parinibbāyanavasena tayo antarāparinibbāyino, eko upahaccaparinibbāyī,",
  "anya-e0104n11:65_8": "eko uddhaṁsototi pañca. Te asaṅkhārasasaṅkhāraparinibbāyivibhāgena dasa honti. Tathā",
  "anya-e0104n11:65_9": "atappasudassasudassīsūti cattāro dasakā cattālīsaṁ. Akaniṭṭhe pana uddhaṁsoto natthi.",
  "anya-e0104n11:65_10": "Tayo antarāparinibbāyino, eko upahaccaparinibbāyīti cattāro. Te asaṅkhārasasaṅkhāraparinibbāyivibhāgena",
  "anya-e0104n11:65_11": "aṭṭhāti aṭṭhacattālīsaṁ anāgāmino.",
  "anya-e0104n11:66": "Sotāpannā pana paṭipadābhedena cattāro sattakkhattuparamā, cattāro kolaṁkolā, cattāro ekabījinoti saddhādhurena paṭipannā dvādasa, tathā paññādhurenāti catuvīsati.",
  "anya-e0104n11:67": "Sakadāgāmino suññatavimokkhena vimuttā paṭipadāvasena cattāro, tathā animittaappaṇihitavimokkhehīti dvādasa.",
  "anya-e0104n11:68_0": "889. Tathā arahanto. Te pana dvādasa paññāvimuttā, dvādasa ubhatobhāgavimuttā, dvādasa",
  "anya-e0104n11:68_1": "tevijjā, dvādasa chaḷabhiññā, dvādasa paṭisambhidāppattāti samasaṭṭhi honti. Evamete",
  "anya-e0104n11:68_2": "saddhiṁ paccekasambuddhasammāsambuddhehi chacattālīsādhikasataṁ ariyā. Yasmā tesaṁ",
  "anya-e0104n11:68_3": "ariyabhāvasiddhi ariyāya paññābhāvanāya, tena vuttaṁ ‘‘āhuneyyabhāvādisiddhipi imissā",
  "anya-e0104n11:68_4": "lokuttarapaññābhāvanāya ānisaṁso’’ti. Lokiyavijjābhiññāhi vināpi ubhatobhāgavimuttatā",
  "anya-e0104n11:68_5": "hotīti ubhatobhāgavimutto visuṁ gahito. Yaṁ sandhāya vuttanti yaṁ catutthamaggapaññābhāvanaṁ",
  "anya-e0104n11:68_6": "sandhāya heṭṭhā saṅkhepato gāthāvaṇṇanāyaṁ vuttaṁ, taṁ pana vuttākāraṁ nigamanavasena",
  "anya-e0104n11:68_7": "dassetuṁ ‘‘maggakkhaṇe’’tiādi vuttaṁ. Kāmaṁ catūsupi maggakkhaṇesu taṁ jaṭaṁ vijaṭeti",
  "anya-e0104n11:68_8": "nāma, phalakkhaṇesupi yathārahaṁ vijaṭitajaṭo, aggaphalakkhaṇeyeva pana sabbaso vijaṭitajaṭo,",
  "anya-e0104n11:68_9": "tato paraṁ vijaṭetabbāya jaṭāya abhāvato. Tenettha heṭṭhā heṭṭhimamaggapaññābhāvanānisaṁsassa",
  "anya-e0104n11:68_10": "vuttattāva catutthamaggapaññābhāvanāvasena attho vutto.",
  "anya-e0104n11:69": "Ratinti abhiratiṁ, abhirucinti attho. Tatthāti ariyāya paññābhāvanāya.",
  "anya-e0104n11:70": "890.Imissā gāthāyāti imissaṁ gāthāyaṁ. Gāthā hi attano atthabhūtassa visuddhimaggassa ādhārabhāvena vuttā, sāmivacanaṁ vā etaṁ atthassa taṁsambandhibhāvato.",
  "anya-e0104n11:71": "Paññābhāvanānisaṁsaniddesavaṇṇanā niṭṭhitā.",
  "anya-e0104n11:72": "Iti tevīsatimaparicchedavaṇṇanā.",
  "anya-e0104n11:73": "Nigamanakathāvaṇṇanā",
  "anya-e0104n11:74": "891.Imissādāni gāthāyātiādīnaṁ gāthānaṁ attho heṭṭhā vutto eva. Svāyaṁ ‘‘visuddhimaggaṁ bhāsissa’’nti evaṁ paṭiññāto visuddhimaggo ettāvatā bhāsito hotīti sambandho.",
  "anya-e0104n11:75_0": "892.Tatthātiādīsu ayaṁ padasambandhena saddhiṁ saṅkhepattho – tesaṁ ‘‘sīle patiṭṭhāyā’’tigāthāyaṁ",
  "anya-e0104n11:75_1": "vuttānaṁ sīlādippabhedānaṁ atthānaṁ pañcannampi mahānikāyānaṁ aṭṭhakathānaye aṭṭhakathātantiyaṁ",
  "anya-e0104n11:75_2": "tattha tattha vutto yo vinicchayo, yebhuyyena taṁ sabbaṁ samāharitvā samānetvā nikāyantarassa",
  "anya-e0104n11:75_3": "nikāyagatavādadosasaṅkarehi mutto so nicchayo yasmā pakāsito, tasmā visuddhikāmehi",
  "anya-e0104n11:75_4": "yogīhi etasmiṁ visuddhimagge ādaro karaṇīyoyevāti.",
  "anya-e0104n11:76": "Nigamanagāthāyo",
  "anya-e0104n11:77": "Ettāvatā ca –",
  "anya-e0104n11:78": "Suvisuddhasamācāro, visuddhanayamaṇḍitaṁ;",
  "anya-e0104n11:79": "Visuddhimaggaṁ lokassa, yadaccantavisuddhiyā.",
  "anya-e0104n11:80": "Abhāsi karuṇāvega-samussāhitamānaso;",
  "anya-e0104n11:81": "Mahesi vipulodāta-visuddhimatipāṭavo.",
  "anya-e0104n11:82": "Tassa atthaṁ pakāsetuṁ, kathāmaggaṁ purātanaṁ;",
  "anya-e0104n11:83": "Nissāya yā samāraddhā, atthasaṁvaṇṇanā mayā.",
  "anya-e0104n11:84": "Āyācito siddhagāma-pariveṇanivāsinā;",
  "anya-e0104n11:85": "Therena dāṭhanāgena, suddhācārena dhīmatā.",
  "anya-e0104n11:86": "Sā esā paramatthānaṁ, tattha tattha yathārahaṁ;",
  "anya-e0104n11:87": "Nidhānato paramattha-mañjūsā nāma nāmato.",
  "anya-e0104n11:88": "Sampattā pariniṭṭhānaṁ, anākulavinicchayā;",
  "anya-e0104n11:89": "Aṭṭhāsītippamāṇāya, pāḷiyā bhāṇavārato.",
  "anya-e0104n11:90": "Iti taṁ saṅkharontena, yaṁ taṁ adhigataṁ mayā;",
  "anya-e0104n11:91": "Puññaṁ tassānubhāvena, lokanāthassa sāsane.",
  "anya-e0104n11:92": "Ogāhetvā visuddhāya, sīlādipaṭipattiyā;",
  "anya-e0104n11:93": "Sabbepi dehino hontu, vimuttirasabhāgino.",
  "anya-e0104n11:94": "Ciraṁ tiṭṭhatu lokasmiṁ, sammāsambuddhasāsanaṁ;",
  "anya-e0104n11:95": "Tasmiṁ sagāravā niccaṁ, hontu sabbepi pāṇino.",
  "anya-e0104n11:96": "Sammā vassatu kālena, devo rājā mahīpati;",
  "anya-e0104n11:97": "Saddhammanirato lokaṁ, dhammeneva pasāsatūti.",
  "anya-e0104n11:98": "Badaratitthavihāravāsinā ācariyadhammapālena katā",
  "anya-e0104n11:99": "Paramatthamañjūsā nāma visuddhimaggamahāṭīkā samattā.",
  "anya-e0104n11:100": "Visuddhimagga-mahāṭīkā samattā."
}