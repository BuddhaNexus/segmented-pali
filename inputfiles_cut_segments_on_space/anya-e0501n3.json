{
  "anya-e0501n3:0": "4. Anantarapaccayo",
  "anya-e0501n3:1": "Katamo anantarapaccayo. Anantare khaṇe niruddho citta cetasikadhammasamūho anantarapaccayo.",
  "anya-e0501n3:2": "Katamo dhammo anantarapaccayassa paccayuppanno. Pacchime anantare eva khaṇe uppanno cittacetasikadhammasamūho tassa paccayassa paccayuppanno.",
  "anya-e0501n3:3": "Ekasmiṁ bhave paṭisandhicittaṁ paṭhamabhavaṅgacittassa anantara paccayo, paṭhama bhavaṅgacittaṁ dutiyabhavaṅgacittassa anantarapaccayotiādinā vattabbo.",
  "anya-e0501n3:4_0": "Yadā pana dhammayamake suddhāvāsānaṁ dutiye akusale citte vattamāneti vuttanayena",
  "anya-e0501n3:4_1": "tassa sattassa attano abhinavaṁ attabhāvaṁ ārabbha etaṁ mama esohamasmi eso me attāti",
  "anya-e0501n3:4_2": "pavattaṁ bhavanikantika taṇhāsahagatacittaṁ uppajjati. Tadā paṭhamaṁ dvikkhattuṁ",
  "anya-e0501n3:4_3": "bhavaṅgaṁ calati. Tato manodvārāvajjanacittaṁ uppajjati. Tato satta bhavanikantikajavanāni",
  "anya-e0501n3:4_4": "uppajjanti. Tato paraṁ bhavaṅgavāro.",
  "anya-e0501n3:5_0": "Api ca so satto tadā paccuppannabhave kiñci na jānāti, pubbabhave attanā anubhūtaṁ",
  "anya-e0501n3:5_1": "ārammaṇaṁ anussaramāno acchati. Vatthussa pana atidubbalattā tañca ārammaṇaṁ aparibyattameva",
  "anya-e0501n3:5_2": "hoti. Taṁ ārabbha uddhaccasahagatacittameva bahulaṁ pavattati.",
  "anya-e0501n3:6_0": "Yadā gabbho thokaṁ vaḍḍhamāno hoti atirekadvemāsaṁ gato, tadā cakkhādīni indriyāni",
  "anya-e0501n3:6_1": "paripuṇṇāni honti. Evaṁ santepi mātugabbhe ālokādīnaṁ paccayānaṁ abhāvato cakkhuviññāṇādīni",
  "anya-e0501n3:6_2": "cattāri viññāṇāni nuppajjanti, kāyaviññāṇamanoviññāṇāni eva uppajjanti. So satto",
  "anya-e0501n3:6_3": "mātuyā iriyāpathaparivattanādīsu bahūni dukkhadomanassāni paccanubhoti. Vijāyanakāle",
  "anya-e0501n3:6_4": "pana bhusaṁ dukkhaṁ nigacchatiyeva. Vijāyitvāpi yāva vatthurūpāni mudūni honti, paripākaṁ",
  "anya-e0501n3:6_5": "na gacchanti, tāva so atimandarūpo uttānaseyyako hutvā acchati. Na kiñci paccuppannaṁ",
  "anya-e0501n3:6_6": "ārammaṇaṁ sallakkheti. Yebhuyyena purima bhavānusārī eva tassa viññāṇaṁ hoti. Sace",
  "anya-e0501n3:6_7": "so niraya bhavato āgato hoti, so virūpamukhabahulo hoti. Purimāni nirayārammaṇāni",
  "anya-e0501n3:6_8": "ārabbha khaṇe khaṇe virūpamukhamassa paññāyati. Atha devalokato āgato hoti, dibbāni",
  "anya-e0501n3:6_9": "ārammaṇāni ārabbha vippasannamukhabahulo hoti, khaṇe khaṇe mihitamukhamassa paññāyati.",
  "anya-e0501n3:7_0": "Yadā pana vatthurūpāni tikkhāni honti, paripākaṁ gacchanti. Viññāṇāni cassa suvisadāni",
  "anya-e0501n3:7_1": "pavattanti. Tadā amandarūpo hutvā kīḷanto līḷanto modanto pamodanto acchati. Paccuppanne",
  "anya-e0501n3:7_2": "ārammaṇāni sallakkheti. Mātubhāsaṁ sallakkheti. Idha lokānusārī viññāṇamassa bahulaṁ",
  "anya-e0501n3:7_3": "pavattati. Purimajātiṁ pamussati.",
  "anya-e0501n3:8_0": "Kiṁ pana sabbopi satto imasmiṁ ṭhāne eva purimaṁ jātiṁ pamussatīti ce. Na sabbopi",
  "anya-e0501n3:8_1": "satto imasmiṁ ṭhāne eva pamussati. Koci atirekataraṁ gambhavāsadukkhena paripīḷito",
  "anya-e0501n3:8_2": "gabbhe eva pamussati. Koci vijāyanakāle, koci imasmiṁ ṭhāne pamussati. Koci itoparampi",
  "anya-e0501n3:8_3": "daharakāle na pamussati. Vuḍḍhakāle eva pamussati. Koci yāvajīvaṁpi na pamussati.",
  "anya-e0501n3:8_4": "Dve tayo bhave anussarantopi atthiyeva. Ime jātissarasattā nāma honti.",
  "anya-e0501n3:9_0": "Tattha vijāyanakālato paṭṭhāya chadvārikavīthicittāni pavattanti. Paccuppannārammaṇaṁ",
  "anya-e0501n3:9_1": "sallakkhaṇato paṭṭhāya chadvārikavīthi cittāni paripuṇṇāni pavattanti. Sabbatthapi",
  "anya-e0501n3:9_2": "purimaṁ purimaṁ anantare niruddhaṁ cittaṁ pacchimassa pacchimassa anantare uppannassa",
  "anya-e0501n3:9_3": "cittassa anantara paccayo hoti. Ayañca anantarapaccayo nāma anamatagge saṁsāre ekassa",
  "anya-e0501n3:9_4": "sattassa ekappabandho eva hoti. Yadā satto arahatta maggaṁ labhitvā khandhaparinibbānaṁ",
  "anya-e0501n3:9_5": "pāpuṇāti, tadā eva so pabandho chijjati.",
  "anya-e0501n3:10_0": "Kenaṭṭhena anantaro, kenaṭṭhena paccayoti. Attano anantare attasadisassa dhammantarassa",
  "anya-e0501n3:10_1": "uppādanaṭṭhena anantaro, upakārakaṭṭhena paccayo. Tattha attasadisassāti sārammaṇa",
  "anya-e0501n3:10_2": "bhāvena attanā sadisassa. Sārammaṇabhāvenāti ca yo dhammo ārammaṇena vinā na pavattati,",
  "anya-e0501n3:10_3": "so sārammaṇo nāma, evaṁ sārammaṇabhāvena. Dhammantarassa uppādanaṭṭhenāti purimasmiṁ",
  "anya-e0501n3:10_4": "citte niruddhepi tassa cintanakiriyāvego na vūpasammati, pacchimaṁ cittaṁ uppādetvā",
  "anya-e0501n3:10_5": "eva vūpasammati, evaṁ pacchimassa dhammantarassa uppādanaṭṭhena.",
  "anya-e0501n3:11_0": "Tattha purimā purimā mātuparamparā viya anantarapaccayaparamparā daṭṭhabbā. Pacchimā",
  "anya-e0501n3:11_1": "pacchimā dhītuparamparā viya tassa paccayuppannaparamparā daṭṭhabbā. Evaṁ sante arahantānaṁ",
  "anya-e0501n3:11_2": "sabbapacchimaṁ parinibbānacittampi puna paṭisandhicittasaṅkhātaṁ dhammantaraṁ uppādeyyāti.",
  "anya-e0501n3:11_3": "Na uppādeyya. Kasmā, tadā kammakilesavegānaṁ sabbaso paṭippassaddhibhāvena accantasantatarattā",
  "anya-e0501n3:11_4": "tassa cittassāti. Anantarapaccaya dīpanā niṭṭhitā."
}