{
  "tika-s0304t7:0": "8. Gāmaṇisaṁyuttaṁ",
  "tika-s0304t7:1": "1. Caṇḍasuttavaṇṇanā",
  "tika-s0304t7:2": "353. “Yena midhekacco caṇḍo caṇḍotveva saṅkhaṁ gacchatī”ti evaṁ pañhapucchanena dhammasaṅgāhakattherehi caṇḍoti gahitanāmo. Pākaṭaṁ karotīti dasseti attano caṇḍabhāvaṁ.",
  "tika-s0304t7:3": "Caṇḍasuttavaṇṇanā niṭṭhitā.",
  "tika-s0304t7:4": "2. Tālapuṭasuttavaṇṇanā",
  "tika-s0304t7:5_0": "354. Vāloti vuccati tālo, tassa tālapuṭaṁ nāma. Yathā āmalakīphalasamānakaṁ, so pana",
  "tika-s0304t7:5_1": "tālasadisamukhavaṇṇattā tālapuṭoti evaṁnāmako. Tenāha “tassa kirā”tiādi. Abhinīhārasampanno",
  "tika-s0304t7:5_2": "anekesu kappesu sambhatasāvakabodhisambhāro. Tathā hesa asītiyā mahāsāvakesu abbhantaro",
  "tika-s0304t7:5_3": "jāto. Sahassaṁ denti naccaṁ passitukāmā. Samajjavesanti nepaccavesaṁ. Kīḷaṁ katvāti",
  "tika-s0304t7:5_4": "naccakīḷitaṁ kīḷitvā, naccitvāti attho.",
  "tika-s0304t7:6_0": "Pubbe tathāpavattavuttantadassane saccena, tabbipariyāye alikena. Rāgapaccayāti rāguppattiyā",
  "tika-s0304t7:6_1": "kāraṇabhūtā. Mukhato…pe… dassanādayoti ādi-saddena mukhato aggijālanikkhamadassanādike",
  "tika-s0304t7:6_2": "saṅgaṇhāti. Aññe ca…pe… abhinayāti kāmassādasaṁyuttānaṁ siṅgārahassaabbhutarasānañceva",
  "tika-s0304t7:6_3": "“aññe cā”ti vuttasantabībhaccharasānañca dassanakā abhinayā. Dosapaccayāti dosuppattiyā",
  "tika-s0304t7:6_4": "kāraṇabhūtā. Hatthapādacchedādīti ādi-saddena saṅgahitānaṁ ruddavīrabhayānakarasānaṁ",
  "tika-s0304t7:6_5": "dassanakā abhinayā. Mohapaccayāti mohuppattiyā kāraṇabhūtā. Evamādayoti ādi-saddena",
  "tika-s0304t7:6_6": "saṅgahitānaṁ karuṇāsantabhayānakarasānaṁ dassanakā abhinayā. Te hi rase sandhāya",
  "tika-s0304t7:6_7": "pāḷiyaṁ “ye dhammā rajanīyā, ye dhammā dosanīyā, ye dhammā mohanīyā”ti ca vuttaṁ.",
  "tika-s0304t7:7_0": "Naṭavesaṁgahetvāva paccanti kammasarikkhavipākavasena. Taṁ sandhāyāti taṁ yathāvuttaṁ",
  "tika-s0304t7:7_1": "niraye paccanaṁ sandhāya. Etaṁ “pahāso nāma nirayo, tattha upapajjatī”ti vuttaṁ.",
  "tika-s0304t7:7_2": "Yathā loke atthavisesavasena sakammakānipi padāni akammakāni bhavanti “vimuccati",
  "tika-s0304t7:7_3": "puriso”ti, evaṁ idha atthavisesavasena akammakaṁ sakammakaṁ katvā vuttaṁ – “nāhaṁ,",
  "tika-s0304t7:7_4": "bhante, etaṁ rodāmī”ti. Ko pana so atthaviseso? Asahanaṁ akkhamanaṁ, tasmā na rodāmi",
  "tika-s0304t7:7_5": "na sahāmi, na akkhamāmīti attho. Rodanakāraṇañhi asahanto tena abhibhūto rodati.",
  "tika-s0304t7:7_6": "Tamevassa sakammakabhāvassa kāraṇabhūtaṁ atthavisesaṁ “na assuvimocanamattenā”ti",
  "tika-s0304t7:7_7": "vuttaṁ. Mataṁ vā, amma, rodantīti etthāpi mataṁ rodanti, tassa maraṇaṁ na sahanti,",
  "tika-s0304t7:7_8": "nakkhamantīti pākaṭoyamatthoti.",
  "tika-s0304t7:8": "Tālapuṭasuttavaṇṇanā niṭṭhitā.",
  "tika-s0304t7:9": "3-5. Yodhājīvasuttādivaṇṇanā",
  "tika-s0304t7:10_0": "355-357. Yujjhanaṁ yodho, so ājīvo etassāti yodhājīvo. Tenāha – “yuddhena jīvikaṁ",
  "tika-s0304t7:10_1": "kappanako”ti, ussāhaṁ vāyāmaṁ karotīti yujjhanavasena ussāhaṁ vāyāmaṁ karoti. Pariyāpādentīti",
  "tika-s0304t7:10_2": "maraṇapariyantikaṁ āpadaṁ pāpenti. Tenāha “maraṇaṁ paṭipajjāpentī”ti. Duṭṭhu ṭhapitanti",
  "tika-s0304t7:10_3": "duṭṭhākārena attano paresañca atthāvahabhāvaṁ na gataṁ paṭipannaṁ. Parehi saṅgāme",
  "tika-s0304t7:10_4": "jitā hatā ettha jāyantīti parajito nāma nirayo. Asidhanugadāyasaṅkucakkāni pañcāvudhāni.",
  "tika-s0304t7:10_5": "Taṁ sandhāyāti taṁ yodhājīvaṁ puggalaṁ sandhāya. Etaṁ “yo so”tiādi vuttaṁ. Catutthapañcamesūti",
  "tika-s0304t7:10_6": "hatthārohaassārohasuttesu. Eseva nayoti eso tatiye vutto eva atthato visesābhāvato.",
  "tika-s0304t7:11": "Yodhājīvasuttādivaṇṇanā niṭṭhitā.",
  "tika-s0304t7:12": "6. Asibandhakaputtasuttavaṇṇanā",
  "tika-s0304t7:13_0": "358.Pacchābhūmivāsinoti aparadesavāsino. Udakasuddhikabhāvajānanatthāyāti attano",
  "tika-s0304t7:13_1": "udakasuddhikabhāvaṁ jānanatthañceva lokassa ca udakena suddhi hotīti imassa atthassa",
  "tika-s0304t7:13_2": "jānanatthañca. Upari yāpentīti upari brahmalokaṁ yāpenti. Sammā ñāpentīti sammā ujukaṁyeva",
  "tika-s0304t7:13_3": "saggaṁ lokaṁ gamenti. Tenāha – “saggaṁ nāma okkāmentī”ti, avakkāmenti ogāhāpentīti",
  "tika-s0304t7:13_4": "attho. Anuparigaccheyyāti anuparito gaccheyya.",
  "tika-s0304t7:14": "Asibandhakaputtasuttavaṇṇanā niṭṭhitā.",
  "tika-s0304t7:15": "7. Khettūpamasuttavaṇṇanā",
  "tika-s0304t7:16_0": "359.Thaddhanti kathinaṁ lūkhaṁ. Ūsaranti ūsajātaṁ. Catūhipi oghehi anabhibhavanīyatāya",
  "tika-s0304t7:16_1": "ahaṁ dīpo. Sabbaparissayehi anabhibhavanīyatāya ahaṁ leṇo. Sabbadukkhaparittāsanato",
  "tika-s0304t7:16_2": "tāyanaṭṭhena ahaṁ tāṇaṁ. Sabbabhayahiṁsanato ahaṁ saraṇanti yojetabbaṁ.",
  "tika-s0304t7:17_0": "Udakamaṇikoti mahantaṁ udakabhājanaṁ. Bahi vissandanavasena udakaṁ na haratīti ahārī,",
  "tika-s0304t7:17_1": "parito na paggharatīti aparihārī. Sakkaccameva desenti saddhammagāravassa sabbasattesu",
  "tika-s0304t7:17_2": "mahākaruṇāya ca buddhānaṁ samānarasattā. Catasso pana parisā satthugāravena attano",
  "tika-s0304t7:17_3": "ca saddhāsampannatāya saddahitvā okappetvā suṇanti, tasmā tā desanāphalena yujjanti.",
  "tika-s0304t7:17_4": "Kiccasiddhiyā satthu desanā tattha sakkaccadesanā nāma jātā.",
  "tika-s0304t7:18": "Khettūpamasuttavaṇṇanā niṭṭhitā.",
  "tika-s0304t7:19": "8. Saṅkhadhamasuttavaṇṇanā",
  "tika-s0304t7:20_0": "360. “Yo koci puriso pāṇātipātī musāvādī, sabbo so āpāyiko”ti vatvā puna “yaṁbahulaṁ",
  "tika-s0304t7:20_1": "yaṁbahulaṁ karoti, tena duggatiṁ gacchatī”ti vadanto attanāva attano vādaṁ bhindati.",
  "tika-s0304t7:20_2": "Evaṁ santeti yadi bahuso katena pāpakammena āpāyiko, “yo koci pāṇamatipātetī”tiādivacanaṁ",
  "tika-s0304t7:20_3": "micchāti. Cattāri padānīti “yo koci pāṇamatipātetī”tiādinā nayena vuttā cattāro atthakoṭṭhāsā.",
  "tika-s0304t7:20_4": "Diṭṭhiyā paccayā honti “atthi kho pana mayā”tiādinā ayoniso ummujjantassa. Balasampannoti",
  "tika-s0304t7:20_5": "samattho. Saṅkhadhamakoti saṅkhassa dhamanakicce cheko. Adukkhenāti sukhena. Upacāropi",
  "tika-s0304t7:20_6": "appanāpi vaṭṭati ubhinnaṁ sāmaññavacanabhāvato. Appamāṇakatabhāvo labbhateva. Tathā",
  "tika-s0304t7:20_7": "hi taṁ kilesānaṁ vikkhambhanasamatthatāya dīghasantānatāya vipulaphalatāya ca “mahaggata”nti vuccati.",
  "tika-s0304t7:21_0": "Na ohīyatīti yasmiṁ santāne kāmāvacarakammaṁ, mahaggatakammañca katūpacitaṁ vipākadāne",
  "tika-s0304t7:21_1": "laddhāvasaraṁ hutvā ṭhitaṁ, tesu kāmāvacarakammaṁ itaraṁ nīharitvā sayaṁ tattha ohīyitvā",
  "tika-s0304t7:21_2": "attano vipākaṁ dātuṁ na sakkoti, mahaggatakammameva pana itaraṁ paṭibāhitvā attano",
  "tika-s0304t7:21_3": "vipākaṁ dātuṁ sakkoti garubhāvato. Tenāha “taṁ kāmāvacarakamma”ntiādi. Kilesavasenāti",
  "tika-s0304t7:21_4": "pāpakammassa mūlabhūtakilesavasena. Pāṇātipātādayo hi dosamohalobhādimūlakilesasamuṭṭhānā.",
  "tika-s0304t7:21_5": "Kilesavasenāti vā kammakilesavasena. Vuttañhetaṁ – “pāṇātipāto kho, gahapatiputta,",
  "tika-s0304t7:21_6": "kammakileso”tiādi. Yathānusandhināva gatanti yathānusandhisaṅkhātaanusandhinā osānaṁ",
  "tika-s0304t7:21_7": "gataṁ saṁkilesasammukhena uṭṭhitāya vodānadhammavasena niṭṭhāpitattā.",
  "tika-s0304t7:22": "Saṅkhadhamasuttavaṇṇanā niṭṭhitā.",
  "tika-s0304t7:23": "9. Kulasuttavaṇṇanā",
  "tika-s0304t7:24_0": "361.Evaṁ pavattaīhitikāti evaṁ dvidhā pavattaīhitikā. Dvīhitikā dukkarajīvikapayogā.",
  "tika-s0304t7:24_1": "Salākamattaṁ vuttaṁ etthāti salākā vuttā, purimapade uttarapadalopo. Ubhatokoṭikanti",
  "tika-s0304t7:24_2": "yadi “kulānudayaṁ na vaṇṇemī”ti vadati, “bhūtā nikkaruṇā samaṇa tumhe”ti vādaṁ āropehi.",
  "tika-s0304t7:24_3": "Atha sabbadāpi “kulānudayaṁ vaṇṇemī”ti vadati. Evaṁ sante “kasmā evaṁ dubbhikkhe",
  "tika-s0304t7:24_4": "kāle mahatiyā parisāya parivuto janapadacārikaṁ carantā kulūpacchedāya paṭipajjathā”ti",
  "tika-s0304t7:24_5": "evaṁ ubhatokoṭikaṁ vādaṁ āropehīti gāmaṇiṁ uyyojesi.",
  "tika-s0304t7:25_0": "Dve anteti ubho koṭiyo. Bahi nīharitunti na vaṇṇemi vaṇṇemīti dve ante mocento taṁ",
  "tika-s0304t7:25_1": "pucchitamatthaṁ bahi nīharati nāma. Tattha dosaṁ datvā codento taṁ apucchaṁ karonto",
  "tika-s0304t7:25_2": "gilitvā viya anto paveseti nāma.",
  "tika-s0304t7:26_0": "Ito so gāmaṇītiādi attano bhikkhūnaṁ aññesañca atthakāmānaṁ bhikkhappadānena aniṭṭhappattiabhāvadassanatthaṁ",
  "tika-s0304t7:26_1": "āraddhaṁ. Dānena sambhūtānīti dānamayena puññakiriyavatthunā sammadeva bhūtiṁ vaḍḍhiṁ",
  "tika-s0304t7:26_2": "pattāni. Saccena ariyavohārena sammadeva bhūtāni uppannāni saccasambhūtānīti āha",
  "tika-s0304t7:26_3": "“saccaṁ nāma saccavāditā”ti. Sesasīlanti aṭṭhavidhaariyavohārato aññasīlaṁ. Nihitanti",
  "tika-s0304t7:26_4": "tasmiṁ kule pubbapurisehi nidhānabhāvena nihitaṁ. Duppayuttāti kasivāṇijjādivasena",
  "tika-s0304t7:26_5": "duṭṭhu payuttā kammantā. Vipajjantīti nassanti. Kulaṅgāroti kulassa aṅgārasadiso",
  "tika-s0304t7:26_6": "vināsakapuggalo. Aniccatāti maraṇaṁ. Tasmiṁ kule padhānapurisānaṁ bhogānaṁ vā sabbaso",
  "tika-s0304t7:26_7": "vināso. Tenāha “hutvā abhāvo”tiādi.",
  "tika-s0304t7:27": "Kulasuttavaṇṇanā niṭṭhitā.",
  "tika-s0304t7:28": "10. Maṇicūḷakasuttavaṇṇanā",
  "tika-s0304t7:29": "362.Taṁparisanti taṁ rājantepure nisinnaṁ rājaparisaṁ. Nayaggāheti kutocipi asutvā kevalaṁ attano eva matiyā nayaggahaṇe ṭhatvā.",
  "tika-s0304t7:30_0": "Kāretuṁ vaṭṭati sati sambhave paṭisaṅkhārassa, senāsanavināso na ajjhupekkhitabboti",
  "tika-s0304t7:30_1": "adhippāyo. Attano ettha kiccāvasāne yaṁ gihīnaṁyeva santakaṁ tāvakālikaṁ, taṁ gihivikatanti",
  "tika-s0304t7:30_2": "āha “gihivikataṁ katvā”ti. Na vadāmi pabbajjitāsāruppato.",
  "tika-s0304t7:31": "Maṇicūḷakasuttavaṇṇanā niṭṭhitā.",
  "tika-s0304t7:32": "11. Bhadrakasuttavaṇṇanā",
  "tika-s0304t7:33_0": "363.Evaṁnāmaketi mallā nāma jānapadino rājakumārā, nesaṁ nivāsatāya “mallā”icceva",
  "tika-s0304t7:33_1": "bahuvacanavasena laddhanāmattā evaṁnāmake janapade. Natthi etassa pattiyā kālantarasaññito",
  "tika-s0304t7:33_2": "kāloti akālo, so eva akāliko. Tenāha – “kālaṁ anatikkamitvā pattenā”ti. So pana “yaṁkiñci",
  "tika-s0304t7:33_3": "dukkhaṁ uppajjamānaṁ uppajjati, sabbaṁ taṁ chandamūlaka”nti evaṁ vutto dukkhassa",
  "tika-s0304t7:33_4": "chandamūlabhāvo, evaṁ chandamūlakassa dukkhassa kathitattā “imasmiṁ sutte vaṭṭadukkhaṁ kathita”nti vuttaṁ.",
  "tika-s0304t7:34": "Bhadrakasuttavaṇṇanā niṭṭhitā.",
  "tika-s0304t7:35": "12. Rāsiyasuttavaṇṇanā",
  "tika-s0304t7:36_0": "364.Rāsiṁ katvā mārapāsavasena, tatrāpi antarabhedena vibhajitvā pucchitabbapañhe",
  "tika-s0304t7:36_1": "ekato rāsiṁ katvā. Tapanaṁ attaparitāpanaṁ tapo, so etassa atthīti tapassī, taṁ tapassiṁ.",
  "tika-s0304t7:36_2": "So pana taṁ tapaṁ nissāya ṭhito nāma hotīti vuttaṁ “tapanissitaka”nti. So pana anekākārabhedena",
  "tika-s0304t7:36_3": "lūkhaṁ pharusaṁ jīvanasīlattā lūkhajīvī nāma. Tenāha “lūkhajīvika”nti. Majjhimāya",
  "tika-s0304t7:36_4": "paṭipattiyā uppathabhāvena avaniyā gandhabbāti antā, tato eva lāmakattā antā. Lāmakampi",
  "tika-s0304t7:36_5": "“anto”ti vuccati “antamidaṁ, bhikkhave, jīvikānaṁ, eko anto”ti evamādīsu. Aṭṭhakathāyaṁ",
  "tika-s0304t7:36_6": "pana aññamaññaādhārabhāvaṁ urīkatvā “koṭṭhāsā”ti vuttaṁ. Hīno gāmoti pāḷi. Gāma-saddo",
  "tika-s0304t7:36_7": "hīnapariyāyoti adhippāyenāha “gāmmo”ti. Gāme bhavoti gāmmo. Gāma-saddo cettha gāmavāsivisayo",
  "tika-s0304t7:36_8": "“gāmo āgato”tiādīsu viya. Aṭṭhakathāyaṁ pana “gāmavāsīnaṁ dhammo”ti vuttaṁ, tesaṁ",
  "tika-s0304t7:36_9": "cārittanti attho. Atta-saddo idha sarīrapariyāyo “attantapo”tiādīsu viyāti āha “sarīradukkhakaraṇanti attho”ti.",
  "tika-s0304t7:37_0": "Etthāti etasmiṁ tapanissitagarahitabbapade kasmā antadvayamajjhimapaṭipadāgahaṇaṁ?",
  "tika-s0304t7:37_1": "Attakilamathānuyogo tāva gayhatu idamatthitāyāti adhippāyo. Kāmabhogītapanissitakanijjaravatthūnaṁ",
  "tika-s0304t7:37_2": "dassane yathādhippetassa atthassa vibhajitvā kathanaṁ sambhavatīti te dassetvā adhippetattho kathito.",
  "tika-s0304t7:38_0": "Tamatthanti yo “kāmabhogītapanissitakesu garahitabbeyeva garahati, pasaṁsitabbeyeva",
  "tika-s0304t7:38_1": "ca pasaṁsatī”ti vutto attho, tamatthaṁ pakāsento. Sāhasikakammenāti ayuttena kammena.",
  "tika-s0304t7:38_2": "Dhammena ca adhammena cāti dhammikena adhammikena ca. Ayoniso pavattaṁ bāhirakaṁ",
  "tika-s0304t7:38_3": "sandhāya codako “katha”ntiādimāha. Itaro nayidaṁ tādisaṁ attaparitāpanaṁ adhippetaṁ,",
  "tika-s0304t7:38_4": "atha kho yoniso pavattaṁ sāsanikamevāti dassento “caturaṅgavīriyavasena cā”ti āha.",
  "tika-s0304t7:38_5": "Tattha “kāmaṁ taco ca nhāru ca aṭṭhi ca avasissatū”tiādinā nayena vuttā sarīrenirapekkhavipassanāya",
  "tika-s0304t7:38_6": "ussukkāpanavasena pavattā vīriyabhāvanā “caturaṅgavīriyavasenā”ti vuttā. Tathā abbhokāsikanesajjikatapādinissitāva",
  "tika-s0304t7:38_7": "kilesanimmathanayogyā vīriyabhāvanā “dhutaṅgavasena cā”ti vuttāti. Ariyamaggena nissesakilesānaṁ",
  "tika-s0304t7:38_8": "pajahanā nijjarā. Sā ca attapaccakkhatāya sandiṭṭhikā tiṇṇaṁ mūlakilesānaṁ pajahanena",
  "tika-s0304t7:38_9": "“tisso”ti ca vuttā. Tenāha “ekopī”tiādi.",
  "tika-s0304t7:39": "Rāsiyasuttavaṇṇanā niṭṭhitā.",
  "tika-s0304t7:40": "13. Pāṭaliyasuttavaṇṇanā",
  "tika-s0304t7:41_0": "365. “Māyañcāhaṁ pajānāmī”ti vacanaṁ kāmaṁ tesaṁ māyāvībhāvadassanaparaṁ, bhagavato",
  "tika-s0304t7:41_1": "pana māyāsāṭheyyādikassa sabbassa pāpadhammassa bodhimūle eva setughāto, tasmā sabbaso",
  "tika-s0304t7:41_2": "pahīnamāyo, sabbaññutāya māyaṁ aññe ca ñeyye sabbaso jānāti. Tena vuttaṁ “māyañcāhaṁ,",
  "tika-s0304t7:41_3": "gāmaṇi, pajānāmī”tiādi. Māyañca pajānāmīti na kevalamahaṁ māyaṁ eva jānāmi, atha",
  "tika-s0304t7:41_4": "kho aññampi idañcidañca jānāmīti.",
  "tika-s0304t7:42_0": "Itthikāmehīti itthīhi ceva tadaññakāmehi ca. Ekasmiṁ ṭhāneti ekasmiṁ padese. Ekekasseva",
  "tika-s0304t7:42_1": "āgantukassa gahaṭṭhassa vā pabbajitassa vā. Sattianurūpenāti vibhavasattianurūpena.",
  "tika-s0304t7:42_2": "Balānurūpenāti parivārabalānurūpena. Sattianurūpenāti vā saddhāsattianurūpena. Balānurūpenāti",
  "tika-s0304t7:42_3": "vibhavabalānurūpena. Dhammesu samādhi dasakusaladhammesu samādhānaṁ. Aggahitacittatā",
  "tika-s0304t7:42_4": "pariyuṭṭhakāritā. Tena lokiyasīlavisuddhi diṭṭhivisuddhi ca vuttā. Tathā cāha – “ko",
  "tika-s0304t7:42_5": "cādi kusalānaṁ dhammānaṁ, sīlañca suvisuddhaṁ diṭṭhi ca ujukā”ti. Tattha patiṭṭhitassa",
  "tika-s0304t7:42_6": "upari kattabbaṁ dassetuṁ “dhammasamādhismiṁ ṭhito”tiādi vuttaṁ. Ayaṁ paṭipadāti tassa",
  "tika-s0304t7:42_7": "kammaphalavādino satthu vacanaṁ sabbesañca ayaṁ mayhaṁ sīlasaṁvarabrahmavihārabhāvanāsaṅkhātāpaṭipadā",
  "tika-s0304t7:42_8": "anaparādhakatāya eva saṁvattati. Jayaggāhoti ubhayathāpi mayhaṁ kāci jāni natthi.",
  "tika-s0304t7:43_0": "Pañca dhammā dhammasamādhi nāma, vipassanāmaggaphaladhammamattaṁ vā. Tatiyavikappe",
  "tika-s0304t7:43_1": "sīlādivisuddhiyā saddhiṁ brahmavihārā yathāvuttatividhadhammāvahattā eva dhammasamādhi",
  "tika-s0304t7:43_2": "nāma. Pūrentassa uppannā cittekaggatāti vuttakhaṇikacittekaggatā. Sāpi cittassa samādhānato",
  "tika-s0304t7:43_3": "“cittasamādhī”ti vuttā, tassa paṭipakkhaṁ vikkhambhantī samucchindantī ca hutvā pavattā",
  "tika-s0304t7:43_4": "yathāvuttasamādhi eva visesena cittasamādhi nāma.",
  "tika-s0304t7:44": "Pāṭaliyasuttavaṇṇanā niṭṭhitā.",
  "tika-s0304t7:45": "Gāmaṇisaṁyuttavaṇṇanā niṭṭhitā."
}