{
  "tika-vin08t10:0": "10. Bhaṇḍapaṭisāmanavinicchayakathā",
  "tika-vin08t10:1_0": "53. Evaṁ cīvaravippavāsavinicchayaṁ kathetvā idāni bhaṇḍapaṭisāmanavinicchayaṁ kathetuṁ",
  "tika-vin08t10:1_1": "“bhaṇḍassapaṭisāmana”ntiādimāha. Tattha bhaḍitabbaṁ bhājetabbanti bhaṇḍaṁ, bhaḍitabbaṁ",
  "tika-vin08t10:1_2": "icchitabbanti vā bhaṇḍaṁ, bhaṇḍanti paribhaṇḍanti sattā etenāti vā bhaṇḍaṁ, mūladhanaṁ,",
  "tika-vin08t10:1_3": "parikkhāro vā. Vuttañhi abhidhānappadīpikāyaṁ –",
  "tika-vin08t10:2": "“Bhājanādiparikkhāre, bhaṇḍaṁ mūladhanepi cā”ti.",
  "tika-vin08t10:3_0": "Tassa bhaṇḍassa, paṭisāmiyate paṭisāmanaṁ, rakkhaṇaṁ gopananti attho. Tenāha “paresaṁ",
  "tika-vin08t10:3_1": "bhaṇḍassa gopana”nti. Mātu kaṇṇapiḷandhanaṁ tālapaṇṇampīti pi-saddo sambhāvanattho.",
  "tika-vin08t10:3_2": "Tena pageva aññātakānaṁ santakanti dasseti. Gihisantakanti iminā pañcannaṁ sahadhammikānaṁ",
  "tika-vin08t10:3_3": "santakaṁ paṭisāmetuṁ vaṭṭatīti dīpeti. Bhaṇḍāgārikasīsenāti etena vissāsaggāhādinā",
  "tika-vin08t10:3_4": "gahetvā paṭisāmentassa anāpattīti dasseti. Tena vakkhati “attano atthāya gahetvā",
  "tika-vin08t10:3_5": "paṭisāmetabba”nti. Chandenapi bhayenapīti vaḍḍhakīādīsu chandena, rājavallabhādīsu",
  "tika-vin08t10:3_6": "bhayena balakkārena pātetvā gatesu ca paṭisāmetuṁ vaṭṭatīti yojetabbaṁ.",
  "tika-vin08t10:4_0": "Saṅgopanatthāya attano hatthe nikkhittassa bhaṇḍassa guttaṭṭhāne paṭisāmanapayogaṁ",
  "tika-vin08t10:4_1": "vinā “nāhaṁ gaṇhāmī”tiādinā aññasmiṁ payoge akate rajjasaṅkhobhādikāle “na dāni tassa",
  "tika-vin08t10:4_2": "dassāmi, na mayhaṁ dāni dassatī”ti ubhohipi sakasakaṭṭhāne nisīditvā dhuranikkhepe",
  "tika-vin08t10:4_3": "katepi avahāro natthi. Keci panettha “pārājikameva paṭisāmanapayogassa katattā”ti",
  "tika-vin08t10:4_4": "vadanti, taṁ tesaṁ matimattaṁ, na sārato paccetabbaṁ. Paṭisāmanakāle hissa theyyacittaṁ",
  "tika-vin08t10:4_5": "natthi, “na dāni tassa dassāmī”ti theyyacittuppattikkhaṇe ca sāmino dhuranikkhepacittappavattiyā",
  "tika-vin08t10:4_6": "hetubhūto kāyavacīpayogo natthi, yena so āpattiṁ āpajjeyya. Na hi akiriyasamuṭṭhānā",
  "tika-vin08t10:4_7": "ayaṁ āpattīti. Dāne saussāho, rakkhati tāvāti avahāraṁ sandhāya avuttattā “nāhaṁ",
  "tika-vin08t10:4_8": "gaṇhāmī”tiādinā musāvādakaraṇe pācittiyameva hoti, na dukkaṭaṁ theyyacittābhāvena",
  "tika-vin08t10:4_9": "sahapayogassapi abhāvatoti gahetabbaṁ.",
  "tika-vin08t10:5_0": "Yadipi mukhena dassāmīti vadati…pe… pārājikanti ettha katarapayogena āpatti, na tāva",
  "tika-vin08t10:5_1": "paṭhamena bhaṇḍapaṭisāmanapayogena tadā theyyacittabhāvā, nāpi “dassāmī”ti kathanapayogena",
  "tika-vin08t10:5_2": "tadā theyyacitte vijjamānepi payogassa kappiyattāti? Vuccate – sāminā “dehī”ti bahuso",
  "tika-vin08t10:5_3": "yāciyamānopi adatvā yena payogena attano adātukāmataṁ sāmikassa ñāpesi, yena ca so",
  "tika-vin08t10:5_4": "adātukāmo ayaṁ vikkhipatīti ñatvā dhuraṁ nikkhipati, teneva payogenassa āpatti. Na",
  "tika-vin08t10:5_5": "hettha upanikkhittabhaṇḍe pariyāyena mutti atthi. Adātukāmatāya hi “kadā te dinnaṁ,",
  "tika-vin08t10:5_6": "kattha te dinna”ntiādipariyāyavacanenapi sāmikassa dhurenikkhipāpite āpattiyeva.",
  "tika-vin08t10:5_7": "Teneva aṭṭhakathāyaṁ vuttaṁ “kiṁ tumhe bhaṇatha…pe… ubhinnaṁ dhuranikkhepena bhikkhuno",
  "tika-vin08t10:5_8": "pārājika”nti. Parasantakassa parehi gaṇhāpane eva hi pariyāyato mutti, na sabbatthāti",
  "tika-vin08t10:5_9": "gahetabbaṁ. Attano hatthe nikkhittattāti ettha attano hatthe sāminā dinnatāya bhaṇḍāgārikaṭṭhāne",
  "tika-vin08t10:5_10": "ṭhitattā ca ṭhānācāvanepi natthi avahāro, theyyacittena pana gahaṇe dukkaṭato na",
  "tika-vin08t10:5_11": "muccatīti veditabbaṁ. Eseva nayoti avahāro natthi, bhaṇḍadeyyaṁ pana hotīti adhippāyo.",
  "tika-vin08t10:6_0": "54.Pañcannaṁ sahadhammikānanti bhikkhubhikkhunīsikkhamānasāmaṇerasāmaṇerīnaṁ. Etena",
  "tika-vin08t10:6_1": "na kevalaṁ gihīnaṁ eva, atha kho tāpasaparibbājakādīnampi santakaṁ paṭisāmetuṁ na",
  "tika-vin08t10:6_2": "vaṭṭatīti dasseti. Naṭṭhepi gīvā na hoti, kasmā? Asampaṭicchāpitattāti attho. Dutiye",
  "tika-vin08t10:6_3": "eseva nayoti gīvā na hoti, kasmā? Ajānitattā. Tatiye ca eseva nayoti gīvā na hoti,",
  "tika-vin08t10:6_4": "kasmā? Paṭikkhipitattā. Ettha ca kāyena vā vācāya vā cittena vā paṭikkhittopi paṭikkhittoyeva nāma hoti.",
  "tika-vin08t10:7_0": "Tasseva gīvā hoti, na sesabhikkhūnaṁ, kasmā? Tasseva bhaṇḍāgārikassa bhaṇḍāgāre issarabhāvato.",
  "tika-vin08t10:7_1": "Bhaṇḍāgārikassa gīvā na hoti alasajātikasseva pamādena haritattā. Dutiye bhaṇḍāgārikassa",
  "tika-vin08t10:7_2": "gīvā na hoti tassa anārocitattā. Naṭṭhe tassa gīvā tena ṭhapitattā. Tasseva gīvā,",
  "tika-vin08t10:7_3": "na aññesaṁ tena bhaṇḍāgārikena sampaṭicchitattā ṭhapitattā ca. Natthi gīvā tena paṭikkhipitattā.",
  "tika-vin08t10:7_4": "Naṭṭhaṁ sunaṭṭhameva bhaṇḍāgārikassa asampaṭicchāpanato. Naṭṭhe gīvā tena ṭhapitattā.",
  "tika-vin08t10:7_5": "Sabbaṁ tassa gīvā tassa bhaṇḍāgārikassa pamādena haraṇato. Tattheva upacāre vijjamāneti",
  "tika-vin08t10:7_6": "bhaṇḍāgārikassa samīpeyeva uccārapassāvaṭṭhāne vijjamāne.",
  "tika-vin08t10:8_0": "55.Mayica mate saṅghassa ca senāsane vinaṭṭheti ettha kevalaṁ saṅghassa senāsanaṁ",
  "tika-vin08t10:8_1": "mā vinassīti iminā adhippāyena vivaritumpi vaṭṭatiyevāti vadanti. “Taṁ māressāmī”ti",
  "tika-vin08t10:8_2": "ettake vuttepi vivarituṁ vaṭṭati “gilānapakkhe ṭhitattā avisayo”ti vuttattā. Maraṇato",
  "tika-vin08t10:8_3": "hi paraṁ gelaññaṁ avisayattañca natthi. “Dvāraṁ chinditvā harissāmā”ti ettake vuttepi",
  "tika-vin08t10:8_4": "vivarituṁ vaṭṭatiyeva. Sahāyehi bhavitabbanti tehipi bhikkhācārādīhi pariyesitvā",
  "tika-vin08t10:8_5": "attano santakampi kiñci kiñci dātabbanti vuttaṁ hoti. Ayañhi sāmīcīti bhaṇḍāgāre",
  "tika-vin08t10:8_6": "vasantānaṁ idaṁ vattaṁ. Lolamahātheroti mando momūho ākiṇṇavihārī sadā kīḷāpasuto vā mahāthero.",
  "tika-vin08t10:9_0": "56.Itarehīti tasmiṁyeva gabbhe vasantehi bhikkhūhi. Vihārarakkhaṇavāre niyutto vihāravāriko,",
  "tika-vin08t10:9_1": "vuḍḍhapaṭipāṭiyā attano vāre vihārarakkhaṇako. Nivāpanti bhattavetanaṁ. Corānaṁ paṭipathaṁ",
  "tika-vin08t10:9_2": "gatesūti corānaṁ āgamanaṁ ñatvā “paṭhamataraṁyeva gantvā saddaṁ karissāmā”ti corānaṁ",
  "tika-vin08t10:9_3": "abhimukhaṁ gatesu. “Corehi haṭabhaṇḍaṁ āharissāmā”ti tesaṁ anupathaṁ gatesupi eseva",
  "tika-vin08t10:9_4": "nayo. Nibaddhaṁ katvāti “asukakule yāgubhattaṁ vihāravārikānaṁyevā”ti evaṁ niyamanaṁ",
  "tika-vin08t10:9_5": "katvā. Dve tisso yāgusalākā ca cattāri pañca salākabhattāni ca labhamānovāti idaṁ",
  "tika-vin08t10:9_6": "nidassanamattaṁ, tato ūnaṁ vā hotu adhikaṁ vā, attano ca veyyāvaccakarassa ca yāpanamattaṁ",
  "tika-vin08t10:9_7": "labhanameva pamāṇanti gahetabbaṁ. Nissitake jaggāpentīti attano attano nissitake",
  "tika-vin08t10:9_8": "bhikkhācariyāya posentā nissitakehi vihāraṁ jaggāpenti. Asahāyassāti sahāyarahitassa.",
  "tika-vin08t10:9_9": "“Asahāyassa adutiyassā”ti pāṭho yutto. Pacchimaṁ purimasseva vevacanaṁ. Asahāyassa",
  "tika-vin08t10:9_10": "vā attadutiyassa vāti imasmiṁ pana pāṭhe ekena ānītaṁ dvinnaṁ nappahotīti attadutiyassapi",
  "tika-vin08t10:9_11": "vāro nivāritoti vadanti, taṁ “yassa sabhāgo bhikkhu bhattaṁ ānetvā dātā natthī”ti",
  "tika-vin08t10:9_12": "iminā na sameti, vīmaṁsitabbaṁ. Vimativinodaniyaṁ pana “attadutiyassāti appicchassa.",
  "tika-vin08t10:9_13": "Attāsarīrameva dutiyo, na aññoti hi attadutiyo, tadubhayassapi atthassa vibhāvanaṁ",
  "tika-vin08t10:9_14": "‘yassā’tiādi. Etena sabbena ekekassa vāro na pāpetabboti dassetī”ti vuttaṁ.",
  "tika-vin08t10:10_0": "Pākavattatthāyāti niccaṁ pacitabbayāgubhattasaṅkhātavattatthāya. Ṭhapentīti dāyakā",
  "tika-vin08t10:10_1": "ṭhapenti. Taṁ gahetvāti taṁ ārāmikādīhi dīyamānaṁ bhāgaṁ gahetvā. Upajīvantena ṭhātabbanti",
  "tika-vin08t10:10_2": "abbhokāsikarukkhamūlikenapi pākavattaṁ upanissāya jīvantena attano pattacīvararakkhaṇatthāya",
  "tika-vin08t10:10_3": "vihāravāre sampatte ṭhātabbaṁ. Na gāhāpetabboti ettha yassa abbhokāsikassapi attano",
  "tika-vin08t10:10_4": "adhikaparikkhāro ce ṭhapito atthi, cīvarādisaṅghikabhāgepi ālayo atthi, sopi gāhāpetabbo.",
  "tika-vin08t10:10_5": "Paripucchanti pucchitapañhavissajjanaṁ, aṭṭhakathaṁ vā. Diguṇanti aññehi labbhamānato",
  "tika-vin08t10:10_6": "dviguṇaṁ. Pakkhavārenāti aḍḍhamāsavārena.",
  "tika-vin08t10:11": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t10:12": "Bhaṇḍapaṭisāmanavinicchayakathālaṅkāro nāma",
  "tika-vin08t10:13": "Dasamo paricchedo."
}