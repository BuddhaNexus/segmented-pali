{
  "anya-e1102n2:0": "2. Kappavināsakaṇḍo",
  "anya-e1102n2:1": "Idāni buddhuppādadullabhakathā",
  "anya-e1102n2:2": "“Buddho ca dullabho loke, saddhammasavanampi ca;",
  "anya-e1102n2:3": "Saṅgho ca dullabho loke, sappurisāti dullabhā”ti.",
  "anya-e1102n2:4_0": "Imissā gāthāya saṁvaṇṇanākkamo sampatto. Tattha imasmiṁ sattaloke okāsaloke vā sabbaññusammāsambuddho",
  "anya-e1102n2:4_1": "dullabhova tathā hesa loko saṅkhāraloko, sattaloko, okāsalokoti tippabhedo hoti tesaṁ",
  "anya-e1102n2:4_2": "sampattivipatti ca evaṁ veditabbā tattha lujjati palujjatīti lokoti vacanatthena",
  "anya-e1102n2:4_3": "sattaloko veditabbo. Lokiyanti patiṭṭhahanti ettha sattanikāyāti vacanatthena okāsaloko",
  "anya-e1102n2:4_4": "veditabbo. Tathā hesa sattā avakasanti etthātiokāsoti vuccati so bhūmivasena apāyabhūmi,",
  "anya-e1102n2:4_5": "kāmasugatibhūmi, rūpāvacarabhūmi, arūpāvacarabhūmiceti catubbidhā hoti. Tattha nirayaṁ,",
  "anya-e1102n2:4_6": "tiracchānayoni, pettivisayo, asurakāyo, ti catasso apāyabhūmi nāma. Manussā, cātumahārājikā,",
  "anya-e1102n2:4_7": "tāvatiṁsā, yāmā, tusitā, nimmānarati, paranimmitavasavattī ceti sattavidhā hoti kāmasugatibhūmi",
  "anya-e1102n2:4_8": "sāpanāyaṁ ekādasavidhāpi kāmataṇhā avacarati etthāti vacanatthena kāmāvacarabhūmi",
  "anya-e1102n2:4_9": "nāma. Brahmapārisajjā, brahmapurohitā, mahābrahmā ca paṭhamajjhānabhūmi idaṁ agginā",
  "anya-e1102n2:4_10": "pariggahitaṭṭhānaṁ. Parittābhā, appamāṇābhā, ābhassarā ca dutiyajjhānabhūmi idaṁ",
  "anya-e1102n2:4_11": "āpena pariggahitaṭṭhānaṁ. Parittasubhā, appamāṇasubhā, subhakiṇhā ca tatiyajjhānabhūmi",
  "anya-e1102n2:4_12": "idaṁ vātena pariggahitaṭṭhānaṁ, tesaṁ vipattiṁ parato vaṇṇayissāma. Vehapphalā, asaññasattā,",
  "anya-e1102n2:4_13": "suddhāvāsā ca catutthajjhānabhūmiceti rūpāvacarabhūmi soḷasavidhā hoti. Avihā, atappā,",
  "anya-e1102n2:4_14": "sudassā, sudassī, akaniṭṭhāceti suddhāvāsabhūmi pañcavidhā hoti. Ākāsānañcāyatanabhūmi,",
  "anya-e1102n2:4_15": "viññāṇañcāyatanabhūmi, ākiñcaññāyatanabhūmi, nevasaññānāsaññāyatanabhūmiceti catubbidhā",
  "anya-e1102n2:4_16": "hoti arūpabhūmi. Ettāvatā ekatiṁsappabhedāpi bhūmi avakasanti ettha sattanikāyāti",
  "anya-e1102n2:4_17": "vacanatthena okāsoti vuccati. Tattha aṭṭha mahānirayāni apāyabhūmi nāma. Tiracchānaṁ",
  "anya-e1102n2:4_18": "pettivisayo asurakāyoti imesaṁ visuṁ bhūmi nāma natthi, manussabhūmiyaṁyeva yattha",
  "anya-e1102n2:4_19": "katthaci araññavanapatthādīsu nibaddhavāsaṁ vasanti soyeva padeso tesaṁ bhūmi. Manussabhūmito",
  "anya-e1102n2:4_20": "dvitālīsasahassayojano yugandharappamāṇo sineruno pañcamāḷindho cātumahārājikabhūmi.",
  "anya-e1102n2:4_21": "Tatupari dvitālīsasahassayojanaṁ sinerumatthakaṁ tāvatiṁsānaṁ bhūmi. Tatupari dvetālīsasahassayojanaṁ",
  "anya-e1102n2:4_22": "ṭhānaṁ yāmānaṁ bhūmi. Iminā nayena yāva vasavattibhūmi dvitālīsasahassayojane tiṭṭhati,",
  "anya-e1102n2:4_23": "tasmā manussabhūmito yāva vasavattibhūmi dvesahassānipañcana hutāni duvesatasahassāni",
  "anya-e1102n2:4_24": "yojanāni honti, tenetaṁ vuccati.",
  "anya-e1102n2:5": "“Manussabhūmito yāva, bhūmi vasavattantarā;",
  "anya-e1102n2:6": "Duve satasahassāni, pañcanahutameva ca.",
  "anya-e1102n2:7": "Dvesahassañca madhikaṁ, yojanānaṁ pamāṇato;",
  "anya-e1102n2:8": "Gaṇanā nāma bhūmīsu, saṅkhyā evaṁ pakāsitā”ti.",
  "anya-e1102n2:9_0": "Tatupari brahmapārisajjādayo tayo brahmuno pañcapaññāsasatasahassa aṭṭhasahassayojane",
  "anya-e1102n2:9_1": "samatale ṭhāne tiṭṭhanti. Dutiyatatiyabhūmībrahmunopi tappamāṇesu samatalesu tiṭṭhanti.",
  "anya-e1102n2:9_2": "Catutthabhūmiyaṁ pana vehapphalaasaññasattā tappamāṇe samatale ṭhāne tiṭṭhanti. Tatuparisuddhāvāsabhūmiyo",
  "anya-e1102n2:9_3": "taṁtaṁ pamāṇe ṭhāne uparūpari tiṭṭhanti. Catassopi arūpabhūmiyo tappamāṇe ṭhāne uparūpari",
  "anya-e1102n2:9_4": "tiṭṭhanti. Ettāvatā ca manussabhūmito yāva bhavaggā yojanānaṁ sattakoṭi ca aṭṭhārasalakkhā",
  "anya-e1102n2:9_5": "ca pañcanahutāni ca chasahassāni ca honti tenetaṁ vuccati porāṇehi.",
  "anya-e1102n2:10": "“Heṭṭhimā brahmalokamhā, patitā mahatī silā;",
  "anya-e1102n2:11": "Ahorattena ekena, uggatā aṭṭhatālīsaṁ.",
  "anya-e1102n2:12": "Yojanānaṁ sahassāni, cātumāsehi bhūmi;",
  "anya-e1102n2:13": "Evaṁ vuttappamāṇena, sāyaṁ heṭṭhimabhūmi.",
  "anya-e1102n2:14": "Ito satasahassāni, sattapaññāsa cāparaṁ;",
  "anya-e1102n2:15": "Saṭṭhi ceva sahassāni, ubbedhena pakāsitā.",
  "anya-e1102n2:16": "Yojanesupi vuttesu, hitvā kāmappamāṇakaṁ;",
  "anya-e1102n2:17": "Sesāni vasavattīnaṁ, pārisajjāna mantaraṁ.",
  "anya-e1102n2:18": "Tañca pañcahi paññāsa, satasahassāni cāparaṁ;",
  "anya-e1102n2:19": "Aṭṭha ceva sahassāni, yojanāni pavuccare.",
  "anya-e1102n2:20": "Ito parāsu sabbāsu, brahmabhūmīsu yojanā;",
  "anya-e1102n2:21": "Tappamāṇāva daṭṭhabbā, nayaggāhena dhīmatā.",
  "anya-e1102n2:22": "Bhūmito ābhavaggamhā, sattakoṭi aṭṭhārasa;",
  "anya-e1102n2:23": "Lakkhā pañca nahutāni, chasahassāni sabbadāti.",
  "anya-e1102n2:24": "Esā ca vicāraṇā ṭīkā cariyamatena katā;",
  "anya-e1102n2:25": "Idameva sandhāya, yāvatā candimasūriyā.",
  "anya-e1102n2:26": "Pariharanti disā bhanti, virocamānā yāvatā;",
  "anya-e1102n2:27": "Tāva sahassadhā loke, ettha te vattatī vaso”ti.",
  "anya-e1102n2:28_0": "Vuttaṁ. Etthantare sattā tiṭṭhanti, tesaṁ vitthāro apubbaṁ katvā kathetuṁ asakkuṇeyyattā",
  "anya-e1102n2:28_1": "na vakkhāma imasmiṁ sattaloke okāsaloke ca sabbaññusammāsambuddhova dullabho, tathā",
  "anya-e1102n2:28_2": "hi cattāro buddhā anubuddho, sāvakabuddho, paccekabuddho, sammāsambuddhoti. Tattha",
  "anya-e1102n2:28_3": "bahussutaṁ bhikkhuṁ pasaṁsantena ca na so tumhākaṁ sāvako nāma, buddhonāmesa cundāti",
  "anya-e1102n2:28_4": "bahussutassa bhikkhuno buddhabhāvaṁ anujānantena ca.",
  "anya-e1102n2:29": "Dhammakāyo yato satthā, dhammo satthukāyo mato;",
  "anya-e1102n2:30": "Dhammāsikoso saṅgho ca, satthusaṅkhyampi gacchatīti.",
  "anya-e1102n2:31_0": "Vutte puthujjanopi upacāravasena vācanāmaggassa bodhattā anubuddho nāma. Ariyasāvako",
  "anya-e1102n2:31_1": "pana parato yosavasena cattāri saccāni bujjhati bujjhanamattameva vāti vacanatthena",
  "anya-e1102n2:31_2": "bujjhanasabhāvattā sāvakabuddho nāma. Yo pana khaggavisāṇakappo sayambhūñāṇena anaññabodhako",
  "anya-e1102n2:31_3": "hutvā sāmaṁ bujjhanatthena paccekabujjhattā paccekabuddho nāma. Sambuddhotipi etasseva",
  "anya-e1102n2:31_4": "nāmaṁ. Yo pana saṅkhatāsaṅkhatappabhedaṁ sakalampi dhammajātaṁ yāthāvasarasalakkhaṇappaṭivedhavasena",
  "anya-e1102n2:31_5": "sammā pakārena sayaṁ pacitupāramitāsayambhūtena sayambhūñāṇena sayameva anaññabodhito",
  "anya-e1102n2:31_6": "hutvā savāsanasammohaniddāya accantaṁ vigato dinakarakiraṇasamāgamena paramarucirasirīsobhaggappattiyā",
  "anya-e1102n2:31_7": "vikasitamiva padumaṁ aggamaggañāṇasamāgamena aparimitaguṇagaṇālaṅkatasabbaññutaññāṇappattiyā",
  "anya-e1102n2:31_8": "sabbadhamme bujjhi abujjhi aññāsīti sammāsambuddho, bhagavā, sova loke dullabho paccekasambuddhānampi",
  "anya-e1102n2:31_9": "hi ekasmiṁ kāle satasahassādivasena ekato pavattattā te dullabhāpi anacchariyajātattā",
  "anya-e1102n2:31_10": "paresaṁ maggaphalādhigamāya upanissayarahitattā ca sammāsambuddhova loke dullabho,",
  "anya-e1102n2:31_11": "ayaṁ lokasampattivicāraṇā.",
  "anya-e1102n2:32_0": "Kathaṁ lokassa vipatti veditabbā tathā hesa loko vinassamāno tejenapi āpenapi vāyunāpi",
  "anya-e1102n2:32_1": "vinassati. Tassa vitthāro visuddhimaggādīsu vuccamānopi kesañci puggalānaṁ matena",
  "anya-e1102n2:32_2": "micchāgāhattā brahmūnaṁ āyunā minitepi asamānaṁ saṁvaṭṭasīmāpi viruddhā, tasmā tesaṁ",
  "anya-e1102n2:32_3": "vādaṁ apanetvā ganthato samānetvā vakkhāma. Tattha cattāri asaṅkhyeyyāni. Katamāni",
  "anya-e1102n2:32_4": "cattāri asaṅkhyeyyāni saṁvaṭṭo, saṁvaṭṭaṭṭhāyī, vivaṭṭo, vaṭṭaṭṭhāyīti. Tayo saṁvaṭṭā",
  "anya-e1102n2:32_5": "āposaṁvaṭṭo, tejosaṁvaṭṭo, vāyosaṁvaṭṭo. Tisso saṁvaṭṭasīmā ābhassarā, subhakiṇhā,",
  "anya-e1102n2:32_6": "vehapphalāti. Ayamettha uddeso. Tattha saṁvaṭṭo nāma parihāyamāno kappo. Tena saṁvaṭṭaṭṭhāyīpi",
  "anya-e1102n2:32_7": "gahito hoti, taṁ mūlakattā. Vaḍḍhayamāno vivaṭṭakappo nāma. Tena vivaṭṭaṭṭhāyīpi",
  "anya-e1102n2:32_8": "gahito taṁ mūlakattā. Tattha saṁvaṭṭoti vināso. Yadā kappo vinassamāno tejena saṁvaṭṭati,",
  "anya-e1102n2:32_9": "ābhassarato heṭṭhā paṭhamajjhānabhūmi agginā dayhati. Yadā āpena saṁvaṭṭati, subhakiṇhato",
  "anya-e1102n2:32_10": "heṭṭhā yāva dutiyajjhānabhūmi udakena vilīyati. Yadā vāyunā saṁvaṭṭati, vehapphalato",
  "anya-e1102n2:32_11": "heṭṭhā yāva tatiyajjhānabhūmi vātena saṁvaṭṭati. Vitthārato pana jātikhetta āṇākhettavisayakhettavasena",
  "anya-e1102n2:32_12": "tiṇṇaṁ buddhakhettānaṁ āṇākhettaṁ vinassati. Tasmiṁ vinaṭṭhe jātikhettampi vinassateva.",
  "anya-e1102n2:32_13": "Tattha jātikhettaṁ dasasahassacakkavāḷapariyantaṁ hoti. Taṁ tathāgatassa paṭisandhiggahaṇaāyusaṅkhārossajjanādikālesupi",
  "anya-e1102n2:32_14": "kampati. Āṇākhettaṁ koṭisatasahassacakkavāḷapariyantaṁ. Yattha ratanasuttaṁ khandhaparittaṁ",
  "anya-e1102n2:32_15": "dhajaggaparittaṁ āṭānāṭiyaparittaṁ moraparittanti imesaṁ parittānaṁ ānubhāvo pavattati.",
  "anya-e1102n2:32_16": "Visayakhettaṁ anantaṁ aparimāṇaṁ. Tattha jātikhettaāṇākhettāvasena dve khettāni ekato",
  "anya-e1102n2:32_17": "vinassanti. Saṇṭhahantampi ekato saṇṭhahati. Tassa vināsoca saṇṭhahantañca evaṁ veditabbaṁ",
  "anya-e1102n2:32_18": "yasmiṁ samaye kappo agginā nassati, tadā ādito kappavināsakamahāmegho vuṭṭhahitvā",
  "anya-e1102n2:32_19": "koṭisatasahassacakkavāḷaṁ ekameghavassaṁ vasi, tuṭṭhā manussā bījāni vappenti, sassesu",
  "anya-e1102n2:32_20": "gokhāyitamattesu jātesu gadrabharavaṁ viravanto ekabindupi na patati. Yadā pacchinnameva",
  "anya-e1102n2:32_21": "hoti tadā vassūpajīvino sattā kālaṁ katvā parittābhesu brahmabhūmīsu uppajjanti puññaphalūpajīvinopi",
  "anya-e1102n2:32_22": "devatā tattheva brahmaloke uppajjanti, evaṁ dīghassa addhuno accayena tattha tattha",
  "anya-e1102n2:32_23": "udakaṁ parikkhayaṁ gacchati, macchakacchapādi udakanissitā pāṇā kālaṁ katvā manussadevalokesu",
  "anya-e1102n2:32_24": "nibbattitvā jhānaṁ uppādetvā brahmaloke nibbattanti. Nerayikasattāpi sattamasūriyapātubhāvā",
  "anya-e1102n2:32_25": "vinassanti, tepi devaloke paṭiladdhajjhānavasena brahmaloke uppajjanti, tadā hi lokabyūhā",
  "anya-e1102n2:32_26": "nāma kāmāvacaradevā ukkhittasirā vikiṇṇakesā rudamukhā assūni hatthehi muñcamānā",
  "anya-e1102n2:32_27": "rattavatthanivatthā ativiya virūpavesadhārino hutvā manussapathe vicarantā evaṁ ārocenti",
  "anya-e1102n2:32_28": "“mārisā bho ito vassasata sahassaccayena kappavuṭṭhānaṁ bhavissati ayaṁ loko vinassissati",
  "anya-e1102n2:32_29": "mahāsamuddopisussissati ayañca mahāpathavī sinerupabbatarājā ḍayhissati vinassissati",
  "anya-e1102n2:32_30": "yāvabrahmalokā vināso bhavissati mettaṁ mārisā bhāvetha. Karuṇaṁ, muditaṁ, upekkhaṁ",
  "anya-e1102n2:32_31": "mārisā bhāvetha mātaraṁ upaṭṭhahatha, pitaraṁ upaṭṭhahatha, kule jeṭṭhāpacāyino hothā”ti.",
  "anya-e1102n2:32_32": "Tesaṁ vacanaṁ sutvā yebhuyyena manussā ca bhummadevatā ca saṁvegajātā aññamaññaṁ",
  "anya-e1102n2:32_33": "muducittā hutvā mettādīni puññāni karitvā devaloke nibbattanti. Tattha sudhābhojanaṁ",
  "anya-e1102n2:32_34": "bhuñjitvā vāyo parikammaṁ katvā jhānaṁ paṭilabhanti, evaṁ nerayikasattāpi aparāpariyakammena",
  "anya-e1102n2:32_35": "devalokaṁ nibbattanti. Ye pana niyatamicchādiṭṭhikā tesaṁ kammassa aparikkhayā aññacakkavāḷesu",
  "anya-e1102n2:32_36": "attano kammānurūpaṁ vipākamanubhonti. Teneva ahosikamme micchādiṭṭhivasena akattabbaṁ",
  "anya-e1102n2:32_37": "nāma pāpaṁ natthi, yato saṁsārakhāṇubhāvova nāma hotīti āha “diṭṭhi paramāni bhikkhave",
  "anya-e1102n2:32_38": "vajjānī”ti. “Aparāpariyavedanīyakammarahitopi saṁsaranto satto nāma natthī”ti vuttattā.",
  "anya-e1102n2:32_39": "“Aparāpariyakammavasena yato micchādiṭṭhisamādānato sappurisūpanissayavasena virājetvā",
  "anya-e1102n2:32_40": "bhavato vuṭṭhānaṁ nāma bhaveyyāti amhākaṁ khanti. Evaṁ devaloke paṭiladdhajjhānavasena",
  "anya-e1102n2:32_41": "sabbepi brahmaloke nibbattanti. Vassupacchedato pana uddhaṁ dīghassa addhuno accayena",
  "anya-e1102n2:32_42": "dutiyo sūriyo pātubhavati. Pātubhūte ca tasmiṁ neva rattiparicchedo, na divā paricchedo",
  "anya-e1102n2:32_43": "paññāyati, eko sūriyo uṭṭheti, eko sūriyo atthaṁ gacchati. Avicchinnasūriyasantāpova loko hoti.",
  "anya-e1102n2:33_0": "Pakatisūriye sūriyadevaputto atthi kappavināsakasūriye pana natthi. Pakatisūriyobhāsena",
  "anya-e1102n2:33_1": "ākāse valāhakā dhūmasikhāpi caranti. Kappavināsakasūriyobhāsena vigatadhūmavalāhakaṁ",
  "anya-e1102n2:33_2": "ādāsamaṇḍalaṁ viya nimmalaṁ hoti nabhaṁ ṭhapetvā gaṅgā, yamunā, sarabhū, aciravatī,",
  "anya-e1102n2:33_3": "mahīti, imā pañca mahānadiyo ṭhapetvā avasesapañcasatakunnadīādīsu udakaṁ sussati",
  "anya-e1102n2:33_4": "tato dīghassa addhuno accayena tatiyo sūriyo pātubhavati tasmiṁ pātubhūte pañca mahānadiyopi",
  "anya-e1102n2:33_5": "sussanti. Tato dīghassa addhuno accayena catuttho sūriyo pātubhavati. Yassa pātubhāvā",
  "anya-e1102n2:33_6": "himavatī mahānadīnaṁ pabhavā sīhapatano, haṁsapatano, mandākinī, kaṇṇamuṇḍako, rathakāradaho,",
  "anya-e1102n2:33_7": "anotattadaho, chaddantadaho, kuṇāladahoti ime satta mahāsarā sussanti. Tato dīghassa",
  "anya-e1102n2:33_8": "addhuno accayena pañcamo sūriyo pātubhavati, yassa pātubhāvā anupubbena mahāsamuddo",
  "anya-e1102n2:33_9": "aṅgulipabbatemanamattampi udakaṁ na saṇṭhāti. Tato dīghassa addhuno accayena chaṭṭho",
  "anya-e1102n2:33_10": "sūriyo pātubhavati, yasmiṁ pātubhāve sakalacakkavāḷaṁ ekadhūmaṁ hoti, pariyādinnasinehadhūmena",
  "anya-e1102n2:33_11": "yathā ca evaṁ koṭisatasahassacakkavāḷampi. Tatopi dīghassa addhuno accayena sattamo",
  "anya-e1102n2:33_12": "sūriyo pātubhavati, yassa pātubhāvā sakalacakkavāḷaṁ ekajālaṁ hoti saddhiṁ koṭisatasahassacakkavāḷehi",
  "anya-e1102n2:33_13": "yojanasatikādibhedā sinerukūṭāni palujjitvā ākāseyeva antaradhāyanti. Sāpi aggijālā",
  "anya-e1102n2:33_14": "uṭṭhahitvā cātumahārājike gaṇhāti, tattha kanakavimānaratanavimānāni jhāpetvā tāvatiṁsabhavanaṁ",
  "anya-e1102n2:33_15": "gaṇhāti etenūpāyena yāva paṭhamajjhānabhūmi gaṇhāti. Tattha tayopi brahmaloke jhāpetvā",
  "anya-e1102n2:33_16": "ābhassare āhacca aṭṭhāsi. Sā yāva aṇumattampi saṅkhāragataṁ atthi, tāva nanibbāyi.",
  "anya-e1102n2:33_17": "Sabbasaṅkhāraparikkhayā pana sappitelajhāpanaaggisikhā viya chārikampi anavasesetvā",
  "anya-e1102n2:33_18": "nibbāyi. Heṭṭhā ākāsena saha upari ākāso eko hoti mahandhakāro. Evaṁ kappavināsakamahāmeghato",
  "anya-e1102n2:33_19": "yāvajālaparicchedā saṁvaṭṭo nāma ekamasaṅkhyeyyaṁ nāma. Atha dīghassa addhuno accayena",
  "anya-e1102n2:33_20": "mahāmegho vuṭṭhahitvā paṭhamaṁ sukhumaṁ vassati. Anupubbena kumudanāḷayaṭṭhimusalatālakkhandhādippamāṇāhi",
  "anya-e1102n2:33_21": "dhārāhi vassanto koṭisatasahassacakkavāḷesu sabbaḍaḍḍhaṭṭhānaṁ pūretvā antaradhāyati.",
  "anya-e1102n2:33_22": "Taṁ udakaṁ heṭṭhā ca tiriyañca vāto samuṭṭhahitvā ghanaṁ karoti. Parivaṭumaṁ paduminipatte",
  "anya-e1102n2:33_23": "udakabindusadisaṁ. Evaṁ aggijālanibbāyanato yāva koṭisatasahassacakkavāḷaparipūrato",
  "anya-e1102n2:33_24": "sampattimahāmegho, idaṁ saṁvaṭṭaṭṭhāyī nāma, dutiyamasaṅkhyeyyaṁ nāma. Kathaṁ tāva",
  "anya-e1102n2:33_25": "mahantaṁ udakarāsiṁ vāto ghanaṁ karotīti ce. Vivarasampadānato taṁ vā tena piṇḍiyamānaṁ",
  "anya-e1102n2:33_26": "ghanaṁ kariyamānaṁ parikkhayamānaṁ anupubbena heṭṭhā otarati. Otiṇṇotiṇṇe udake pubbe",
  "anya-e1102n2:33_27": "brahmalokaṭṭhāne brahmapāri sajja-brahmapurohitamahābrahmāvasena paṭhamajjhānabhūmi",
  "anya-e1102n2:33_28": "paṭhamaṁ pātubhavati. Tato otiṇṇotiṇṇe udake catukāmāvacaradevalokaṭṭhāne anukkamena",
  "anya-e1102n2:33_29": "paranimmitavasavattī, nimmānaratī, tusitā, yāmāti cattāro kāmāvacaradevalokā pātubhavanti.",
  "anya-e1102n2:33_30": "Tato purimapathaviṭṭhānaṁ otiṇṇe pana udake balavavātā uppajjanti. Te taṁ pidahitadvāre",
  "anya-e1102n2:33_31": "dhamakaraṇe ṭhitaudakamiva nirussāsaṁ katvā nirujjhanti. Madhurodakaṁ parikkhayaṁ",
  "anya-e1102n2:33_32": "gacchamānaṁ upari rasapathaviṁ samuṭṭhāpeti sā vaṇṇasampannāceva hoti gandharasasampannā",
  "anya-e1102n2:33_33": "ca, nirudakapāyāsassa upari paṭalaṁ viya tadā ca ābhassarabrahmaloke paṭhamatarābhinibbattā",
  "anya-e1102n2:33_34": "sattā āyukkhayā vā puññakkhayā vā tato cavitvā idhūpapajjanti. “Puññakkhayā vā”ti",
  "anya-e1102n2:33_35": "iminā brahmūnaṁ āyuparicchedaṁ appatvāva kammakkhayena maraṇaṁ viññāyati. Te honti",
  "anya-e1102n2:33_36": "sayaṁpabhā antalikkhacarā. Te aggaññasutte vuttanayena taṁ rasapathaviṁ sāyitvā taṇhābhibhūtā",
  "anya-e1102n2:33_37": "āluppakāraṁ paribhuñjituṁ upakkamanti. Atha nesaṁ sayaṁ pabhā antaradhāyati, andhakāro",
  "anya-e1102n2:33_38": "hoti te andhakāraṁ disvā bhāyanti. Tato nesaṁ bhayaṁ nāsetvā sūrabhāvaṁ janayantaṁ",
  "anya-e1102n2:33_39": "paripuṇṇapaṇṇāsayojanaṁ sūriyamaṇḍalaṁ vā pātubhavati. Te taṁ disvā “ālokaṁ paṭilabhimhā”ti",
  "anya-e1102n2:33_40": "haṭṭhatuṭṭhā hutvā “amhākaṁ bhayaṁ nāsetvā sūrabhāvaṁ janayanto uṭṭhito, tasmā sūriyo",
  "anya-e1102n2:33_41": "hotū”ti sūriyo tvevassa nāmaṁ karonti. Atha sūriye divasaṁ ālokaṁ katvā atthaṅgate",
  "anya-e1102n2:33_42": "“yampi ālokaṁ labhimhā, sopi no naṭṭho”ti puna bhītā honti. Tesaṁ evaṁ hoti “sādhuvatassa",
  "anya-e1102n2:33_43": "aññaṁ ālokaṁ labheyyāmā”ti. Tesaṁ cittaṁ ñatvā viya ekūnapaññāsayojanaṁ candamaṇḍalaṁ",
  "anya-e1102n2:33_44": "pātubhavati. Te taṁ disvā bhiyyosomattāya haṭṭhatuṭṭhā hutvā “amhākaṁ chandaṁ ñatvā",
  "anya-e1102n2:33_45": "viya uṭṭhito, tasmā cando hotū”ti candotvevassa nāmaṁ karonti. Tato pabhuti rattidivā",
  "anya-e1102n2:33_46": "paññāyanti. Anukkamena ca māsaddhamāsautusaṁvaccharā. Candimasūriyānaṁ pana pātubhūtadivaseyeva",
  "anya-e1102n2:33_47": "sinerucakkavāḷahimavantapabbatā pātubhavanti, te ca kho apubbaṁ acarimaṁ phagguṇapuṇṇamadivaseyeva",
  "anya-e1102n2:33_48": "pātubhavanti. Kathaṁ yathānāma kaṅgubhatte paccamāne ekappahāreneva bubbuḷakāni uṭṭhahanti.",
  "anya-e1102n2:33_49": "Eke padesā thūpathūpā honti, eke ninnaninnā, eke samasamā evameva thūpathūpaṭṭhāne",
  "anya-e1102n2:33_50": "pabbatā honti, ninnaninnaṭṭhāne samuddā, samasamaṭṭhāne dīpāti evaṁ manussaloke saṇṭhite",
  "anya-e1102n2:33_51": "cātumahārājikā, tāvatiṁsāti dve kāmāvacaradevalokā pacchato pātubhavanti. Bhūmanissitā",
  "anya-e1102n2:33_52": "nāma hete dve devalokā. Evaṁ sampattimahāmeghato yāva candimasūriyapātubhāvo, idaṁ",
  "anya-e1102n2:33_53": "vivaṭṭo nāma tatiyamasaṅkhyeyyaṁ nāma. Atha tesaṁ sattānaṁ rasapathaviṁ paribhuñjantānaṁ",
  "anya-e1102n2:33_54": "kammena ekacce vaṇṇavanto, ekacce dubbaṇṇā honti tattha vaṇṇavanto dubbaṇṇe atimaññanti.",
  "anya-e1102n2:33_55": "Tesaṁ mānātimānapaccayā sāpi rasapathavī antaradhāyati. Bhūmipappaṭako pātubhavati",
  "anya-e1102n2:33_56": "atha nesaṁ teneva nayena sopi antaradhāyati, patālatā pātubhavati, teneva nayena",
  "anya-e1102n2:33_57": "sāpi antaradhāyati. Akaṭṭhapāko sāli pātubhavati akaṇo athuso suddho sugandho taṇḍulapphalo.",
  "anya-e1102n2:33_58": "Tato nesaṁ bhājanāni uppajjanti te sālī bhājane ṭhapetvā pāsāṇapiṭṭhiyā ṭhapenti,",
  "anya-e1102n2:33_59": "sayameva jālasikhā uṭṭhahitvā pacati. So hoti odano sumanajātipupphasadiso, na tassa",
  "anya-e1102n2:33_60": "sūpena vā byañjanena vā karaṇīyaṁ atthi. Yaṁyaṁ rasaṁ bhuñjitukāmā honti, taṁtaṁ",
  "anya-e1102n2:33_61": "rasova hoti. Tesaṁ taṁ oḷārikaṁ āhāraṁ āharataṁ tato pabhuti muttakarīsaṁ sañjāyati.",
  "anya-e1102n2:33_62": "Atha nesaṁ tassa nikkhamanatthāya vaṇamukhāni pabhijjanti. Purisassa purisabhāvo,",
  "anya-e1102n2:33_63": "itthiyā itthibhāvo pātubhavati. Tatrasudaṁ itthī purisaṁ, puriso ca itthiṁ ativelaṁ",
  "anya-e1102n2:33_64": "upanijjhāyati. Tesaṁ ativelaṁ upanijjhāyanabhāvā kāmapariḷāho uppajjati. Tato methunadhammaṁ",
  "anya-e1102n2:33_65": "paṭisevanti. Te asaddhammapaṭisevanapaccayā viññūhi garahiyamānā viheṭhiyamānā tassa",
  "anya-e1102n2:33_66": "asaddhammassa paṭicchādanahetu agārāni karonti.",
  "anya-e1102n2:34_0": "Te agāraṁ ajjhāvasamānā anukkamena aññatarassa alasajātikassa sattassa diṭṭhānugatiṁ",
  "anya-e1102n2:34_1": "āpajjantā sannidhiṁ karonti. Tato pabhuti kaṇopi thusopi taṇḍulaṁ pariyonaddhanti,",
  "anya-e1102n2:34_2": "lāyitaṭṭhānampi nappaṭivirūhati. Te sannipatitvā anuṭṭhunanti “pāpakā vata bho dhammā",
  "anya-e1102n2:34_3": "sattesu pātubhūtā, mayaṁ pubbe manomayā ahumhā”ti. Aggaññasutte vuttanayena vittharetabbaṁ.",
  "anya-e1102n2:34_4": "Tato mariyādaṁ ṭhapenti. Athaññataro satto aññassa bhāgaṁ adinnaṁ ādiyati. Taṁ dvikkhattuṁ",
  "anya-e1102n2:34_5": "paribhāsitvā tatiyavāre leḍḍudaṇḍehi paharanti. Te evaṁ adinnādānakalahamusāvādadaṇḍadānesu",
  "anya-e1102n2:34_6": "uppannesu sannipatitvā cintayanti, “yaṁnūna mayaṁ ekaṁ sattaṁ sammanneyyāma, yo no",
  "anya-e1102n2:34_7": "sammā khiyitabbaṁ khiyeyya, garahitabbaṁ garaheyya, pabbājetabbaṁ pabbājeyya, mayaṁ",
  "anya-e1102n2:34_8": "panassa sālīnaṁ bhāgaṁ anupadassāmā”ti. Evaṁ katasanniṭṭhānesu pana sattesu imasmiṁ",
  "anya-e1102n2:34_9": "tāva kappe ayameva bhagavā bodhisattabhūto tena samayena tesu sattesu abhirūpataro",
  "anya-e1102n2:34_10": "ca dassanīyataro ca mahesakkhataro ca buddhisampanno paṭibalo niggahapaggahaṁ kātuṁ",
  "anya-e1102n2:34_11": "te taṁ upasaṅkamitvā yācitvā sammaniṁsu. So tena mahājanena sammatotipi mahāsammato,",
  "anya-e1102n2:34_12": "khettānaṁ adhipatīti khattiyo, dhammena samena paresaṁ rañjetīti rājāti, tīhi nāmehi",
  "anya-e1102n2:34_13": "paññāyittha. Yañhi loke acchariyaṁ ṭhānaṁ bodhisattova tattha ādi purisoti evaṁ bodhisattaṁ",
  "anya-e1102n2:34_14": "ādiṁ katvā khattiyamaṇḍale saṇṭhite anupubbena brāhmaṇādayopi vaṇṇā saṇṭhahiṁsu.",
  "anya-e1102n2:34_15": "Evaṁ candimasūriyapātu bhāvato yāva puna kappavināsakamahāmegho, idaṁ vivaṭṭaṭṭhāyī",
  "anya-e1102n2:34_16": "nāma catutthamasaṅkhyeyyaṁ nāma. Tenetaṁ vuccati megho jālaparicchinno saṁvaṭṭoti",
  "anya-e1102n2:34_17": "jālā meghaparicchinno saṁvaṭṭaṭṭhāyīti vuccati. Meghā sūriyaparicchinno vivaṭṭoti",
  "anya-e1102n2:34_18": "vuccati. Sūriyā meghaparicchinno vivaṭṭaṭṭhāyīti vuccati. Cattāri imāni kappāni mahākappoti",
  "anya-e1102n2:34_19": "vuccati. Vivaṭṭaṭṭhāyikappeyeva uppajjanti buddhādayoti. Tathā hi imasmiṁyeva vivaṭṭaṭṭhāyiasaṅkhyayyakappe",
  "anya-e1102n2:34_20": "buddhapacceka buddhasāvakacakkavattino uppajjanti, na tīsu asaṅkhyeyyakappesu. Tañca",
  "anya-e1102n2:34_21": "kho asuññakappeyeva, na suññakappe. Tattha buddhapaccekabuddhasāvakacakkavattīhi",
  "anya-e1102n2:34_22": "puññavantapuggalehi asuññattā asuññakappo nāma. Tabbigamena suññakappo veditabbo.",
  "anya-e1102n2:34_23": "Tesupi asuññakappo pañcavidho hoti sārakappo, maṇḍakappo, varakappo, sāramaṇḍakappo,",
  "anya-e1102n2:34_24": "bhaddakappoti, tesu yasmiṁ kappe ekova buddho uppajjati, so sārakappo nāma. Yasmiṁ",
  "anya-e1102n2:34_25": "kappe dve buddhā uppajjanti, so maṇḍakappo nāma. Yasmiṁ kappe tayo uppajjanti, so",
  "anya-e1102n2:34_26": "varakappo nāma. Yasmiṁ kappe cattāro buddhā uppajjanti, so sāramaṇḍakappo nāma. Yasmiṁ",
  "anya-e1102n2:34_27": "kappe pañca buddhā uppajjanti, so bhaddakapponāma. Imāni pañcakappāniyeva saheva",
  "anya-e1102n2:34_28": "samodhānetvā jātattakīsotattakiyā nidāne.",
  "anya-e1102n2:35": "“Nando sunando pathavī, maṇḍo dharaṇī sāgaro;",
  "anya-e1102n2:36": "Puṇḍarīko ime satta, asaṅkhyeyyā pakāsitā.",
  "anya-e1102n2:37": "Pañca buddhasahassāni, honti nande asaṅkhyeyye;",
  "anya-e1102n2:38": "Nava buddhasahassāni, sunandamhi asaṅkhyeyye.",
  "anya-e1102n2:39": "Dasa buddhasahassāni, pathavimhi asaṅkhyeyye;",
  "anya-e1102n2:40": "Ekādasa sahassāni, tamhi maṇḍe asaṅkhyeyye.",
  "anya-e1102n2:41": "Vīsati buddhasahassāni, dharaṇimhi asaṅkhyeyye;",
  "anya-e1102n2:42": "Tiṁsa buddhasahassāni, sāgaramhi asaṅkhyeyye.",
  "anya-e1102n2:43": "Cattālīsa sahassāni, puṇḍarīke asaṅkhyeyye;",
  "anya-e1102n2:44": "Asaṅkhyeyyesu sattasu, ettakāti pavuccati.",
  "anya-e1102n2:45": "Ekaṁsatasahassāni, vīsati ca sahassañca;",
  "anya-e1102n2:46": "Sesā pañcasahassāni, sabbabuddhehi maṇḍitā”ti.",
  "anya-e1102n2:47": "Vuttaṁ. Aparampi vuttaṁ.",
  "anya-e1102n2:48": "“Bhaddo sabbaphullo, sabbaratano usabhakkhandho;",
  "anya-e1102n2:49": "Mānitabhaddo ca padumo, usabhakkhantuttameva ca;",
  "anya-e1102n2:50": "Sabbabhāso asaṅkhyeyyo, navamoti pavuccati.",
  "anya-e1102n2:51": "Paṇṇāsa buddhasahassāni, sabbabhadde asaṅkhyeyye;",
  "anya-e1102n2:52": "Saṭṭhi buddhasahassāni, sabbaphulle asaṅkhyeyye.",
  "anya-e1102n2:53": "Sattati buddhasahassāni, sabbaratane asaṅkhyeyye;",
  "anya-e1102n2:54": "Asīti buddhasahassāni, usabhakkhandhe asaṅkhyeyye.",
  "anya-e1102n2:55": "Navuti buddhasahassāni, mānitabhadde asaṅkhyeyye;",
  "anya-e1102n2:56": "Vīsati buddhasahassāni, padumamhi asaṅkhyeyye.",
  "anya-e1102n2:57": "Dasa buddhasahassāni usabhamhi asaṅkhyeyye;",
  "anya-e1102n2:58": "Pañca buddhasahassāni, khantuttame asaṅkhyeyye.",
  "anya-e1102n2:59": "Dve ca buddhasahassāni, sabbabhāse asaṅkhyeyye;",
  "anya-e1102n2:60": "Aṅkhyeye navasmiṁ, ettakāti pavuccati.",
  "anya-e1102n2:61": "Tīṇi satasahassāni, sattāsītisahassañca;",
  "anya-e1102n2:62": "Gaṇanānañca buddhānaṁ, sabbabuddhehi maṇḍitā”ti.",
  "anya-e1102n2:63": "Te sabbepi sammāsambuddhe yāva arimetteyyā samodhānetvā",
  "anya-e1102n2:64": "“Sambuddhe aṭṭhavīsañca, dvādasañca sahassake;",
  "anya-e1102n2:65": "Pañcasatasahassāni, namāmi sirasā mahaṁ;",
  "anya-e1102n2:66": "Tesaṁ dhammañca saṅghañca, ādarena namāmahaṁ.",
  "anya-e1102n2:67": "Namakkārānubhāvena, hitvā sabbe upaddave;",
  "anya-e1102n2:68": "Anekaantarāyāpi, vinassantu asesato”ti.",
  "anya-e1102n2:69_0": "Namassanagāthā pavattā sā ūnasaṅkhyāvaseneva katāva bhavitabbaṁ, tathā hi amhākaṁ",
  "anya-e1102n2:69_1": "bhagavā porāṇabrahmadevabuddhaṁ ādiṁ katvā yāva porāṇasakyagotamā manasāva cintentassa",
  "anya-e1102n2:69_2": "sattaasaṅkhyeyyāni vītivattāni porāṇasakyagotamabuddhaṁ ādiṁ katvā yāva majjhimadīpaṅkarā",
  "anya-e1102n2:69_3": "vācāmattena nava asaṅkhyeyyāni vītivattāni. Majjhimadīpaṅkarato paṭṭhāya yāva padumuttarabuddhā",
  "anya-e1102n2:69_4": "kāyaṅgavācaṅgavasena cattāri asaṅkhyeyyāni vītivattāni. Padumuttarabuddhato yāva",
  "anya-e1102n2:69_5": "kakusandhā ekamasaṅkhyeyyaṁ vītivattaṁ. Evamimesu vīsatiasaṅkhyeyyesu brahmadevaporāṇasakyagotamabuddhānamantare",
  "anya-e1102n2:69_6": "satta asaṅkhyeyye sabbaṁ sampiṇḍetvā ekasatasahassañca vīsati sahassañca pañcasahassāni",
  "anya-e1102n2:69_7": "ca honti. Porāṇasakyagotamamajjhimadīpaṅkarānamantare nava asaṅkhyeyye sabbaṁ sampiṇḍetvā",
  "anya-e1102n2:69_8": "tīṇisatasahassāni sattāsītisahassāni ca honti. Majjhimadīpaṅkarato yāva metteyyā",
  "anya-e1102n2:69_9": "aṭṭhavīsāti sabbaṁ samodhānetvā aṭṭhavīsañca dvādasasahassañca pañcasatasahassāni",
  "anya-e1102n2:69_10": "ca honti tasmā ūnasaṅkhyāti veditabbā. Paripuṇṇasaṅkhyāvasena icchamānehi cintetabbāva.",
  "anya-e1102n2:69_11": "Esā ca saṅkhyāvicāraṇā nidāne vuttāva.",
  "anya-e1102n2:70": "Evaṁ “cintitaṁ sattasaṅkhyeyyaṁ, navasaṅkhyeyyavācakaṁ;",
  "anya-e1102n2:71": "Kāyavācā catusaṅkhyeyyaṁ, buddhattaṁsamupāgamī”ti.",
  "anya-e1102n2:72_0": "Vuttesu vīsatiasaṅkhyeyyesu pavattaasaṅkhyeyyakappavaseneva katā. Atthato pana sārakappamaṇḍakappavarakappasāramaṇḍakappabhaddakappavasena",
  "anya-e1102n2:72_1": "pañcavidhāti veditabbā. Imāni pañcanāmāni buddhuppādakappeyeva labbhanti, anuppannakappe",
  "anya-e1102n2:72_2": "pana suññakappotveva nāmaṁ labbhati tathā hi kappasaṇṭhahanakāle sabbapaṭhamaṁ mahābodhipallaṅkaṭṭhāneyeva",
  "anya-e1102n2:72_3": "paduminigabbhā uppajjati. Sā yasmiṁ kāle eko buddho uppajjissati, eko paduminigabbho",
  "anya-e1102n2:72_4": "aṭṭhaparikkhārehi saha uppajjati. Taṁ disvā suddhāvāsabrahmuno nemittapāṭhakā arahanto",
  "anya-e1102n2:72_5": "imasmiṁ kappe eko buddho uppajjissatīti sañjātapītisomanassā hutvā aṭṭhaparikkhāre",
  "anya-e1102n2:72_6": "gahetvā brahmaloke ṭhapenti “yadā buddho uppajjissati, tadā dassāmā”ti. Evaṁ dve",
  "anya-e1102n2:72_7": "tayo cattāro pañca buddhā uppajjissanti, tadā dve tīṇi cattāri pañca paduminigabbhā",
  "anya-e1102n2:72_8": "aṭṭhaparikkhārehi saha uppajjanti. Tañca kho ekasmiṁ yeva nāḷekeka baddhā hutvā uppajjanti.",
  "anya-e1102n2:72_9": "Evaṁ kappasaṇṭhahanakālato paṭṭhāyeva imāni pañca nāmāni labbhantīti veditabbāni.",
  "anya-e1102n2:72_10": "Ettāvatā imasmiṁyeva vivaṭṭaṭṭhāyīasaṅkhyeyyakappe buddhādayo mahesakkhā puññavanto",
  "anya-e1102n2:72_11": "cakkavattirājāno uppajjanti, tathā āyukappantarakappānipi. Tattha āyukappo nāma tesaṁ",
  "anya-e1102n2:72_12": "tesaṁ sattānaṁ āyuparicchedo. Antarakappo nāma tattha sattharogadubbhikkhānaṁ aññatarasaṁvaṭṭanena",
  "anya-e1102n2:72_13": "bahūsu vināsamupagatesu avasiṭṭhasattasantā nappavattakusalakammānubhāvena dasavassato",
  "anya-e1102n2:72_14": "paṭṭhāya anukkamena asaṅkhyeyyāyukappappamāṇesu sattesu pana adhammasamādānavasena",
  "anya-e1102n2:72_15": "kamena parihāyitvā dasavassāyukesu jātesu rogādīnamaññatarasaṁvaṭṭanena sattānaṁ",
  "anya-e1102n2:72_16": "vināsappatti yāva ayameko antarakappo. Evaṁ paricchinnaantarakappavasena catusaṭṭhiantarakappo",
  "anya-e1102n2:72_17": "eko asaṅkhyeyyakappo vīsati antarakappappamāṇoti apare vadanti. Imāni cattāri asaṅkhyeyyakappāni",
  "anya-e1102n2:72_18": "eko mahākappo nāma. Evaṁ tejo saṁvaṭṭavasena tāva mahākappānaṁ antaraṁ aggināva vinassati.",
  "anya-e1102n2:72_19": "Yasmiṁ pana samaye kappo udakena nassati, tadā āditova kappavināsakamahāmegho vuṭṭhahitvāti",
  "anya-e1102n2:72_20": "pubbe vuttanayeneva vitthāretabbaṁ ayaṁ pana viseso yathā tattha dutiyasūriyo, evamidhapi",
  "anya-e1102n2:72_21": "kappavināsako khārudakamahāmegho vuṭṭhāti so ādito sukhumaṁ vassanto anukkamena mahādhārāhi",
  "anya-e1102n2:72_22": "koṭisatasahassacakkavāḷaṁ pūrento vassati. Khārudakena phuṭṭhaphuṭṭhā pathavīpabbatādayo",
  "anya-e1102n2:72_23": "vilīyanti taṁ udakaṁ vātena samantato dhāritaṁ pathavito yāva parittābhā appamāṇābhā",
  "anya-e1102n2:72_24": "ābhassarāti tayopi dutiyajjhānabhūmi udakaṁ gaṇhāti. Tattha tayopi brahmaloke vilīyāpetvā",
  "anya-e1102n2:72_25": "subha kiṇhe āhacca tiṭṭhati yāva aṇumattaṁ saṅkhāragataṁ atthi, tāva na vūpasamati.",
  "anya-e1102n2:72_26": "Udakānugataṁ pana sabbasaṅkhāragataṁ abhibhavitvā sahasā vūpasamati antaradhānaṁ",
  "anya-e1102n2:72_27": "gacchati, heṭṭhā ākāsena saha upari ākāso eko hoti mahandhakāroti sabbaṁ vuttasadisameva.",
  "anya-e1102n2:72_28": "Kevalaṁ panidha otiṇṇotiṇṇe udake ābhassarabrahmalokaṁ ādiṁ katvā lokapātubhāvo veditabbo.",
  "anya-e1102n2:72_29": "Subhakiṇhato cavitvā ābhassaraṭṭhānādīsu sattā nibbattanti etthāpi kappavināsakamahāmeghato",
  "anya-e1102n2:72_30": "yāva kappavināsakaudakaparicchedo saṁvaṭṭo nāma paṭhamamasaṅkhyeyyakappo nāmāti cattāriasaṅkhyeyyakappāni",
  "anya-e1102n2:72_31": "vuttasadisāni evaṁ satta mahākappāni sattakkhattuṁ agginā vilīyitvā aṭṭhame mahākappe",
  "anya-e1102n2:72_32": "udakenapi vināso ca saṇṭhahanañca veditabbaṁ, evaṁ sattasattamahākappo sattasattavāraṁ",
  "anya-e1102n2:72_33": "agginā vilīyitvā aṭṭhame aṭṭhame vāre āpena vilīyitvā anukkamena tesaṭṭhimahākappāni",
  "anya-e1102n2:72_34": "paripuṇṇāni tadā āpavāraṁ paṭibāhitvā catusaṭṭhime mahākappe vātena vinassati tadā",
  "anya-e1102n2:72_35": "ādito kappavināsakamahāvāto vuṭṭhahitvāti sabbaṁ pubbe vuttanayameva. Ayaṁ pana viseso",
  "anya-e1102n2:72_36": "yathā agginā vināsakappe dutiyasūriyo, evamidhāpi kappavināsanatthaṁ vāto samuṭṭhāti",
  "anya-e1102n2:72_37": "so paṭhamaṁ sukhumarajaṁ uṭṭhāpeti, tato thūlarajaṁ saṇharajaṁ sukhumavālikaṁ sakkharapāsāṇādayoti",
  "anya-e1102n2:72_38": "yāva kūṭāgāramatte pāsāṇepi visamaṭṭhāne ṭhitamahārukkheca uṭṭhāpeti, te pathavito",
  "anya-e1102n2:72_39": "nabhamuggatā na puna patanti, tattheva cuṇṇavicuṇṇā hutvā abhāvaṁ gacchanti. Yathānukkamena",
  "anya-e1102n2:72_40": "heṭṭhā mahāpathaviyā vāto samuṭṭhahitvā pathaviṁ parivattetvā uddhaṁmūlaṁ katvā ākāse",
  "anya-e1102n2:72_41": "khipati yojanasatappamāṇāpi pathavippadesā dviyojanatiyojanacatuyojanapañcayojanachayojanasattayojanappamāṇāpi",
  "anya-e1102n2:72_42": "bhijjitvā te vegakkhittā ākāseyeva cuṇṇavicuṇṇā hutvā abhāvaṁ gacchanti cakkavāḷapabbatampi",
  "anya-e1102n2:72_43": "vāto ukkhipitvā ākāse khipati te aññamaññaṁ ghaṭṭayantā cuṇṇavicuṇṇā hutvā vinassanti",
  "anya-e1102n2:72_44": "eteneva bhūmaṭṭhakavimānāni ākāsaṭṭhakavimānāni ca vināsento chakāmāvacaradevaloke",
  "anya-e1102n2:72_45": "nāsetvā koṭisatasahassacakkavāḷāni vināseti. Tattha cakkavāḷā cakkavāḷehi, himavantā",
  "anya-e1102n2:72_46": "himavantehi, sinerū sinerūhi aññamaññaṁ samāgantvā cuṇṇavicuṇṇā hutvā vinassanti.",
  "anya-e1102n2:72_47": "Pathavito yāva parittasubhā, appamāṇasubhā, subhaṇiṇhāti tayopi tatiyajjhānabhūmī",
  "anya-e1102n2:72_48": "vāto gaṇhāti tattha tayopi brahmaloke vināsetvā vehapphalaṁ āhacca aṭṭhāsi. Evaṁ",
  "anya-e1102n2:72_49": "sabbaṁ saṅkhāragataṁ vināsetvā sayaṁ vinassati, heṭṭhā ākāsena saha upari ākāso eko",
  "anya-e1102n2:72_50": "hoti mahandhakāroti sabbaṁ vuttasadisaṁ. Idha pana subhakiṇhabrahmalokaṁ ādiṁ katvā",
  "anya-e1102n2:72_51": "loko pātubhavati. Vehapphalato cavitvā subhakiṇhādīsu sattā nibbattanti, tatthakappavinā",
  "anya-e1102n2:72_52": "sakamahāmeghato yāva kappavināsakavātupacchedo, idaṁ saṁvaṭṭo nāma, paṭhamamasaṅkhyeyyaṁ",
  "anya-e1102n2:72_53": "nāmāti cattāri asaṅkhyeyyakappāni eko mahākappo nāmāti sabbaṁ tejosaṁvaṭṭe vuttanayameva.",
  "anya-e1102n2:73": "Vuttampi cetaṁ.",
  "anya-e1102n2:74": "“Satta satta gginā vārā, aṭṭhame aṭṭhame dakā;",
  "anya-e1102n2:75": "Catusaṭṭhi yadā puṇṇā, eko vāyuvaro siyā.",
  "anya-e1102n2:76": "Agginā’bhassarā heṭṭhā, āpena subhakiṇhato;",
  "anya-e1102n2:77": "Vehapphalato vātena, evaṁ loko vinassatī”ti.",
  "anya-e1102n2:78_0": "Tasmā tiṇṇampi paṭhamajjhānatalānaṁ ekakappepi avināsābhāvato sakalakappe tesaṁ sambhavo",
  "anya-e1102n2:78_1": "natthīti asaṅkhyeyya kappavasena tesaṁ āyuparicchedo daṭṭhabbo. Dutiyajjhānatalato",
  "anya-e1102n2:78_2": "paṭṭhāya pana paripuṇṇamahākappavasena āyuparicchedo daṭṭhabbo, na asaṅkhyeyyakappavasena.",
  "anya-e1102n2:78_3": "Yadi dutiyajjhānatalato paṭṭhāya paripuṇṇamahākappavasena āyuparicchedo siyā, kathaṁ",
  "anya-e1102n2:78_4": "ābhassarādīsu brahmūnaṁ aṭṭhamahākappādivasena āyu paripuṇṇaṁ siyā, tathā hi paṭhamajjhānatalaṁ",
  "anya-e1102n2:78_5": "sattasu vāresu agginā vinassati. Aṭṭhame vāre yāva ābhassarā udakena vinassati puna",
  "anya-e1102n2:78_6": "sattavāresu agginā paṭhamajjhānatalaṁ, puna aṭṭhamevāre udakena dutiyajjhānatalaṁ",
  "anya-e1102n2:78_7": "vinassatīti evaṁ aṭṭhame vāre āpavāraṁ paṭibāhitvā yāva subhakiṇhā vātena vinassati",
  "anya-e1102n2:78_8": "evaṁ catusaṭṭhi paripuṇṇā hotīti saccaṁ, heṭṭhāvivaṭṭaṭṭhāyī asaṅkhyeyyakappavasena",
  "anya-e1102n2:78_9": "eko satta mahākappāni cāti aṭṭha kappāni ābhassarabrahmūnaṁ āyuppamāṇaṁ hoti. Catusaṭṭhikappesupi",
  "anya-e1102n2:78_10": "vivaṭṭaṭṭhāyīasaṅkhyeyyakappavasena eko te saṭṭhimahākappāni cāti catusaṭṭhikappāni",
  "anya-e1102n2:78_11": "subhakiṇhānaṁ brahmūnaṁ āyuppamāṇaṁ hoti tena vuttaṁ porāṇehi.",
  "anya-e1102n2:79": "Satta satta’gginā vārā, aṭṭhame aṭṭhame dakā;",
  "anya-e1102n2:80": "Catusaṭṭhi yadā puṇṇā, eko vāyuvaro siyā’ti.",
  "anya-e1102n2:81": "Keci pana.",
  "anya-e1102n2:82": "“Agginā’bhassarā heṭṭhā, āpena subhakiṇhato;",
  "anya-e1102n2:83": "Vehapphalato vātena, evaṁ loko vinassatī”ti.",
  "anya-e1102n2:84_0": "Imissā gāthāya “ābhassarāti”ca “subhakiṇhato”ti ca “vehapphalato”ti ca abhividhivasena",
  "anya-e1102n2:84_1": "vuttabhāvañca samatalabhāvepi seṭṭhabhūmittā paṭṭhānavasena vuttabhāvañca amaññitvā",
  "anya-e1102n2:84_2": "suddhāvāsabhūmīsu viya uparūparivasena bhūmikkamoti maññitvā.",
  "anya-e1102n2:85": "“Pañcabhūmi naṭṭhā aggi, aṭṭha bhūmi naṭṭhā dakā;",
  "anya-e1102n2:86": "Navabhūmi naṭṭhā vātā, lokanaṭṭhā tadā siyuṁ.",
  "anya-e1102n2:87": "Paṭhame aggi dvattiṁsa, dutiye ādi soḷasa;",
  "anya-e1102n2:88": "Dutiyabhūme majjhe aṭṭhamaṁ, taṁ chappaññāsa vārakaṁ.",
  "anya-e1102n2:89": "Ābhassaramhi catutthaṁ, parittasubhamhi dve jalaṁ;",
  "anya-e1102n2:90": "Appamāṇasubhaṁ ekavāraṁ, mataṁ udakasattama”nti.",
  "anya-e1102n2:91_0": "Vadanti tesaṁ vāde ābhassarato heṭṭhā pañcabhūmi agginaṭṭhā, subhakiṇhato heṭṭhā",
  "anya-e1102n2:91_1": "aṭṭhabhūmi udakanaṭṭhāti vadanti. Samataladīpanatthaṁ sandehacchedanatthaṁ evaṁ gahitāti",
  "anya-e1102n2:91_2": "ekabhavapariyosānaṁ sandhāya paṭisandhibhavañcāti ādi vuttanti. Imissāpi atthaṁ duggahitena",
  "anya-e1102n2:91_3": "gahetvā paṭisandhibhavaṅgavasena sadisabhāvameva sandhāya vuttanti parikappenti so",
  "anya-e1102n2:91_4": "ayuttarūpo viya dissati ativiya micchāgāho ca hoti aggaññasuttavisuddhimaggādīhi",
  "anya-e1102n2:91_5": "virujjhanato saṁvaṭṭasīmāpi viruddhā tattha paṭhamajjhānatalaṁ upādāya agginā, dutiyajjhānatalaṁ",
  "anya-e1102n2:91_6": "upādāya udakena, catutthajjhānatalaṁ upādāya vātena vinassatīti vuttavacanenāpi virujjhateva",
  "anya-e1102n2:91_7": "tasmā “ābhassarā”ti ca “subhakiṇhato”ti ca “vehapphalato”ti ca etthābhividhivasena",
  "anya-e1102n2:91_8": "attho gahetabbo. Aññathā “upari pabbatā devo vassatī”ti ettha viya ābhassarasubhakiṇhavehapphalānaṁ",
  "anya-e1102n2:91_9": "tena tena saṁvaṭṭena vināsopi na bhaveyya. Ayaṁ lokavipattiparicchedo. Evaṁ buddho",
  "anya-e1102n2:91_10": "ca dullabho loke ti imassa attho vuttoyeva.",
  "anya-e1102n2:92": "Iti sāgarabuddhittheraviracite sīmavisodhane",
  "anya-e1102n2:93": "Kappavināsakaṇḍo dutiyo paricchedo."
}