{
  "anya-e0803n3:0": "3. Pakiṇṇakavinicchaya",
  "anya-e0803n3:1": "Ito paraṁ pavakkhāmi, pakiṇṇakavinicchayaṁ;",
  "anya-e0803n3:2": "Sappayogesu atthesu, viññūnaṁ pāṭavatthayā.",
  "anya-e0803n3:3_0": "Tattha atthuddhāro, atthasaddacintā, atthātisayayogo, samānāsamānavasenavacanasaṅgaho,",
  "anya-e0803n3:3_1": "āgamalakkhaṇavasena vibhattivacanasaṅgaho, kālavasena vibhattivacanasaṅgaho, kālasaṅgaho,",
  "anya-e0803n3:3_2": "pakaraṇasaṁsandanā, vattamānādīnaṁ vacanatthavibhāvanā cāti navadhā vinicchayo veditabbo.",
  "anya-e0803n3:4_0": "Atthuddhāre tāva samānasutikapadānamatthuddhāraṇaṁ karissāma. Etthākhyātapadasaññitānaṁ",
  "anya-e0803n3:4_1": "bhotisadda bhavesaddānamattho uddharitabbo. Tathā hete nāmikapadasaññitehi aparehi",
  "anya-e0803n3:4_2": "bhotisadda bhavesaddehi samānasutikāpi asamānatthā ceva honti asamānavibhattikā ca.",
  "anya-e0803n3:4_3": "Sāsanasmiñhi keci saddā aññamaññaṁ samānasutikā samānāpi asamānatthā asamānapavattinimittā",
  "anya-e0803n3:4_4": "asamānaliṅgā asamānavibhattikā asamānavacanakā asamānantā asamānakālikā asamānapadajātikā ca bhavanti.",
  "anya-e0803n3:5_0": "Tesamasamānatthatte ‘‘sabbañhi taṁ jīrati dehanissitaṁ. Appassutāyaṁ puriso, balibaddova",
  "anya-e0803n3:5_1": "jīrati. Santo tasito. Pahu santo na bharati. Santo ācikkhate muni. Santo sappurisā",
  "anya-e0803n3:5_2": "loke. Santo saṁvijjamānā lokasmi’’nti evamādayo payogā. Ettha jīratisaddadvayaṁ yathāsambhavaṁ",
  "anya-e0803n3:5_3": "navabhāvāpagamavaḍḍhanavācakaṁ. Santosaddapañcakaṁ yathāsambhavaṁ parissamappattasamānopasantopalabbhamānavācakanti daṭṭhabbaṁ.",
  "anya-e0803n3:6_0": "Asamānapavattinimittatte pana ‘‘akataññū mittadubbhī, assaddho akataññūcā’’tievamādayo.",
  "anya-e0803n3:6_1": "Ettha ca akataññūsaddadvayaṁ katākatājānanajānanapavattinimittaṁ paṭicca sambhūtattā",
  "anya-e0803n3:6_2": "asamānapavattinimittakanti daṭṭhabbaṁ.",
  "anya-e0803n3:7_0": "Asamānaliṅgatte ‘‘sukhī hotu pañcasikha sakko devānamindo. Tvañca bhadde sukhī hohi.",
  "anya-e0803n3:7_1": "Yattha sā upaṭṭhito hoti. Mātā me atthi, sā mayā posetabbā’’ti evamādayo. Ettha sukhīsaddadvayaṁ",
  "anya-e0803n3:7_2": "sāsaddadvayañca pumitthiliṅgavasena asamānaliṅganti daṭṭhabbaṁ.",
  "anya-e0803n3:8": "Asamānavibhattikatte ‘‘āhāre udare yato. Yato pajānāti sahetudhamma’’nti evamādayo. Ettha yatosaddadvayaṁ paṭhamāpañcamīvibhattisahitattā asamānavibhattikanti daṭṭhabbaṁ.",
  "anya-e0803n3:9": "Asamānavacanakatte ime payogā –",
  "anya-e0803n3:10": "‘‘Yāya mātu bhato poso, imaṁ lokaṁ avekkhati;",
  "anya-e0803n3:11": "Tampi pāṇadadiṁ santiṁ, hanti kuddho puthujjano’’ti",
  "anya-e0803n3:12": "Ādīsu hantisaddo ekavacano.",
  "anya-e0803n3:13": "‘‘Ime nūna araññasmiṁ, migasaṅghāni luddakā;",
  "anya-e0803n3:14": "Vākurāhi parikkhippa, sobbhaṁ pātetvā tāvade;",
  "anya-e0803n3:15": "Vikkosamānā tibbāhi, hanti nesaṁ varaṁ vara’’nti.",
  "anya-e0803n3:16_0": "Ādīsu pana bahuvacano. ‘‘Sīlavā vattasampanno. Etha tumhe āyasmanto sīlavā hotha.",
  "anya-e0803n3:16_1": "Santo danto niyato brahmacārī. Santo have sabbhi pavedayanti. Mahārājā yasassī so.",
  "anya-e0803n3:16_2": "Cattāro mahārājā’’ti evamādīsu sīlavāsaddādayo ekavacanabahuvacanakā.",
  "anya-e0803n3:17_0": "Asamānantatte pana yattha samānasutikānaṁ asamānavibhattikattaṁ vā asamānavacanattaṁ",
  "anya-e0803n3:17_1": "vā upalabbhati. Teyeva payogā. Taṁ yathā? ‘‘Sataṁ sampajānaṁ, sataṁ dhammo, santo",
  "anya-e0803n3:17_2": "danto, santo sappurisā’’ iccevamādayo.",
  "anya-e0803n3:18_0": "Asamānakālatte ‘‘nanu te sutaṁ brāhmaṇa bhaññamāne, devā na issanti purisaparakkamassa.",
  "anya-e0803n3:18_1": "Te janā pāramissanti, maccudheyyaṁ suduttara’’nti evamādayo. Ettha issantisaddadvayaṁ",
  "anya-e0803n3:18_2": "vattamānābhavissantīkālavasena asamānakālanti daṭṭhabbaṁ. Vattamānābhavissantīvibhattivasena",
  "anya-e0803n3:18_3": "pana asamānavibhattikantipi.",
  "anya-e0803n3:19_0": "Asamānapadajātikatte ‘‘sayaṁ samāhito nāgo, sayaṁ abhiññāya kamuddiseyyaṁ. Pathe",
  "anya-e0803n3:19_1": "dhāvantiyā pati, ekaṁsaṁ ajinaṁ katvā, pādesu sirasā pati. Giriṁ caṇḍoraṇaṁ patī’’ti",
  "anya-e0803n3:19_2": "evamādayo. Ettha sayaṁsaddadvayaṁ nāmanipātavasena patisaddattayaṁ nāmākhyātopasaggavasena",
  "anya-e0803n3:19_3": "asamānapadajātikanti daṭṭhabbaṁ.",
  "anya-e0803n3:20_0": "Iminā nayena sabbattha vitthāretabbaṁ. Evaṁ sāsanasmiṁ keci saddā aññamaññaṁ samānasutikā",
  "anya-e0803n3:20_1": "samānāpi asamānatthā asamānapavattinimittā asamānaliṅgā asamānavibhattikā asamānavacanakā",
  "anya-e0803n3:20_2": "asamānantā asamānakālikā asamānapadajātikā ca bhavanti. Etādisesu saddesu yo kriyāpadattaṁ",
  "anya-e0803n3:20_3": "pakāseti, na so nāmikapadattaṁ. Yo ca nāmikapadattaṁ pakāseti, na so kriyāpadattaṁ.",
  "anya-e0803n3:20_4": "Evaṁ santepi sutisāmaññato ekattena gahetvā atthuddhāro karaṇīyoti yathāvuttakriyāpadānaṁ",
  "anya-e0803n3:20_5": "nāmapadehi samānasutikānaṁ bhotisadda bhave saddānamatthuddhāraṁ vadāma.",
  "anya-e0803n3:21_0": "Kathaṁ? Bhotisaddo kattuyoge kriyāpadaṁ, kriyāyoge nāmikapadaṁ, tasmā so dvīsu atthesu",
  "anya-e0803n3:21_1": "vattati kriyāpadatthe nāmikapadatthe ca. Tattha kriyāpadatthe vattamānavasena, nāmikapadatthe",
  "anya-e0803n3:21_2": "panālapanavasena. Kriyāpadatthe tāva ‘‘eko bhoti’’, nāmikapadatthe ‘‘mā bhoti paridevesi’’. Atridaṁ vuccati –",
  "anya-e0803n3:22": "Bhāve nāmapadatthe ca, ālapanavisesite;",
  "anya-e0803n3:23": "Imesu dvīsu atthesu, bhotisaddo pavattati.",
  "anya-e0803n3:24_0": "Bhavesaddo pana ‘‘bhavāmī’’timassa vattamānāvibhattiyuttassa saddassatthepi vattati.",
  "anya-e0803n3:24_1": "‘‘Bhavāmī’’timassa pañcamīvibhattiyuttassa saddassa āṇatyāsīsanatthesupi vattati.",
  "anya-e0803n3:24_2": "‘‘Bhaveyyāmī’’timassa sattamīvibhattisahitassa saddassa anumatiparikappatthesupi",
  "anya-e0803n3:24_3": "vattati. Tatridaṁ paṭhamatthassa sādhakaṁ āhaccavacanaṁ –",
  "anya-e0803n3:25": "‘‘Devānaṁ adhiko homi, bhavāmi manujādhipo;",
  "anya-e0803n3:26": "Rūpalakkhaṇasampanno, paññāya asamo bhave’’ti.",
  "anya-e0803n3:27": "Ayaṁ pana sabbesaṁ tesamatthānaṁ sādhikā amhākaṁ gāthāracanā –",
  "anya-e0803n3:28": "‘‘Sukhī bhavati eso ca, ahañcāpi sukhī bhave;",
  "anya-e0803n3:29": "Sukhī bhavatu eso ca, ahañcāpi sukhī bhave.",
  "anya-e0803n3:30": "Imāya buddhapūjāya, bhavantu sukhitā pajā;",
  "anya-e0803n3:31": "Bhave’hañca sukhappatto, sāmacco saha ñātibhi.",
  "anya-e0803n3:32": "Sukhī bhaveyya eso ca, ahañcāpi sukhī bhave;",
  "anya-e0803n3:33": "Sukhī bhaveyya ce eso, ahañcāpi sukhī bhave’’ti.",
  "anya-e0803n3:34": "Iccevaṁ –",
  "anya-e0803n3:35": "Vattamānāya pañcamyaṁ, sattamyañca vibhattiyaṁ;",
  "anya-e0803n3:36": "Etesu tīsu ṭhānesu, bhavesaddo pavattati.",
  "anya-e0803n3:37": "Ekadhā vattamānāyaṁ, pañcamīsattamīsu ca;",
  "anya-e0803n3:38": "Dvedhā dvedhātimassatthaṁ, pañcadhā paridīpaye.",
  "anya-e0803n3:39": "Dvedhā vā vattamānāya-mādipurisavācako;",
  "anya-e0803n3:40": "Attho ‘‘bhave’’ti etassa, ‘‘bhavatī’’tipiyujjati.",
  "anya-e0803n3:41": "Idāni pana etassa, vuttassatthassa sādhakaṁ;",
  "anya-e0803n3:42": "Ettha pāḷippadesaṁ tu, āharissaṁ suṇātha me.",
  "anya-e0803n3:43": "Ko’yaṁ majjhesamuddasmiṁ, apassaṁ tīramāyuhe;",
  "anya-e0803n3:44": "Kaṁ tvaṁ atthavasaṁ ñatvā, evaṁ vāyamase bhusaṁ.",
  "anya-e0803n3:45": "Nisamma vattaṁ lokassa, vāyāmassa ca devate;",
  "anya-e0803n3:46": "Tasmā majjhesamuddasmiṁ, apassaṁ tīramāyuhe.",
  "anya-e0803n3:47": "Assaṁ purimagāthāyaṁ, ‘‘āyuhe’’tipadassa hi;",
  "anya-e0803n3:48": "‘‘Āyūhatī’’ti atthoti, viññātabbo vibhāvinā.",
  "anya-e0803n3:49": "Vibhattiyā vipallāsa-vasenāyaṁ samīrito;",
  "anya-e0803n3:50": "Vattamāne sattamīti, tissekāravasena vā.",
  "anya-e0803n3:51": "Pacchimāya ca gāthāyaṁ, ‘‘āyuhe’’tipadassa tu;",
  "anya-e0803n3:52": "‘‘Āyūhāmī’’ti atthoti, saddatthaññū vibhāvaye.",
  "anya-e0803n3:53": "Tathā ‘‘bhave’’tietassa, vattamānāvibhattiyaṁ;",
  "anya-e0803n3:54": "‘‘Bhavatī’’ti, ‘‘bhavāmī’’ti, catthaṁ dvedhā vibhāvaye.",
  "anya-e0803n3:55": "Evaṁvidhesu aññesu, pāṭhesupi ayaṁ nayo;",
  "anya-e0803n3:56": "Netabbo nayadakkhena, nayasāgarasāsane.",
  "anya-e0803n3:57_0": "Evamayaṁ bhavesaddo pañcasu chasu vā kriyāpadatthesu pavattati. Tathā sattamīvibhatyantanāmikapadassa",
  "anya-e0803n3:57_1": "vuddhisaṁsārakammabhavūpapattibhavasaṅkhātesu atthesupi. Tathā hi ‘‘abhave nandati",
  "anya-e0803n3:57_2": "tassa, bhave tassa na nandatī’’tiādīsu vuddhimhi. ‘‘Bhave vicaranto’’tiādīsu saṁsāre.",
  "anya-e0803n3:57_3": "‘‘Bhave kho sati jāti hoti, jātipaccayā jarāmaraṇa’’ntiādīsu kammabhave. ‘‘Evaṁ bhavevijjamāne’’tiādīsu",
  "anya-e0803n3:57_4": "upapattibhaveti daṭṭhabbaṁ. Iminā nayena bhūdhātuto nipphannānaṁ aññatopi aññesaṁ",
  "anya-e0803n3:57_5": "kriyāpadānaṁ yathāsambhavamattho uddharitabbo.",
  "anya-e0803n3:58": "Ākhyātatthamhime atthā, na lātabbā kudācanaṁ;",
  "anya-e0803n3:59": "Atthuddhāravasenete, uddhaṭā nāmato yato.",
  "anya-e0803n3:60": "Idamettha saṅkhepato atthuddhāranayanidassanaṁ.",
  "anya-e0803n3:61_0": "Atthasaddacintāyaṁ pana evamupalakkhetabbaṁ – ‘‘bhavante, parābhavante, parābhave’’iccādayo",
  "anya-e0803n3:61_1": "gacchati gacchaṁ gacchatosaddādayo viya visesasaddā, na yācanopatāpanatthādivācako",
  "anya-e0803n3:61_2": "nāthatisaddo viya, na ca rājadevatādivācako devasaddo viya sāmaññasaddā. Ye cettha",
  "anya-e0803n3:61_3": "visesasaddā, te sabbakālaṁ visesasaddāva. Ye ca sāmaññasaddā, tepi sabbakālaṁ sāmaññasaddāva.",
  "anya-e0803n3:62_0": "Tatra gacchatītiādīnaṁ visesasaddatā evaṁ daṭṭhabbā – gacchatīti ekaṁ nāmapadaṁ,",
  "anya-e0803n3:62_1": "ekamākhyātaṁ. Tathā gacchanti ekaṁ nāmapadaṁ, ekamākhyātaṁ. Gacchatoti eko kitanto,",
  "anya-e0803n3:62_2": "aparo rūḷhīsaddo. Satipi visesasaddatte sadisattā sutisāmaññato tabbisayaṁ buddhiṁ",
  "anya-e0803n3:62_3": "nuppādeti vināva’tthappakaraṇasaddantarābhisambandhena. Tathā hi saddantarābhisambandhena",
  "anya-e0803n3:62_4": "‘‘gacchati patiṭṭhita’’nti vutte sattamyantaṁ nāmapadanti viññāyati. ‘‘Gacchati tisso’’ti",
  "anya-e0803n3:62_5": "vutte panākhyātanti. Tathā ‘‘sa gacchaṁ na nivattatī’’ti vutte paṭhamantaṁ nāmapadanti",
  "anya-e0803n3:62_6": "viññāyati. ‘‘Gacchaṁ puttanivedako’’ti vutte ākhyātanti viññāyati. ‘‘Gacchato hayato",
  "anya-e0803n3:62_7": "patito’’ti vutte kitantoti viññāyati. ‘‘Gacchato paṇṇapupphāni patantī’’ti vutte",
  "anya-e0803n3:62_8": "rukkhavācako rūḷhīsaddoti. Iti visesasaddānaṁ ākhyātanāmānaṁ nāmākhyātehi samānasutikānaṁ",
  "anya-e0803n3:62_9": "atthābhisambandhādīsu yo koci atthavisesañāpako sambandho avassamicchitabbo. Evaṁ",
  "anya-e0803n3:62_10": "‘‘gacchatī’’tiādīnaṁ ākhyātanāmattādivasena paccekaṁ ṭhitānaṁ ekekatthavācakānaṁ",
  "anya-e0803n3:62_11": "visesasaddatā daṭṭhabbā.",
  "anya-e0803n3:63_0": "‘‘Nāthati devo’’tiādīnaṁ pana ākhyātanāmānaṁ nāmākhyātehi asamānasutikānaṁ anekatthavācakānaṁ",
  "anya-e0803n3:63_1": "sāmaññasaddatā eva daṭṭhabbā. Atthasambandhādīsu hi vinā yena kenaci sambandhena",
  "anya-e0803n3:63_2": "‘‘nāthatī’’ti vutte ‘‘yācatī’’ti vā ‘‘upatāpetī’’ti vā ‘‘issariyaṁ karotī’’ti vā",
  "anya-e0803n3:63_3": "‘‘āsīsatī’’ti vā attho paṭibhāti, tathā ‘‘devo’’ti vutte ‘‘megho’’ti vā ‘‘ākāso’’ti",
  "anya-e0803n3:63_4": "vā ‘‘rājā’’ti vā ‘‘devatā’’ti vā ‘‘visuddhidevo’’ti vā attho paṭibhāti. Yadā pana",
  "anya-e0803n3:63_5": "saddantarābhisambandhena ‘‘nāthati suppaṭipatti’’nti vutte tadā ‘‘nāthatī’’ti kriyāpadassa",
  "anya-e0803n3:63_6": "‘‘yācatī’’ti attho viññāyati, ‘‘nāthati sabbakilese’’ti vutte ‘‘upatāpetī’’ti attho",
  "anya-e0803n3:63_7": "viññāyati. ‘‘Nāthati sakacitte’’ti vutte ‘‘issariyaṁ karotī’’ti attho viññāyati.",
  "anya-e0803n3:63_8": "‘‘Nāthati lokassa hita’’nti vutte ‘‘āsīsatī’’ti attho viññāyati. Tathā ‘‘devo gajjatī’’ti",
  "anya-e0803n3:63_9": "vutte ‘‘devo’’ti nāmapadassa ‘‘megho’’ti attho viññāyati. ‘‘Viddho vigatavalāhako",
  "anya-e0803n3:63_10": "devo’’ti vutte ‘‘ākāso’’ti attho viññāyati. ‘‘Pivatu devo pānīya’’nti vutte ‘‘rājā’’ti",
  "anya-e0803n3:63_11": "attho viññāyati. ‘‘Devo devakāyā cavati āyusaṅkhayā’’ti vutte ‘‘devatā’’ti attho",
  "anya-e0803n3:63_12": "viññāyati. ‘‘Devātidevo satapuññalakkhaṇo’’ti vutte ‘‘visuddhidevo’’ti attho viññāyati.",
  "anya-e0803n3:63_13": "Iminā nayena aññepi sāmaññasaddā ñātabbā.",
  "anya-e0803n3:64_0": "Sabbametaṁ ñatvā yathā attho saddena, saddo catthena na virujjhati, tathātthasaddā",
  "anya-e0803n3:64_1": "cintanīyā. Tatridaṁ upalakkhaṇamattaṁ cintākāranidassanaṁ – ‘‘atthakusalā bhavante’’ti",
  "anya-e0803n3:64_2": "vā ‘‘kiccāni bhavante’’ti vā vutte ‘‘bhavante’’ti idaṁ ‘‘bhavantī’’timinā samānatthamākhyātapadanti",
  "anya-e0803n3:64_3": "evamattho ca saddo ca cintanīyo. ‘‘Bhavante passāmī’’ti vā ‘‘icchāmī’’ti vā vutte",
  "anya-e0803n3:64_4": "upayogatthavaṁ nāmapadanti evamattho ca saddo ca cintanīyo. ‘‘Bhavante jane pasaṁsatī’’ti",
  "anya-e0803n3:64_5": "vā ‘‘kāmetī’’ti vā vutte paccattopayogatthavantāni dve nāmapadānīti evamattho ca",
  "anya-e0803n3:64_6": "saddo ca cintanīyo. ‘‘Corā parābhavante’’ti vutte ‘‘parābhavante’’ti idaṁ ‘‘parābhavantī’’timinā",
  "anya-e0803n3:64_7": "samānatthamākhyātikapadanti evamattho ca saddo ca cintanīyo. ‘‘Parābhavante janā",
  "anya-e0803n3:64_8": "icchanti amittāna’’nti vutte ‘‘parābhavante’’ti imāni upayogapaccattatthavantāni",
  "anya-e0803n3:64_9": "dve nāmapadānīti evamattho ca saddo ca cintanīyo. ‘‘Eso parābhave’’ti vutte ‘‘parābhave’’ti",
  "anya-e0803n3:64_10": "idaṁ ‘‘parābhaveyyā’’timinā samānatthamākhyātapadanti evamattho ca saddo ca cintanīyo.",
  "anya-e0803n3:64_11": "‘‘Ete parābhave loke, paṇḍito samavekkhiyā’’ti vutte ‘‘parābhave’’ti idaṁ upayogatthavaṁ",
  "anya-e0803n3:64_12": "bahuvacanaṁ nāmapadanti evamattho ca saddo ca cintanīyo. ‘‘Parābhave satī’’ti vutte",
  "anya-e0803n3:64_13": "bhāvalakkhaṇabhummatthekavacanakaṁ nāmapadanti evamattho ca saddo ca cintanīyo. ‘‘Tumhe",
  "anya-e0803n3:64_14": "me pasādā sambhave’’ti vutte ‘‘sambhave’’ti idaṁ ‘‘sambhavathā’’timinā samānatthamākhyātapadanti",
  "anya-e0803n3:64_15": "evamattho ca saddo ca cintanīyo. ‘‘Ehi tvaṁ sambhavavhe’’ti vutte ‘‘sambhavavhe’’ti",
  "anya-e0803n3:64_16": "idaṁ sambhavāya nāma itthiyā vācakaṁ itthiliṅgaṁ sālapanaṁ nāmikapadanti evamattho",
  "anya-e0803n3:64_17": "ca saddo ca cintanīyo. ‘‘Ehi tvaṁ sambhavavhepatiṭṭhita’’nti vutte sambhavanāmakassa",
  "anya-e0803n3:64_18": "purisassa vācakaṁ pulliṅgaṁ bhummavacananti evamattho ca saddo ca cintanīyo.",
  "anya-e0803n3:65": "‘‘Varuṇo brahmadevo ca, ahesuṁ aggasāvakā;",
  "anya-e0803n3:66": "Sambhavo nāmupaṭṭhāko, revatassa mahesino’’ti –",
  "anya-e0803n3:67_0": "Hi pāḷi. ‘‘Dhammā pātubhavante’’ti vutte ‘‘pātubhavante’’ti idaṁ ‘‘pātubhavantī’’timinā",
  "anya-e0803n3:67_1": "samānatthaṁ sanipātamākhyātapadanti evamattho ca saddo ca cintanīyo. ‘‘Pātu bhavante",
  "anya-e0803n3:67_2": "jane’’ti vutte ‘‘te jane bhavaṁ rakkhatū’’ti atthavācakāni ākhyātakitantasabbanāmikapadānīti",
  "anya-e0803n3:67_3": "evamattho ca saddo ca cintanīyo. ‘‘Pātubhavase tvaṁ guṇehī’’ti vutte ‘‘pātubhavase’’ti",
  "anya-e0803n3:67_4": "idaṁ ‘‘pātubhavasī’’timinā samānatthamākhyātapadanti evamattho ca saddo ca cintanīyo.",
  "anya-e0803n3:67_5": "‘‘Pātubhavase guṇe yo tva’’nti vutte ‘‘pātubhavāhi attano guṇahetu tva’’nti atthavācakāninipātayuttākhyātanāmapadānīti",
  "anya-e0803n3:67_6": "evamattho ca saddo ca cintanīyo. ‘‘Ahamattano guṇehi pātubhave’’ti vutte ‘‘pātubhave’’ti",
  "anya-e0803n3:67_7": "idaṁ ‘‘pātubhavāmī’’timinā samānatthaṁ sanipātamākhyātapadanti evamattho ca saddo",
  "anya-e0803n3:67_8": "ca cintanīyo. ‘‘Maṁ pātu bhave idaṁ puññakamma’’nti vutte ‘‘maṁ rakkhatu saṁsāre",
  "anya-e0803n3:67_9": "idaṁ puññakamma’’nti atthavācakāni ākhyātanāmapadānīti evamattho ca saddo ca cintanīyo.",
  "anya-e0803n3:67_10": "Iminā nayena sabbattha yathārahamatthasaddā cintanīyā. Tattha samānasutikānaṁ kesañci",
  "anya-e0803n3:67_11": "saddānaṁ ‘‘na tesaṁ koṭṭhe openti. Na tesaṁ antarā gacche. Satta vo licchavī aparihānīye",
  "anya-e0803n3:67_12": "dhamme desessāmi, ime te deva sattavo, tvañca uttamasattavo’’tiādīsu samānasutikānaṁ",
  "anya-e0803n3:67_13": "viya uccāraṇaviseso icchanīyo. Uccāraṇavisese hi sati padāni paribyattāni, padesu",
  "anya-e0803n3:67_14": "paribyattesu attho paribyatto hoti, atthapariggāhakānaṁ atthādhigamo akiccho hoti,",
  "anya-e0803n3:67_15": "suparisuddhādāsatale paṭibimbadassanaṁ viya, so ca gahitapubbasaṅketassa atthasambandhādīsu",
  "anya-e0803n3:67_16": "aññatarasmiṁ ñāteyeva hoti, na itarathā. Vuttañhetaṁ porāṇehi –",
  "anya-e0803n3:68": "‘‘Visayattamanāpannā, saddā nevatthabodhakā;",
  "anya-e0803n3:69": "Na padamattato atthe, te aññātā pakāsakā’’ti.",
  "anya-e0803n3:70": "Yadidamettha vuttamamhehi ‘‘uccāraṇaviseso icchanīyo’’ti. Atrāyamuccāraṇavisesadīpanī gāthā sahatthappakāsananayadānagāthāya.",
  "anya-e0803n3:71": "‘‘Na te saṁ koṭṭhe openti’’, iti pāṭhe sumedhaso;",
  "anya-e0803n3:72": "Padaṁ ‘‘na te’’ti chinditvā, ‘‘saṁ koṭṭhe’’ti paṭheyya ve.",
  "anya-e0803n3:73": "‘‘Saṁ na openti koṭṭhe te, bhikkhū’’ti atthamīraye;",
  "anya-e0803n3:74": "Evamimesu aññesu, pāṭhesupi ayaṁ nayo.",
  "anya-e0803n3:75_0": "Atha yaṁ panidampi vuttaṁ ‘‘kesañcī’’ti, taṁ kimatthaṁ? ‘‘Gacchati patiṭṭhitaṁ, gacchati",
  "anya-e0803n3:75_1": "tisso, bhavante passāmi, atthakusalā bhavante, vadantaṁ ekapokkharā, vadantaṁ paṭivadatī’’tiādīsu",
  "anya-e0803n3:75_2": "samānasutikānamuccāraṇaviseso na labbhatīti dassanatthaṁ. Tasmā idamettha sallakkhetabbaṁ",
  "anya-e0803n3:75_3": "– yattha samānasutikānamuccāraṇaviseso labbhati atthaviseso ca padānaṁ vibhāgavasena",
  "anya-e0803n3:75_4": "vā avibhāgavasena vā, tattha payoge samānasutikamekaccaṁ padaṁ vicchinditvā uccāretabbaṁ.",
  "anya-e0803n3:75_5": "Seyyathidaṁ? ‘‘Hetu hetusampayuttakānaṁ dhammānaṁ taṁsamuṭṭhānānañca rūpānaṁ hetupaccayena",
  "anya-e0803n3:75_6": "paccayo. So tena saddhiṁ bhāsati, sotena vuyhati. Bhavante jane pasaṁsati, bhavante",
  "anya-e0803n3:75_7": "passāmī’’ti evamādayo payogā. Ettha ‘‘hetū’’ti īsakaṁ vicchinditvā ‘‘hetusampayuttāna’’nti",
  "anya-e0803n3:75_8": "uccāretabbaṁ. Tathā ‘‘so’’ti vicchinditvā ‘‘tena saddhi’’nti uccāretabbaṁ. ‘‘Bhava’’nti",
  "anya-e0803n3:75_9": "vicchinditvā ‘‘te jane’’ti uccāretabbaṁ.",
  "anya-e0803n3:76_0": "Sesaṁ pana samānasutikaṁ vicchinditvā na uccāretabbaṁ. Avicchindanīyasmiñhi ṭhāne",
  "anya-e0803n3:76_1": "vicchinditvā paṭhitassa attho duṭṭho hoti. Evaṁ padavibhāgāvibhāgavasena samānasutikānamatthuccāraṇaviseso",
  "anya-e0803n3:76_2": "veditabbo. Ettha hi ‘‘so tenā’’tiādīsu dvipadatthaggahaṇaṁ vibhāgo, ekapadatthaggahaṇamavibhāgoti",
  "anya-e0803n3:76_3": "adhippeto. Ettha ca visuṁ vavatthitānaṁ asamānasutikānaṁ ekato katvā samānasutikabhāvaparikappanaṁ",
  "anya-e0803n3:76_4": "atthantaraviññāpanatthañceva uccāraṇavisesadassanatthañca. Na hi etāni ‘‘sappo sappo’’tiādīsu",
  "anya-e0803n3:76_5": "viya ekasmiṁyevatthe samānasutikāni. Evaṁ santepi ekajjhakaraṇena laddhaṁ samānasutilesaṁ",
  "anya-e0803n3:76_6": "gahetvā atthantaraviññāpanatthaṁ uccāraṇavisesadassanatthañca ‘‘samānasutikānī’’ti",
  "anya-e0803n3:76_7": "vuttāni. Esa nayo aññatrāpi īdisesu ṭhānesu. Idamettha sallakkhetabbaṁ –",
  "anya-e0803n3:77_0": "Yattha samānasutikānaṁ aṭṭhārasākāresu yena kenaci ākārena atthaviseso labbhati,",
  "anya-e0803n3:77_1": "vicchinditvā pana uccāraṇe saddavilāso na hoti, attho vā duṭṭho hoti, na tādisesu",
  "anya-e0803n3:77_2": "payogesu samānasutikāni padāni vicchinditvā uccāretabbāni. Tatra katamena cākārena",
  "anya-e0803n3:77_3": "atthavisesalābho bhavati? Padānaṁ vibhāgavasena vā avibhāgavasena vā akkharasannidhānavasena",
  "anya-e0803n3:77_4": "vā padasannidhānavasena vā padakkharasannidhānavasena vā vicchāvasena vā kammappavacanīyavasena",
  "anya-e0803n3:77_5": "vā bhayakodhādīsu uppannesu kathitāmeḍitavacanavasena vā guṇavācakasaddassa dviruttavasena",
  "anya-e0803n3:77_6": "vā kriyāpadassa dviruttavasena vā saṁhitāpadacchedavasena vā agāravatthaparidīpanavasena",
  "anya-e0803n3:77_7": "vā nirantaratthaparidīpanavasena vā nanirantaratthaparidīpanavasena vā ‘‘punappuna’’miccatthaparidīpanavasena",
  "anya-e0803n3:77_8": "vā upamāne iva saddavasena vā itisaddaṁ paṭicca saddapadatthavācakatthaparidīpanavasena",
  "anya-e0803n3:77_9": "vā tathāpavattacittaparidīpanavasena vāti imesuṭṭhārasākāresu, vitthārato pana chabbīsāya",
  "anya-e0803n3:77_10": "ākāresu tato vādhikesu yena kenaci ākārena atthavisesalābho bhavati.",
  "anya-e0803n3:78_0": "Ettha padānaṁ tāva vibhāgavasena vā avibhāgavasena vā samānasutikānamatthavisesalābhe",
  "anya-e0803n3:78_1": "‘‘sā naṁ saṅgati pāleti, abhikkamo sānaṁ paññāyati. Mā no deva avadhi, māno mayhaṁ",
  "anya-e0803n3:78_2": "na vijjatī’’ti evamādayo payogā.",
  "anya-e0803n3:79_0": "Akkharasannidhānavasena pana atthavisesalābhe ‘‘santehi mahito hito. Saṅgā saṅgāmajiṁ",
  "anya-e0803n3:79_1": "muttaṁ, tamahaṁ brūmi brāhmaṇaṁ. Dāṭhī dāṭhīsu pakkhandi, maññamāno yathā pure. Sabbābhibhuṁva",
  "anya-e0803n3:79_2": "sirasāsirasā namāmi. Bhūmito uṭṭhitā yāva, brahmalokā vidhāvati. Acci accimato loke,",
  "anya-e0803n3:79_3": "ḍayhamānamhi tejasā’’ti evamādayo payogā.",
  "anya-e0803n3:80_0": "Padasannidhānavasena atthavisesalābhe ‘‘āpo āpogataṁ. Rājarājamahāmattādayo, sukho’lokassa",
  "anya-e0803n3:80_1": "lokassa, kārako ñāṇacakkhudo, nirāpade pade ninno, anantañāṇaṁ karuṇālayaṁ layaṁ,",
  "anya-e0803n3:80_2": "malassa buddhaṁ susamāhitaṁ hitaṁ. Namāmi dhammaṁ bhavasaṁvaraṁ varaṁ, guṇākarañceva",
  "anya-e0803n3:80_3": "niraṅgaṇaṁ gaṇa’’nti evamādayo payogā.",
  "anya-e0803n3:81_0": "Padakkharasannidhānavasena atthavisesalābhe ‘‘pamāṇarahitaṁ hitaṁ, siddhattho sabbasiddhattho,",
  "anya-e0803n3:81_1": "tilokamahito hito. Upagantvāna sambuddho, idaṁ vacanamabravī’’ti evamādayo payogā.",
  "anya-e0803n3:81_2": "Tatrimā akkharasannidhānādīsu adhippāyaviññāpaniyo gāthā –",
  "anya-e0803n3:82": "Mahitoiti saddamhā, makāro ce vivecito;",
  "anya-e0803n3:83": "Saddo niratthako ettha, ‘‘akkhara’’nti vade budho.",
  "anya-e0803n3:84": "Ñeyyā akkharayogena,",
  "anya-e0803n3:85": "‘‘Santehi mahito hito’’;",
  "anya-e0803n3:86": "Iccādīsu sarūpānaṁ,",
  "anya-e0803n3:87": "Hoti atthavisesatā.",
  "anya-e0803n3:88": "Upasaggā nipātā ca, yañcaññaṁ atthajotakaṁ;",
  "anya-e0803n3:89": "Ekakkharampi viññūhi, taṁ ‘‘pada’’nti samīritaṁ.",
  "anya-e0803n3:90": "Padānaṁ sannidhānañca, padakkharānameva ca;",
  "anya-e0803n3:91": "Samāse labbhamānattaṁ, sandhāya lapitaṁ mayā.",
  "anya-e0803n3:92": "Vicchāvasena atthavisesalābhe ‘‘gāme gāme sataṁ kumbhā, gāmo gāmo ramaṇīyo’’ti evamādayo payogā. Ettha hi vicchāvasena sabbepi gāmā pariggahitā.",
  "anya-e0803n3:93": "Nānādhikaraṇānaṁ tu, vattumekakkhaṇamhi yā;",
  "anya-e0803n3:94": "Icchato byāpituṁ icchā, sā vicchāti pakittitā.",
  "anya-e0803n3:95": "Kammappavacanīyavasena atthavisesalābhe ‘‘rukkhaṁ rukkhaṁ pati vijjotate cando, rukkhaṁ rukkhaṁ pari vijjotate cando’’ti payogā, rukkhānaṁ upari upari vijjotateti attho.",
  "anya-e0803n3:96_0": "Bhayakodhādīsu uppannesu kathitāmeḍitavacanavasena pana atthavisesalābhe ime payogā",
  "anya-e0803n3:96_1": "– bhaye tāva ‘‘coro coro, sappo sappo’’iccādayo. Kodhe ‘‘vasala vasala, caṇḍāla caṇḍāla,",
  "anya-e0803n3:96_2": "vijjha vijjha, pahara pahara’’iccādayo. Pasaṁsāyaṁ ‘‘sādhu sādhu sāriputta, abhikkantaṁ",
  "anya-e0803n3:96_3": "bhante abhikkantaṁ bhante’’iccādayo. Turite ‘‘abhikkama vāseṭṭha abhikkama vāseṭṭha,",
  "anya-e0803n3:96_4": "gaccha gaccha, lunāhi lunāhi’’iccādayo. Kotūhale ‘‘āgaccha āgaccha’’iccādayo. Acchariye",
  "anya-e0803n3:96_5": "‘‘aho buddho aho buddho’’iccādayo. Hāse ‘‘aho sukhaṁ aho sukhaṁ, aho manāpaṁ aho",
  "anya-e0803n3:96_6": "manāpaṁ’’iccādayo. Soke ‘‘kahaṁ ekaputtaka kahaṁ ekaputtaka’’iccādayo. Pasāde ‘‘bhavissanti",
  "anya-e0803n3:96_7": "vajjī bhavissanti vajjī’’iccādayo. Evaṁ bhayakodhādīsu uppannesu kathitāmeḍitavacanavasena",
  "anya-e0803n3:96_8": "atthavisesalābho bhavati. Ettha pana atthantarābhāvepi daḷhīkammavasena padānamatthajotakabhāvoyeva atthavisesalābho.",
  "anya-e0803n3:97": "Bhaye kodhe pasaṁsāyaṁ,",
  "anya-e0803n3:98": "Turite kotūhala’cchare;",
  "anya-e0803n3:99": "Hāse soke pasāde ca,",
  "anya-e0803n3:100": "Kare āmeḍitaṁ budho.",
  "anya-e0803n3:101_0": "Casaddo avuttasamuccayattho, tena garahāasammānādīnaṁ saṅgaho daṭṭhabbo. ‘‘Pāpo pāpo’’tiādīsu",
  "anya-e0803n3:101_1": "hi garahāyaṁ. ‘‘Abhirūpaka abhirūpakā’’tiādīsu asammāne. ‘‘Kvāyaṁ abalabalo viyā’’tiādīsu",
  "anya-e0803n3:101_2": "atisayatthe āmeḍitaṁ daṭṭhabbaṁ. Guṇavācakassa dviruttavasena atthavisesalābhe ‘‘kaṇho",
  "anya-e0803n3:101_3": "kaṇho ca ghoro cā’’ti evamādayo. ‘‘Kaṇho kaṇho’’ti hi atīva kaṇhoti attho. Kriyāpadassa",
  "anya-e0803n3:101_4": "dviruttavasena atthavisesalābhe ‘‘dhame dhame nātidhame’’ti evamādayo. Tattha dhame",
  "anya-e0803n3:101_5": "dhameti dhameyya no na dhameyya. Nātidhameti pamāṇātikkantaṁ pana na dhameyya. Saṁhitāpadacchedavasena",
  "anya-e0803n3:101_6": "atthavisesalābhe ‘‘narānarā, surāsurā, katākatakusalākusalavisayaṁ vippaṭisārākārena",
  "anya-e0803n3:101_7": "pavattaṁ anusocanaṁ kukkucca’’nti evamādayo. Ettha pana viññūnaṁ paramakosallajananatthaṁ silokaṁ racayāma –",
  "anya-e0803n3:102": "Hitāhitā hitaṁhitaṁ, ānubhāvena te jina;",
  "anya-e0803n3:103": "Pavarāpavarāhacca, bhavāmā’nāmayā mayanti.",
  "anya-e0803n3:104_0": "Agāravatthaparidīpanavasena atthavisesalābhe ‘‘tuvaṁtuvaṁ pesuññakalahaviggahavivādā’’ti",
  "anya-e0803n3:104_1": "evamādayo. Nirantaratthaparidīpanavasena atthavisesalābhe ‘‘divase divase paribhuñjatī’’ti",
  "anya-e0803n3:104_2": "evamādayo. Nanirantaratthaparidīpanavasena atthavisesalābhe ‘‘khaṇe khaṇe pīti uppajjatī’’ti",
  "anya-e0803n3:104_3": "evamādayo. ‘‘Punappuna’’miccatthaparidīpanavasena atthavisesalābhe ‘‘muhuṁ muhuṁ",
  "anya-e0803n3:104_4": "bhāyayate kumāre’’ti evamādayo. Upamāne ivasaddavasena atthavisesalābhe ‘‘rājā rakkhatu",
  "anya-e0803n3:104_5": "dhammena, attanova pajaṁ paja’’nti evamādayo. Itisaddaṁ paṭicca saddapadatthavācakattaparidīpanavasena",
  "anya-e0803n3:104_6": "atthavisesalābhe ‘‘buddho buddhoti kathayanto, somanassaṁ pavedayi’’nti evamādayo.",
  "anya-e0803n3:104_7": "Tathāpavattacittaparidīpanavasena atthavisesalābhe ‘‘buddho buddhoti cintento, maggaṁ",
  "anya-e0803n3:104_8": "sodhemahaṁ tadā’’ti evamādayo. Evaṁ īdisesu payogesu samānasutikapadaṁ vicchinditvā",
  "anya-e0803n3:104_9": "na uccāretabbaṁ. Vicchinditvā hi uccāraṇe sati saddavilāso na bhavati, katthaci pana",
  "anya-e0803n3:104_10": "‘‘katākatākusalākusalavisaya’’nti evamādīsu vicchinditvā uccāritassa attho duṭṭho",
  "anya-e0803n3:104_11": "hoti, tasmā vicchinditvā na uccāretabbaṁ, ekābaddhaṁyeva katvā uccāretabbaṁ. Iti",
  "anya-e0803n3:104_12": "samānasutikesu vinicchayo chabbīsāya ākārehi adhikehi ca maṇḍetvā dassito.",
  "anya-e0803n3:105_0": "Yasmā pana samānasutikesu vinicchaye dassite asamānasutikesupi vinicchayo dassetabbo",
  "anya-e0803n3:105_1": "hoti, tasmā tampi dassessāma – yattha niggahītamhā parākāralopopi pāṭho paññāyati,",
  "anya-e0803n3:105_2": "saṁyogabyañjanassa visaṁyogattampi. Tesu payogesu niggahītapadaṁ anantarapadena saddhiṁ",
  "anya-e0803n3:105_3": "ekābaddhaṁyeva katvā uccāretabbaṁ. Katamāni tāni? ‘‘Sace bhutto bhaveyyāhaṁ-sā’jīvo",
  "anya-e0803n3:105_4": "garahito mama. Pupphaṁ’sā uppajji. Khayamattaṁ na nibbānaṁ’sa gambhīrādivācato’’ti",
  "anya-e0803n3:105_5": "evamādayo. Ettha hi ‘‘sace bhutto bhaveyyāha’’ntiādinā vicchedamakatvā anantare dvīsu",
  "anya-e0803n3:105_6": "gāthāpadesu antarībhūtānaṁ dvinnaṁ samānasutikapadānaṁ ekato uccāraṇamiva anantarapadehi",
  "anya-e0803n3:105_7": "saddhiṁ ekābaddhuccāraṇavasena ‘‘sace bhutto bhaveyyāhaṁ-sā’jīvo garahito mamā’’tiādinā",
  "anya-e0803n3:105_8": "uccāretabbaṁ. Evarūpoyeva hi uccāraṇaviseso sakalehipi porāṇehi viññūhi anumato uccārito",
  "anya-e0803n3:105_9": "ca ‘‘assa ājīvo garahito mama, assā uppajji, assa gambhīrādivācato’’tievamādiatthappaṭipādanassānurūpattā.",
  "anya-e0803n3:106_0": "Yattha pana yādise uccāraṇe kariyamāne attho paribyatto hoti, tesu payogesu kvaci",
  "anya-e0803n3:106_1": "casadda panasaddādiyogaṭṭhāne īsakaṁ vicchinditvā padamuccāretabbaṁ. Seyyathidaṁ?",
  "anya-e0803n3:106_2": "‘‘Vāḷā ca lapasakkharā. Accantasantā pana yā, ayaṁ nibbānasampadā, ‘‘idaṁ dukkha’’nti",
  "anya-e0803n3:106_3": "vācaṁ bhāsato ‘‘idaṁ dukkha’’nti ñāṇaṁ pavattatīti? Āmantā. Iti ca danti ca duti",
  "anya-e0803n3:106_4": "ca khanti ca ñāṇaṁ pavattatīti? Na hevaṁ vattabbe’’ti evamādayo payogā.",
  "anya-e0803n3:107_0": "Etesu hi paṭhamapayoge ‘‘vāḷā cā’’ti īsakaṁ vicchinditvā ‘‘lapasakkharā’’ti uccāretabbaṁ.",
  "anya-e0803n3:107_1": "Tattha lapasakkharāti sakkharasadisamadhuravacanā. Jātakaṭṭhakathāyaṁ pana ‘‘niratthakavacanehi",
  "anya-e0803n3:107_2": "sakkharā viya madhurā’’ti vuttaṁ, tasmātra bahubbīhitappurisavasena dvidhā samāso",
  "anya-e0803n3:107_3": "daṭṭhabbo ‘‘lapā sakkharā viya yāsaṁ tā lapasakkharā, lapehi vā sakkharā viyāti lapasakkharā’’ti.",
  "anya-e0803n3:108": "Dutiyapayoge ‘‘accantasantā pana’’iti īsakaṁ vicchinditvā ‘‘yā’’ti uccāretabbaṁ. Yā pana ayaṁ nibbānasampadā accantasantāti hi attho.",
  "anya-e0803n3:109": "Tatiyapayoge iti ca danti ca duti ca khanti cāti etesu catūsu ṭhānesu ikārañca daṁkārañca dukārañca khaṁkārañca īsakaṁ vicchinditvā tadanantaraṁ ti ca saddā uccāretabbā.",
  "anya-e0803n3:110_0": "Ettha hi avicchinditvā uccāraṇe sati aññathā gahetabbattā attho duṭṭho bhavati. Kathaṁ?",
  "anya-e0803n3:110_1": "Īdisesu ṭhānesu avicchinditvā uccāraṇe sati itisaddo evanti atthavācako nipāto siyā,",
  "anya-e0803n3:110_2": "sandhivasena pana ikāratthavācako rūḷhīsaddo na siyā. Dantisaddo damanattho siyā,",
  "anya-e0803n3:110_3": "daṁkāravācako na siyā. Dutisaddo niratthako siyā, dukāravācako na siyā. Khantisaddo",
  "anya-e0803n3:110_4": "khamanattho siyā, khaṁkāravācako na siyā. Tasmā ikāra daṁkāra dukāra khaṁkārāni īsakaṁ vicchinditabbāni.",
  "anya-e0803n3:111_0": "Ettha hi iiti daṁiti duiti khaṁitītiādinā saṁhitāpadacchedo veditabbo, parabhūtassa",
  "anya-e0803n3:111_1": "ca ikārassa lopo. Na panettha idaṁ vattabbaṁ ‘‘sarūpasarānaṁ visaye parabhūtassa",
  "anya-e0803n3:111_2": "sarūpasarassa lopo na hoti, pubbasarasseva lopo hoti tatrāyanti ettha viyā’’ti ‘‘akilāsuno",
  "anya-e0803n3:111_3": "vaṇṇapathe khaṇantā, udaṅgaṇe tattha papaṁ avindu’’nti pāḷiyaṁ sarūpaparasarassa",
  "anya-e0803n3:111_4": "lopadassanato. Tathā hi aṭṭhakathācariyehi ‘‘pavaddhaṁ āpaṁ papa’’nti attho saṁvaṇṇito.",
  "anya-e0803n3:111_5": "Tasmā ‘‘iti cā’’ti etthāpi iiti cāti chedaṁ katvā dvīsu ikāresu parassa ikārassa",
  "anya-e0803n3:111_6": "lopo kātabbo, na pubbassa.",
  "anya-e0803n3:112_0": "Pubbasmiñhi ikāravācake ikāre naṭṭhe sati nipātabhūtena itisaddena ikārasaṅkhāto",
  "anya-e0803n3:112_1": "attho na viññāyeyya, nipātabhūtassa pana itisaddassa ikāre naṭṭhepi so attho viññāyateva",
  "anya-e0803n3:112_2": "‘‘devadattoti me suta’’nti ettha devadattapadattho viya. Tasmā itisaddassa parabhūtassa",
  "anya-e0803n3:112_3": "ikārasseva lopo kātabbo, na pubbassa ikāravācakassa ikārassa. Kaccāyane pana yebhuyyappavattiṁ",
  "anya-e0803n3:112_4": "sandhāya asarūpasarato parasseva asarūpasarassa lopo vutto, na sarūpasarato parassa",
  "anya-e0803n3:112_5": "sarūpasarassa. Mahāpadesasuttehi vā sarūpassa parasarassa lopo vuttoti daṭṭhabbaṁ.",
  "anya-e0803n3:113_0": "‘‘Antarā ca rājagahaṁ antarā ca nāḷanda’’ntiādīsu pana casaddādiyogaṭṭhānepi sati",
  "anya-e0803n3:113_1": "vicchinditvā padaṁ na uccāretabbaṁ. Yattha ca āgamakkharādīni dissanti, tesu payogesu",
  "anya-e0803n3:113_2": "pubbapadāni vicchinditvā na uccāretabbāni, āgamakkharavantehi parapadehi saddhiṁyeva",
  "anya-e0803n3:113_3": "uccāretabbāni. Seyyathidaṁ? ‘‘Nakkhattarājāriva tārakānaṁ. Bhagavā etadavoca’’iccevamādayo",
  "anya-e0803n3:113_4": "payogā. Yattha yesaṁ visuṁ visuṁ sambandho dissati, attho ca yujjati, tattha tāni",
  "anya-e0803n3:113_5": "atthānurūpaṁ vicchinditvā uccāretabbāni. Seyyathidaṁ? ‘‘Nahāne ussukkaṁ akāsi, ussukkampi",
  "anya-e0803n3:113_6": "akāsi yāguyā khādanīye bhattasmiṁ’’ iccevamādayo payogā. Ettha hi ‘‘nahāne ussukkaṁ",
  "anya-e0803n3:113_7": "akāsī’’ti vicchinditvā ‘‘ussukkampi akāsi yāguyā khādanīye bhattasmi’’nti uccāretabbaṁ.",
  "anya-e0803n3:113_8": "Evañhi sati na kevalaṁ so bhikkhu nahāneyeva ussukkaṁ akāsi, atha kho yāguyāpi khādanīyepi",
  "anya-e0803n3:113_9": "bhattasmimpi ussukkaṁ akāsīti atthappakāsane samattho bhavati, aṭṭhānappayutto samuccayatthavācako apisaddo.",
  "anya-e0803n3:114_0": "Yattha pana yesamitarena vā itarena vā ekekapadena ubhayapadehi vā sambandho dissati",
  "anya-e0803n3:114_1": "sahevatthayuttiyā, tattha tāni yathārahaṁ vicchinditvā uccāretabbāni. Seyyathidaṁ?",
  "anya-e0803n3:114_2": "‘‘So dhammaṁ desetiādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ",
  "anya-e0803n3:114_3": "kevalaparipuṇṇaṁ parisuddhaṁ brahmacariyaṁ pakāseti. Paṭiccasamuppādaṁ vo bhikkhave",
  "anya-e0803n3:114_4": "desessāmi, taṁ suṇātha sādhukaṁ manasikarotha. Ajjhattaṁ sampasādanaṁ cetaso ekodibhāva’’nti",
  "anya-e0803n3:114_5": "evamādayo payogā. Tatrimā adhippāyaviññāpikā gāthā –",
  "anya-e0803n3:115": "Dhammasaddena vā brahma-cariyasaddena vā padaṁ;",
  "anya-e0803n3:116": "Yojetvā īraye viññū, ‘‘sātthaṁ sabyañjana’’ntidaṁ.",
  "anya-e0803n3:117": "‘‘Sādhuka’’nti padaṁ viññū, ‘‘suṇāthā’’ti padena vā;",
  "anya-e0803n3:118": "Tathā ‘‘manasikarotha’’, iti vuttapadena vā;",
  "anya-e0803n3:119": "Īraye yojayitvāna, ubhayehi padehi vā.",
  "anya-e0803n3:120": "Ekamekena sambandho, sambandho ubhayehi vā;",
  "anya-e0803n3:121": "Dissatīti vijāneyya, saddhimevatthayuttiyā.",
  "anya-e0803n3:122": "Nattanomatiyā eso, attho ettha mayā ruto;",
  "anya-e0803n3:123": "Pubbācariyasīhānaṁ, nayaṁ nissāya me ruto.",
  "anya-e0803n3:124": "Evaṁvidhesu aññesu, pāṭhesupi ayaṁ nayo;",
  "anya-e0803n3:125": "Netabbo nayadakkhena, sāsanatthagavesinā.",
  "anya-e0803n3:126": "Atthānurūpato saddaṁ, atthaṁ saddānurūpato;",
  "anya-e0803n3:127": "Cintayitvāna medhāvī, vohare na yathā tathāti.",
  "anya-e0803n3:128": "Ayamettha atthasaddacintā.",
  "anya-e0803n3:129_0": "Atthātisayayoge evaṁ upalakkhetabbaṁ – bhūdhātuatthātisayayogato vaḍḍhane diṭṭhā",
  "anya-e0803n3:129_1": "‘‘ekamantaṁ nisinno kho mahānāmo licchavī udānaṁ udānesi ‘bhavissanti vajjī bhavissanti",
  "anya-e0803n3:129_2": "vajjī’ti’’ iti vā ‘‘ahameva dūsiyā bhūnahatā, rañño mahāpatāpassā’’ti vā ‘‘vedā na",
  "anya-e0803n3:129_3": "tāṇāya bhavantidassa, mittadduno bhūnahuno narassā’’ti vā ‘‘bhūnahaccaṁ kataṁ mayā’’ti",
  "anya-e0803n3:129_4": "vā evaṁ vaḍḍhane diṭṭhā.",
  "anya-e0803n3:130": "Vacanasaṅgahe evaṁ upalakkhetabbaṁ – vattamānāya vibhattiyā parassapadaṁ majjhimapurisabahuvacanaṁ pañcamiyā parassapadena majjhimapurisabahuvacanena sadisaṁ. Tumhe bhavatha.",
  "anya-e0803n3:131": "Vattamānapañcamīnaṁ parassapade uttamapurisacatukke ekavacanaṁ ekavacanena, bahuvacanampi bahuvacanena sadisaṁ. Ahaṁ bhavāmi, mayaṁ bhavāma.",
  "anya-e0803n3:132_0": "Vattamānāya attanopadaṁ majjhimapurisekavacanaṁ hiyyattanajjatanīnaṁ attanopadehi",
  "anya-e0803n3:132_1": "dvīhi majjhimapurisekavacanehi sadisaṁ katthaci vaṇṇasamudāyavasena kiñci visesaṁ",
  "anya-e0803n3:132_2": "vajjetvā, esa nayo uttaratrāpi yojetabbo. Tvaṁ bhavase, idaṁ vattamānāya rūpaṁ. Tvaṁ",
  "anya-e0803n3:132_3": "abhavase, idaṁ hiyyattanajjatanīnaṁ rūpaṁ.",
  "anya-e0803n3:133_0": "Vattamānāya attanopadaṁ uttamapurisekavacanaṁ pañcamiyā attanopadenuttamapurisekavacanena",
  "anya-e0803n3:133_1": "ca parokkhāya parassapadena majjhimapurisekavacanena cāti dvīhi vacanehi sadisaṁ.",
  "anya-e0803n3:133_2": "Ahaṁ bhave, idaṁ vattamānapañcamīnaṁ rūpaṁ. Tvaṁ babhūve, idaṁ parokkhāya rūpaṁ.",
  "anya-e0803n3:134_0": "Vattamānāya attanopadaṁ uttamapurisabahuvacanaṁ parokkhajjatanīnaṁ attanopadehi dvīhi",
  "anya-e0803n3:134_1": "uttamapurisabahuvacanehi sadisaṁ. Mayaṁ bhavāmhe, idaṁ vattamānāya rūpaṁ. Mayaṁ babhūvimhe,",
  "anya-e0803n3:134_2": "idaṁ parokkhāya rūpaṁ. Mayaṁ abhavimhe, idamajjataniyā rūpaṁ.",
  "anya-e0803n3:135_0": "Pañcamiyā attanopadaṁ majjhimapurisabahuvacanaṁ parokkhāya attanopadena majjhimapurisabahuvacanena",
  "anya-e0803n3:135_1": "sadisaṁ. Tumhe bhavavho, idaṁ pañcamiyā rūpaṁ. Tumhe babhūvivho, idaṁ parokkhāya rūpaṁ.",
  "anya-e0803n3:136_0": "Parokkhāya parassapadaṁ paṭhamapurisabahuvacanaṁ hiyyattaniyā parassapadena paṭhamapurisabahuvacanena",
  "anya-e0803n3:136_1": "ca ajjataniyā attanopadena paṭhamapurisabahuvacanena cāti dvīhi vacanehi sadisaṁ.",
  "anya-e0803n3:136_2": "Te babhūvu, idaṁ parokkhāya rūpaṁ. Te abhavu, idaṁ hiyyattanajjatanīnaṁ rūpaṁ.",
  "anya-e0803n3:137_0": "Parokkhāya parassapadaṁ majjhimapurisabahuvacanaṁ attanopadena paṭhamapurisekavacanena",
  "anya-e0803n3:137_1": "ca hiyyattaniyā parassapadena majjhimapurisabahuvacanena ca attanopadena paṭhamapurisekavacanena",
  "anya-e0803n3:137_2": "ca ajjataniyā parassapadena majjhimapurisabahuvacanena cāti catūhi vacanehi sadisaṁ.",
  "anya-e0803n3:137_3": "Tumhe babhūvittha, so babhūvittha, imāni parokkhāya rūpāni. Tumhe abhavattha, so",
  "anya-e0803n3:137_4": "abhavattha, imāni hiyyattaniyā rūpāni. Tumhe abhavittha, idamajjataniyā rūpaṁ.",
  "anya-e0803n3:138_0": "Parokkhāya parassapadaṁ uttamapurisekavacanaṁ hiyyattaniyā parassapadenuttamapurisekavacanena",
  "anya-e0803n3:138_1": "ca ajjataniyā attanopadenuttamapurisekavacanena cāti dvīhi vacanehi sadisaṁ. Ahaṁ",
  "anya-e0803n3:138_2": "babhūvaṁ, idaṁ parokkhāya rūpaṁ. Ahaṁ abhavaṁ, idaṁ hiyyattanajjatanīnaṁ rūpaṁ.",
  "anya-e0803n3:139_0": "Parokkhāya parassapadaṁ uttamapurisabahuvacanaṁ hiyyattaniyā parassapadenuttamapurisabahuvacanena",
  "anya-e0803n3:139_1": "sadisaṁ. Mayaṁ babhūvimha, idaṁ parokkhāya rūpaṁ. Mayaṁ abhavamha, idaṁ hiyyattaniyā rūpaṁ.",
  "anya-e0803n3:140_0": "Parokkhāya attanopadauttamapurisekavacanaṁ hiyyattaniyā attanopadenuttamapurisekavacanena",
  "anya-e0803n3:140_1": "ca ajjataniyā parassapadenuttamapurisekavacanena cāti dvīhi vacanehi sadisaṁ. Ahaṁ",
  "anya-e0803n3:140_2": "babhūviṁ, idaṁ parokkhāya rūpaṁ. Ahaṁ abhaviṁ, idaṁ hiyyattanajjatanīnaṁ rūpaṁ.",
  "anya-e0803n3:141": "Hiyyattaniyā parassapadaṁ paṭhamapurisekavacanaṁ ajjataniyā attanopadena paṭhamapurisekavacanena sadisaṁ. So abhavā.",
  "anya-e0803n3:142": "Hiyyattaniyā parassapadaṁ majjhimapurisekavacanaṁ ajjataniyā parassapadena majjhimapurisekavacanena sadisaṁ. Tvaṁ abhavo.",
  "anya-e0803n3:143_0": "Bhavissantiyā parassapadaṁ majjhimapurisabahuvacanaṁ kālātipattiyā parassapadena",
  "anya-e0803n3:143_1": "majjhimapurisabahuvacanena attanopadena paṭhamapurisekavacanena cāti dvīhi vacanehi",
  "anya-e0803n3:143_2": "sadisaṁ. Tumhe bhavissatha, idaṁ bhavissantiyā rūpaṁ. Tumhe abhavissatha, so abhavissatha,",
  "anya-e0803n3:143_3": "imāni kālātipattiyā rūpāni.",
  "anya-e0803n3:144_0": "Bhavissantiyā attanopadaṁ majjhimapurisekavacanaṁ kālātipattiyā attanopadena majjhimapurisekavacanena",
  "anya-e0803n3:144_1": "sadisaṁ. Tvaṁ bhavissase, idaṁ bhavissantiyā rūpaṁ. Tvaṁ abhavissase, idaṁ kālātipattiyā rūpaṁ.",
  "anya-e0803n3:145_0": "Bhavissantiyā attanopadaṁ majjhimapurisabahuvacanaṁ kālātipattiyā attanopadena majjhimapurisabahuvacanena",
  "anya-e0803n3:145_1": "sadisaṁ. Tumhe bhavissavhe, idaṁ bhavissantiyā rūpaṁ. Tumhe abhavissavhe, idaṁ kālātipattiyā rūpaṁ.",
  "anya-e0803n3:146_0": "Bhavissantiyā attanopadaṁ uttamapurisekavacanaṁ kālātipattiyā parassapadenuttamapurisekavacanena",
  "anya-e0803n3:146_1": "sadisaṁ. Ahaṁ bhavissaṁ, idaṁ bhavissantiyā rūpaṁ. Ahaṁ abhavissaṁ, idaṁ kālātipattiyā",
  "anya-e0803n3:146_2": "rūpaṁ. Sesāni sabbāsamaṭṭhannaṁ vibhattīnaṁ vacanāni aññamaññaṁ visadisānīti daṭṭhabbaṁ. Bhavanti catra –",
  "anya-e0803n3:147": "Vattamānāpañcamīsu, thadvayaṁ samudīritaṁ;",
  "anya-e0803n3:148": "‘‘Tumhe bhavatha’’iccatra, udāharaṇakaṁ dvidhā.",
  "anya-e0803n3:149": "Midvayaṁ madvayañceva, tāsu vuttaṁ dvidhā dvidhā;",
  "anya-e0803n3:150": "‘‘Bhavāmī’’ti ‘‘bhavāmā’’ti, cettha rūpāni niddise.",
  "anya-e0803n3:151": "Vattamānakahiyyatta-najjatanīvibhattisu;",
  "anya-e0803n3:152": "Settayaṁ ‘‘bhavase tva’’nti, vattamānāvibhattito;",
  "anya-e0803n3:153": "‘‘Abhavase’’ti hiyyatta-najjatanīvibhattito.",
  "anya-e0803n3:154": "Vattamānāpañcamikā-parokkhāsu vibhattisu;",
  "anya-e0803n3:155": "Ettayaṁ lapitaṁ tattha, ādo dvinnaṁ vasena tu.",
  "anya-e0803n3:156": "Jaññā ‘‘ahaṁ bhave’’ti ‘‘tvaṁ, babhūve’’ti parokkhato;",
  "anya-e0803n3:157": "Vattamānāparokkhajja-tanīsu tīsu sadditaṁ.",
  "anya-e0803n3:158": "Mhettayaṁ kamato rūpaṁ, mayaṁsaddavisesiyaṁ;",
  "anya-e0803n3:159": "‘‘Sambhavāmhe babhūvimhe, abhavimhe’’ti niddise.",
  "anya-e0803n3:160": "Pañcamikāparokkhāsu, vhodvayaṁ rūpamettha hi;",
  "anya-e0803n3:161": "‘‘Bhavavho babhūvivho’’ti, tumhesaddavisesiyaṁ.",
  "anya-e0803n3:162": "Parokkhamhi vā hiyyatta-najjatanīvibhattisu;",
  "anya-e0803n3:163": "Uttayaṁ ‘‘te babhūvū’’ti, rūpaṁ jaññā parokkhato;",
  "anya-e0803n3:164": "Hiyyattanajjatanito, jaññā ‘‘te abhavū’’iti.",
  "anya-e0803n3:165": "Parokkhamhi vā hiyyatta-najjatanīvibhattisu;",
  "anya-e0803n3:166": "Sadditaṁ tathasaṁyoga- pañcakaṁ iti niddise.",
  "anya-e0803n3:167": "Babhūvitthadvayaṁ tattha, rūpaṁ jaññā parokkhajaṁ;",
  "anya-e0803n3:168": "Bavhattekattato vuttaṁ, majjhimapaṭhamavhayaṁ.",
  "anya-e0803n3:169": "Abhavatthadvayaṁ ñeyyaṁ, hiyyattanīvibhattijaṁ;",
  "anya-e0803n3:170": "Bavhattekattato vuttaṁ, majjhimo paṭhamo ca so;",
  "anya-e0803n3:171": "‘‘Abhavitthā’’tidaṁ rūpaṁ, ajjatanīvibhattijaṁ.",
  "anya-e0803n3:172": "Tañca kho bahukattamhi, tumhesaddena yojaye;",
  "anya-e0803n3:173": "Parokkhāvhayahiyyatta-najjatanīsu kittitaṁ.",
  "anya-e0803n3:174": "Aṁtayaṁ tattha ādiyaṁ, ‘‘babhūvaṁ’’rūpamīritaṁ;",
  "anya-e0803n3:175": "Duvinnaṁ abhavaṁrūpaṁ, ahaṁsaddena yojaye.",
  "anya-e0803n3:176": "Parokkhakāhiyyattanī-vasena mhadukaṁ ‘‘mayaṁ;",
  "anya-e0803n3:177": "Babhūvimha abhavimha’’, iti rūpadvayaṁ kamā.",
  "anya-e0803n3:178": "Parokkhāvhayahiyyatta-najjatanīvibhattisu;",
  "anya-e0803n3:179": "Iṁtayaṁ tu tahiṁ rūpaṁ, ‘‘babhūvi’’nti parokkhajaṁ;",
  "anya-e0803n3:180": "‘‘Abhavi’’ntītarāsaṁ tu, ahaṁsaddayutākhilaṁ.",
  "anya-e0803n3:181": "Hiyyattanajjatanīsu , ādvayaṁ matamettha hi;",
  "anya-e0803n3:182": "‘‘Abhavā’’ iti ekatte, rūpaṁ paṭhamaporisaṁ.",
  "anya-e0803n3:183": "Hiyyattanajjatanīsu, odvayaṁ vuttamettha tu;",
  "anya-e0803n3:184": "‘‘Abhavo’’iti ekatte, rūpaṁ majjhimaporisaṁ.",
  "anya-e0803n3:185": "Bhavissantiyakālāti-pattīsu dvīsu bhāsitaṁ;",
  "anya-e0803n3:186": "Bavhatte bahuekatte, sasaṁyogaṁ ssathattayaṁ.",
  "anya-e0803n3:187": "‘‘Tumhe bhavissathi’’ccetaṁ, bhavissantiyato mataṁ;",
  "anya-e0803n3:188": "‘‘Abhavissatha tumhe’’ti, ‘‘abhavissatha so’’ti ca;",
  "anya-e0803n3:189": "Kālātipattito vuttaṁ, etañhi vacanadvayaṁ.",
  "anya-e0803n3:190": "Bhavissantiyakālāti-pattīsu samudīritaṁ;",
  "anya-e0803n3:191": "Majjhimapurisaṭṭhāne, sasaṁyogaṁ ssaseyugaṁ.",
  "anya-e0803n3:192": "‘‘Bhavissase tva’’miccetaṁ, ‘‘tvaṁ abhavissase’’ti ca;",
  "anya-e0803n3:193": "Imāni tu payogāni, tattha viññū pakāsaye.",
  "anya-e0803n3:194": "Ssavhedvayaṁ sena yutaṁ, ssaṁdvayañca catukkakaṁ;",
  "anya-e0803n3:195": "Idampi kathitaṁ dvīsu, yathārutavibhattisu.",
  "anya-e0803n3:196": "‘‘Bhavissavhe’’ti bavhatte, bhavissantikamajjhimo;",
  "anya-e0803n3:197": "Bavhatte ‘‘abhavissavhe’’, kālātipattimajjhimo.",
  "anya-e0803n3:198": "‘‘Bhavissaṁ’’ iti ekatte, bhavissantikamuttamo;",
  "anya-e0803n3:199": "‘‘Abhavissa’’nti ekatte, kālātipattikuttamo.",
  "anya-e0803n3:200": "Iti vuttāni vuttehi, vacanehi samānataṁ;",
  "anya-e0803n3:201": "Yante’kaccehi taṁ sabbaṁ, ekatālīsadhā ṭhitaṁ.",
  "anya-e0803n3:202": "Sesāni pañcapaññāsa, asamānāni sabbathā;",
  "anya-e0803n3:203": "Etaṁ nayaṁ gahetvāna, vade sabbattha sambhavāti.",
  "anya-e0803n3:204": "Ayamettha samānāsamānavasena vacanasaṅgaho.",
  "anya-e0803n3:205": "Āgamalakkhaṇavasena vibhattivacanasaṅgahe evaṁ upalakkhetabbaṁ –",
  "anya-e0803n3:206": "Bhavissantīparokkhajja-tanīkālātipattisu;",
  "anya-e0803n3:207": "Niccaṁ kvaci kvacā’niccaṁ, ikārāgamanaṁ bhave.",
  "anya-e0803n3:208": "Ikārāgamanaṁ tañhi, parokkhāyaṁ vibhattiyaṁ;",
  "anya-e0803n3:209": "Bavhatte majjhimaṭṭhāne, bavhatte cuttame siyā;",
  "anya-e0803n3:210": "Parassapadaṁ sandhāya, idaṁ vacanamīritaṁ.",
  "anya-e0803n3:211": "Uttamekavaco cāpi, netassa attanopade;",
  "anya-e0803n3:212": "Hotīti avagantabbaṁ, bhavissantimhi sabbaso.",
  "anya-e0803n3:213": "Hiyyattanajjatanika-kālātipattīsu pana;",
  "anya-e0803n3:214": "Akārāgamanaṁ hoti, sabbaso iti lakkhaye.",
  "anya-e0803n3:215": "Ajjatanimhi bavhatte, majjhime uttame tathā;",
  "anya-e0803n3:216": "Bavhattamhi akārena, ikārāgamanaṁ bhave.",
  "anya-e0803n3:217": "Ikārāgamanaṁ niccaṁ, kālātipattiyaṁ bhave;",
  "anya-e0803n3:218": "Akārāgamanaṁ tattha, anekantikamīritaṁ.",
  "anya-e0803n3:219": "Akārāgamanaṁyeva, hiyyattanyaṁ pakāsati;",
  "anya-e0803n3:220": "Parokkhāyaṁ bhavissantya-ñcikāroyeva dissati.",
  "anya-e0803n3:221": "Akārāgamanañceva, ikārāgamanampi ca;",
  "anya-e0803n3:222": "Ajjatanikakālāti-pattīsu pana dissati.",
  "anya-e0803n3:223": "Tīsu sesavibhattīsu, nā’kārattayamīritaṁ;",
  "anya-e0803n3:224": "Vattamānāya pañcamyaṁ, sattamiyanti sabbaso.",
  "anya-e0803n3:225": "Ikāreneva sahitā, dve bhavanti vibhattiyo;",
  "anya-e0803n3:226": "Satta dvādasa hontettha, vacanānīti lakkhaye.",
  "anya-e0803n3:227": "Akāreneva sahitā, ekāyeva vibhatti tu;",
  "anya-e0803n3:228": "Dvādasa vacanānettha, bhavantīti ca lakkhaye.",
  "anya-e0803n3:229": "Akārikārasahitā , duveyeva vibhattiyo;",
  "anya-e0803n3:230": "Cattāri dvādasañceva, vacanāni bhavantidha.",
  "anya-e0803n3:231": "Ākārattayamuttā tu, tissoyeva vibhattiyo;",
  "anya-e0803n3:232": "Vacanānettha chattiṁsa, hontīti paridīpaye.",
  "anya-e0803n3:233": "Parokkhāajjatanīsu, pañcaṭṭha ca yathākkamaṁ;",
  "anya-e0803n3:234": "Ikārato vimuttāni, vacanāni bhavantiti.",
  "anya-e0803n3:235": "Evamettha vibhattīnaṁ, channavutividhāna ca;",
  "anya-e0803n3:236": "Saṅgaho vacanānanti, viññātabbo vibhāvināti.",
  "anya-e0803n3:237": "Ayamettha āgamalakkhaṇavasena vibhattivacanasaṅgaho.",
  "anya-e0803n3:238_0": "Kālavasena pana vibhattivacanasaṅgahe duvidho saṅgaho kālattayavasena saṅgaho, kālachakkavasena",
  "anya-e0803n3:238_1": "saṅgaho cāti. Tattha vattamānāpañcamīsattamīvibhattiyo paccuppannakālikā, vattamānāpañcamīsattamīvibhatyantāni",
  "anya-e0803n3:238_2": "padāni paccuppannavacanāni. Parokkhāhiyyattanajjatanīvibhattiyo atītakālikā, parokkhāhiyyattanajjatanīvibhatyantāni",
  "anya-e0803n3:238_3": "padāni atītavacanāni. Bhavissantīvibhatti anāgatakālikā, bhavissantīvibhatyantāni",
  "anya-e0803n3:238_4": "padāni anāgatavacanāni. Kālātipattivibhatti pana katthaci atītakālikā katthaci anāgatakālikā,",
  "anya-e0803n3:238_5": "tasmā tadantāni padāni atītavacanānipi anāgatavacanānipi honti. Ayaṁ kālattayavasena",
  "anya-e0803n3:238_6": "vibhattivacanasaṅgaho.",
  "anya-e0803n3:239_0": "Ayaṁ pana kālachakkavasena vibhattivacanasaṅgaho – parokkhāhiyyattanajjatanīvibhattiyo",
  "anya-e0803n3:239_1": "atītakālikā, parokkhāhiyyattanajjatanīvibhatyantāni padāni atītavacanāni. Bhavissantīvibhatti",
  "anya-e0803n3:239_2": "anāgatakālikā, bhavissantīvibhatyantāni padāni anāgatavacanāni. Vattamānāvibhatti",
  "anya-e0803n3:239_3": "paccuppannakālikā, vattamānāvibhatyantāni padāni paccuppannavacanāni. Pañcamīvibhatti",
  "anya-e0803n3:239_4": "āṇattikālikā , pañcamīvibhatyantāni padāni āṇattivacanāni. Sattamīvibhatti parikappakālikā,",
  "anya-e0803n3:239_5": "sattamīvibhatyantāni padāni parikappavacanāni. Ettha pana ‘‘āṇattivacanānī’’ti ca",
  "anya-e0803n3:239_6": "‘‘parikappavacanānī’’ti ca idaṁ tathāsīsamattaṁ āsiṭṭhānumatyādīsu pañcamyādīnaṁ",
  "anya-e0803n3:239_7": "dissanato. Kālātipattivibhatti kālātipattikālikā, kālātipattivibhatyantāni padāni",
  "anya-e0803n3:239_8": "kālātipattivacanāni. Evaṁ kālachakkavasena vibhattivacanasaṅgaho veditabbo.",
  "anya-e0803n3:240": "Kālasaṅgahe tividho kālasaṅgaho kālattayasaṅgaho kālacatukkasaṅgaho kālachakkasaṅgaho cāti.",
  "anya-e0803n3:241": "Paccuppanne vattamānā, pañcamī sattamī cimā;",
  "anya-e0803n3:242": "Hontātīte parokkhādī, saha kālātipattiyā.",
  "anya-e0803n3:243": "Anāgate bhavissantī, kālātipattikāpi vā;",
  "anya-e0803n3:244": "Evaṁ kālattayaṁ ñeyyaṁ, ākhyātaṁ tappakāsakaṁ.",
  "anya-e0803n3:245": "Nanu kaccāyane ganthe, kālo vutto catubbidho;",
  "anya-e0803n3:246": "Paccuppannenuttakāle, atītenāgate iti.",
  "anya-e0803n3:247": "Saccaṁ vutto nuttakālo, paccuppannoti icchito;",
  "anya-e0803n3:248": "Samīpe vuttakāloti, atthasambhavato pana.",
  "anya-e0803n3:249": "Tathā hi ‘‘yaṁ tikāla’’nti, vuttamācariyehipi;",
  "anya-e0803n3:250": "Na kālato vinimuttaṁ, ākhyātaṁ kiñci dissati.",
  "anya-e0803n3:251": "Nanu cāvuttakāleti, attho tatra tu yujjati;",
  "anya-e0803n3:252": "Tathā hi chabbidho kālo, niruttimhi pakāsito.",
  "anya-e0803n3:253": "Atītānāgato paccu-ppanno āṇattimeva ca;",
  "anya-e0803n3:254": "Parikappo ca kālassa, atipattīti chabbidho.",
  "anya-e0803n3:255": "Duve vibhattiyo tattha, āṇattiparikappikā;",
  "anya-e0803n3:256": "Kālamanāmasitvāpi, niruttaññūhi bhāsitā.",
  "anya-e0803n3:257": "‘‘Gacchatu gaccheyyi’’ccādi-vacane kathite na hi;",
  "anya-e0803n3:258": "Kriyā nipphajjati niṭṭhaṁ, nāgatā nātipannikā.",
  "anya-e0803n3:259": "Kālātipattikā saddā, atītenāgatepi ca;",
  "anya-e0803n3:260": "Bhavantīti yathāvuttā, niruttimhi vidūhi ve.",
  "anya-e0803n3:261": "Pañcamīsattamīvhitā, āṇattiparikappikā;",
  "anya-e0803n3:262": "Paccuppanne bhavantīti, na tathā tattha bhāsitā.",
  "anya-e0803n3:263": "Tasmā kaccāyane ganthe, ‘‘nuttakāle’’ti yaṁ padaṁ;",
  "anya-e0803n3:264": "Attho ‘‘avuttakāle’’ti, tassa ñāyatimevidaṁ.",
  "anya-e0803n3:265": "Saccamevaṁ tu santepi, āṇattiparikappikā;",
  "anya-e0803n3:266": "Paccuppannepi daṭṭhabbā, paṇḍitena nayaññunā.",
  "anya-e0803n3:267": "Kasmāti ce āṇāpanaṁ, parikappo ca saccato;",
  "anya-e0803n3:268": "Paccuppanne yato atthā, nipphannā dissare ime.",
  "anya-e0803n3:269": "‘‘Anuttakāle’’ti padaṁ, etassatthassa jotakaṁ;",
  "anya-e0803n3:270": "‘‘Samīpe vuttakāle’’ti, atthadīpanatotha vā.",
  "anya-e0803n3:271": "Atthānaṁ gamanādīnaṁ, nipphatti na tu dissati;",
  "anya-e0803n3:272": "‘‘Gacchatu gaccheyyi’’ccādi, vuttakāle yato tato;",
  "anya-e0803n3:273": "Avuttakāle niddiṭṭhā, taddīpakavibhattiyo.",
  "anya-e0803n3:274": "Kālo vā vuttakāloti, iccevaṁ gahito idha;",
  "anya-e0803n3:275": "Dakkhiṇāsuddhipāṭhamhi, katāva tatiyā ayaṁ;",
  "anya-e0803n3:276": "Kāladīpanatā tāsaṁ, iti yujjati nāññathā.",
  "anya-e0803n3:277": "Atthadvayaṁ pakāsetuṁ, ganthe kaccāyanavhaye;",
  "anya-e0803n3:278": "Thero kaccāyano ‘‘nutta-kāle’’ti padamabravi.",
  "anya-e0803n3:279": "Evaṁ tidhā catudhāpi, vutto kālāna saṅgaho;",
  "anya-e0803n3:280": "Chadhā idāni kālānaṁ, saṅgaho nāma niyyate.",
  "anya-e0803n3:281": "Vibhattiyo parokkhā ca, hiyyattanīvibhattiyo;",
  "anya-e0803n3:282": "Atha ajjatanī cāti, tisso’tīte pakāsitā.",
  "anya-e0803n3:283": "Anāgate bhavissantī, bhavatīti pakittitā;",
  "anya-e0803n3:284": "Paccuppanne vattamānā, tikāle pañcadhā katā.",
  "anya-e0803n3:285": "Pañcamīsattamīvhitā, āṇattiparikappikā;",
  "anya-e0803n3:286": "Saṅgayhamānā tā yanti, paccuppannamhi saṅgahaṁ.",
  "anya-e0803n3:287": "Yasmā pañcamibhūtāya, vattamānāya ṭhānato;",
  "anya-e0803n3:288": "Samānā pañcamī hoti, tasmā sā pañcamī matā.",
  "anya-e0803n3:289": "Sattamī pana kiñcāpi, samānā tāhi sattamā;",
  "anya-e0803n3:290": "Hoti yasmā tato vuttā, sattamītveva no mati.",
  "anya-e0803n3:291": "Kālātipattiyādīhi, yajjevaṁ vattamānikā;",
  "anya-e0803n3:292": "Chaṭṭhī bhaveyya kālāti-pattikātītavācikā.",
  "anya-e0803n3:293": "Pañcamī tāya chaṭṭhassa, tulyattā ṭhānato nanu;",
  "anya-e0803n3:294": "Tāhi sattavibhattīhi, sattamī aṭṭhamī siyā.",
  "anya-e0803n3:295": "Iti ce koci bhāseyya, ‘‘tannā’’ti paṭisedhaye;",
  "anya-e0803n3:296": "Atītenāgate cāpi, kālātipattisambhavā.",
  "anya-e0803n3:297": "Tathā hi bhāsitā cūḷa-niruttimhi visuṁ ayaṁ;",
  "anya-e0803n3:298": "Kālātipatyatītamhā-nāgate cāti dīpaye.",
  "anya-e0803n3:299": "Kriyātipannetīteti, kasmā kaccāyane rutaṁ;",
  "anya-e0803n3:300": "Athāpi ce vadeyyatra, ‘‘pāyenā’’ti pakāsaye.",
  "anya-e0803n3:301": "Yebhuyyena hi lokasmiṁ, atītamhi pavattati;",
  "anya-e0803n3:302": "Kālātipattisaṁyutto, vohāro iti lakkhaye.",
  "anya-e0803n3:303_0": "Atridaṁ kālātipattiyā atītavacanaṁ – ‘‘sacāyaṁ bhikkhave rājā pitaraṁ dhammikaṁ dhammarājānaṁ",
  "anya-e0803n3:303_1": "jīvitā na voropessatha, imasmiṁyevassa āsane virajaṁ vītamalaṁ dhammacakkhu uppajjissathā’’ti.",
  "anya-e0803n3:303_2": "‘‘Passānanda imaṁ mahādhanaseṭṭhiputtaṁ imasmiṁyeva nagare dveasītikoṭidhanaṁ khepetvā",
  "anya-e0803n3:303_3": "bhariyaṁ ādāya bhikkhāya carantaṁ. Sace hi ayaṁ paṭhamavaye bhoge akhepetvā kammante",
  "anya-e0803n3:303_4": "payojayissā, imasmiṁyeva nagare aggaseṭṭhi abhavissā. Sace pana nikkhamitvā pabbajissā,",
  "anya-e0803n3:303_5": "arahattaṁ pāpuṇissā, bhariyāpissa anāgāmiphale patiṭṭhahissā. Sace majjhimavaye bhoge",
  "anya-e0803n3:303_6": "akhepetvā kammante payojayissā, dutiyaseṭṭhi abhavissā. Nikkhamitvā pabbajanto anāgāmī",
  "anya-e0803n3:303_7": "abhavissā, bhariyāpissa sakadāgāmiphale patiṭṭhahissā. Sace pacchimavaye bhoge akhepetvā",
  "anya-e0803n3:303_8": "kammante payojayissā, tatiyaseṭṭhi abhavissā. Nikkhamitvā pabbajanto sakadāgāmī abhavissā,",
  "anya-e0803n3:303_9": "bhariyāpissa sotāpattiphale patiṭṭhahissā’’ iti vā, ‘‘sace satthā agāraṁ ajjhāvasissā,",
  "anya-e0803n3:303_10": "cakkavattirājā abhavissā. Rāhulasāmaṇero pariṇāyakaratanaṁ, therī itthiratanaṁ, sakalacakkavāḷarajjaṁ",
  "anya-e0803n3:303_11": "etesaññeva abhavissā’’ iti vā evaṁ kālātipattiyā atītavacanaṁ bhavati.",
  "anya-e0803n3:304_0": "Kathaṁ kālātipattiyā anāgatavacanaṁ bhavati? ‘‘Cirampi bhakkho abhavissā, sace na",
  "anya-e0803n3:304_1": "vivadāmase. Asīsakaṁ anaṅguṭṭhaṁ, siṅgālo harati rohitaṁ’’itivā, ‘‘sace ānanda nālabhissā",
  "anya-e0803n3:304_2": "mātugāmo tathāgatappavedite dhammavinaye agārasmā anagāriyaṁ pabbajjaṁ, ciraṭṭhitikaṁ",
  "anya-e0803n3:304_3": "ānanda brahmacariyaṁ abhavissā’’ti iti vā, ‘‘ayaṁ aṅgulimālassa mātā ‘aṅgulimālaṁ",
  "anya-e0803n3:304_4": "ānessāmī’ti gacchati, sace samāgamissati, aṅgulimālo ‘aṅgulisahassaṁ pūressāmī’ti",
  "anya-e0803n3:304_5": "mātaraṁ māressati. Sacāhaṁ na gamissāmi, mahājāniko abhavissā’’ iti vā evaṁ kālātipattiyā",
  "anya-e0803n3:304_6": "anāgatavacanaṁ bhavati . Kaccāyane pana yebhuyyena atītappavattiṁ sandhāya kālātipattivibhattiyā",
  "anya-e0803n3:304_7": "atītakālikatā vuttāti daṭṭhabbaṁ.",
  "anya-e0803n3:305": "Kaccāyanepi vā esā, kālātipattikā pana;",
  "anya-e0803n3:306": "Anāgatepi hotīti, ayamatthopi dissati.",
  "anya-e0803n3:307": "Appaccakkhe parokkhāya-tīte iti hi lakkhaṇe;",
  "anya-e0803n3:308": "Santepyatītaggahaṇe, anapekkhiya taṁ idaṁ.",
  "anya-e0803n3:309": "Anāgate bhavissantī, iti suttassanantaraṁ;",
  "anya-e0803n3:310": "Kālātipattivacanā, anāgatānukaḍḍhanaṁ;",
  "anya-e0803n3:311": "Tasmā aniyataṁ kālaṁ, kālātipattikaṁ vinā.",
  "anya-e0803n3:312": "Atītānāgatapaccu-ppannikāhi vibhattihi;",
  "anya-e0803n3:313": "Sattamī sattamīyeva, bhavate na tu aṭṭhamī.",
  "anya-e0803n3:314": "Pañcamīsattamīnaṁ tu, paccuppannavibhattiyaṁ;",
  "anya-e0803n3:315": "Saṅgaṇhanatthametāsaṁ, majjhe chaṭṭhī na vuccati.",
  "anya-e0803n3:316": "Tathā pañca upādāya, bhavitabbañca chaṭṭhiyā;",
  "anya-e0803n3:317": "Pañcamiyā tu sā esā, ‘‘chaṭṭhī’’ti na samīritā.",
  "anya-e0803n3:318": "Chaṭṭhībhāvamhi santepi, ‘‘pañcamī’’ti vaco pana;",
  "anya-e0803n3:319": "Pañcamiyā vibhattiyā, paccuppannavibhattiyaṁ.",
  "anya-e0803n3:320": "Saṅgaṇhanatthaṁ vuttanti, viññātabbā vibhāvinā;",
  "anya-e0803n3:321": "Pañcamiṁ tu upādāya, sattamiyā vibhattiyā.",
  "anya-e0803n3:322": "Chaṭṭhiyā ca bhavitabbaṁ, na sā ‘‘chaṭṭhī’’ti īritā;",
  "anya-e0803n3:323": "Chaṭṭhiṁ pana upādāya, ‘‘sattamī’’tveva īritā.",
  "anya-e0803n3:324": "Majjhe chaṭṭhiṁ adassetvā, evaṁ tu kathanampi ca;",
  "anya-e0803n3:325": "Sattamiyā vibhattiyā, paccuppannavibhattiyaṁ;",
  "anya-e0803n3:326": "Saṅgaṇhanatthaṁ vuttanti, adhippāyaṁ vibhāvaye.",
  "anya-e0803n3:327": "Sabhāvo hesa vatthūnaṁ, gambhīratthesu attano;",
  "anya-e0803n3:328": "Yena kenacākārena, adhippāyassa ñāpanaṁ.",
  "anya-e0803n3:329": "Yajjevaṁ paṭhamaṁtīte-nāgate ca vibhattiyo;",
  "anya-e0803n3:330": "Vatvā tato paccuppanne, kathetabbā vibhattiyo.",
  "anya-e0803n3:331": "Kaccāyanavhaye ganthe, kasmā evaṁ na bhāsitā;",
  "anya-e0803n3:332": "Paccuppannavibhatyova, kasmā ādimhi bhāsitā?",
  "anya-e0803n3:333": "Yasmā vadanti vohāra-pathe etāva pāyato;",
  "anya-e0803n3:334": "Tasmā bahuppayogattaṁ, hotetāsaṁ vibhattinaṁ.",
  "anya-e0803n3:335": "Ādobahuppayogova, kathetabboti ñāyato;",
  "anya-e0803n3:336": "Paccuppannamhi sambhūtā, vibhatyovādito matā.",
  "anya-e0803n3:337": "Atītānāgataṁ vatvā, paccuppanne tato paraṁ;",
  "anya-e0803n3:338": "Yasmā vuttamhi lokasmiṁ, hoti vācāsiliṭṭhatā.",
  "anya-e0803n3:339": "Tasmā siliṭṭhakathane, atītādimapekkhiya;",
  "anya-e0803n3:340": "Pañcamī sattamī cetā, vattamānāyanantaraṁ;",
  "anya-e0803n3:341": "Saṅgaṇhanatthamakkhātā, paccuppannavibhattisu.",
  "anya-e0803n3:342_0": "Ettha hi yathā ‘‘mātāpitaro’’ti vutte siliṭṭhakathanaṁ hoti, tasmiṁyeva vacane vipariyayaṁ",
  "anya-e0803n3:342_1": "katvā samāsavasena ‘‘pitāmātaro’’ti vutte siliṭṭhakathanaṁ na hoti, tasmā tādisī",
  "anya-e0803n3:342_2": "saddaracanā apūjanīyā, ‘‘pitā mātā ca me dajju’’nti pāṭho pana byāsavasena yathicchitappayogattā",
  "anya-e0803n3:342_3": "pūjanīyo, evameva ‘‘atītānāgatapaccuppanna’’nti vutte siliṭṭhakathanaṁ hoti, ‘‘atītapaccuppannānāgata’’nti",
  "anya-e0803n3:342_4": "evamādinā vutte siliṭṭhakathanaṁ na hoti, tasmā tādisī saddaracanā apūjanīyā siyā.",
  "anya-e0803n3:342_5": "‘‘Atītārammaṇā paccu-ppannānāgatagocarā’’ti vacanaṁ pana gāthābandhasukhatthaṁ yathicchitappayogattā",
  "anya-e0803n3:342_6": "pūjanīyameva. Ayamettha pāḷi veditabbā –",
  "anya-e0803n3:343": "‘‘Yaṁkiñci rūpaṁ atītānāgatapaccuppanna’’nti ca,",
  "anya-e0803n3:344": "‘‘Ekāyanaṁ jātikhayantadassī,",
  "anya-e0803n3:345": "Maggaṁ pajānāti hitānukampī;",
  "anya-e0803n3:346": "Etena maggena ataṁsu pubbe,",
  "anya-e0803n3:347": "Tarissanti ye ca taranti ogha’’nti ca,",
  "anya-e0803n3:348": "‘‘Ye cabbhatītā sambuddhā, ye ca buddhā anāgatā;",
  "anya-e0803n3:349": "Ye cetarahi sambuddhā, bahūnaṁ sokanāsakā.",
  "anya-e0803n3:350": "Sabbe saddhammagaruno, vihaṁsu viharanti ca;",
  "anya-e0803n3:351": "Athopi viharissanti, esā buddhāna dhammatā’’ti ca",
  "anya-e0803n3:352_0": "Evamanekesu saddappayogesu. Idha yathicchitappayogavasena atītānāgatapaccuppannakālikāsu",
  "anya-e0803n3:352_1": "aṭṭhasu vibhattīsu tisso paccuppannakālikā vibhattiyo ādimhi kathitā, tañca kathanaṁ",
  "anya-e0803n3:352_2": "tāsaññeva vohārapathe yebhuyyena pavattito bahuppayogatāñāpanatthaṁ. Tāsu pana dvinnaṁ",
  "anya-e0803n3:352_3": "vibhattīnaṁ ‘‘pañcamīsattamī’’tisaññā siliṭṭhakathanicchāyaṁ kamena vattabbā, atītānāgatakālikā",
  "anya-e0803n3:352_4": "vibhattiyo apekkhitvā katā. Iccevaṁ",
  "anya-e0803n3:353": "Yathicchitappayogena, paccuppannavibhattiyo;",
  "anya-e0803n3:354": "Tidhā katvāna ādimhi, kaccānena udīritā.",
  "anya-e0803n3:355": "Ādimhi kathanaṁ tañca, tāsaṁ pāyena vuttito;",
  "anya-e0803n3:356": "Bahuppayogabhāvassa, ñāpanatthanti niddise.",
  "anya-e0803n3:357": "Atītādimapekkhitvā, siliṭṭhakathane dhuvaṁ;",
  "anya-e0803n3:358": "‘‘Pañcamī sattami’’cceva, dvinnaṁ nāmaṁ katanti ca;",
  "anya-e0803n3:359": "Kālātipattiṁ vajjetvā, idaṁ vacanamīritaṁ.",
  "anya-e0803n3:360": "Yadi evaṁ ayaṁ doso, āpajjati na saṁsayo;",
  "anya-e0803n3:361": "Iti ce koci bhāseyya, atthe akusalonaro.",
  "anya-e0803n3:362": "Tekālikākhyātapade , kālātipattiyā pana;",
  "anya-e0803n3:363": "Asaṅgahova hotīti, ‘‘tannā’’ti paṭisedhaye.",
  "anya-e0803n3:364": "Tekālikākhyātapade, na no kālātipattiyā;",
  "anya-e0803n3:365": "Iṭṭho asaṅgaho tattha, saṅgahoyeva icchito.",
  "anya-e0803n3:366": "Pañcamīsattamīsaññā, kālātipattikaṁ pana;",
  "anya-e0803n3:367": "Vibhattimanapekkhitvā, katā icceva no mati.",
  "anya-e0803n3:368": "Nānānayaṁ gahetvāna,",
  "anya-e0803n3:369": "Paccetabbaṁ tu sārato;",
  "anya-e0803n3:370": "Yāya eso ruto attho,",
  "anya-e0803n3:371": "Tasmā esā na dubbalā.",
  "anya-e0803n3:372": "Attho labbhati pāsaṁso,",
  "anya-e0803n3:373": "Yattha yattha yathā yathā;",
  "anya-e0803n3:374": "Tathā tathā gahetabbo,",
  "anya-e0803n3:375": "Tattha tattha vibhāvinā.",
  "anya-e0803n3:376": "Vuttañhetaṁ abhidhammaṭīkāyaṁ ‘‘yattha yattha yathā yathā attho labbhati, tattha tattha tathā tathā gahetabbo’’ti.",
  "anya-e0803n3:377": "Pañcamīsattamīsaññā, rūḷhīsaññāti kecana;",
  "anya-e0803n3:378": "Na panevaṁ gahetabbaṁ, ajānitvā vadanti te.",
  "anya-e0803n3:379": "Nesā purisasaññādi, jhala saññādayo viya;",
  "anya-e0803n3:380": "Rūḷhiyā bhāsitā saññā, bhūtenatthena bhāsitā.",
  "anya-e0803n3:381": "Upanidhāya paññatti, esā saññā yato tato;",
  "anya-e0803n3:382": "Anvatthasaññā ṭhapitā, porāṇehīti lakkhaye.",
  "anya-e0803n3:383": "Iccevaṁ kālachakkaṁ tu, saṅkhepena tidhā mataṁ;",
  "anya-e0803n3:384": "Etamatthañhi sandhāya, ‘‘yaṁ tikāla’’nti bhāsitaṁ.",
  "anya-e0803n3:385": "Ayamettha kālachakkasaṅgaho.",
  "anya-e0803n3:386": "Evaṁ tidhā catudhā vā, chadhā vāpi sumedhaso;",
  "anya-e0803n3:387": "Kālabhedaṁ vibhāveyya, kālaññūhi vibhāvitaṁ.",
  "anya-e0803n3:388": "Atītānāgataṁ kālaṁ, visuṁ kālātipattikaṁ;",
  "anya-e0803n3:389": "Gahetvā pañcadhā hoti, evañcāpi vibhāvaye.",
  "anya-e0803n3:390": "Ettha nayova ‘‘ajjhatta-bahiddhā vā’’ti pāḷiyaṁ;",
  "anya-e0803n3:391": "Atītānāgatakālī, vibhatti samudīritā.",
  "anya-e0803n3:392": "Iccevaṁ sabbathāpi kālasaṅgaho samatto.",
  "anya-e0803n3:393_0": "Idāni viññūnaṁ atthaggahaṇe kosallajananatthaṁ pakaraṇantaravasenapi imasmiṁ pakaraṇe",
  "anya-e0803n3:393_1": "vattamānānantaraṁ vuttānaṁ āṇattiparikappakālikānaṁ ‘‘pañcamīsattamī’’tisaṅkhātānaṁ",
  "anya-e0803n3:393_2": "dvinnaṁ vibhattīnaṁ paṭipāṭiṭṭhapane pakaraṇasaṁsandanaṁ kathayāma – kātantappakaraṇasmiñhi",
  "anya-e0803n3:393_3": "sakkatabhāsānurūpena dasadhā ākhyātavibhattiyo ṭhapitā, kaccāyanappakaraṇe pana māgadhabhāsānurūpena",
  "anya-e0803n3:393_4": "aṭṭhadhā ṭhapitā, niruttiyañca pana māgadhabhāsānurūpeneva atītānāgatapaccuppannāṇattiparikappakālātipattivasena",
  "anya-e0803n3:393_5": "chadhā ṭhapitā. Tesu hi kātante vattamānā, sattamī, pañcamī, hiyyattanī, ajjatanī,",
  "anya-e0803n3:393_6": "parokkhā, svātanī, āsī, bhavissantī, kriyātipatti cāti dasadhā vibhattā. Kaccāyane",
  "anya-e0803n3:393_7": "pana vattamānā, pañcamī, sattamī, parokkhā, hiyyattanī, ajjatanī, bhavissantī, kālātipatti",
  "anya-e0803n3:393_8": "cāti aṭṭhadhā vibhattā. Iti etesu dvīsu kātantakaccāyanesu vibhattiyo visadisāya",
  "anya-e0803n3:393_9": "paṭipāṭiyā ṭhapitā. Kiñcāpettha visadisā paṭipāṭi, tathāpetā niruttiyaṁ vuttātītādikālavibhāgavasena",
  "anya-e0803n3:393_10": "ekato saṁsandanti samenti kiñci visesaṁ ṭhapetvā.",
  "anya-e0803n3:394_0": "Kathaṁ ? Kātante tāva hiyyattanī ajjatanī parokkhā cāti imā tisso ekantena atītakālikā,",
  "anya-e0803n3:394_1": "svātanī āsī bhavissanti cāti imā tisso ekantena anāgatakālikā, vattamānā ekāyeva",
  "anya-e0803n3:394_2": "paccuppannakālikā, sattamī pana pañcamī ca paccuppannānāgatakālavasena dvikālikā",
  "anya-e0803n3:394_3": "‘‘ajja puññaṁ kareyya, svepi kareyya. Ajja gacchatu, sve vā gacchatū’’ti payogārahattā.",
  "anya-e0803n3:394_4": "Kriyātipatti aniyatakālikā ‘‘so ce hiyyo yānaṁ alabhissā, agacchissā. So ce ajja",
  "anya-e0803n3:394_5": "anatthaṅgate sūriye yānaṁ alabhissā, agacchissā. So ce sve yānaṁ alabhissā, agacchissā’’ti",
  "anya-e0803n3:394_6": "payogārahattā. Evaṁ asaṅkarato vavatthapetabbaṁ.",
  "anya-e0803n3:395_0": "Evaṁ vavatthapetvā ayamamhehi vuccamāno nayo sādhukaṁ sallakkhetabbo. Kathaṁ? Hiyyattanajjatanīparokkhāsvātanyāsībhavissantivasena",
  "anya-e0803n3:395_1": "ekantātītānāgatakālikā vibhattiyo cha, vattamānavasena ekantapaccuppannakālikā vibhatti",
  "anya-e0803n3:395_2": "ekāyeva, sā paṭipāṭiyā gaṇiyamānā sattamaṁ ṭhānaṁ bhajati. Evaṁ etasmiṁ vattamānāsaṅkhāte",
  "anya-e0803n3:395_3": "sattamaṭṭhāne pakkhipituṁ niruttinayena ‘‘parikappakālikā’’ti saṅkhaṁ gataṁ satthanayena",
  "anya-e0803n3:395_4": "‘‘paccuppannānāgatakālikā’’tivattabbaṁ ekaṁ vibhattiṁ sattamībhūtāya vattamānāya",
  "anya-e0803n3:395_5": "samānaṭṭhānattā sattamīsaññaṁ katvā ṭhapesi. Tato punadeva svātanyāsībhavissantivasena",
  "anya-e0803n3:395_6": "ekantānāgatakālikā tisso vibhattiyo gaṇetvā taṁ paccuppannānāgatakālikaṁ ‘‘sattamī’’ti",
  "anya-e0803n3:395_7": "laddhasaññaṁ vibhattiṁ anāgatakālikabhāvena tāhi tīhi saddhiṁ samānaṭṭhānattā catutthaṁ",
  "anya-e0803n3:395_8": "katvā niruttinayena ‘‘āṇattikālikā’’ti saṅkhaṁ gataṁ satthanayena ‘‘paccuppannānāgatakālikā’’ti",
  "anya-e0803n3:395_9": "vattabbaṁ ekaṁ vibhattiṁ pañcannaṁ saṅkhyānaṁ pūraṇena pañcamīsaññaṁ katvā ṭhapesi.",
  "anya-e0803n3:396_0": "Kriyātipattiyā pana aniyatakālikattā taṁ vajjetvā ayaṁ vinicchayo kato, so ca kho",
  "anya-e0803n3:396_1": "niruttinayaṁyeva nissāya. Ayaṁ tāva kātante vattamānānantaraṁ vuttānaṁ sattamīpañcamīnaṁ",
  "anya-e0803n3:396_2": "anvatthasaññaṁ icchantānaṁ amhākaṁ ruci, esā saddhammavidūhi garūhi appaṭikkositā",
  "anya-e0803n3:396_3": "anumatā sampaṭicchitā ‘‘evamevaṁ āvuso, evamevaṁ āvuso’’ti. Veyyākaraṇehipi appaṭikkositā",
  "anya-e0803n3:396_4": "anumatā sampaṭicchitā ‘‘evamevaṁ bhante, evamevaṁ bhante’’ti. Evaṁ sabbehipi tehi",
  "anya-e0803n3:396_5": "pubbācariyehi abbhanumoditā appaṭikkositā.",
  "anya-e0803n3:397_0": "Kaccāyanappakaraṇe pana buddhavacanānurūpena aṭṭhadhā vibhattīnaṁ vuttattā vattamānāvibhatti",
  "anya-e0803n3:397_1": "pañcamaṭṭhāne ṭhitā. Kathaṁ? Parokkhāhiyyattanajjatanībhavissantivasena ekantātītānāgatakālikā",
  "anya-e0803n3:397_2": "catasso vibhattiyo, vattamānavasena ekantapaccuppannakālikā vibhatti ekāyeva, sā",
  "anya-e0803n3:397_3": "paṭipāṭiyā gaṇiyamānā pañcamaṁ ṭhānaṁ bhajati. Evaṁ etasmiṁ vattamānāsaṅkhāte pañcamaṭṭhāne",
  "anya-e0803n3:397_4": "pakkhipituṁ niruttinayena ‘‘āṇattikālikā’’ti saṅkhaṁ gataṁ ‘‘anuttakālikā’’ti vuttaṁ",
  "anya-e0803n3:397_5": "vibhattiṁ pañcamībhūtāya vattamānāya samānaṭṭhānattā pañcamīsaññaṁ katvā ṭhapesi.",
  "anya-e0803n3:397_6": "Tato paraṁ taṁ pañcamaṁ chaṭṭhiṭṭhāne ṭhapetvā parokkhā hiyyattanī ajjatanī bhavissantī",
  "anya-e0803n3:397_7": "vattamānā pañcamīti evaṁ gaṇanāvasena cha vibhattiyo upādāya niruttinayena ‘‘parikappakālikā’’ti",
  "anya-e0803n3:397_8": "saṅkhaṁ gataṁ ‘‘anuttakālikā’’ti vuttaṁ vibhattiṁ sattannaṁ saṅkhyānaṁ pūraṇena sattamīsaññaṁ katvā ṭhapesi.",
  "anya-e0803n3:398_0": "Kālātipattiyā pana atītānāgatakālikattā taṁ vajjetvā ayaṁ vinicchayo kato, so ca",
  "anya-e0803n3:398_1": "kho niruttinayaṁyeva nissāya. Ayaṁ kaccāyane vattamānānantaraṁ vuttānaṁ pañcamīsattamīnaṁ",
  "anya-e0803n3:398_2": "anvatthasaññaṁ icchantānaṁ amhākaṁ ruci, esā ca saddhammavidūhi garūhi appaṭikkositā",
  "anya-e0803n3:398_3": "anumatā sampaṭicchitā ‘‘evamevaṁ āvuso, evamevaṁ āvuso’’ti. Veyyākaraṇehipi appaṭikkositā",
  "anya-e0803n3:398_4": "anumatā sampaṭicchitā ‘‘evamevaṁ bhante, evamevaṁ bhante’’ti. Evaṁ sabbehipi tehi",
  "anya-e0803n3:398_5": "pubbācariyehi abbhanumoditā appaṭikkositā.",
  "anya-e0803n3:399_0": "Yasmā hi kātantakaccāyanāni aññamaññaṁ visadisavibhattikkamānipi antarena kiñci visesaṁ",
  "anya-e0803n3:399_1": "niruttiyaṁ vuttātītādikālavibhāgavasenekajjhaṁ saṁsandanti samenti, tasmā niruttinayaññeva",
  "anya-e0803n3:399_2": "sārato gahetvā pañcamīsattamīvibhattīnaṁ anvatthasaññāparikappane amhākaṁ ruci pubbācariyehi",
  "anya-e0803n3:399_3": "abbhanumoditā appaṭikkositā, tasmā eva yo koci imaṁ vādaṁ madditvā aññaṁ vādaṁ patiṭṭhāpetuṁ",
  "anya-e0803n3:399_4": "sakkhissatīti netaṁ ṭhānaṁ vijjati. Ayañhi nayo atīva sukhumo duddaso ca paramāṇuriva,",
  "anya-e0803n3:399_5": "dukkhogāḷho ca mahāgahanamiva, atigambhīro ca mahāsamuddo viya, tasmā imissaṁ saddanītiyaṁ",
  "anya-e0803n3:399_6": "saddhāsampannehi kulaputtehi sāsanopakāratthaṁ yogo suṭṭhu karaṇīyo. Tathā hi idha",
  "anya-e0803n3:399_7": "katayogehi nāmākhyātādīsu catūsu padesu uppannavādā paravādino jitāva honti.",
  "anya-e0803n3:400": "Muninā munināgena, duṭṭhā pabbajitā jitā;",
  "anya-e0803n3:401": "Yathā yathā asaddhamma-pūraṇā pūraṇādayo.",
  "anya-e0803n3:402": "Tathā tathāgatādāyā-nugāyaṁ saddanītiyaṁ;",
  "anya-e0803n3:403": "Katayogehipi jitā, savanti paravādinoti.",
  "anya-e0803n3:404": "Ayaṁ pañcamīsattamīnaṁ paṭipāṭiṭṭhapane pakaraṇasaṁsandanā.",
  "anya-e0803n3:405_0": "Atha vattamānādīnaṁ vacanatthaṁ kathayāma – tattha vattamānāti kenaṭṭhena vattamānā?",
  "anya-e0803n3:405_1": "Vattamānakālavacanaṭṭhena. Paccuppannabhāvena hi vattatīti vattamāno, paccuppannakriyāsaṅkhāto",
  "anya-e0803n3:405_2": "kālo. Tabbācakavasena vattamāno kālo etissā atthīti ayaṁ ti antiādivibhatti vattamānā.",
  "anya-e0803n3:405_3": "Tathā hi ‘‘gacchati devadatto’’ti ettha devadattassa paccuppannaṁ gamanakriyaṁ vibhattibhūto",
  "anya-e0803n3:405_4": "tisaddoyeva vadati, tasmā tabbācakavasena vattamāno kālo etissā atthīti vattamānāti",
  "anya-e0803n3:405_5": "vuccati. Pañcamīti kenaṭṭhena pañcamī? Pañcamaṁ vattamānaṭṭhānaṁ gamanaṭṭhena, pañcannañca",
  "anya-e0803n3:405_6": "saṅkhyānaṁ pūraṇaṭṭhena. Tathā hi niyogā atītānāgatapaccuppannakālikānaṁ parokkhāhiyyattanajjatanībhavissantīvattamānāsaṅkhātānaṁ",
  "anya-e0803n3:405_7": "pañcannaṁ vibhattīnamantare pañcamībhūtāya vattamānāya sayampi paccuppannakālikabhāvena",
  "anya-e0803n3:405_8": "samānaṭṭhānattā pañcamaṁ vattamānaṭṭhānaṁ gacchatīti pañcamī. Yathā nadantī gacchatīti",
  "anya-e0803n3:405_9": "nadī. Tathā niyogā atītānāgatakālikā parokkhāhiyyattanajjatanībhavissantīsaṅkhātā",
  "anya-e0803n3:405_10": "catasso vibhattiyo upādāya sayampi vattamānāvibhatti viya pañcannaṁ saṅkhyānaṁ pūraṇīti",
  "anya-e0803n3:405_11": "pañcamī. Sattamīti kenaṭṭhena sattamī? Sattannaṁ saṅkhyānaṁ pūraṇaṭṭhena. Tathā hi",
  "anya-e0803n3:405_12": "atītānāgatapaccuppannakālikā parokkhāhiyyattanajjatanībhavissantīvattamānāpañcamīsaṅkhātā",
  "anya-e0803n3:405_13": "cha vibhattiyo upādāya sayampi paccuppannakālikā hutvā sattannaṁ saṅkhyānaṁ pūraṇīti sattamī.",
  "anya-e0803n3:406_0": "Parokkhāti kenaṭṭhena parokkhā? Parokkhe bhavāti atthena. Tathā hi cakkhādindriyasaṅkhātassa",
  "anya-e0803n3:406_1": "akkhassa paro tirobhāvo parokkhaṁ, tabbācakabhāvena parokkhe bhavāti parokkhā. Hiyyattanīti",
  "anya-e0803n3:406_2": "kenaṭṭhena hiyyattanī? Hiyyo pabhuti atīte kāle bhavā tabbācakabhāvenāti atthena.",
  "anya-e0803n3:406_3": "Ajjatanīti kenaṭṭhena ajjatanī? Ajja pabhuti atīte kāle bhavā tabbācakabhāvenāti",
  "anya-e0803n3:406_4": "atthena. Bhavissantīti kenaṭṭhena bhavissantī? ‘‘Evaṁ anāgate bhavissatī’’ti atthaṁ",
  "anya-e0803n3:406_5": "pakāsentī eti gacchatīti atthena. Kālātipattīti kenaṭṭhena kālātipatti? Kālassātipatanavacanaṭṭhena.",
  "anya-e0803n3:406_6": "Tathā hi kālassa atipatanaṁ accayo atikkamitvā pavatti kālātipatti, labhitabbassa",
  "anya-e0803n3:406_7": "atthassa nipphattirahitaṁ kriyātikkamanaṁ . Kāloti cettha kriyā adhippetā. Karaṇaṁ",
  "anya-e0803n3:406_8": "kāro, kāro eva kālo rakārassa lakāraṁ katvā uccāraṇavasena. Ayaṁ pana vibhatti tabbācakattā",
  "anya-e0803n3:406_9": "kālātipattīti. Ayaṁ pana vattamānādīnaṁ vacanatthavibhāvanā.",
  "anya-e0803n3:407": "Vippakiṇṇavividhanaye, saṁkiṇṇalakkhaṇadharavarasāsane;",
  "anya-e0803n3:408": "Sumatimativaḍḍhanatthaṁ, kathito pakiṇṇakavinicchayo.",
  "anya-e0803n3:409": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n3:410": "Kosallatthāya kate saddanītippakaraṇe",
  "anya-e0803n3:411": "Pakiṇṇakavinicchayo nāma",
  "anya-e0803n3:412": "Tatiyo paricchedo."
}