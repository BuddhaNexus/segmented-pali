{
  "tika-abh02t31:0": "14. Sikkhāpadavibhaṅgo",
  "tika-abh02t31:1": "1. Abhidhammabhājanīyavaṇṇanā",
  "tika-abh02t31:2_0": "703. Sikkhāsaṅkhātānaṁ kusaladhammānaṁ pañca sīlaṅgāni nissayabhāvena vā patiṭṭhā",
  "tika-abh02t31:2_1": "siyuṁ, upanissayabhāvena vāti tadubhayaṁ dassento āha ‘‘sampayogavasena, upanissayavasena",
  "tika-abh02t31:2_2": "ca okāsabhāvenā’’ti.",
  "tika-abh02t31:3_0": "704. ‘‘Kammapathā evā’’ti niyamassa katattā vuttaṁ ‘‘asabbasādhāraṇesū’’ti. Na hi",
  "tika-abh02t31:3_1": "sakkā indriyādisādhāraṇakoṭṭhāsavasena niyamaṁ kātuṁ. Kammapathakoṭṭhāsikā eva, na",
  "tika-abh02t31:3_2": "jhānādikoṭṭhāsikā. Kammapathabhāvena āgatanti vadanti, duggatiyā, tattha uppajjanadukkhassa",
  "tika-abh02t31:3_3": "ca pavattiupāyabhāvatoti adhippāyo. Assa surāpānassa. Upakārakattaṁ sabbesaṁ. Sabhāgattaṁ micchācārassa.",
  "tika-abh02t31:4_0": "Tathāgahitasaṅkhārārammaṇatāyāti ‘‘sattaṁ avaharāmi, satte vippaṭipajjāmī’’tiādinā",
  "tika-abh02t31:4_1": "sattākārena gahitasaṅkhārārammaṇatāya, na pana sattapaññattiārammaṇatāyāti adhippāyo.",
  "tika-abh02t31:4_2": "‘‘Pañca sikkhāpadā’’tiādinā tamevatthaṁ vivarati.",
  "tika-abh02t31:5_0": "Tassa tassāti yassa yassa byasanatthāya. Sayaṁ vā usuādiṁ khipati, opātakhaṇanādiṁ",
  "tika-abh02t31:5_1": "karoti, tādisaṁ mantaṁ parijappati, kammajaiddhiṁ vaḷañjeti, aññena vā taṁ sabbaṁ",
  "tika-abh02t31:5_2": "kāretīti āha ‘‘nissaggiya…pe… dve eva gahitā’’ti.",
  "tika-abh02t31:6_0": "Yadipi koṭṭhāsavāre virati sarūpena nāgatā ‘‘yevāpanā’’tveva vuttā, bhajāpiyamānā",
  "tika-abh02t31:6_1": "pana maggabhāvaṁyeva bhajatīti āha ‘‘viratisīlaṁ pana maggakoṭṭhāsika’’nti. Sesasīlānanti",
  "tika-abh02t31:6_2": "sesaavītikkantasīlānaṁ.",
  "tika-abh02t31:7_0": "712.Abhabbaṭṭhānāti pāṇātipātādayo. Yathā pāṇātipātādayo verahetutāya veraṁ, evaṁ",
  "tika-abh02t31:7_1": "tadaññepi akusalāti vuttaṁ ‘‘taṁsabhāgatāya verabhūtāna’’nti. Viratīnaṁ uppatti na",
  "tika-abh02t31:7_2": "na bhavissati sekkhānanti yojanā. ‘‘Akusalasamuṭṭhitāni cā’’tiādināpi sekkhānaṁ ubhayena",
  "tika-abh02t31:7_3": "viratisabbhāvaṁyeva vibhāveti. Tassattho – yāni akusalasamuṭṭhitāni kāyakammādīni,",
  "tika-abh02t31:7_4": "tāni tesaṁ sekkhānaṁ kāyaduccaritādīnīti verāniyeva , tehi verehi tesaṁ sekkhānaṁ",
  "tika-abh02t31:7_5": "viratiyo sambhavantiyeva. Yatoti yasmā pāṇātipātādiviramitabbanippariyāyaverābhāvepi",
  "tika-abh02t31:7_6": "kāyaduccaritādiveramattato sekkhānaṁ viratisambhavato. Naphalabhūtassāpīti yathā",
  "tika-abh02t31:7_7": "phalassa maggapaṭibimbabhūtattā maggasadisaṁ sattaaṭṭhaṅgikatā siyā, evaṁ aphalabhūtassāpi",
  "tika-abh02t31:7_8": "sakadāgāmimaggādikassa yato viratisambhavato aṭṭhaṅgikatā hoti, aññathā pañcaṅgiko",
  "tika-abh02t31:7_9": "eva siyāti adhippāyo.",
  "tika-abh02t31:8": "Abhidhammabhājanīyavaṇṇanā niṭṭhitā.",
  "tika-abh02t31:9": "2. Pañhapucchakavaṇṇanā",
  "tika-abh02t31:10": "714.Yathāviramitabbatoti yo yo pāṇātipātādi viramitabbo, tato virativasena.",
  "tika-abh02t31:11": "Pañhapucchakavaṇṇanā niṭṭhitā.",
  "tika-abh02t31:12": "Sikkhāpadavibhaṅgavaṇṇanā niṭṭhitā."
}