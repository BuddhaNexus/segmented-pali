{
  "atk-s0508a26:0": "10. Dasakanipāto",
  "atk-s0508a26:1": "1. Kāḷudāyittheragāthāvaṇṇanā",
  "atk-s0508a26:2_0": "Dasakanipāte aṅgārinotiādikā āyasmato kāḷudāyittherassa gāthā. Kā uppatti? Ayampi",
  "atk-s0508a26:2_1": "padumuttarabuddhassa kāle haṁsavatīnagare kulagehe nibbatto satthu dhammadesanaṁ",
  "atk-s0508a26:2_2": "suṇanto satthāraṁ ekaṁ bhikkhuṁ kulappasādakānaṁ aggaṭṭhāne ṭhapentaṁ disvā tajjaṁ",
  "atk-s0508a26:2_3": "abhinīhārakammaṁ katvā taṁ ṭhānantaraṁ patthesi.",
  "atk-s0508a26:3_0": "So yāvajīvaṁ kusalaṁ katvā devamanussesu saṁsaranto amhākaṁ bodhisattassa mātukucchiyaṁ",
  "atk-s0508a26:3_1": "paṭisandhiggahaṇadivase kapilavatthusmiṁyeva amaccagehe paṭisandhiṁ gaṇhi. Bodhisattena",
  "atk-s0508a26:3_2": "saddhiṁ ekadivasaṁyeva jātoti taṁdivasaṁyeva naṁ dukūlacumbaṭe nipajjāpetvā bodhisattassa",
  "atk-s0508a26:3_3": "upaṭṭhānaṁ nayiṁsu. Bodhisattena hi saddhiṁ bodhirukkho, rāhulamātā, cattāro nidhī,",
  "atk-s0508a26:3_4": "ārohaniyahatthī, assakaṇḍako, channo kāḷudāyīti ime satta ekadivasaṁyeva jātattā",
  "atk-s0508a26:3_5": "sahajātā nāma ahesuṁ. Athassa nāmaggahaṇadivase sakalanagarassa udaggacittadivase",
  "atk-s0508a26:3_6": "jātattā udāyītveva nāmaṁ akaṁsu, thokaṁ kāḷadhātukattā pana kāḷudāyīti paññāyittha.",
  "atk-s0508a26:3_7": "So bodhisattena saddhiṁ kumārakīḷaṁ kīḷanto vuddhiṁ agamāsi.",
  "atk-s0508a26:4_0": "Aparabhāge lokanāthe mahābhinikkhamanaṁ nikkhamitvā anukkamena sabbaññutaṁ patvā",
  "atk-s0508a26:4_1": "pavattitavaradhammacakke rājagahaṁ upanissāya veḷuvane viharante suddhodanamahārājā",
  "atk-s0508a26:4_2": "taṁ pavattiṁ sutvā purisasahassaparivāraṁ ekaṁ amaccaṁ “puttaṁ me idhānehī”ti pesesi.",
  "atk-s0508a26:4_3": "So dhammadesanāvelāya satthu santikaṁ gantvā parisapariyante ṭhito dhammaṁ sutvā",
  "atk-s0508a26:4_4": "sapariso arahattaṁ pāpuṇi. Atha ne satthā “etha, bhikkhavo”ti hatthaṁ pasāreti. Sabbe",
  "atk-s0508a26:4_5": "taṅkhaṇaṁyeva iddhimayapattacīvaradharā vassasaṭṭhikattherā viya ahesuṁ. Arahattaṁ",
  "atk-s0508a26:4_6": "pattato paṭṭhāya pana ariyā majjhattāva honti, tasmā raññā pahitasāsanaṁ dasabalassa",
  "atk-s0508a26:4_7": "na kathesi. Rājā “neva gatabalakoṭṭhako āgacchati, na sāsanaṁ suyyatī”ti aparampi",
  "atk-s0508a26:4_8": "amaccaṁ purisasahassena pesesi. Tasmimpi tathā paṭipanne aparanti evaṁ navahi amaccehi",
  "atk-s0508a26:4_9": "saddhiṁ nava purisasahassāni pesesi sabbe arahattaṁ patvā tuṇhī ahesuṁ.",
  "atk-s0508a26:5_0": "Atha rājā cintesi – “ettakā janā mayi sinehābhāvena dasabalassa idhāgamanatthāya",
  "atk-s0508a26:5_1": "na kiñci kathayiṁsu, ayaṁ kho pana udāyī dasabalena samavayo sahapaṁsukīḷiko, mayi",
  "atk-s0508a26:5_2": "ca sinehavā, imaṁ pesessāmī”ti taṁ pakkosāpetvā, “tāta, tvaṁ purisasahassaparivāro",
  "atk-s0508a26:5_3": "rājagahaṁ gantvā dasabalaṁ ānehī”ti vatvā pesesi. So pana gacchanto “sacāhaṁ, deva,",
  "atk-s0508a26:5_4": "pabbajituṁ labhissāmi, evāhaṁ bhagavantaṁ idhānessāmī”ti vatvā “yaṁ kiñci katvā mama",
  "atk-s0508a26:5_5": "puttaṁ dassehī”ti vutto rājagahaṁ gantvā satthu dhammadesanāvelāya parisapariyante",
  "atk-s0508a26:5_6": "ṭhito dhammaṁ sutvā saparivāro arahattaṁ patvā ehibhikkhubhāve patiṭṭhāsi. Tena vuttaṁ apadāne –",
  "atk-s0508a26:6": "“Padumuttarabuddhassa, lokajeṭṭhassa tādino;",
  "atk-s0508a26:7": "Addhānaṁ paṭipannassa, carato cārikaṁ tadā.",
  "atk-s0508a26:8": "“Suphullaṁ padumaṁ gayha, uppalaṁ mallikañcahaṁ;",
  "atk-s0508a26:9": "Paramannaṁ gahetvāna, adāsiṁ satthuno ahaṁ.",
  "atk-s0508a26:10": "“Paribhuñji mahāvīro, paramannaṁ subhojanaṁ;",
  "atk-s0508a26:11": "Tañca pupphaṁ gahetvāna, janassa sampadassayi.",
  "atk-s0508a26:12": "“Iṭṭhaṁ kantaṁ piyaṁ loke, jalajaṁ pupphamuttamaṁ;",
  "atk-s0508a26:13": "Sudukkaraṁ kataṁ tena, yo me pupphaṁ adāsidaṁ.",
  "atk-s0508a26:14": "“Yo pupphamabhiropesi, paramannañcadāsi me;",
  "atk-s0508a26:15": "Tamahaṁ kittayissāmi, suṇātha mama bhāsato.",
  "atk-s0508a26:16": "“Dasa aṭṭha cakkhattuṁ so, devarajjaṁ karissati;",
  "atk-s0508a26:17": "Uppalaṁ padumañcāpi, mallikañca taduttari.",
  "atk-s0508a26:18": "“Assa puññavipākena, dibbagandhasamāyutaṁ;",
  "atk-s0508a26:19": "Ākāse chadanaṁ katvā, dhārayissati tāvade.",
  "atk-s0508a26:20": "“Pañcavīsatikkhattuñca, cakkavattī bhavissati;",
  "atk-s0508a26:21": "Pathabyā rajjaṁ pañcasataṁ, vasudhaṁ āvasissati.",
  "atk-s0508a26:22": "“Kappasatasahassamhi, okkākakulasambhavo;",
  "atk-s0508a26:23": "Gotamo nāma gottena, satthā loke bhavissati.",
  "atk-s0508a26:24": "“Sakakammābhiraddho so, sukkamūlena codito;",
  "atk-s0508a26:25": "Sakyānaṁ nandijanano, ñātibandhu bhavissati.",
  "atk-s0508a26:26": "“So pacchā pabbajitvāna, sukkamūlena codito;",
  "atk-s0508a26:27": "Sabbāsave pariññāya, nibbāyissatināsavo.",
  "atk-s0508a26:28": "“Paṭisambhidamanuppattaṁ, katakiccamanāsavaṁ;",
  "atk-s0508a26:29": "Gotamo lokabandhu taṁ, etadagge ṭhapessati.",
  "atk-s0508a26:30": "“Padhānapahitatto so, upasanto nirūpadhi;",
  "atk-s0508a26:31": "Udāyī nāma nāmena, hessati satthu sāvako.",
  "atk-s0508a26:32": "“Rāgo doso ca moho ca, māno makkho ca dhaṁsito;",
  "atk-s0508a26:33": "Sabbāsave pariññāya, viharāmi anāsavo.",
  "atk-s0508a26:34": "“Tosayiñcāpi sambuddhaṁ, ātāpī nipako ahaṁ;",
  "atk-s0508a26:35": "Pasādito ca sambuddho, etadagge ṭhapesi maṁ.",
  "atk-s0508a26:36": "“Paṭisambhidā catasso…pe… kataṁ buddhassa sāsana”nti.",
  "atk-s0508a26:37_0": "Arahattaṁ pana patvā “na tāvāyaṁ dasabalassa kulanagaraṁ gantuṁ kālo, vasante pana",
  "atk-s0508a26:37_1": "upagate pupphitesu vanasaṇḍesu haritatiṇasañchannāya bhūmiyā gamanakālo bhavissatī”ti",
  "atk-s0508a26:37_2": "kālaṁ paṭimānento vasante sampatte satthu kulanagaraṁ gantuṁ gamanamaggavaṇṇaṁ saṁvaṇṇento –",
  "atk-s0508a26:38": "527.",
  "atk-s0508a26:39": "“Aṅgārino dāni dumā bhadante, phalesino chadanaṁ vippahāya;",
  "atk-s0508a26:40": "Te accimantova pabhāsayanti, samayo mahāvīra bhāgīrasānaṁ.",
  "atk-s0508a26:41": "528.",
  "atk-s0508a26:42": "“Dumāni phullāni manoramāni, samantato sabbadisā pavanti;",
  "atk-s0508a26:43": "Pattaṁ pahāya phalamāsasānā, kālo ito pakkamanāya vīra.",
  "atk-s0508a26:44": "529.",
  "atk-s0508a26:45": "“Nevātisītaṁ na panātiuṇhaṁ, sukhā utu addhaniyā bhadante;",
  "atk-s0508a26:46": "Passantu taṁ sākiyā koḷiyā ca, pacchāmukhaṁ rohiniyaṁ tarantaṁ.",
  "atk-s0508a26:47": "530.",
  "atk-s0508a26:48": "“Āsāya kasate khettaṁ, bījaṁ āsāya vappati;",
  "atk-s0508a26:49": "Āsāya vāṇijā yanti, samuddaṁ dhanahārakā;",
  "atk-s0508a26:50": "Yāya āsāya tiṭṭhāmi, sā me āsā samijjhatu.",
  "atk-s0508a26:51": "531.",
  "atk-s0508a26:52": "“Punappunañceva vapanti bījaṁ, punappunaṁ vassati devarājā;",
  "atk-s0508a26:53": "Punappunaṁ khettaṁ kasanti kassakā, punappunaṁ dhaññamupeti raṭṭhaṁ.",
  "atk-s0508a26:54": "532.",
  "atk-s0508a26:55": "“Punappunaṁ yācanakā caranti, punappunaṁ dānapatī dadanti;",
  "atk-s0508a26:56": "Punappunaṁ dānapatī daditvā, punappunaṁ saggamupenti ṭhānaṁ.",
  "atk-s0508a26:57": "533.",
  "atk-s0508a26:58": "“Vīro have sattayugaṁ puneti, yasmiṁ kule jāyati bhūripañño;",
  "atk-s0508a26:59": "Maññāmahaṁ sakkati devadevo, tayā hi jāto muni saccanāmo.",
  "atk-s0508a26:60": "534.",
  "atk-s0508a26:61": "“Suddhodano nāma pitā mahesino, buddhassa mātā pana māyanāmā;",
  "atk-s0508a26:62": "Yā bodhisattaṁ parihariya kucchinā, kāyassa bhedā tidivamhi modati.",
  "atk-s0508a26:63": "535.",
  "atk-s0508a26:64": "“Sā gotamī kālakatā ito cutā, dibbehi kāmehi samaṅgibhūtā;",
  "atk-s0508a26:65": "Sā modati kāmaguṇehi pañcahi, parivāritā devagaṇehi tehi.",
  "atk-s0508a26:66": "536.",
  "atk-s0508a26:67": "“Buddhassa puttomhi asayhasāhino, aṅgīrasassappaṭimassa tādino;",
  "atk-s0508a26:68": "Pitupitā mayhaṁ tuvaṁsi sakka, dhammena me gotama ayyakosī”ti. –",
  "atk-s0508a26:69": "Imā gāthā abhāsi.",
  "atk-s0508a26:70_0": "Tattha aṅgārinoti aṅgārāni viyāti aṅgārāni, rattapavāḷavaṇṇāni rukkhānaṁ pupphapallavāni,",
  "atk-s0508a26:70_1": "tāni etesaṁ santīti aṅgārino, atilohitakusumakisalayehi aṅgāravuṭṭhisaṁparikiṇṇā",
  "atk-s0508a26:70_2": "viyāti attho. Idānīti imasmiṁ kāle. Dumāti rukkhā. Bhadanteti, bhaddaṁ ante etassāti",
  "atk-s0508a26:70_3": "bhadanteti ekassa dakārassa lopaṁ katvā vuccati, guṇavisesayutto, guṇavisesayuttānañca",
  "atk-s0508a26:70_4": "aggabhūto satthā. Tasmā bhadanteti satthu ālapanaṁ. Paccattavacanañcetaṁ ekārantaṁ",
  "atk-s0508a26:70_5": "“sukaṭe paṭikamme sukhe dukkhepi ce”tiādīsu viya. Idha pana sambodhanatthe daṭṭhabbaṁ.",
  "atk-s0508a26:70_6": "Tena vuttaṁ “bhadanteti ālapana”nti. “Bhaddasaddasamānatthaṁ padantarameka”nti keci.",
  "atk-s0508a26:70_7": "Phalāni esantīti phalesino. Acetanepi hi sacetanakiriyamāropetvā voharanti, yathā",
  "atk-s0508a26:70_8": "kulaṁ patitukāmanti, phalāni gahetumāraddhā sampattiphalagahaṇakālāti attho. Chadanaṁ",
  "atk-s0508a26:70_9": "vippahāyāti purāṇapaṇṇāni pajahitvā sampannapaṇḍupalāsāti attho. Teti dumā. Accimantova",
  "atk-s0508a26:70_10": "pabhāsayantīti dīpasikhāvanto viya jalitaaggī viya vā obhāsayanti sabbā disāti adhippāyo.",
  "atk-s0508a26:70_11": "Samayoti kālo, “anuggahāyā”ti vacanaseso. Mahāvīrāti mahāvikkanta. Bhāgī rasānanti",
  "atk-s0508a26:70_12": "attharasādīnaṁ bhāgī. Vuttañhetaṁ dhammasenāpatinā – “bhāgī vā bhagavā attharasassa",
  "atk-s0508a26:70_13": "dhammarasassā”tiādi. Mahāvīra, bhāgīti ca idampi dvayaṁ sambodhanavacanaṁ daṭṭhabbaṁ.",
  "atk-s0508a26:70_14": "Bhāgīrathānanti pana pāṭhe bhagīratho nāma ādirājā. Tabbaṁsajātatāya sākiyā bhāgīrathā,",
  "atk-s0508a26:70_15": "tesaṁ bhāgīrathānaṁ upakāratthanti adhippāyo.",
  "atk-s0508a26:71_0": "Dumānīti liṅgavipallāsena vuttaṁ, dumā rukkhāti attho. Samantato sabbadisā pavantīti,",
  "atk-s0508a26:71_1": "samantato sabbabhāgato sabbadisāsu ca phullāni, tathā phullattā eva sabbadisā pavanti",
  "atk-s0508a26:71_2": "gandhaṁ vissajjenti. Āsamānāti āsīsantā gahitukāmā. Evaṁ rukkhasobhāya gamanamaggassa",
  "atk-s0508a26:71_3": "rāmaṇeyyataṁ dassetvā idāni “nevātisīta”ntiādinā utusampattiṁ dasseti. Sukhāti nātisītanātiuṇhabhāveneva",
  "atk-s0508a26:71_4": "sukhā iṭṭhā. Utu addhaniyāti addhānagamanayoggā utu. Passantu taṁ sākiyā koḷiyā ca,",
  "atk-s0508a26:71_5": "pacchāmukhaṁ rohiniyaṁ tarantanti rohinī nāma nadī sākiyakoḷiyajanapadānaṁ antare",
  "atk-s0508a26:71_6": "uttaradisato dakkhiṇamukhā sandati, rājagahaṁ cassā puratthimadakkhiṇāya disāya,",
  "atk-s0508a26:71_7": "tasmā rājagahato kapilavatthuṁ gantuṁ taṁ nadiṁ tarantā pacchāmukhā hutvā taranti.",
  "atk-s0508a26:71_8": "Tenāha “passantu taṁ…pe… taranta”nti. “Bhagavantaṁ pacchāmukhaṁ rohiniṁ nāma nadiṁ",
  "atk-s0508a26:71_9": "atikkamantaṁ sākiyakoḷiyajanapadavāsino passantū”ti kapilavatthugamanāya bhagavantaṁ āyācanto ussāheti.",
  "atk-s0508a26:72_0": "Idāni attano patthanaṁ upamāhi pakāsento “āsāya kasate”ti gāthamāha. Āsāya kasate",
  "atk-s0508a26:72_1": "khettanti kassako kasanto khettaṁ phalāsāya kasati. Bījaṁ āsāya vappatīti kasitvā",
  "atk-s0508a26:72_2": "ca vapantena phalāsāya eva bījaṁ vappati nikkhipīyati. Āsāya vāṇijā yantīti dhanahārakā",
  "atk-s0508a26:72_3": "vāṇijā dhanāsāya samuddaṁ tarituṁ desaṁ upagantuṁ samuddaṁ nāvāya yanti gacchanti.",
  "atk-s0508a26:72_4": "Yāya āsāya tiṭṭhāmīti evaṁ ahampi yāya āsāya patthanāya bhagavā tumhākaṁ kapilapuragamanapatthanāya",
  "atk-s0508a26:72_5": "idha tiṭṭhāmi. Sā me āsā samijjhatu, tumhehi “kapilavatthu gantabba”nti vadati, āsāya",
  "atk-s0508a26:72_6": "sadisatāya cettha kattukamyatāchandaṁ āsāti āha.",
  "atk-s0508a26:73_0": "Gamanamaggasaṁvaṇṇanādinā anekavāraṁ yācanāya kāraṇaṁ dassetuṁ “punappuna”ntiādi",
  "atk-s0508a26:73_1": "vuttaṁ. Tassattho – sakiṁ vuttamattena vappe asampajjamāne kassakā punappunaṁ dutiyampi",
  "atk-s0508a26:73_2": "tatiyampi bījaṁ vapanti. Pajjunno devarājāpi ekavārameva avassitvā punappunaṁ kālena",
  "atk-s0508a26:73_3": "kālaṁ vassati. Kassakāpi ekavārameva akasitvā sassasampattiatthaṁ paṁsuṁ kaddamaṁ",
  "atk-s0508a26:73_4": "vā muduṁ kātuṁ khettaṁ punappunaṁ kasanti. Ekavārameva dhaññaṁ saṅgahaṁ katvā “alamettāvatā”ti",
  "atk-s0508a26:73_5": "aparitussanato koṭṭhāgārādīsu paṭisāmanavasena manussehi upanīyamānaṁ punappunaṁ",
  "atk-s0508a26:73_6": "sāliādidhaññaṁ raṭṭhaṁ upeti upagacchati.",
  "atk-s0508a26:74_0": "Yācanakāpi yācantā punappunaṁ kulāni caranti upagacchanti, na ekavārameva, yācitā",
  "atk-s0508a26:74_1": "pana tesaṁ punappunaṁ dānapatī dadanti, na sakiṁyeva. Tathā pana deyyadhammaṁ punappunaṁ",
  "atk-s0508a26:74_2": "dānapatī daditvā dānamayaṁ puññaṁ upacinitvā punappunaṁ aparāparaṁ saggamupenti ṭhānaṁ",
  "atk-s0508a26:74_3": "paṭisandhivasena devalokaṁ upagacchanti. Tasmā ahampi punappunaṁ yācāmi bhagavā mayhaṁ",
  "atk-s0508a26:74_4": "manorathaṁ matthakaṁ pāpehīti adhippāyo.",
  "atk-s0508a26:75_0": "Idāni yadatthaṁ satthāraṁ kapilavatthugamanaṁ yācati, taṁ dassetuṁ “vīro have”tigāthamāha.",
  "atk-s0508a26:75_1": "Tassattho – vīro vīriyavā mahāvikkanto bhūripañño mahāpañño puriso yasmiṁ kule jāyati",
  "atk-s0508a26:75_2": "nibbattati, tattha have ekaṁsena sattayugaṁ sattapurisayugaṁ yāvasattamaṁ pitāmahayugaṁ",
  "atk-s0508a26:75_3": "sammāpaṭipattiyā puneti sodhetīti lokavādo ativādo aññesu. Bhagavā pana sabbesaṁ",
  "atk-s0508a26:75_4": "devānaṁ uttamadevatāya devadevo pāpanivāraṇena kalyāṇapatiṭṭhāpanena tato parampi",
  "atk-s0508a26:75_5": "sodhetuṁ sakkati sakkotīti maññāmi ahaṁ. Kasmā? Tayā hi jāto muni saccanāmo yasmā",
  "atk-s0508a26:75_6": "tayā satthārā ariyāya jātiyā jāto munibhāvo, muni vā samāno attahitaparahitānaṁ idhalokaparalokānañca",
  "atk-s0508a26:75_7": "munanaṭṭhena “munī”ti avitathanāmo, monavā vā muni, “samaṇo pabbajito isī”ti avitathanāmo",
  "atk-s0508a26:75_8": "tayā jāto. Tasmā sattānaṁ ekantahitapaṭilābhahetubhāvato bhagavā tava tattha gamanaṁ yācāmāti attho.",
  "atk-s0508a26:76_0": "Idāni “sattayuga”nti vutte pituyugaṁ dassetuṁ “suddhodano nāmā”tiādi vuttaṁ. Suddhaṁ",
  "atk-s0508a26:76_1": "odanaṁ jīvanaṁ etassāti suddhodano. Buddhapitā hi ekaṁsato suvisuddhakāyavacīmanosamācāro",
  "atk-s0508a26:76_2": "suvisuddhājīvo hoti tathā abhinīhārasampannattā. Māyanāmāti kularūpasīlācārādisampattiyā",
  "atk-s0508a26:76_3": "ñātimittādīhi “mā yāhī”ti vattabbaguṇatāya “māyā”ti laddhanāmā. Parihariyāti dhāretvā.",
  "atk-s0508a26:76_4": "Kāyassa bhedāti sadevakassa lokassa cetiyasadisassa attano kāyassa vināsato uddhaṁ.",
  "atk-s0508a26:76_5": "Tidivamhīti tusitadevaloke.",
  "atk-s0508a26:77_0": "Sāti māyādevī. Gotamīti gottena taṁ kitteti. Dibbehi kāmehīti, tusitabhavanapariyāpannehi",
  "atk-s0508a26:77_1": "dibbehi vatthukāmehi. Samaṅgibhūtāti samannāgatā. Kāmaguṇehīti kāmakoṭṭhāsehi, “kāmehī”ti",
  "atk-s0508a26:77_2": "vatvā puna “kāmaguṇehī”ti vacanena anekabhāgehi vatthukāmehi paricāriyatīti dīpeti.",
  "atk-s0508a26:77_3": "Tehīti yasmiṁ devanikāye nibbatti, tehi tusitadevagaṇehi, tehi vā kāmaguṇehi. “Samaṅgibhūtā",
  "atk-s0508a26:77_4": "parivāritā”ti ca itthiliṅganiddeso purimattabhāvasiddhaṁ itthibhāvaṁ, devatābhāvaṁ",
  "atk-s0508a26:77_5": "vā sandhāya kato, devūpapatti pana purisabhāveneva jātā.",
  "atk-s0508a26:78_0": "Evaṁ therena yācito bhagavā tattha gamane bahūnaṁ visesādhigamaṁ disvā vīsatisahassa",
  "atk-s0508a26:78_1": "khīṇāsavaparivuto rājagahato aturitacārikāvasena kapilavatthugāmimaggaṁ paṭipajji.",
  "atk-s0508a26:78_2": "Thero iddhiyā kapilavatthuṁ gantvā rañño purato ākāse ṭhito adiṭṭhapubbaṁ vesaṁ disvā",
  "atk-s0508a26:78_3": "raññā “kosi tva”nti pucchito, “sace amaccaputtaṁ tayā bhagavato santikaṁ pesitaṁ",
  "atk-s0508a26:78_4": "maṁ na jānāsi, evaṁ pana jānāhī”ti dassento –",
  "atk-s0508a26:79": "“Buddhassa puttomhi asayhasāhino, aṅgīrasassappaṭimassa tādino;",
  "atk-s0508a26:80": "Pitupitā mayhaṁ tuvaṁsi sakka, dhammena me gotama ayyakosī”ti. –",
  "atk-s0508a26:81": "Osānagāthamāha.",
  "atk-s0508a26:82_0": "Tattha buddhassa puttomhīti, sabbaññubuddhassa ure jātatāya orasaputto amhi. Asayhasāhinoti,",
  "atk-s0508a26:82_1": "abhisambodhito pubbe ṭhapetvā mahābodhisattaṁ aññehi sahituṁ vahituṁ asakkuṇeyyattā",
  "atk-s0508a26:82_2": "asayhassa sakalassa bodhisambhārassa mahākāruṇikādhikārassa ca sahanato vahanato,",
  "atk-s0508a26:82_3": "tato parampi aññehi sahituṁ abhibhavituṁ asakkuṇeyyattā asayhānaṁ pañcannaṁ mārānaṁ",
  "atk-s0508a26:82_4": "sahanato abhibhavanato, āsayānusayacaritādhimuttiādivibhāgāvabodhanena yathārahaṁ",
  "atk-s0508a26:82_5": "veneyyānaṁ diṭṭhadhammikasamparāyikaparamatthehi anusāsanīsaṅkhātassa aññehi asayhassa",
  "atk-s0508a26:82_6": "buddhakiccassa ca sahanato, tattha vā sādhukārībhāvato asayhasāhino. Aṅgīrasassāti",
  "atk-s0508a26:82_7": "aṅgīkatasīlādisampattikassa. “Aṅgamaṅgehi niccharaṇakaobhāsassā”ti apare. Keci pana",
  "atk-s0508a26:82_8": "“aṅgīraso, siddhatthoti dve nāmāni pitarāyeva gahitānī”ti vadanti. Appaṭimassāti",
  "atk-s0508a26:82_9": "anūpamassa. Iṭṭhāniṭṭhesu tādilakkhaṇappattiyā tādino. Pitupitā mayhaṁ tuvaṁsīti",
  "atk-s0508a26:82_10": "ariyajātivasena mayhaṁ pitu sammāsambuddhassa lokavohārena tvaṁ pitā asi. Sakkāti",
  "atk-s0508a26:82_11": "jātivasena rājānaṁ ālapati. Dhammenāti sabhāvena ariyajāti lokiyajātīti dvinnaṁ jātīnaṁ",
  "atk-s0508a26:82_12": "sabhāvasamodhānena gotamāti rājānaṁ gottena ālapati. Ayyakosīti pitāmaho asi. Ettha",
  "atk-s0508a26:82_13": "ca “buddhassa puttomhī”tiādiṁ vadanto thero aññaṁ byākāsi.",
  "atk-s0508a26:83_0": "Evaṁ pana attānaṁ jānāpetvā haṭṭhatuṭṭhena raññā mahārahe pallaṅke nisīdāpetvā attano",
  "atk-s0508a26:83_1": "paṭiyāditassa nānaggarasassa bhojanassa pattaṁ pūretvā dinne gamanākāraṁ dasseti.",
  "atk-s0508a26:83_2": "“Kasmā gantukāmattha, bhuñjathā”ti ca vutte, “satthu santikaṁ gantvā bhuñjissāmī”ti.",
  "atk-s0508a26:83_3": "“Kahaṁ pana satthā”ti? “Vīsatisahassabhikkhuparivāro tumhākaṁ dassanatthāya maggaṁ",
  "atk-s0508a26:83_4": "paṭipanno”ti. “Tumhe imaṁ piṇḍapātaṁ paribhuñjitvā yāva mama putto imaṁ nagaraṁ sampāpuṇāti,",
  "atk-s0508a26:83_5": "tāvassa itova piṇḍapātaṁ harathā”ti. Thero bhattakiccaṁ katvā rañño parisāya ca dhammaṁ",
  "atk-s0508a26:83_6": "kathetvā satthu āgamanato puretarameva sakalaṁ rājanivesanaṁ ratanattaye abhippasannaṁ",
  "atk-s0508a26:83_7": "karonto sabbesaṁ passantānaṁyeva satthu āharitabbabhattapuṇṇaṁ pattaṁ ākāse vissajjetvā",
  "atk-s0508a26:83_8": "sayampi vehāsaṁ abbhuggantvā piṇḍapātaṁ upanetvā satthu hatthe ṭhapesi. Satthā taṁ",
  "atk-s0508a26:83_9": "piṇḍapātaṁ paribhuñji. Evaṁ saṭṭhiyojanaṁ maggaṁ divase divase yojanaṁ gacchantassa",
  "atk-s0508a26:83_10": "satthu rājagehatova bhattaṁ āharitvā adāsi. Atha naṁ bhagavā “mayhaṁ pitu mahārājassa",
  "atk-s0508a26:83_11": "sakalanivesanaṁ pasādesī”ti kulappasādakānaṁ aggaṭṭhāne ṭhapesīti.",
  "atk-s0508a26:84": "Kāḷudāyittheragāthāvaṇṇanā niṭṭhitā.",
  "atk-s0508a26:85": "2. Ekavihāriyattheragāthāvaṇṇanā",
  "atk-s0508a26:86_0": "Puratopacchato vātiādikā āyasmato ekavihāriyattherassa gāthā. Kā uppatti? Ayampi",
  "atk-s0508a26:86_1": "purimabuddhesu katādhikāro tattha tattha bhave puññāni upacinanto kassapadasabalassa",
  "atk-s0508a26:86_2": "kāle kulagehe nibbattitvā viññutaṁ patto satthu santike dhammaṁ sutvā paṭiladdhasaddho",
  "atk-s0508a26:86_3": "pabbajitvā araññaṁ pavisitvā vivekavāsaṁ vasi.",
  "atk-s0508a26:87_0": "So tena puññakammena ekaṁ buddhantaraṁ devamanussesu saṁsaranto imasmiṁ buddhuppāde",
  "atk-s0508a26:87_1": "bhagavati parinibbute dhammāsokarañño kaniṭṭhabhātā hutvā nibbatti. Asokamahārājā",
  "atk-s0508a26:87_2": "kira satthu parinibbānato dvinnaṁ vassasatānaṁ upari aṭṭhārasame vasse sakalajambudīpe",
  "atk-s0508a26:87_3": "ekarajjābhisekaṁ patvā attano kaniṭṭhaṁ tissakumāraṁ oparajje ṭhapetvā ekena upāyena",
  "atk-s0508a26:87_4": "taṁ sāsane abhippasannaṁ akāsi. So ekadivasaṁ migavaṁ gato araññe yonakamahādhammarakkhitattheraṁ",
  "atk-s0508a26:87_5": "hatthināgena sālasākhaṁ gahetvā bījiyamānaṁ nisinnaṁ disvā sañjātapasādo “aho vatāhampi",
  "atk-s0508a26:87_6": "ayaṁ mahāthero viya pabbajitvā araññe vihareyya”nti cintesi. Thero tassa cittācāraṁ",
  "atk-s0508a26:87_7": "ñatvā tassa passantasseva ākāsaṁ abbhuggantvā asokārāme pokkharaṇiyā abhijjamāne",
  "atk-s0508a26:87_8": "udake ṭhatvā cīvarañca uttarāsaṅgañca ākāse olaggetvā nhāyituṁ ārabhi. Kumāro therassa",
  "atk-s0508a26:87_9": "ānubhāvaṁ disvā abhippasanno araññato nivattitvā rājagehaṁ gantvā “pabbajissāmī”ti",
  "atk-s0508a26:87_10": "rañño ārocesi. Rājā taṁ anekappakāraṁ yācitvā pabbajjādhippāyaṁ nivattetuṁ nāsakkhi.",
  "atk-s0508a26:87_11": "So upāsako hutvā pabbajjāsukhaṁ patthento –",
  "atk-s0508a26:88": "537.",
  "atk-s0508a26:89": "“Purato pacchato vāpi, aparo ce na vijjati;",
  "atk-s0508a26:90": "Atīva phāsu bhavati, ekassa vasato vane.",
  "atk-s0508a26:91": "538.",
  "atk-s0508a26:92": "“Handa eko gamissāmi, araññaṁ buddhavaṇṇitaṁ;",
  "atk-s0508a26:93": "Phāsu ekavihārissa, pahitattassa bhikkhuno.",
  "atk-s0508a26:94": "539.",
  "atk-s0508a26:95": "“Yogī-pītikaraṁ rammaṁ, mattakuñjarasevitaṁ;",
  "atk-s0508a26:96": "Eko atthavasī khippaṁ, pavisissāmi kānanaṁ.",
  "atk-s0508a26:97": "540.",
  "atk-s0508a26:98": "“Supupphite sītavane, sītale girikandare;",
  "atk-s0508a26:99": "Gattāni parisiñcitvā, caṅkamissāmi ekako.",
  "atk-s0508a26:100": "541.",
  "atk-s0508a26:101": "“Ekākiyo adutiyo, ramaṇīye mahāvane;",
  "atk-s0508a26:102": "Kadāhaṁ viharissāmi, katakicco anāsavo.",
  "atk-s0508a26:103": "542.",
  "atk-s0508a26:104": "“Evaṁ me kattukāmassa, adhippāyo samijjhatu;",
  "atk-s0508a26:105": "Sādhayissāmahaṁyeva, nāñño aññassa kārako”ti. –",
  "atk-s0508a26:106": "Imā cha gāthā abhāsi.",
  "atk-s0508a26:107_0": "Tattha purato pacchato vāti attano purato vā pacchato vā, vā-saddassa vikappatthattā",
  "atk-s0508a26:107_1": "passato vā aparo añño jano na vijjati ce, atīva ativiya phāsu cittasukhaṁ bhavati.",
  "atk-s0508a26:107_2": "Ekavihārībhāvena ekassa asahāyassa. Vane vasatoti ciraparicitena vivekajjhāsayena",
  "atk-s0508a26:107_3": "ākaḍḍhiyamānahadayo so rattindivaṁ mahājanaparivutassa vasato saṅgaṇikavihāraṁ nibbindanto",
  "atk-s0508a26:107_4": "vivekasukhañca bahuṁ maññanto vadati.",
  "atk-s0508a26:108_0": "Handāti vossaggatthe nipāto, tena idāni karīyamānassa araññagamanassa nicchitabhāvamāha.",
  "atk-s0508a26:108_1": "Eko gamissāmīti “suññāgāre kho, gahapati, tathāgatā abhiramantī”tiādivacanato buddhehi",
  "atk-s0508a26:108_2": "vaṇṇitaṁ pasaṭṭhaṁ araññaṁ eko asahāyo gamissāmi vāsādhippāyena upagacchāmi. Yasmā",
  "atk-s0508a26:108_3": "ekavihārissa ṭhānādīsu asahāyabhāvena ekavihārissa nibbānaṁ paṭipesitacittatāya pahitattassa",
  "atk-s0508a26:108_4": "adhisīlasikkhādikā tisso sikkhā sikkhato bhikkhuno araññaṁ phāsu iṭṭhaṁ sukhāvahanti attho.",
  "atk-s0508a26:109_0": "Yogī-pītikaranti yogīnaṁ bhāvanāya yuttappayuttānaṁ appasaddādibhāvena jhānavipassanādipītiṁ",
  "atk-s0508a26:109_1": "āvahanato yogī-pītikaraṁ. Visabhāgārammaṇābhāvena paṭisallānasāruppatāya rammaṁ.",
  "atk-s0508a26:109_2": "Mattakuñjarasevitanti mattavaravāraṇavicaritaṁ, imināpi brahāraññabhāvena janavivekaṁyeva",
  "atk-s0508a26:109_3": "dasseti. Atthavasīti idha atthoti samaṇadhammo adhippeto. “Kathaṁ nu kho so me bhaveyyā”ti tassa vasaṁ gato.",
  "atk-s0508a26:110_0": "Supupphiteti suṭṭhu pupphite. Sītavaneti chāyūdakasampattiyā sīte vane. Ubhayenapi",
  "atk-s0508a26:110_1": "tassa ramaṇīyataṁyeva vibhāveti. Girikandareti girīnaṁ abbhantare kandare. Kanti",
  "atk-s0508a26:110_2": "hi udakaṁ, tena dāritaṁ ninnaṭṭhānaṁ kandaraṁ nāma. Tādise sītale girikandare ghammaparitāpaṁ",
  "atk-s0508a26:110_3": "vinodetvā attano gattāni parisiñcitvā nhāyitvā caṅkamissāmi ekakoti katthaci anāyattavuttitaṁ dasseti.",
  "atk-s0508a26:111_0": "Ekākiyoti ekākī asahāyo. Adutiyoti taṇhāsaṅkhātadutiyābhāvena adutiyo. Taṇhā hi purisassa",
  "atk-s0508a26:111_1": "sabbadā avijahanaṭṭhena dutiyā nāma. Tenāha bhagavā – “taṇhādutiyo puriso, dīghamaddhāna saṁsara”nti.",
  "atk-s0508a26:112_0": "Evaṁ me kattukāmassāti “handa eko gamissāmī”tiādinā vuttavidhinā araññaṁ gantvā bhāvanābhiyogaṁ",
  "atk-s0508a26:112_1": "kattukāmassa me. Adhippāyo samijjhatūti “kadāhaṁ viharissāmi, katakicco anāsavo”ti",
  "atk-s0508a26:112_2": "evaṁ pavatto manoratho ijjhatu siddhiṁ pāpuṇātu. Arahattappatti ca yasmā na āyācanamattena",
  "atk-s0508a26:112_3": "sijjhati, nāpi aññena sādhetabbā, tasmā āha “sādhayissāmahaṁyeva, nāñño aññassa kārako”ti.",
  "atk-s0508a26:113_0": "Evaṁ uparājassa pabbajjāya daḷhanicchayataṁ ñatvā rājā asokārāmagamanīyaṁ maggaṁ",
  "atk-s0508a26:113_1": "alaṅkārāpetvā kumāraṁ sabbālaṅkāravibhūsitaṁ mahatiyā senāya mahaccarājānubhāvena",
  "atk-s0508a26:113_2": "vihāraṁ nesi. Kumāro padhānagharaṁ gantvā mahādhammarakkhitattherassa santike pabbaji,",
  "atk-s0508a26:113_3": "anekasatā manussā taṁ anupabbajiṁsu. Rañño bhāgineyyo saṅghamittāya sāmiko aggibrahmāpi",
  "atk-s0508a26:113_4": "tameva anupabbaji. So pabbajitvā haṭṭhatuṭṭho attanā kātabbaṁ pakāsento –",
  "atk-s0508a26:114": "543.",
  "atk-s0508a26:115": "“Esa bandhāmi sannāhaṁ, pavisissāmi kānanaṁ;",
  "atk-s0508a26:116": "Na tato nikkhamissāmi, appatto āsavakkhayaṁ.",
  "atk-s0508a26:117": "544.",
  "atk-s0508a26:118": "“Mālute upavāyante, sīte surabhigandhike;",
  "atk-s0508a26:119": "Avijjaṁ dālayissāmi, nisinno nagamuddhani.",
  "atk-s0508a26:120": "545.",
  "atk-s0508a26:121": "“Vane kusumasañchanne, pabbhāre nūna sītale;",
  "atk-s0508a26:122": "Vimuttisukhena sukhito, ramissāmi giribbaje”ti. –",
  "atk-s0508a26:123": "Tisso gāthā abhāsi.",
  "atk-s0508a26:124_0": "Tattha esa bandhāmi sannāhanti esāhaṁ vīriyasaṅkhātaṁ sannāhaṁ bandhāmi, kāye ca",
  "atk-s0508a26:124_1": "jīvite ca nirapekkho vīriyasannāhena sannayhāmi. Idaṁ vuttaṁ hoti – yathā nāma sūro",
  "atk-s0508a26:124_2": "puriso paccatthike paccupaṭṭhite taṁ jetukāmo aññaṁ kiccaṁ pahāya kavacapaṭimuccanādinā",
  "atk-s0508a26:124_3": "yuddhāya sannayhati, yuddhabhūmiñca gantvā paccatthike ajetvā tato na nivattati,",
  "atk-s0508a26:124_4": "evamahampi kilesapaccatthike jetuṁ ādittampi sīsaṁ celañca ajjhupekkhitvā catubbidhasammappadhānavīriyasannāhaṁ",
  "atk-s0508a26:124_5": "sannayhāmi, kilese ajetvā kilesavijayayoggaṁ vivekaṭṭhānaṁ na vissajjemīti. Tena",
  "atk-s0508a26:124_6": "vuttaṁ “pavisissāmi kānanaṁ na tato nikkhamissāmi, appatto āsavakkhaya”nti.",
  "atk-s0508a26:125_0": "“Mālute upavāyante”tiādinā araññaṭṭhānassa kammaṭṭhānabhāvanāyogyataṁ vadati, ramissāmi",
  "atk-s0508a26:125_1": "nūna giribbajeti yojanā. Pabbataparikkhepe abhiramissāmi maññeti anāgatatthaṁ parikappento",
  "atk-s0508a26:125_2": "vadati. Sesaṁ suviññeyyameva.",
  "atk-s0508a26:126_0": "Evaṁ vatvā thero araññaṁ pavisitvā samaṇadhammaṁ karonto upajjhāyena saddhiṁ kaliṅgaraṭṭhaṁ",
  "atk-s0508a26:126_1": "agamāsi. Tatthassa pāde cammikābādho uppajji, taṁ disvā eko vejjo “sappiṁ, bhante,",
  "atk-s0508a26:126_2": "pariyesatha, tikicchissāmi na”nti āha. Thero sappipariyesanaṁ akatvā vipassanāya",
  "atk-s0508a26:126_3": "eva kammaṁ karoti, rogo vaḍḍhati, vejjo therassa tattha appossukkataṁ disvā sayameva",
  "atk-s0508a26:126_4": "sappiṁ pariyesitvā theraṁ arogaṁ akāsi. So arogo hutvā nacirasseva arahattaṁ pāpuṇi.",
  "atk-s0508a26:126_5": "Tena vuttaṁ apadāne –",
  "atk-s0508a26:127": "“Imamhi bhaddake kappe, brahmabandhu mahāyaso;",
  "atk-s0508a26:128": "Kassapo nāma gottena, uppajji vadataṁ varo.",
  "atk-s0508a26:129": "“Nippapañco nirālambo, ākāsasamamānaso;",
  "atk-s0508a26:130": "Suññatābahulo tādī, animittarato vasī.",
  "atk-s0508a26:131": "“Asaṅgacitto nikleso, asaṁsaṭṭho kule gaṇe;",
  "atk-s0508a26:132": "Mahākāruṇiko vīro, vinayopāyakovido.",
  "atk-s0508a26:133": "“Uyyutto parakiccesu, vinayanto sadevake;",
  "atk-s0508a26:134": "Nibbānagamanaṁ maggaṁ, gatiṁ paṅkavisosanaṁ.",
  "atk-s0508a26:135": "“Amataṁ paramassādaṁ, jarāmaccunivāraṇaṁ;",
  "atk-s0508a26:136": "Mahāparisamajjhe so, nisinno lokatārako.",
  "atk-s0508a26:137": "“Karavīkaruto nātho, brahmaghoso tathāgato;",
  "atk-s0508a26:138": "Uddharanto mahāduggā, vippanaṭṭhe anāyake.",
  "atk-s0508a26:139": "“Desento virajaṁ dhammaṁ, diṭṭho me lokanāyako;",
  "atk-s0508a26:140": "Tassa dhammaṁ suṇitvāna, pabbajiṁ anagāriyaṁ.",
  "atk-s0508a26:141": "“Pabbajitvā tadāpāhaṁ, cintento jinasāsanaṁ;",
  "atk-s0508a26:142": "Ekakova vane ramme, vasiṁ saṁsaggapīḷito.",
  "atk-s0508a26:143": "“Sakkāyavūpakāso me, hetubhūto mamābhavī;",
  "atk-s0508a26:144": "Manaso vūpakāsassa, saṁsaggabhayadassino.",
  "atk-s0508a26:145": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a26:146": "Arahattaṁ pana patvā there tattha viharante rājā koṭidhanapariccāgena bhojakagirivihāraṁ nāma kāretvā theraṁ tattha vāsesi. So tattha viharanto parinibbānakāle –",
  "atk-s0508a26:147": "546.",
  "atk-s0508a26:148": "“Sohaṁ paripuṇṇasaṅkappo, cando pannaraso yathā;",
  "atk-s0508a26:149": "Sabbāsavaparikkhīṇo, natthi dāni punabbhavo”ti. –",
  "atk-s0508a26:150": "Osānagāthamāha. Sā uttānatthāva. Tadeva ca therassa aññābyākaraṇaṁ ahosīti.",
  "atk-s0508a26:151": "Ekavihāriyattheragāthāvaṇṇanā niṭṭhitā.",
  "atk-s0508a26:152": "3. Mahākappinattheragāthāvaṇṇanā",
  "atk-s0508a26:153_0": "Anāgataṁyo paṭikacca passatītiādikā āyasmato mahākappinattherassa gāthā. Kā uppatti?",
  "atk-s0508a26:153_1": "Ayaṁ kira padumuttarabuddhakāle haṁsavatīnagare kulaghare nibbattitvā viññutaṁ patto",
  "atk-s0508a26:153_2": "satthu santike dhammaṁ suṇanto satthāraṁ ekaṁ bhikkhuṁ bhikkhuovādakānaṁ aggaṭṭhāne",
  "atk-s0508a26:153_3": "ṭhapentaṁ disvā tajjaṁ adhikārakammaṁ katvā taṁ ṭhānantaraṁ patthesi.",
  "atk-s0508a26:154_0": "So tattha yāvajīvaṁ kusalaṁ katvā devamanussesu saṁsaranto kassapasammāsambuddhakāle",
  "atk-s0508a26:154_1": "bārāṇasiyaṁ kulagehe nibbattitvā viññutaṁ patto purisasahassagaṇajeṭṭhako hutvā gabbhasahassapaṭimaṇḍitaṁ",
  "atk-s0508a26:154_2": "mahantaṁ pariveṇaṁ kārāpesi. Te sabbepi janā yāvajīvaṁ kusalaṁ katvā taṁ upāsakaṁ",
  "atk-s0508a26:154_3": "jeṭṭhakaṁ katvā saputtadārā devaloke nibbattitvā ekaṁ buddhantaraṁ devamanussesu",
  "atk-s0508a26:154_4": "saṁsariṁsu. Tesu gaṇajeṭṭhako amhākaṁ satthu nibbattito puretarameva paccantadese",
  "atk-s0508a26:154_5": "kukkuṭanāmake nagare rājagehe nibbatti, tassa kappinoti nāmaṁ ahosi. Sesapurisā tasmiṁyeva",
  "atk-s0508a26:154_6": "nagare amaccakule nibbattiṁsu. Kappinakumāro pitu accayena chattaṁ ussāpetvā mahākappinarājā",
  "atk-s0508a26:154_7": "nāma jāto. So sutavittakatāya pātova catūhi dvārehi sīghaṁ dūte pesesi – “yattha",
  "atk-s0508a26:154_8": "bahussute passatha, tato nivattitvā mayhaṁ ārocethā”ti.",
  "atk-s0508a26:155_0": "Tena ca samayena amhākaṁ satthā loke uppajjitvā sāvatthiṁ upanissāya viharati. Tasmiṁ",
  "atk-s0508a26:155_1": "kāle sāvatthivāsino vāṇijā sāvatthiyaṁ uṭṭhānakabhaṇḍaṁ gahetvā taṁ nagaraṁ gantvā",
  "atk-s0508a26:155_2": "bhaṇḍaṁ paṭisāmetvā “rājānaṁ passissāmā”ti paṇṇākārahatthā rañño ārocāpesuṁ. Te rājā",
  "atk-s0508a26:155_3": "pakkosāpetvā niyyāditapaṇṇākāre vanditvā ṭhite “kuto āgatatthā”ti pucchi. “Sāvatthito,",
  "atk-s0508a26:155_4": "devā”ti. “Kacci vo raṭṭhaṁ subhikkhaṁ, dhammiko rājā”ti? “Āma, devā”ti. “Kīdiso dhammo",
  "atk-s0508a26:155_5": "tumhākaṁ dese idāni pavattatī”ti? “Taṁ, deva, na sakkā ucchiṭṭhamukhehi kathetu”nti.",
  "atk-s0508a26:155_6": "Rājā suvaṇṇabhiṅgārena udakaṁ dāpesi. Te mukhaṁ vikkhāletvā dasabalābhimukhā añjaliṁ",
  "atk-s0508a26:155_7": "paggahetvā, “deva, amhākaṁ dese buddharatanaṁ nāma uppanna”nti āhaṁsu. Rañño “buddho”ti",
  "atk-s0508a26:155_8": "vacane sutamatteyeva sakalasarīraṁ pharamānā pīti uppajji. Tato “buddhoti, tātā,",
  "atk-s0508a26:155_9": "vadethā”ti āha. “Buddhoti, deva, vadāmā”ti. Evaṁ tikkhattuṁ vadāpetvā “buddhoti padaṁ",
  "atk-s0508a26:155_10": "aparimāṇa”nti tasmiṁyeva pade pasanno satasahassaṁ datvā “aparaṁ vadethā”ti pucchi.",
  "atk-s0508a26:155_11": "“Deva, loke dhammaratanaṁ nāma uppanna”nti. Tampi sutvā tatheva satasahassaṁ datvā",
  "atk-s0508a26:155_12": "“aparaṁ vadethā”ti pucchi. “Deva, saṅgharatanaṁ nāma uppanna”nti. Tampi sutvā tatheva",
  "atk-s0508a26:155_13": "satasahassaṁ datvā “buddhassa bhagavato santike pabbajissāmī”ti tatova nikkhami.",
  "atk-s0508a26:155_14": "Amaccāpi tatheva nikkhamiṁsu. So amaccasahassena saddhiṁ gaṅgātīraṁ patvā “sace satthā",
  "atk-s0508a26:155_15": "sammāsambuddho, imesaṁ assānaṁ khuramattampi mā temetū”ti saccādhiṭṭhānaṁ katvā udakapiṭṭheneva",
  "atk-s0508a26:155_16": "pūraṁ gaṅgānadiṁ atikkamitvā aparampi aḍḍhayojanavitthāraṁ nadiṁ tatheva atikkamitvā",
  "atk-s0508a26:155_17": "tatiyaṁ candabhāgaṁ nāma mahānadiṁ patvā tampi tāya eva saccakiriyāya atikkami.",
  "atk-s0508a26:156_0": "Satthāpi taṁdivasaṁ paccūsasamayaṁyeva mahākaruṇāsamāpattito vuṭṭhāya lokaṁ volokento",
  "atk-s0508a26:156_1": "“ajja mahākappino tiyojanasatikaṁ rajjaṁ pahāya amaccasahassaparivāro mama santike",
  "atk-s0508a26:156_2": "pabbajituṁ āgamissatī”ti disvā “mayā tesaṁ paccuggamanaṁ kātuṁ yutta”nti pātova sarīrapaṭijagganaṁ",
  "atk-s0508a26:156_3": "katvā bhikkhusaṅghaparivuto sāvatthiyaṁ piṇḍāya caritvā pacchābhattaṁ piṇḍapātapaṭikkanto",
  "atk-s0508a26:156_4": "sayameva ākāsena gantvā candabhāgāya nadiyā tīre tesaṁ uttaraṇatitthassābhimukhaṭṭhāne",
  "atk-s0508a26:156_5": "mahānigrodhamūle pallaṅkena nisinno chabbaṇṇabuddharasmiyo vissajjesi. Te tena titthena",
  "atk-s0508a26:156_6": "uttarantā buddharasmiyo ito cito ca vidhāvantiyo olokento bhagavantaṁ disvā “yaṁ",
  "atk-s0508a26:156_7": "satthāraṁ uddissa mayaṁ āgatā, addhā so eso”ti dassaneneva niṭṭhaṁ gantvā diṭṭhaṭṭhānato",
  "atk-s0508a26:156_8": "paṭṭhāya onamitvā paramanipaccākāraṁ karontā bhagavantaṁ upasaṅkamiṁsu. Rājā bhagavato",
  "atk-s0508a26:156_9": "gopphakesu gahetvā satthāraṁ vanditvā ekamantaṁ nisīdi saddhiṁ amaccasahassena. Satthā",
  "atk-s0508a26:156_10": "tesaṁ dhammaṁ desesi. Desanāpariyosāne saddhiṁ parisāya arahatte patiṭṭhāsi. Tena vuttaṁ apadāne –",
  "atk-s0508a26:157": "“Padumuttaro nāma jino, sabbadhammāna pāragū;",
  "atk-s0508a26:158": "Udito ajaṭākāse, ravīva saradambare.",
  "atk-s0508a26:159": "“Vacanābhāya bodheti, veneyyapadumāni so;",
  "atk-s0508a26:160": "Kilesapaṅkaṁ soseti, matiraṁsīhi nāyako.",
  "atk-s0508a26:161": "“Titthiyānaṁ yase hanti, khajjotābhā yathā ravi;",
  "atk-s0508a26:162": "Saccatthābhaṁ pakāseti, ratanaṁva divākaro.",
  "atk-s0508a26:163": "“Guṇānaṁ āyatibhūto, ratanānaṁva sāgaro;",
  "atk-s0508a26:164": "Pajjunnoriva bhūtāni, dhammameghena vassati.",
  "atk-s0508a26:165": "“Akkhadasso tadā āsiṁ, nagare haṁsasavhaye;",
  "atk-s0508a26:166": "Upecca dhammamassosiṁ, jalajuttamanāmino.",
  "atk-s0508a26:167": "“Ovādakassa bhikkhūnaṁ, sāvakassa katāvino;",
  "atk-s0508a26:168": "Guṇaṁ pakāsayantassa, tappayantassa me manaṁ.",
  "atk-s0508a26:169": "“Sutvā patīto sumano, nimantetvā tathāgataṁ;",
  "atk-s0508a26:170": "Sasissaṁ bhojayitvāna, taṁ ṭhānamabhipatthayiṁ.",
  "atk-s0508a26:171": "“Tadā haṁsasamabhāgo, haṁsadundubhinissano;",
  "atk-s0508a26:172": "Passathetaṁ mahāmattaṁ, vinicchayavisāradaṁ.",
  "atk-s0508a26:173": "“Patitaṁ pādamūle me, samuggatatanūruhaṁ;",
  "atk-s0508a26:174": "Jīmūtavaṇṇaṁ pīṇaṁsaṁ, pasannanayanānanaṁ.",
  "atk-s0508a26:175": "“Parivārena mahatā, rājayuttaṁ mahāyasaṁ;",
  "atk-s0508a26:176": "Eso katāvino ṭhānaṁ, pattheti muditāsayo.",
  "atk-s0508a26:177": "“Iminā paṇipātena, cāgena paṇidhīhi ca;",
  "atk-s0508a26:178": "Kappasatasahassāni, nupapajjati duggatiṁ.",
  "atk-s0508a26:179": "“Devesu devasobhaggaṁ, manussesu mahantataṁ;",
  "atk-s0508a26:180": "Anubhotvāna sesena, nibbānaṁ pāpuṇissati.",
  "atk-s0508a26:181": "“Satasahassito kappe, okkākakulasambhavo;",
  "atk-s0508a26:182": "Gotamo nāma gottena, satthā loke bhavissati.",
  "atk-s0508a26:183": "“Tassa dhammesu dāyādo, oraso dhammanimmito;",
  "atk-s0508a26:184": "Kappino nāma nāmena, hessati satthu sāvako.",
  "atk-s0508a26:185": "“Tatohaṁ sukataṁ kāraṁ, katvāna jinasāsane;",
  "atk-s0508a26:186": "Jahitvā mānusaṁ dehaṁ, tusitaṁ agamāsahaṁ.",
  "atk-s0508a26:187": "“Devamānusarajjāni, sataso anusāsiya;",
  "atk-s0508a26:188": "Bārāṇasiyamāsanne, jāto keṇiyajātiyaṁ.",
  "atk-s0508a26:189": "“Sahassaparivārena, sapajāpatiko ahaṁ;",
  "atk-s0508a26:190": "Pañcapaccekabuddhānaṁ, satāni samupaṭṭhahiṁ.",
  "atk-s0508a26:191": "“Temāsaṁ bhojayitvāna, pacchādamha ticīvaraṁ;",
  "atk-s0508a26:192": "Tato cutā mayaṁ sabbe, ahumha tidasūpagā.",
  "atk-s0508a26:193": "“Puno sabbe manussattaṁ, agamimha tato cutā;",
  "atk-s0508a26:194": "Kukkuṭamhi pure jātā, himavantassa passato.",
  "atk-s0508a26:195": "“Kappino nāmahaṁ āsiṁ, rājaputto mahāyaso;",
  "atk-s0508a26:196": "Sesāmaccakule jātā, mameva parivārayuṁ.",
  "atk-s0508a26:197": "“Mahārajjasukhaṁ patto, sabbakāmasamiddhimā;",
  "atk-s0508a26:198": "Vāṇijehi samakkhātaṁ, buddhuppādamahaṁ suṇiṁ.",
  "atk-s0508a26:199": "“Buddho loke samuppanno, asamo ekapuggalo;",
  "atk-s0508a26:200": "So pakāseti saddhammaṁ, amataṁ sukhamuttamaṁ.",
  "atk-s0508a26:201": "“Suyuttā tassa sissā ca, sumuttā ca anāsavā;",
  "atk-s0508a26:202": "Sutvā nesaṁ suvacanaṁ, sakkaritvāna vāṇije.",
  "atk-s0508a26:203": "“Pahāya rajjaṁ sāmacco, nikkhamiṁ buddhamāmako;",
  "atk-s0508a26:204": "Nadiṁ disvā mahācandaṁ, pūritaṁ samatittikaṁ.",
  "atk-s0508a26:205": "“Appatiṭṭhaṁ anālambaṁ, duttaraṁ sīghavāhiniṁ;",
  "atk-s0508a26:206": "Guṇaṁ saritvā buddhassa, sotthinā samatikkamiṁ.",
  "atk-s0508a26:207": "“Bhavasotaṁ sace buddho, tiṇṇo lokantagū vidū;",
  "atk-s0508a26:208": "Etena saccavajjena, gamanaṁ me samijjhatu.",
  "atk-s0508a26:209": "“Yadi santigamo maggo, mokkho caccantikaṁ sukhaṁ;",
  "atk-s0508a26:210": "Etena saccavajjena, gamanaṁ me samijjhatu.",
  "atk-s0508a26:211": "“Saṅgho ce tiṇṇakantāro, puññakkhetto anuttaro;",
  "atk-s0508a26:212": "Etena saccavajjena, gamanaṁ me samijjhatu.",
  "atk-s0508a26:213": "“Saha kate saccavare, maggā apagataṁ jalaṁ;",
  "atk-s0508a26:214": "Tato sukhena uttiṇṇo, nadītīre manorame.",
  "atk-s0508a26:215": "“Nisinnaṁ addasaṁ buddhaṁ, udentaṁva pabhaṅkaraṁ;",
  "atk-s0508a26:216": "Jalantaṁ hemaselaṁva, dīparukkhaṁva jotitaṁ.",
  "atk-s0508a26:217": "“Sasiṁva tārāsahitaṁ, sāvakehi purakkhataṁ;",
  "atk-s0508a26:218": "Vāsavaṁ viya vassantaṁ, desanājaladantaraṁ.",
  "atk-s0508a26:219": "“Vanditvāna sahāmacco, ekamantamupāvisiṁ;",
  "atk-s0508a26:220": "Tato no āsayaṁ ñatvā, buddho dhammamadesayi.",
  "atk-s0508a26:221": "“Sutvāna dhammaṁ vimalaṁ, avocumha mayaṁ jinaṁ;",
  "atk-s0508a26:222": "Pabbājehi mahāvīra, nibbindāmha mayaṁ bhave.",
  "atk-s0508a26:223": "“Svakkhāto bhikkhave dhammo, dukkhantakaraṇāya vo;",
  "atk-s0508a26:224": "Caratha brahmacariyaṁ, iccāha munisattamo.",
  "atk-s0508a26:225": "“Saha vācāya sabbepi, bhikkhuvesadharā mayaṁ;",
  "atk-s0508a26:226": "Ahumha upasampannā, sotāpannā ca sāsane.",
  "atk-s0508a26:227": "“Tato jetavanaṁ gantvā, anusāsi vināyako;",
  "atk-s0508a26:228": "Anusiṭṭho jinenāhaṁ, arahattamapāpuṇiṁ.",
  "atk-s0508a26:229": "“Tato bhikkhusahassāni, anusāsimahaṁ tadā;",
  "atk-s0508a26:230": "Mamānusāsanakarā, tepi āsuṁ anāsavā.",
  "atk-s0508a26:231": "“Jino tasmiṁ guṇe tuṭṭho, etadagge ṭhapesi maṁ;",
  "atk-s0508a26:232": "Bhikkhuovādakānaggo, kappinoti mahājane.",
  "atk-s0508a26:233": "“Satasahasse kataṁ kammaṁ, phalaṁ dassesi me idha;",
  "atk-s0508a26:234": "Pamutto saravegova, kilese jhāpayiṁ mama.",
  "atk-s0508a26:235": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a26:236_0": "Arahattaṁ patvā pana te sabbeva satthāraṁ pabbajjaṁ yāciṁsu. Satthā te “etha, bhikkhavo”ti",
  "atk-s0508a26:236_1": "āha. Sā eva tesaṁ pabbajjā upasampadā ca ahosi. Satthā taṁ bhikkhusahassaṁ ādāya",
  "atk-s0508a26:236_2": "ākāsena jetavanaṁ agamāsi. Athekadivasaṁ bhagavā tassantevāsike bhikkhū āha – “kacci,",
  "atk-s0508a26:236_3": "bhikkhave, kappino bhikkhūnaṁ dhammaṁ desetī”ti? “Na, bhagavā, deseti. Appossukko",
  "atk-s0508a26:236_4": "diṭṭhadhammasukhavihāramanuyutto viharati, ovādamattampi na detī”ti. Satthā theraṁ",
  "atk-s0508a26:236_5": "pakkosāpetvā – “saccaṁ kira tvaṁ, kappina, antevāsikānaṁ ovādamattampi na desī”ti?",
  "atk-s0508a26:236_6": "“Saccaṁ, bhagavā”ti. “Brāhmaṇa, mā evaṁ kari, ajja paṭṭhāya upagatānaṁ dhammaṁ desehī”ti.",
  "atk-s0508a26:236_7": "“Sādhu, bhante”ti thero satthu vacanaṁ sirasā sampaṭicchitvā ekovādeneva samaṇasahassaṁ",
  "atk-s0508a26:236_8": "arahatte patiṭṭhāpesi. Tena naṁ satthā paṭipāṭiyā attano sāvake there ṭhānantare",
  "atk-s0508a26:236_9": "ṭhapento bhikkhuovādakānaṁ aggaṭṭhāne ṭhapesi. Athekadivasaṁ thero bhikkhuniyo ovadanto –",
  "atk-s0508a26:237": "547.",
  "atk-s0508a26:238": "“Anāgataṁ yo paṭikacca passati, hitañca atthaṁ ahitañca taṁ dvayaṁ;",
  "atk-s0508a26:239": "Viddesino tassa hitesino vā, randhaṁ na passanti samekkhamānā.",
  "atk-s0508a26:240": "548.",
  "atk-s0508a26:241": "“Ānāpānasatī yassa, paripuṇṇā subhāvitā;",
  "atk-s0508a26:242": "Anupubbaṁ paricitā, yathā buddhena desitā;",
  "atk-s0508a26:243": "Somaṁ lokaṁ pabhāseti, abbhā muttova candimā.",
  "atk-s0508a26:244": "549.",
  "atk-s0508a26:245": "“Odātaṁ vata me cittaṁ, appamāṇaṁ subhāvitaṁ;",
  "atk-s0508a26:246": "Nibbiddhaṁ paggahītañca, sabbā obhāsate disā.",
  "atk-s0508a26:247": "550.",
  "atk-s0508a26:248": "“Jīvate vāpi sappañño, api vittaparikkhayo;",
  "atk-s0508a26:249": "Paññāya ca alābhena, vittavāpi na jīvati.",
  "atk-s0508a26:250": "551.",
  "atk-s0508a26:251": "“Paññā sutavinicchinī, paññā kittisilokavaddhanī;",
  "atk-s0508a26:252": "Paññāsahito naro idha, api dukkhesu sukhāni vindati.",
  "atk-s0508a26:253": "552.",
  "atk-s0508a26:254": "“Nāyaṁ ajjatano dhammo, nacchero napi abbhuto;",
  "atk-s0508a26:255": "Yattha jāyetha mīyetha, tattha kiṁ viya abbhutaṁ.",
  "atk-s0508a26:256": "553.",
  "atk-s0508a26:257": "“Anantarañhi jātassa, jīvitā maraṇaṁ dhuvaṁ;",
  "atk-s0508a26:258": "Jātā jātā marantīdha, evaṁ dhammā hi pāṇino.",
  "atk-s0508a26:259": "554.",
  "atk-s0508a26:260": "“Na hetadatthāya matassa hoti, yaṁ jīvitatthaṁ paraporisānaṁ;",
  "atk-s0508a26:261": "Matamhi ruṇṇaṁ na yaso na lokyaṁ, na vaṇṇitaṁ samaṇabrāhmaṇehi.",
  "atk-s0508a26:262": "555.",
  "atk-s0508a26:263": "“Cakkhuṁ sarīraṁ upahanti tena, nihīyati vaṇṇabalaṁ matī ca;",
  "atk-s0508a26:264": "Ānandino tassa disā bhavanti, hitesino nāssa sukhī bhavanti.",
  "atk-s0508a26:265": "556.",
  "atk-s0508a26:266": "“Tasmā hi iccheyya kule vasante, medhāvino ceva bahussute ca;",
  "atk-s0508a26:267": "Yesañhi paññāvibhavena kiccaṁ, taranti nāvāya nadiṁva puṇṇa”nti. –",
  "atk-s0508a26:268": "Imā gāthā abhāsi.",
  "atk-s0508a26:269_0": "Tattha anāgatanti na āgataṁ, avindanti, attho. Paṭikaccāti putetaraṁyeva. Passatīti",
  "atk-s0508a26:269_1": "oloketi. Atthanti kiccaṁ. Taṁ dvayanti hitāhitaṁ. Viddesinoti amittā. Hitesinoti",
  "atk-s0508a26:269_2": "mittā. Randhanti chiddaṁ. Samekkhamānāti gavesantā. Idaṁ vuttaṁ hoti – yo puggalo",
  "atk-s0508a26:269_3": "attano hitāvahaṁ ahitāvahaṁ tadubhayañca atthaṁ kiccaṁ anāgataṁ asampattaṁ puretaraṁyeva",
  "atk-s0508a26:269_4": "paññācakkhunā ahaṁ viya passati vīmaṁsati vicāreti, tassa amittā vā ahitajjhāsayena",
  "atk-s0508a26:269_5": "mittā vā hitajjhāsayena randhaṁ gavesantā na passanti, tādiso paññavā puggalo acchiddavutti,",
  "atk-s0508a26:269_6": "tasmā tumhehi tathārūpehi bhavitabbanti.",
  "atk-s0508a26:270_0": "Idāni ānāpānasatibhāvanāya guṇaṁ dassento tattha tāni yojetuṁ “ānāpānasatī yassā”ti",
  "atk-s0508a26:270_1": "dutiyaṁ gāthamāha. Tattha ānanti assāso. Apānanti passāso. Assāsapassāsanimittārammaṇā",
  "atk-s0508a26:270_2": "sati ānāpānasati. Satisīsena cettha taṁsampayuttasamādhibhāvanā adhippetā. Yassāti,",
  "atk-s0508a26:270_3": "yassa yogino. Paripuṇṇā subhāvitāti catunnaṁ satipaṭṭhānānaṁ soḷasannañca ākārānaṁ",
  "atk-s0508a26:270_4": "pāripūriyā sabbaso puṇṇā sattannaṁ bojjhaṅgānaṁ vijjāvimuttīnañca pāripūriyā suṭṭhu",
  "atk-s0508a26:270_5": "bhāvitā vaḍḍhitā. Anupubbaṁ paricitā, yathā buddhena desitāti “so satova assasatī”tiādinā",
  "atk-s0508a26:270_6": "yathā bhagavatā desitā, tathā anupubbaṁ anukkamena paricitā āsevitā bhāvitā. Somaṁ",
  "atk-s0508a26:270_7": "lokaṁ pabhāseti, abbhā muttova candimāti so yogāvacaro yathā abbhādiupakkilesā vimutto",
  "atk-s0508a26:270_8": "cando candālokena imaṁ okāsalokaṁ pabhāseti, evaṁ avijjādiupakkilesavimutto ñāṇālokena",
  "atk-s0508a26:270_9": "attasantānapatitaṁ parasantānapatitañca saṅkhāralokaṁ pabhāseti pakāseti. Tasmā tumhehi",
  "atk-s0508a26:270_10": "ānāpānasatibhāvanā bhāvetabbāti adhippāyo.",
  "atk-s0508a26:271_0": "Idāni attānaṁ nidassanaṁ katvā bhāvanābhiyogassa saphalataṁ dassento “odātaṁ vata",
  "atk-s0508a26:271_1": "me citta”nti tatiyaṁ gāthamāha. Tassattho – nīvaraṇamalavigamato odātaṁ suddhaṁ vata",
  "atk-s0508a26:271_2": "mama cittaṁ. Yathā pamāṇakarā rāgādayo pahīnā, appamāṇañca nibbānaṁ paccakkhaṁ kataṁ",
  "atk-s0508a26:271_3": "ahosi, tathā bhāvitattā appamāṇaṁ subhāvitaṁ, tato eva catusaccaṁ nibbiddhaṁ paṭivijjhitaṁ,",
  "atk-s0508a26:271_4": "sakalasaṁkilesapakkhato paggahitañca hutvā dukkhādikā pubbantādikā ca disā obhāsate",
  "atk-s0508a26:271_5": "tattha vitiṇṇakaṅkhattā sabbadhammesu vigatasammohattā ca. Tasmā tumhehipi evaṁ cittaṁ",
  "atk-s0508a26:271_6": "bhāvetabbanti dasseti.",
  "atk-s0508a26:272_0": "Yathā bhāvanāmayā paññā cittamalavisodhanādinā purisassa bahupakārā, evaṁ itarāpīti",
  "atk-s0508a26:272_1": "dassento “jīvate vāpi sappañño”ti catutthagāthamāha. Tassattho – parikkhīṇadhanopi",
  "atk-s0508a26:272_2": "sappaññajātiko itarītarasantosena santuṭṭho anavajjāya jīvikāya jīvatiyeva. Tassa",
  "atk-s0508a26:272_3": "hi jīvitaṁ jīvitaṁ nāma. Tenāha bhagavā – “paññājīviṁ jīvitamāhu seṭṭha”nti. Dummedhapuggalo",
  "atk-s0508a26:272_4": "pana paññāya alābhena diṭṭhadhammikaṁ samparāyikañca atthaṁ virādhento vittavāpi",
  "atk-s0508a26:272_5": "na jīvati, garahādippattiyā jīvanto nāma na tassa hoti, anupāyaññutāya vā yathādhigataṁ",
  "atk-s0508a26:272_6": "dhanaṁ nāsento jīvitampi sandhāretuṁ na sakkotiyeva, tasmā pārihāriyapaññāpi tumhehi",
  "atk-s0508a26:272_7": "appamattehi sampādetabbāti adhippāyo.",
  "atk-s0508a26:273_0": "Idāni paññāya ānisaṁse dassetuṁ “paññā sutavinicchinī”ti pañcamaṁ gāthamāha. Tattha",
  "atk-s0508a26:273_1": "paññā sutavinicchinīti paññā nāmesā sutassa vinicchayinī, yathāsute sotapathamāgate",
  "atk-s0508a26:273_2": "atthe “ayaṁ akusalo, ayaṁ kusalo, ayaṁ sāvajjo, ayaṁ anavajjo”tiādinā vinicchayajananī.",
  "atk-s0508a26:273_3": "Kittisilokavaddhanīti kittiyā sammukhā pasaṁsāya silokassa patthaṭayasabhāvassa vaddhanī,",
  "atk-s0508a26:273_4": "paññavatoyeva hi kittiādayo viññūnaṁ pāsaṁsabhāvato. Paññāsahitoti pārihāriyapaññāya,",
  "atk-s0508a26:273_5": "vipassanāpaññāya ca yutto. Api dukkhesu sukhāni vindatīti ekantadukkhasabhāvesu khandhāyatanādīsu",
  "atk-s0508a26:273_6": "sammāpaṭipattiyā yathābhūtasabhāvāvabodhena nirāmisānipi sukhāni paṭilabhati.",
  "atk-s0508a26:274_0": "Idāni tāsaṁ bhikkhunīnaṁ aniccatāpaṭisaṁyuttaṁ dhīrabhāvāvahaṁ dhammaṁ kathento “nāyaṁ",
  "atk-s0508a26:274_1": "ajjatano dhammo”tiādinā sesagāthā abhāsi. Tatrāyaṁ saṅkhepattho – yvāyaṁ sattānaṁ",
  "atk-s0508a26:274_2": "jāyanamīyanasabhāvo, ayaṁ dhammo ajjatano adhunāgato na hoti, abhiṇhapavattikatāya",
  "atk-s0508a26:274_3": "na acchariyo, abbhutapubbatābhāvato nāpi abbhuto. Tasmā yattha jāyetha mīyetha, yasmiṁ",
  "atk-s0508a26:274_4": "loke satto jāyeyya, so ekaṁsena mīyetha, tattha kiṁ viya? Kiṁ nāma abbhutaṁ siyā?",
  "atk-s0508a26:274_5": "Sabhāvikattā maraṇassa – na hi khaṇikamaraṇassa kiñci kāraṇaṁ atthi. Yato anantarañhi",
  "atk-s0508a26:274_6": "jātassa, jīvitā maraṇaṁ dhuvaṁ jātassa jātisamanantaraṁ jīvitato maraṇaṁ ekantikaṁ",
  "atk-s0508a26:274_7": "uppannānaṁ khandhānaṁ ekaṁsena bhijjanato. Yo panettha jīvatīti lokavohāro, so tadupādānassa",
  "atk-s0508a26:274_8": "anekapaccayāyattatāya anekantiko, yasmā etadevaṁ, tasmā jātā marantīdha, evaṁdhammā",
  "atk-s0508a26:274_9": "hi pāṇinoti ayaṁ sattānaṁ pakati, yadidaṁ jātānaṁ maraṇanti jātiyā maraṇānubandhanataṁ āha.",
  "atk-s0508a26:275_0": "Idāni yasmā tāsu bhikkhunīsu kāci sokabandhitacittāpi atthi, tasmā tāsaṁ sokavinodanaṁ",
  "atk-s0508a26:275_1": "kātuṁ “na hetadatthāyātiādi vuttaṁ. Tattha na hetadatthāya matassa hotīti yaṁ matassa",
  "atk-s0508a26:275_2": "jīvitatthaṁ jīvitanimittaṁ paraporisānaṁ parapuggalānaṁ ruṇṇaṁ, etaṁ tassa matassa",
  "atk-s0508a26:275_3": "sattassa jīvitatthaṁ tāva tiṭṭhatu, kassacipi atthāya na hoti, ye pana rudanti, tesampi",
  "atk-s0508a26:275_4": "matamhi matapuggalanimittaṁ ruṇṇaṁ, na yaso na lokyaṁ yasāvahaṁ visuddhāvahañca na",
  "atk-s0508a26:275_5": "hoti. Na vaṇṇitaṁ samaṇabrāhmaṇehīti viññuppasaṭṭhampi na hoti, atha kho viññugarahitamevāti attho.",
  "atk-s0508a26:276_0": "Na kevalameteva ye rudato ādīnavā, atha kho imepīti dassento “cakkhuṁ sarīraṁ upahantī”ti",
  "atk-s0508a26:276_1": "gāthaṁ vatvā tato paraṁ sokādianatthapaṭibāhanatthaṁ kalyāṇamittapayirupāsanāyaṁ",
  "atk-s0508a26:276_2": "tā niyojento “tasmā”tiādinā osānagāthamāha. Tattha tasmāti yasmā ruṇṇaṁ rudantassa",
  "atk-s0508a26:276_3": "puggalassa cakkhuṁ sarīrañca upahanti vibādhati, tena ruṇṇena vaṇṇo balaṁ mati ca",
  "atk-s0508a26:276_4": "nihīyati parihāyati, tassa rudantassa puggalassa disā sapattā ānandino pamodavanto",
  "atk-s0508a26:276_5": "pītivanto bhavanti. Hitesino mittā dukkhī dukkhitā bhavanti tasmā dhammojapaññāya",
  "atk-s0508a26:276_6": "samannāgatattā medhāvino diṭṭhadhammikādiatthasannissitassa bāhusaccassa pāripūriyā",
  "atk-s0508a26:276_7": "bahussute, attano kule vasante iccheyya pāṭikaṅkheyya kulūpake kareyya. Yesanti yesaṁ",
  "atk-s0508a26:276_8": "medhāvīnaṁ bahussutānaṁ paṇḍitānaṁ paññāvibhavena paññābalena yathā mahoghassa puṇṇaṁ",
  "atk-s0508a26:276_9": "nadiṁ nāvāya taranti, evaṁ kulaputtā attano atthakiccaṁ taranti pāraṁ pāpuṇanti.",
  "atk-s0508a26:276_10": "Te iccheyya kule vasanteti yojanā.",
  "atk-s0508a26:277": "Evaṁ thero tāsaṁ bhikkhunīnaṁ dhammaṁ kathetvā vissajjesi. Tā therassa ovāde ṭhatvā sokaṁ vinodetvā yoniso paṭipajjantiyo sadatthaṁ paripūresuṁ.",
  "atk-s0508a26:278": "Mahākappinattheragāthāvaṇṇanā niṭṭhitā.",
  "atk-s0508a26:279": "4. Cūḷapanthakattheragāthāvaṇṇanā",
  "atk-s0508a26:280_0": "Dandhāmayhaṁ gatītiādikā āyasmato cūḷapanthakattherassa gāthā. Kā uppatti? Yadettha",
  "atk-s0508a26:280_1": "aṭṭhuppattivasena vattabbaṁ, taṁ aṭṭhakanipāte mahāpanthakavatthusmiṁ vuttameva.",
  "atk-s0508a26:280_2": "Ayaṁ pana viseso – mahāpanthakatthero arahattaṁ patvā aggaphalasukhena vītināmento",
  "atk-s0508a26:280_3": "cintesi – “kathaṁ nu kho sakkā cūḷapanthakampi imasmiṁ sukhe patiṭṭhapetu”nti? So",
  "atk-s0508a26:280_4": "attano ayyakaṁ dhanaseṭṭhiṁ upasaṅkamitvā āha – “sace, mahāseṭṭhi, anujānātha, ahaṁ",
  "atk-s0508a26:280_5": "cūḷapanthakaṁ pabbājeyya”nti. “Pabbājetha, bhante”ti. Thero taṁ pabbājesi. So dasasu",
  "atk-s0508a26:280_6": "sīlesu patiṭṭhito bhātu santike –",
  "atk-s0508a26:281": "“Padumaṁ yathā kokanadaṁ sugandhaṁ, pāto siyā phullamavītagandhaṁ;",
  "atk-s0508a26:282": "Aṅgīrasaṁ passa virocamānaṁ, tapantamādiccamivantalikkhe”ti. –",
  "atk-s0508a26:283_0": "Gāthaṁ uggaṇhanto catūhi māsehi gahetuṁ nāsakkhi, gahitagahitaṁ padaṁ hadaye na tiṭṭhati.",
  "atk-s0508a26:283_1": "Atha naṁ mahāpanthako āha – “panthaka, tvaṁ imasmiṁ sāsane abhabbo, catūhi māsehi",
  "atk-s0508a26:283_2": "ekagāthampi gahetuṁ na sakkosi. Pabbajitakiccaṁ pana tvaṁ kathaṁ matthakaṁ pāpessasi?",
  "atk-s0508a26:283_3": "Nikkhama ito”ti. So therena paṇāmito dvārakoṭṭhakasamīpe rodamāno aṭṭhāsi.",
  "atk-s0508a26:284_0": "Tena ca samayena satthā jīvakambavane viharati. Atha jīvako purisaṁ pesesi, “pañcahi",
  "atk-s0508a26:284_1": "bhikkhusatehi saddhiṁ satthāraṁ nimantehī”ti. Tena ca samayena āyasmā mahāpanthako",
  "atk-s0508a26:284_2": "bhattuddesako hoti. So “pañcannaṁ bhikkhusatānaṁ bhikkhaṁ paṭicchatha, bhante”ti",
  "atk-s0508a26:284_3": "vutto “cūḷapanthakaṁ ṭhapetvā sesānaṁ paṭicchāmī”ti āha. Taṁ sutvā cūḷapanthako bhiyyosomattāya",
  "atk-s0508a26:284_4": "domanassappatto ahosi. Satthā tassa cittakkhedaṁ ñatvā, “cūḷapanthako mayā katena",
  "atk-s0508a26:284_5": "upāyena bujjhissatī”ti tassa avidūre ṭhāne attānaṁ dassetvā “kiṁ, panthaka, rodasī”ti",
  "atk-s0508a26:284_6": "pucchi. “Bhātā maṁ, bhante, paṇāmetī”ti āha. “Panthaka, mā cintayi, mama sāsane tuyhaṁ",
  "atk-s0508a26:284_7": "pabbajjā, ehi, imaṁ gahetvā ‘rajoharaṇaṁ, rajoharaṇa’nti manasi karohī”ti iddhiyā",
  "atk-s0508a26:284_8": "suddhaṁ coḷakkhaṇḍaṁ abhisaṅkharitvā adāsi. So satthārā dinnaṁ coḷakkhaṇḍaṁ “rajoharaṇaṁ,",
  "atk-s0508a26:284_9": "rajoharaṇa”nti hatthena parimajjanto nisīdi. Tassa taṁ parimajjantassa kiliṭṭhadhātukaṁ",
  "atk-s0508a26:284_10": "jātaṁ, puna parimajjantassa ukkhaliparipuñchanasadisaṁ jātaṁ. So ñāṇassa paripakkattā",
  "atk-s0508a26:284_11": "evaṁ cintesi – “idaṁ coḷakkhaṇḍaṁ pakatiyā parisuddhaṁ, imaṁ upādiṇṇakasarīraṁ nissāya",
  "atk-s0508a26:284_12": "kiliṭṭhaṁ aññathā jātaṁ, tasmā aniccaṁ yathāpetaṁ, evaṁ cittampī”ti khayavayaṁ paṭṭhapetvā",
  "atk-s0508a26:284_13": "tasmiṁyeva nimitte jhānāni nibbattetvā jhānapādakaṁ vipassanaṁ paṭṭhapetvā saha paṭisambhidāhi",
  "atk-s0508a26:284_14": "arahattaṁ pāpuṇi. Tena vuttaṁ apadāne –",
  "atk-s0508a26:285": "“Padumuttaro nāma jino, āhutīnaṁ paṭiggaho;",
  "atk-s0508a26:286": "Gaṇamhā vūpakaṭṭho so, himavante vasī tadā.",
  "atk-s0508a26:287": "“Ahampi himavantamhi, vasāmi assame tadā;",
  "atk-s0508a26:288": "Acirāgataṁ mahāvīraṁ, upesiṁ lokanāyakaṁ.",
  "atk-s0508a26:289": "“Pupphacchattaṁ gahetvāna, upagacchiṁ narāsabhaṁ;",
  "atk-s0508a26:290": "Samādhiṁ samāpajjantaṁ, antarāyamakāsahaṁ.",
  "atk-s0508a26:291": "“Ubho hatthehi paggayha, pupphacchattaṁ adāsahaṁ;",
  "atk-s0508a26:292": "Paṭiggahesi bhagavā, padumuttaro mahāmuni.",
  "atk-s0508a26:293": "“Sabbe devā attamanā, himavantaṁ upenti te;",
  "atk-s0508a26:294": "Sādhukāraṁ pavattesuṁ, anumodissati cakkhumā.",
  "atk-s0508a26:295": "“Idaṁ vatvāna te devā, upagacchuṁ naruttamaṁ;",
  "atk-s0508a26:296": "Ākāse dhārayantassa, padumacchattamuttamaṁ.",
  "atk-s0508a26:297": "“Satapattachattaṁ paggayha, adāsi tāpaso mama;",
  "atk-s0508a26:298": "Tamahaṁ kittayissāmi, suṇātha mama bhāsato.",
  "atk-s0508a26:299": "“Pañcavīsatikappāni, devarajjaṁ karissati;",
  "atk-s0508a26:300": "Catuttiṁsatikkhattuñca, cakkavattī bhavissati.",
  "atk-s0508a26:301": "“Yaṁ yaṁ yoniṁ saṁsarati, devattaṁ atha mānusaṁ;",
  "atk-s0508a26:302": "Abbhokāse patiṭṭhantaṁ, padumaṁ dhārayissati.",
  "atk-s0508a26:303": "“Kappasatasahassamhi, okkākakulasambhavo;",
  "atk-s0508a26:304": "Gotamo nāma gottena, satthā loke bhavissati.",
  "atk-s0508a26:305": "“Pakāsite pāvacane, manussattaṁ labhissati;",
  "atk-s0508a26:306": "Manomayamhi kāyamhi, uttamo so bhavissati.",
  "atk-s0508a26:307": "“Dve bhātaro bhavissanti, ubhopi panthakavhayā;",
  "atk-s0508a26:308": "Anubhotvā uttamatthaṁ, jotayissanti sāsanaṁ.",
  "atk-s0508a26:309": "“Sohaṁ aṭṭhārasavasso, pabbajiṁ anagāriyaṁ;",
  "atk-s0508a26:310": "Visesāhaṁ na vindāmi, sakyaputtassa sāsane.",
  "atk-s0508a26:311": "“Dandhā mayhaṁ gatī āsi, paribhūto pure ahuṁ;",
  "atk-s0508a26:312": "Bhātā ca maṁ paṇāmesi, gaccha dāni sakaṁ gharaṁ.",
  "atk-s0508a26:313": "“Sohaṁ paṇāmito santo, saṅghārāmassa koṭṭhake;",
  "atk-s0508a26:314": "Dummano tattha aṭṭhāsiṁ, sāmaññasmiṁ apekkhavā.",
  "atk-s0508a26:315": "“Bhagavā tattha āgacchi, sīsaṁ mayhaṁ parāmasi;",
  "atk-s0508a26:316": "Bāhāya maṁ gahetvāna, saṅghārāmaṁ pavesayi.",
  "atk-s0508a26:317": "“Anukampāya me satthā, adāsi pādapuñchaniṁ;",
  "atk-s0508a26:318": "Evaṁ suddhaṁ adhiṭṭhehi, ekamantamadhiṭṭhahaṁ.",
  "atk-s0508a26:319": "“Hatthehi tamahaṁ gayha, sariṁ kokanadaṁ ahaṁ;",
  "atk-s0508a26:320": "Tattha cittaṁ vimucci me, arahattaṁ apāpuṇiṁ.",
  "atk-s0508a26:321": "“Manomayesu kāyesu, sabbattha pāramiṁ gato;",
  "atk-s0508a26:322": "Sabbāsave pariññāya, viharāmi anāsavo.",
  "atk-s0508a26:323": "“Paṭisambhidā catasso…pe… kataṁ buddhassa sāsana”nti.",
  "atk-s0508a26:324_0": "Arahattamaggenevassa tepiṭakaṁ pañcābhiññā ca āgamiṁsu. Satthā ekena ūnehi pañcahi",
  "atk-s0508a26:324_1": "bhikkhusatehi saddhiṁ gantvā jīvakassa nivesane paññatte āsane nisīdi. Cūḷapanthako",
  "atk-s0508a26:324_2": "pana attano bhikkhāya appaṭicchitattā eva na gato. Jīvako yāguṁ dātuṁ ārabhi, satthā",
  "atk-s0508a26:324_3": "pattaṁ hatthena pidahi. “Kasmā, bhante, na gaṇhathā”ti vutte – “vihāre eko bhikkhu",
  "atk-s0508a26:324_4": "atthi, jīvakā”ti. So purisaṁ pahiṇi, “gaccha, bhaṇe, vihāre nisinnaṁ ayyaṁ gahetvā",
  "atk-s0508a26:324_5": "ehī”ti. Cūḷapanthakattheropi rūpena kiriyāya ca ekampi ekena asadisaṁ bhikkhusahassaṁ",
  "atk-s0508a26:324_6": "nimminitvā nisīdi. So puriso vihāre bhikkhūnaṁ bahubhāvaṁ disvā gantvā jīvakassa",
  "atk-s0508a26:324_7": "kathesi – “imasmā bhikkhusaṅghā vihāre bhikkhusaṅgho bahutaro, pakkositabbaṁ ayyaṁ",
  "atk-s0508a26:324_8": "na jānāmī”ti. Jīvako satthāraṁ paṭipucchi – “konāmo, bhante, vihāre nisinno bhikkhū”ti?",
  "atk-s0508a26:324_9": "“Cūḷapanthako nāma, jīvakā”ti. “Gaccha, bhaṇe, ‘cūḷapanthako nāma kataro’ti pucchitvā",
  "atk-s0508a26:324_10": "taṁ ānehī”ti. So vihāraṁ gantvā “cūḷapanthako nāma kataro, bhante”ti pucchi. “Ahaṁ",
  "atk-s0508a26:324_11": "cūḷapanthako”,“ahaṁ cūḷapanthako”ti ekapahāreneva bhikkhusahassampi kathesi. So punāgantvā",
  "atk-s0508a26:324_12": "taṁ pavattiṁ jīvakassa ārocesi. Jīvako paṭividdhasaccattā “iddhimā maññe, ayyo”ti",
  "atk-s0508a26:324_13": "nayato ñatvā “gaccha, bhaṇe, paṭhamaṁ kathanakamayyameva ‘tumhe satthā pakkosatī’ti",
  "atk-s0508a26:324_14": "vatvā cīvarakaṇṇe gaṇhā”ti āha. So vihāraṁ gantvā tathā akāsi, tāvadeva nimmitabhikkhū",
  "atk-s0508a26:324_15": "antaradhāyiṁsu. So theraṁ gahetvā agamāsi.",
  "atk-s0508a26:325_0": "Satthā tasmiṁ khaṇe yāguñca khajjakādibhedañca paṭiggaṇhi. Dasabale bhattakiccaṁ",
  "atk-s0508a26:325_1": "katvā vihāraṁ gate dhammasabhāyaṁ kathā udapādi – “aho buddhānaṁ ānubhāvo, yatra",
  "atk-s0508a26:325_2": "hi nāma cattāro māse ekagāthaṁ gahetuṁ asakkontampi lahukena khaṇeneva evaṁ mahiddhikaṁ",
  "atk-s0508a26:325_3": "akaṁsū”ti. Satthā tesaṁ bhikkhūnaṁ kathāsallāpaṁ sutvā āgantvā buddhāsane nisajja,",
  "atk-s0508a26:325_4": "“kiṁ vadetha, bhikkhave”ti pucchitvā, “imaṁ nāma, bhante”ti vutte, “bhikkhave, cūḷapanthakena",
  "atk-s0508a26:325_5": "idāni mayhaṁ ovāde ṭhatvā lokuttaradāyajjaṁ laddhaṁ, pubbe pana lokiyadāyajja”nti",
  "atk-s0508a26:325_6": "vatvā tehi yācito cūḷaseṭṭhijātakaṁ kathesi. Aparabhāge taṁ satthā ariyagaṇaparivuto",
  "atk-s0508a26:325_7": "dhammāsane nisinno manomayaṁ kāyaṁ abhinimminantānaṁ bhikkhūnaṁ cetovivaṭṭakusalānañca",
  "atk-s0508a26:325_8": "aggaṭṭhāne ṭhapesi. So aparena samayena bhikkhūhi “tathā dandhadhātukena kathaṁ tayā",
  "atk-s0508a26:325_9": "saccāni paṭividdhānī”ti puṭṭho bhātu paṇāmanato paṭṭhāya attano paṭipattiṁ pakāsento –",
  "atk-s0508a26:326": "557.",
  "atk-s0508a26:327": "“Dandhā mayhaṁ gatī āsi, paribhūto pure ahaṁ;",
  "atk-s0508a26:328": "Bhātā ca maṁ paṇāmesi, gaccha dāni tuvaṁ gharaṁ.",
  "atk-s0508a26:329": "558.",
  "atk-s0508a26:330": "“Sohaṁ paṇāmito santo, saṅghārāmassa koṭṭhake;",
  "atk-s0508a26:331": "Dummano tattha aṭṭhāsiṁ, sāsanasmiṁ apekkhavā.",
  "atk-s0508a26:332": "559.",
  "atk-s0508a26:333": "“Bhagavā tattha āgacchi, sīsaṁ mayhaṁ parāmasi;",
  "atk-s0508a26:334": "Bāhāya maṁ gahetvāna, saṅghārāmaṁ pavesayi.",
  "atk-s0508a26:335": "560.",
  "atk-s0508a26:336": "“Anukampāya me satthā, pādāsi pādapuñchaniṁ;",
  "atk-s0508a26:337": "Etaṁ suddhaṁ adhiṭṭhehi, ekamantaṁ svadhiṭṭhitaṁ.",
  "atk-s0508a26:338": "561.",
  "atk-s0508a26:339": "“Tassāhaṁ vacanaṁ sutvā, vihāsiṁ sāsane rato;",
  "atk-s0508a26:340": "Samādhiṁ paṭipādesiṁ, uttamatthassa pattiyā.",
  "atk-s0508a26:341": "562.",
  "atk-s0508a26:342": "“Pubbenivāsaṁ jānāmi, dibbacakkhu visodhitaṁ;",
  "atk-s0508a26:343": "Tisso vijjā anuppattā, kataṁ buddhassa sāsanaṁ.",
  "atk-s0508a26:344": "563.",
  "atk-s0508a26:345": "“Sahassakkhattumattānaṁ, nimminitvāna panthako;",
  "atk-s0508a26:346": "Nisīdambavane ramme, yāva kālappavedanā.",
  "atk-s0508a26:347": "564.",
  "atk-s0508a26:348": "“Tato me satthā pāhesi, dūtaṁ kālappavedakaṁ;",
  "atk-s0508a26:349": "Paveditamhi kālamhi, vehāsādupasaṅkamiṁ.",
  "atk-s0508a26:350": "565.",
  "atk-s0508a26:351": "“Vanditvā satthuno pāde, ekamantaṁ nisīdahaṁ;",
  "atk-s0508a26:352": "Nisinnaṁ maṁ viditvāna, attha satthā paṭiggahi.",
  "atk-s0508a26:353": "566.",
  "atk-s0508a26:354": "“Āyāgo sabbalokassa, āhutīnaṁ paṭiggaho;",
  "atk-s0508a26:355": "Puññakkhettaṁ manussānaṁ, paṭiggaṇhittha dakkhiṇa”nti. –",
  "atk-s0508a26:356": "Imā gāthā abhāsi.",
  "atk-s0508a26:357_0": "Tattha dandhāti, mandā, catuppadikaṁ gāthaṁ catūhi māsehi gahetuṁ asamatthabhāvena",
  "atk-s0508a26:357_1": "dubbalā. Gatīti ñāṇagati. Āsīti, ahosi. Paribhūtoti, tato eva “muṭṭhassati asampajāno”ti",
  "atk-s0508a26:357_2": "hīḷito. Pureti, pubbe puthujjanakāle. Bhātā cāti samuccayattho ca-saddo, na kevalaṁ",
  "atk-s0508a26:357_3": "paribhūtova, atha kho bhātāpi maṁ paṇāmesi, “panthaka, tvaṁ duppañño ahetuko maññe,",
  "atk-s0508a26:357_4": "tasmā pabbajitakiccaṁ matthakaṁ pāpetuṁ asamattho, na imassa sāsanassa anucchaviko,",
  "atk-s0508a26:357_5": "gaccha dāni tuyhaṁ ayyakaghara”nti nikkaḍḍhesi. Bhātāti, bhātarā.",
  "atk-s0508a26:358": "Koṭṭhaketi, dvārakoṭṭhakasamīpe. Dummanoti, domanassito. Sāsanasmiṁ apekkhavāti, sammāsambuddhassa sāsane sāpekkho avibbhamitukāmo.",
  "atk-s0508a26:359_0": "Bhagavā tattha āgacchīti, mahākaruṇāsañcoditamānaso maṁ anuggaṇhanto bhagavā yatthāhaṁ",
  "atk-s0508a26:359_1": "ṭhito, tattha āgacchi. Āgantvā ca, “panthaka, ahaṁ te satthā, na mahāpanthako, maṁ",
  "atk-s0508a26:359_2": "uddissa tava pabbajjā”ti samassāsento sīsaṁ mayhaṁ parāmasi jālābandhanamudutalunapīṇavarāyataṅgulisamupasobhitena",
  "atk-s0508a26:359_3": "vikasitapadumasassirīkena cakkaṅkitena hatthatalena “idāniyeva mama putto bhavissatī”ti",
  "atk-s0508a26:359_4": "dīpento mayhaṁ sīsaṁ parāmasi. Bāhāya maṁ gahetvānāti, “kasmā tvaṁ, idha tiṭṭhasī”ti",
  "atk-s0508a26:359_5": "candanagandhagandhinā attano hatthena maṁ bhuje gahetvā antosaṅghārāmaṁ pavesesi.",
  "atk-s0508a26:359_6": "Pādāsipādapuñchaninti pādapuñchaniṁ katvā pādāsi “rajoharaṇanti manasi karohī”ti",
  "atk-s0508a26:359_7": "adāsīti attho. “Adāsī”ti “pādapuñchani”nti ca paṭhanti. Keci pana “pādapuñchani”nti",
  "atk-s0508a26:359_8": "pādapuñchanacoḷakkhaṇḍaṁ pādāsī”ti vadanti. Tadayuttaṁ iddhiyā abhisaṅkharitvā coḷakkhaṇḍassa",
  "atk-s0508a26:359_9": "dinnattā. Etaṁ suddhaṁ adhiṭṭhehi, ekamantaṁ svadhiṭṭhitanti, etaṁ suddhaṁ coḷakkhaṇḍaṁ",
  "atk-s0508a26:359_10": "“rajoharaṇaṁ, rajoharaṇa”nti manasikārena svadhiṭṭhitaṁ katvā ekamantaṁ ekamante",
  "atk-s0508a26:359_11": "vivitte gandhakuṭipamukhe nisinno adhiṭṭhehi tathā cittaṁ samāhitaṁ katvā pavattehi.",
  "atk-s0508a26:360_0": "Tassāhaṁ vacanaṁ sutvāti, tassa bhagavato vacanaṁ ovādaṁ ahaṁ sutvā tasmiṁ sāsane",
  "atk-s0508a26:360_1": "ovāde rato abhirato hutvā vihāsiṁ yathānusiṭṭhaṁ paṭipajjiṁ. Paṭipajjanto ca samādhiṁ",
  "atk-s0508a26:360_2": "paṭipādesiṁ, uttamatthassa pattiyāti, uttamattho nāma arahattaṁ, tassa adhigamāya",
  "atk-s0508a26:360_3": "kasiṇaparikammavasena rūpajjhānāni nibbattetvā jhānapādakaṁ vipassanaṁ paṭṭhapetvā",
  "atk-s0508a26:360_4": "maggapaṭipāṭiyā aggamaggasamādhiṁ sampādesinti attho. Ettha hi samādhīti upacārasamādhito",
  "atk-s0508a26:360_5": "paṭṭhāya yāva catutthamaggasamādhi, tāva samādhisāmaññena gahito, aggaphalasamādhi",
  "atk-s0508a26:360_6": "pana uttamatthaggahaṇena, sātisayaṁ cevāyaṁ samādhikusalo, tasmā “samādhiṁ paṭipādesi”nti",
  "atk-s0508a26:360_7": "āha. Samādhikusalatāya hi ayamāyasmā cetovivaṭṭakusalo nāma jāto, mahāpanthakatthero",
  "atk-s0508a26:360_8": "pana vipassanākusalatāya saññāvivaṭṭakusalo nāma. Eko cettha samādhilakkhaṇe cheko,",
  "atk-s0508a26:360_9": "eko vipassanālakkhaṇe, eko samādhigāḷho, eko vipassanāgāḷho eko aṅgasaṁkhitte cheko,",
  "atk-s0508a26:360_10": "eko ārammaṇasaṁkhitte, eko aṅgavavatthāne, eko ārammaṇavavatthāneti vaṇṇenti. Apica",
  "atk-s0508a26:360_11": "cūḷapanthakatthero sātisayaṁ catunnaṁ rūpāvacarajjhānānaṁ lābhitāya cetovivaṭṭakusalo",
  "atk-s0508a26:360_12": "vutto, mahāpanthakatthero sātisayaṁ catunnaṁ arūpāvacarajjhānānaṁ lābhitāya saññāvivaṭṭakusalo.",
  "atk-s0508a26:360_13": "Paṭhamo vā rūpāvacarajjhānalābhī hutvā jhānaṅgehi vuṭṭhāya arahattaṁ pattoti cetovivaṭṭakusalo,",
  "atk-s0508a26:360_14": "itaro arūpāvacarajjhānalābhī hutvā jhānaṅgehi vuṭṭhāya arahattaṁ pattoti saññāvivaṭṭakusalo.",
  "atk-s0508a26:360_15": "Manomayaṁ pana kāyaṁ nibbattento aññe tayo vā cattāro vā nibbattanti, na bahuke,",
  "atk-s0508a26:360_16": "ekasadiseyeva ca katvā nibbattenti, ekavidhameva kammaṁ kurumāne. Ayaṁ pana thero",
  "atk-s0508a26:360_17": "ekāvajjanena samaṇasahassaṁ māpesi, dvepi na kāyena ekasadise akāsi, na ekavidhaṁ",
  "atk-s0508a26:360_18": "kammaṁ kurumāne. Tasmā manomayaṁ kāyaṁ abhinimminantānaṁ aggo nāma jāto.",
  "atk-s0508a26:361_0": "Idāni attano adhigatavisesaṁ dassetuṁ “pubbenivāsaṁ jānāmī”tiādimāha. Kāmañcāyaṁ",
  "atk-s0508a26:361_1": "thero chaḷabhiñño, yā pana abhiññā āsavakkhayañāṇādhigamassa bahūpakārā, taṁ dassanatthaṁ",
  "atk-s0508a26:361_2": "“pubbenivāsaṁ jānāmi, dibbacakkhu visodhita”nti vatvā “tisso vijjā anuppattā”ti vuttaṁ.",
  "atk-s0508a26:361_3": "Pubbenivāsayathākammupagaanāgataṁsañāṇāni hi vipassanācārassa bahūpakārāni, na tathā itarañāṇāni.",
  "atk-s0508a26:362_0": "Sahassakkhattunti sahassaṁ. “Sahassavāra”nti keci vadanti. Ekāvajjanena pana thero",
  "atk-s0508a26:362_1": "sahasse manomaye kāye nimmini, na vārena. Te ca kho aññamaññamasadise vividhañca",
  "atk-s0508a26:362_2": "kammaṁ karonte. “Kiṁ pana sāvakānampi evarūpaṁ iddhinimmānaṁ sambhavatī”ti? Na sambhavati",
  "atk-s0508a26:362_3": "sabbesaṁ, abhinīhārasampattiyā pana ayameva thero evamakāsi, tathā hesa iminā aṅgena",
  "atk-s0508a26:362_4": "etadagge ṭhapito. Panthako nisīdīti attānameva paraṁ viya vadati. Ambavaneti, ambavane",
  "atk-s0508a26:362_5": "jīvakena katavihāre. Vehāsādupasaṅkaminti vehāsāti karaṇe nissakkavacanaṁ, vehāsenāti",
  "atk-s0508a26:362_6": "attho, da-kāro padasandhikaro. Athāti, mama nisajjāya pacchā. Paṭiggahīti dakkhiṇodakaṁ",
  "atk-s0508a26:362_7": "paṭiggaṇhi. Āyāgo sabbalokassāti, sabbassa sadevakassa lokassa aggadakkhiṇeyyatāya",
  "atk-s0508a26:362_8": "deyyadhammaṁ ānetvā yajitabbaṭṭhānabhūto. Āhutīnaṁ paṭiggahoti, mahāphalabhāvakaraṇena",
  "atk-s0508a26:362_9": "dakkhiṇāhutīnaṁ paṭiggaṇhako. Paṭiggaṇhittha dakkhiṇanti jīvakena upanītaṁ yāgukhajjādibhedaṁ",
  "atk-s0508a26:362_10": "dakkhiṇaṁ paṭiggahesi.",
  "atk-s0508a26:363_0": "Atha kho bhagavā katabhattakicco āyasmantaṁ cūḷapanthakaṁ āṇāpesi – “anumodanaṁ karohī”ti.",
  "atk-s0508a26:363_1": "So sineruṁ gahetvā mahāsamuddaṁ manthento viya pabhinnapaṭisambhidāppattatāya tepiṭakaṁ",
  "atk-s0508a26:363_2": "buddhavacanaṁ saṅkhobhento satthu ajjhāsayaṁ gaṇhanto anumodanaṁ akāsi. Tathā upanissayasampannopi",
  "atk-s0508a26:363_3": "cāyamāyasmā tathārūpāya kammapilotikāya paribādhito catuppadikaṁ gāthaṁ catūhipi",
  "atk-s0508a26:363_4": "māsehi gahetuṁ nāsakkhi. Taṁ panassa upanissayasampattiṁ oloketvā satthā pubbacariyānurūpaṁ",
  "atk-s0508a26:363_5": "yonisomanasikāre niyojesi. Tathā hi bhagavā tadā jīvakassa nivesane nisinno eva “cūḷapanthakassa",
  "atk-s0508a26:363_6": "cittaṁ samāhitaṁ, vīthipaṭipannā vipassanā”ti ñatvā yathānisinnova attānaṁ dassetvā,",
  "atk-s0508a26:363_7": "“panthaka, yadipāyaṁ pilotikā saṁkiliṭṭhā rajānukiṇṇā, ito pana añño eva ariyassa",
  "atk-s0508a26:363_8": "vinaye saṁkileso rajo cāti dassento –",
  "atk-s0508a26:364": "“Rāgo rajo na ca pana reṇu vuccati, rāgassetaṁ adhivacanaṁ rajoti;",
  "atk-s0508a26:365": "Etaṁ rajaṁ vippajahitvā bhikkhavo, viharanti te vītarajassa sāsane.",
  "atk-s0508a26:366": "“Doso rajo…pe… sāsane.",
  "atk-s0508a26:367": "“Moho rajo…pe… vītarajassa sāsane”ti. –",
  "atk-s0508a26:368": "Imā tisso obhāsagāthā abhāsi. Gāthāpariyosāne cūḷapanthako abhiññāpaṭisambhidāparivāraṁ arahattaṁ pāpuṇīti.",
  "atk-s0508a26:369": "Cūḷapanthakattheragāthāvaṇṇanā niṭṭhitā.",
  "atk-s0508a26:370": "5. Kappattheragāthāvaṇṇanā",
  "atk-s0508a26:371_0": "Nānākulamalasampuṇṇotiādikā āyasmato kappattherassa gāthā. Kā uppatti? Ayampi purimabuddhesu",
  "atk-s0508a26:371_1": "katādhikāro tattha tattha bhave puññāni upacinanto siddhatthassa bhagavato kāle vibhavasampanne",
  "atk-s0508a26:371_2": "kule nibbattitvā pitu accayena viññutaṁ patto nānāvirāgavaṇṇavicittehi vatthehi anekavidhehi",
  "atk-s0508a26:371_3": "ābharaṇehi nānāvidhehi maṇiratanehi bahuvidhehi pupphadāmamālādīhi ca kapparukkhaṁ",
  "atk-s0508a26:371_4": "nāma alaṅkaritvā tena satthu thūpaṁ pūjesi. So tena puññakammena devamanussesu saṁsaranto",
  "atk-s0508a26:371_5": "imasmiṁ buddhuppāde magadharaṭṭhe maṇḍalikarājakule nibbattitvā pitu accayena rajje",
  "atk-s0508a26:371_6": "patiṭṭhito kāmesu ativiya ratto giddho hutvā viharati. Taṁ satthā mahākaruṇāsamāpattito",
  "atk-s0508a26:371_7": "vuṭṭhāya lokaṁ volokento ñāṇajāle paññāyamānaṁ disvā, “kiṁ nu kho bhavissatī”ti āvajjento,",
  "atk-s0508a26:371_8": "“esa mama santike asubhakathaṁ sutvā kāmesu virattacitto hutvā pabbajitvā arahattaṁ",
  "atk-s0508a26:371_9": "pāpuṇissatī”ti ñatvā ākāsena tattha gantvā –",
  "atk-s0508a26:372": "567.",
  "atk-s0508a26:373": "“Nānākulamalasampuṇṇo, mahāukkārasambhavo;",
  "atk-s0508a26:374": "Candanikaṁva paripakkaṁ, mahāgaṇḍo mahāvaṇo.",
  "atk-s0508a26:375": "568.",
  "atk-s0508a26:376": "“Pubbaruhirasampuṇṇo, gūthakūpena gāḷhito;",
  "atk-s0508a26:377": "Āpopaggharaṇo kāyo, sadā sandati pūtikaṁ.",
  "atk-s0508a26:378": "569.",
  "atk-s0508a26:379": "“Saṭṭhikaṇḍarasambandho, maṁsalepanalepito;",
  "atk-s0508a26:380": "Cammakañcukasannaddho, pūtikāyo niratthako.",
  "atk-s0508a26:381": "570.",
  "atk-s0508a26:382": "“Aṭṭhisaṅghātaghaṭito, nhārusuttanibandhano;",
  "atk-s0508a26:383": "Nekesaṁ saṁgatībhāvā, kappeti iriyāpathaṁ.",
  "atk-s0508a26:384": "571.",
  "atk-s0508a26:385": "“Dhuvappayāto maraṇāya, maccurājassa santike;",
  "atk-s0508a26:386": "Idheva chaḍḍayitvāna, yenakāmaṅgamo naro.",
  "atk-s0508a26:387": "572.",
  "atk-s0508a26:388": "“Avijjāya nivuto kāyo, catuganthena ganthito;",
  "atk-s0508a26:389": "Oghasaṁsīdano kāyo, anusayājālamotthato.",
  "atk-s0508a26:390": "573.",
  "atk-s0508a26:391": "“Pañcanīvaraṇe yutto, vitakkena samappito;",
  "atk-s0508a26:392": "Taṇhāmūlenānugato, mohacchādanachādito.",
  "atk-s0508a26:393": "574.",
  "atk-s0508a26:394": "“Evāyaṁ vattate kāyo, kammayantena yantito;",
  "atk-s0508a26:395": "Sampatti ca vipatyantā, nānābhāvo vipajjati.",
  "atk-s0508a26:396": "575.",
  "atk-s0508a26:397": "“Yemaṁ kāyaṁ mamāyanti, andhabālā puthujjanā;",
  "atk-s0508a26:398": "Vaḍḍhenti kaṭasiṁ ghoraṁ, ādiyanti punabbhavaṁ.",
  "atk-s0508a26:399": "576.",
  "atk-s0508a26:400": "“Yemaṁ kāyaṁ vivajjenti, gūthalittaṁva pannagaṁ;",
  "atk-s0508a26:401": "Bhavamūlaṁ vamitvāna, parinibbissantināsavā”ti. –",
  "atk-s0508a26:402_0": "Imāhi gāthāhi tassa asubhakathaṁ kathesi. So satthu sammukhā anekākāravokāraṁ yāthāvato",
  "atk-s0508a26:402_1": "sarīrasabhāvavibhāvanaṁ asubhakathaṁ sutvā sakena kāyena aṭṭīyamāno harāyamāno jigucchamāno",
  "atk-s0508a26:402_2": "saṁviggahadayo satthāraṁ vanditvā, “labheyyāhaṁ, bhante, bhagavato santike pabbajja”nti",
  "atk-s0508a26:402_3": "pabbajjaṁ yāci. Satthā samīpe ṭhitamaññataraṁ bhikkhuṁ āṇāpesi – “gaccha, bhikkhu,",
  "atk-s0508a26:402_4": "imaṁ pabbājetvā upasampādetvā ānehī”ti. So taṁ tacapañcakakammaṭṭhānaṁ datvā pabbājesi.",
  "atk-s0508a26:402_5": "So khuraggeyeva saha paṭisambhidāhi arahattaṁ pāpuṇi. Tena vuttaṁ apadāne –",
  "atk-s0508a26:403": "“Siddhatthassa bhagavato, thūpaseṭṭhassa sammukhā;",
  "atk-s0508a26:404": "Vicittadusse lagetvā, kapparukkhaṁ ṭhapesahaṁ.",
  "atk-s0508a26:405": "“Yaṁ yaṁ yonupapajjāmi, devattaṁ atha mānusaṁ;",
  "atk-s0508a26:406": "Sobhayanto mama dvāraṁ, kapparukkho patiṭṭhati.",
  "atk-s0508a26:407": "“Ahañca parisā ceva, ye keci mamavassitā;",
  "atk-s0508a26:408": "Tamhā dussaṁ gahetvāna, nivāsema mayaṁ sadā.",
  "atk-s0508a26:409": "“Catunnavutito kappe, yaṁ rukkhaṁ ṭhapayiṁ ahaṁ;",
  "atk-s0508a26:410": "Duggatiṁ nābhijānāmi, kapparukkhassidaṁ phalaṁ.",
  "atk-s0508a26:411": "“Ito ca sattame kappe, suceḷā aṭṭha khattiyā;",
  "atk-s0508a26:412": "Sattaratanasampannā, cakkavattī mahabbalā.",
  "atk-s0508a26:413": "“Paṭisambhidā catasso…pe… kataṁ buddhassa sāsana”nti.",
  "atk-s0508a26:414": "Arahattaṁ pana patvā laddhūpasampado satthāraṁ upasaṅkamitvā vanditvā ekamantaṁ nisinno aññaṁ byākaronto tā eva gāthā abhāsi. Teneva tā theragāthā nāma jātā.",
  "atk-s0508a26:415_0": "Tattha nānākulamalasampuṇṇoti, nānākulehi nānābhāgehi malehi sampuṇṇo, kesalomādinānāvidhaasucikoṭṭhāsabharitoti",
  "atk-s0508a26:415_1": "attho. Mahāukkārasambhavoti, ukkāro vuccati vaccakūpaṁ. Yattakavayā mātā, tattakaṁ",
  "atk-s0508a26:415_2": "kālaṁ kārapariseditavaccakūpasadisatāya mātu kucchi idha “mahāukkāro”ti adhippeto.",
  "atk-s0508a26:415_3": "So kucchi sambhavo uppattiṭṭhānaṁ etassāti mahāukkārasambhavo. Candanikaṁvāti candanikaṁ",
  "atk-s0508a26:415_4": "nāma ucchiṭṭhodakagabbhamalādīnaṁ chaḍḍanaṭṭhānaṁ, yaṁ jaṇṇumattaṁ asucibharitampi",
  "atk-s0508a26:415_5": "hoti, tādisanti attho. Paripakkanti, pariṇataṁ purāṇaṁ. Tena yathā caṇḍālagāmadvāre",
  "atk-s0508a26:415_6": "nidāghasamaye thullaphusitake deve vassante udakena samupabyūḷhamuttakarīsaaṭṭhicammanhārukhaṇḍakheḷasiṅghāṇikādinānākuṇapabharitaṁ",
  "atk-s0508a26:415_7": "kaddamodakāluḷitaṁ katipayadivasātikkamena saṁjāta kimikulākulaṁ sūriyātapasantāpakuthitaṁ",
  "atk-s0508a26:415_8": "upari pheṇapubbuḷakāni muñcantaṁ abhinīlavaṇṇaṁ paramaduggandhaṁ jegucchaṁ candanikāvāṭaṁ",
  "atk-s0508a26:415_9": "neva upagantuṁ, na daṭṭhuṁ araharūpaṁ hutvā tiṭṭhati, tathārūpoyaṁ kāyoti dasseti.",
  "atk-s0508a26:415_10": "Sadā dukkhatāmūlayogato asucipaggharaṇato uppādajarāmaraṇehi uddhumāyanaparipaccanabhijjanasabhāvattā",
  "atk-s0508a26:415_11": "ca mahanto gaṇḍo viyāti mahāgaṇḍo. Sabbatthakameva dukkhavedanānubaddhattā gaṇḍānaṁ",
  "atk-s0508a26:415_12": "sahanato asucivissandanato ca mahanto vaṇo viyāti mahāvaṇo gūthakūpena gāḷitoti,",
  "atk-s0508a26:415_13": "vaccakūpena vacceneva vā bharito. “Gūthakūpanigāḷhito”tipi pāḷi, vaccakūpato nikkhantoti",
  "atk-s0508a26:415_14": "attho. Āpopaggharaṇo kāyo, sadā sandati pūtikanti, ayaṁ kāyo āpodhātuyā sadā paggharaṇasīlo,",
  "atk-s0508a26:415_15": "tañca kho pittasemhasedamuttādikaṁ pūtikaṁ asuciṁyeva sandati, na kadāci sucinti attho.",
  "atk-s0508a26:416_0": "Saṭṭhikaṇḍarasambandhoti, gīvāya uparimabhāgato paṭṭhāya sarīraṁ vinaddhamānā sarīrassa",
  "atk-s0508a26:416_1": "purimapacchimadakkhiṇavāmapassesu paccekaṁ pañca pañca katvā vīsati, hatthapāde vinaddhamānā",
  "atk-s0508a26:416_2": "tesaṁ purimapacchimapassesu pañca pañca katvā cattālīsāti saṭṭhiyā kaṇḍarehi mahānhārūhi",
  "atk-s0508a26:416_3": "sabbaso baddho vinaddhoti saṭṭhikaṇḍarasambandho. Maṁsalepanalepitoti, maṁsasaṅkhātena",
  "atk-s0508a26:416_4": "lepanena litto, navamaṁsapesisatānulittoti attho. Cammakañcukasannaddhoti, cammasaṅkhātena",
  "atk-s0508a26:416_5": "kañcukena sabbaso onaddho pariyonaddho paricchinno. Pūtikāyoti, sabbaso pūtigandhiko",
  "atk-s0508a26:416_6": "kāyo. Niratthakoti, nippayojano. Aññesañhi pāṇīnaṁ kāyo cammādiviniyogena siyā sappayojano,",
  "atk-s0508a26:416_7": "na tathā manussakāyoti. Aṭṭhisaṅghātaghaṭitoti, atirekatisatānaṁ aṭṭhīnaṁ saṅghātena",
  "atk-s0508a26:416_8": "ghaṭito sambandho. Nhārusuttanibandhanoti, suttasadisehi navahi nhārusatehi nibandhito.",
  "atk-s0508a26:416_9": "Nekesaṁ saṁgatībhāvāti, catumahābhūtajīvitindriyaassāsapassāsaviññāṇādīnaṁ samavāyasambandhena",
  "atk-s0508a26:416_10": "suttamerakasamavāyena yantaṁ viya ṭhānādiiriyāpathaṁ kappeti.",
  "atk-s0508a26:417_0": "Dhuvappayāto maraṇāyāti, maraṇassa atthāya ekantagamano, nibbattito paṭṭhāya maraṇaṁ",
  "atk-s0508a26:417_1": "pati pavatto. Tato eva maccurājassa maraṇassa santike ṭhito. Idheva chaḍḍayitvānāti,",
  "atk-s0508a26:417_2": "imasmiṁyeva loke kāyaṁ chaḍḍetvā, yathārucitaṭṭhānagāmī ayaṁ satto, tasmā “pahāya",
  "atk-s0508a26:417_3": "gamanīyo ayaṁ kāyo”ti evampi saṅgo na kātabboti dasseti.",
  "atk-s0508a26:418_0": "Avijjāya nivutoti, avijjānīvaraṇena nivuto paṭicchāditādīnavo, aññathā ko ettha saṅgaṁ",
  "atk-s0508a26:418_1": "janeyyāti adhippāyo. Catuganthenāti, abhijjhākāyaganthādinā catubbidhena ganthena",
  "atk-s0508a26:418_2": "ganthito, ganthaniyabhāvena vinaddhito. Oghasaṁsīdanoti, oghaniyabhāvena kāmoghādīsu",
  "atk-s0508a26:418_3": "catūsu oghesu saṁsīdanako. Appahīnabhāvena santāne anu anu sentīti anusayā, kāmarāgādayo",
  "atk-s0508a26:418_4": "anusayā. Tesaṁ jālena otthato abhibhūtoti anusayājālamotthato. Makāro padasandhikaro,",
  "atk-s0508a26:418_5": "gāthāsukhatthaṁ dīghaṁ katvā vuttaṁ. Kāmacchandādinā pañcavidhena nīvaraṇena yutto",
  "atk-s0508a26:418_6": "adhimuttoti pañcanīvaraṇe yutto, karaṇatthe bhummavacanaṁ.",
  "atk-s0508a26:419_0": "Kāmavitakkādinā micchāvitakkena samappito samassitoti vitakkena samappito. Taṇhāmūlenānugatoti,",
  "atk-s0508a26:419_1": "taṇhāsaṅkhātena bhavamūlena anubaddho. Mohacchādanachāditoti, sammohasaṅkhātena āvaraṇena",
  "atk-s0508a26:419_2": "paliguṇṭhito. Sabbametaṁ saviññāṇakaṁ karajakāyaṁ sandhāya vadati. Saviññāṇako hi",
  "atk-s0508a26:419_3": "attabhāvo “ucchinnabhavanettiko, bhikkhave, tathāgatassa kāyo tiṭṭhati, ayañceva",
  "atk-s0508a26:419_4": "kāyo bahiddhā ca nāmarūpa”ntiādīsu kāyoti vuccati, evāyaṁ vattate kāyoti evaṁ “nānākulamalasampuṇṇo”tiādinā",
  "atk-s0508a26:419_5": "“avijjāya nivuto”tiādinā ca vuttappakārena ayaṁ kāyo vattati, vattanto ca kammayantena",
  "atk-s0508a26:419_6": "sukatadukkaṭena kammasaṅkhātena yantena yantito saṅghaṭito. Yathā vā khemantaṁ gantuṁ",
  "atk-s0508a26:419_7": "na sakkoti, tathā saṅkhobhito sugatiduggatīsu vattati paribbhamati. Sampatti ca vipatyantāti",
  "atk-s0508a26:419_8": "yā ettha sampatti, sā vipattipariyosānā. Sabbañhi yobbanaṁ jarāpariyosānaṁ, sabbaṁ",
  "atk-s0508a26:419_9": "ārogyaṁ byādhipariyosānaṁ, sabbaṁ jīvitaṁ maraṇapariyosānaṁ, sabbo samāgamo viyogapariyosāno.",
  "atk-s0508a26:419_10": "Tenāha “nānābhāvo vipajjatī”ti. Nānābhāvoti, vinābhāvo vippayogo, so kadāci vippayuñjakassa",
  "atk-s0508a26:419_11": "vasena, kadāci vippayuñjitabbassa vasenāti vividhaṁ pajjati pāpuṇīyati.",
  "atk-s0508a26:420_0": "Yemaṁ kāyaṁ mamāyantīti ye andhabālā puthujjanā evaṁ asubhaṁ aniccaṁ adhuvaṁ dukkhaṁ",
  "atk-s0508a26:420_1": "asāraṁ imaṁ kāyaṁ “mama ida”nti gaṇhantā mamāyanti chandarāgaṁ uppādenti, te jātiādīhi",
  "atk-s0508a26:420_2": "nirayādīhi ca ghoraṁ bhayānakaṁ apaṇḍitehi abhiramitabbato kaṭasisaṅkhātaṁ saṁsāraṁ",
  "atk-s0508a26:420_3": "punappunaṁ jananamaraṇādīhi vaḍḍhenti, tenāha “ādiyanti punabbhava”nti.",
  "atk-s0508a26:421_0": "Yemaṁ kāyaṁ vivajjenti, gūthalittaṁva pannaganti yathā nāma puriso sukhakāmo jīvitukāmo",
  "atk-s0508a26:421_1": "gūthagataṁ āsīvisaṁ disvā jigucchaniyatāya vā sappaṭibhayatāya vā vivajjeti na allīyati,",
  "atk-s0508a26:421_2": "evamevaṁ ye paṇḍitā kulaputtā asucibhāvena jegucchaṁ aniccādibhāvena sappaṭibhayaṁ",
  "atk-s0508a26:421_3": "imaṁ kāyaṁ vivajjenti chandarāgappahānena pajahanti. Te bhavamūlaṁ avijjaṁ bhavataṇhañca",
  "atk-s0508a26:421_4": "vamitvā chaḍḍetvā accantameva pahāya tato eva sabbaso anāsavā saupādisesāya anupādisesāya",
  "atk-s0508a26:421_5": "ca nibbānadhātuyā parinibbāyissantīti.",
  "atk-s0508a26:422": "Kappattheragāthāvaṇṇanā niṭṭhitā.",
  "atk-s0508a26:423": "6. Vaṅgantaputtaupasenattheragāthāvaṇṇanā",
  "atk-s0508a26:424_0": "Vivittaṁappanigghosantiādikā āyasmato upasenattherassa gāthā. Kā uppatti? Ayaṁ kira",
  "atk-s0508a26:424_1": "padumuttarassa bhagavato kāle haṁsavatīnagare kulagehe nibbattitvā vayappatto satthu",
  "atk-s0508a26:424_2": "santikaṁ gantvā dhammaṁ suṇamāno satthāraṁ ekaṁ bhikkhuṁ samantapāsādikānaṁ aggaṭṭhāne",
  "atk-s0508a26:424_3": "ṭhapentaṁ disvā satthu adhikārakammaṁ katvā taṁ ṭhānantaraṁ patthetvā yāvajīvaṁ kusalaṁ",
  "atk-s0508a26:424_4": "katvā devamanussesu saṁsaranto imasmiṁ buddhuppāde nālakagāme rūpasārībrāhmaṇiyā",
  "atk-s0508a26:424_5": "kucchimhi nibbatti, upasenotissa nāmaṁ ahosi. So vayappatto tayo vede uggahetvā satthu",
  "atk-s0508a26:424_6": "santike dhammaṁ sutvā paṭiladdhasaddho pabbajitvā upasampadāya ekavassiko “ariyagabbhaṁ",
  "atk-s0508a26:424_7": "vaḍḍhemī”ti ekaṁ kulaputtaṁ attano santike upasampādetvā tena saddhiṁ satthu santikaṁ",
  "atk-s0508a26:424_8": "gato. Satthārā cassa tassa avassikassa bhikkhuno saddhivihārikabhāvaṁ sutvā, “atilahuṁ",
  "atk-s0508a26:424_9": "kho tvaṁ, moghapurisa, bāhullāya āvatto”ti garahito. “Idānāhaṁ yadipi parisaṁ nissāya",
  "atk-s0508a26:424_10": "satthārā garahito, parisaṁyeva pana nissāya satthu pāsaṁsopi bhavissāmī”ti vipassanāya",
  "atk-s0508a26:424_11": "kammaṁ karonto nacirasseva arahattaṁ pāpuṇi. Tena vuttaṁ apadāne –",
  "atk-s0508a26:425": "“Padumuttaraṁ bhagavantaṁ, lokajeṭṭhaṁ narāsabhaṁ;",
  "atk-s0508a26:426": "Pabbhāramhi nisīdantaṁ, upagacchiṁ naruttamaṁ.",
  "atk-s0508a26:427": "“Kaṇikārapupphaṁ disvā, vaṇṭe chetvānahaṁ tadā;",
  "atk-s0508a26:428": "Alaṅkaritvā chattamhi, buddhassa abhiropayiṁ.",
  "atk-s0508a26:429": "“Piṇḍapātañca pādāsiṁ, paramannaṁ subhojanaṁ;",
  "atk-s0508a26:430": "Buddhena navame tattha, samaṇe aṭṭha bhojayiṁ.",
  "atk-s0508a26:431": "“Anumodi mahāvīro, sayambhū aggapuggalo;",
  "atk-s0508a26:432": "Iminā chattadānena, paramannapavecchanā.",
  "atk-s0508a26:433": "“Tena cittappasādena, sampattimanubhossasi;",
  "atk-s0508a26:434": "Chattiṁsakkhattuṁ devindo, devarajjaṁ karissati.",
  "atk-s0508a26:435": "“Ekavīsatikkhattuñca, cakkavattī bhavissati;",
  "atk-s0508a26:436": "Padesarajjaṁ vipulaṁ, gaṇanāto asaṅkhiyaṁ.",
  "atk-s0508a26:437": "“Satasahassito kappe, okkākakulasambhavo;",
  "atk-s0508a26:438": "Gotamo nāma gottena, satthā loke bhavissati.",
  "atk-s0508a26:439": "“Sāsane dibbamānamhi, manussattaṁ gamissati;",
  "atk-s0508a26:440": "Tassa dhammesu dāyādo, oraso dhammanimmito.",
  "atk-s0508a26:441": "“Upasenoti nāmena, hessati satthu sāvako;",
  "atk-s0508a26:442": "Samantapāsādikattā, aggaṭṭhāne ṭhapessati.",
  "atk-s0508a26:443": "“Carimaṁ vattate mayhaṁ, bhavā sabbe samūhatā;",
  "atk-s0508a26:444": "Dhāremi antimaṁ dehaṁ, jetvā māraṁ savāhanaṁ.",
  "atk-s0508a26:445": "“Paṭisambhidā catasso…pe… kataṁ buddhassa sāsana”nti.",
  "atk-s0508a26:446_0": "Arahattaṁ pana patvā sayampi sabbe dhutaṅgadhamme samādāya vattati, aññepi tadatthāya",
  "atk-s0508a26:446_1": "samādapeti, tena naṁ bhagavā samantapāsādikānaṁ aggaṭṭhāne ṭhapesi. So aparena samayena",
  "atk-s0508a26:446_2": "kosambiyaṁ kalahe uppanne bhikkhusaṅghe ca dvidhābhūte ekena bhikkhunā taṁ kalahaṁ",
  "atk-s0508a26:446_3": "parivajjitukāmena “etarahi kho kalaho uppanno, saṅgho dvidhābhūto, kathaṁ nu kho",
  "atk-s0508a26:446_4": "mayā paṭipajjitabba”nti puṭṭho vivekavāsato paṭṭhāya tassa paṭipattiṁ kathento –",
  "atk-s0508a26:447": "577.",
  "atk-s0508a26:448": "“Vivittaṁ appanigghosaṁ, vāḷamiganisevitaṁ;",
  "atk-s0508a26:449": "Seve senāsanaṁ bhikkhu, paṭisallānakāraṇā.",
  "atk-s0508a26:450": "578.",
  "atk-s0508a26:451": "“Saṅkārapuñjā āhatvā, susānā rathiyāhi ca;",
  "atk-s0508a26:452": "Tato saṅghāṭikaṁ katvā, lūkhaṁ dhāreyya cīvaraṁ.",
  "atk-s0508a26:453": "579.",
  "atk-s0508a26:454": "“Nīcaṁ manaṁ karitvāna, sapadānaṁ kulā kulaṁ;",
  "atk-s0508a26:455": "Piṇḍikāya care bhikkhu, guttadvāro susaṁvuto.",
  "atk-s0508a26:456": "580.",
  "atk-s0508a26:457": "“Lūkhenapi vā santusse, nāññaṁ patthe rasaṁ bahuṁ;",
  "atk-s0508a26:458": "Rasesu anugiddhassa, jhāne na ramatī mano.",
  "atk-s0508a26:459": "581.",
  "atk-s0508a26:460": "“Appiccho ceva santuṭṭho, pavivitto vase muni;",
  "atk-s0508a26:461": "Asaṁsaṭṭho gahaṭṭhehi, anāgārehi cūbhayaṁ.",
  "atk-s0508a26:462": "582.",
  "atk-s0508a26:463": "“Yathā jaḷo va mūgo va, attānaṁ dassaye tathā;",
  "atk-s0508a26:464": "Nātivelaṁ sambhāseyya, saṅghamajjhamhi paṇḍito.",
  "atk-s0508a26:465": "583.",
  "atk-s0508a26:466": "“Na so upavade kañci, upaghātaṁ vivajjaye;",
  "atk-s0508a26:467": "Saṁvuto pātimokkhasmiṁ, mattaññū cassa bhojane.",
  "atk-s0508a26:468": "584. “Suggahītanimittassa, cittassuppādakovido.",
  "atk-s0508a26:469": "Samathaṁ anuyuñjeyya, kālena ca vipassanaṁ.",
  "atk-s0508a26:470": "585.",
  "atk-s0508a26:471": "“Vīriyasātaccasampanno, yuttayogo sadā siyā;",
  "atk-s0508a26:472": "Na ca appatvā dukkhantaṁ, vissāsaṁ eyya paṇḍito.",
  "atk-s0508a26:473": "586.",
  "atk-s0508a26:474": "“Evaṁ viharamānassa, suddhikāmassa bhikkhuno;",
  "atk-s0508a26:475": "Khīyanti āsavā sabbe, nibbutiñcādhigacchatī”ti. –",
  "atk-s0508a26:476": "Imā gāthā abhāsi.",
  "atk-s0508a26:477_0": "Tattha vivittanti, janavivittaṁ suññaṁ araññādiṁ. Appanigghosanti, nissaddaṁ saddasaṅghaṭṭanarahitaṁ.",
  "atk-s0508a26:477_1": "Vāḷamiganisevitanti, sīhabyagghadīpivāḷamigehi caritaṁ. Imināpi janavivekaṁyeva dasseti",
  "atk-s0508a26:477_2": "pantasenāsanabhāvadīpanato. Senāsananti, sayituṁ āsayituñca yuttabhāvena vasanaṭṭhānaṁ",
  "atk-s0508a26:477_3": "idha senāsananti adhippetaṁ. Paṭisallānakāraṇāti, paṭisallānanimittaṁ, nānārammaṇato",
  "atk-s0508a26:477_4": "nivattetvā kammaṭṭhāneyeva cittassa paṭi paṭi sammadeva allīyanatthaṁ.",
  "atk-s0508a26:478_0": "Evaṁ bhāvanānurūpaṁ senāsanaṁ niddisanto senāsane santosaṁ dassetvā idāni cīvarādīsupi",
  "atk-s0508a26:478_1": "taṁ dassetuṁ “saṁkārapuñjā”tiādi vuttaṁ. Tattha saṁkārapuñjāti saṁkārānaṁ puñjaṁ",
  "atk-s0508a26:478_2": "saṁkārapuñjaṁ, tato kacavaraṭṭhānā. Āhatvāti āharitvā. Tatoti tathā āhaṭacoḷakkhaṇḍehi.",
  "atk-s0508a26:478_3": "Karaṇe hi idaṁ nissakkavacanaṁ lūkhanti satthalūkharajanalūkhādinā lūkhaṁ avaṇṇāmaṭṭhaṁ.",
  "atk-s0508a26:478_4": "Dhāreyyāti nivāsanādivasena parihareyya, etena cīvarasantosaṁ vadati.",
  "atk-s0508a26:479_0": "Nīca manaṁ karitvānāti “antamidaṁ, bhikkhave, jīvikāna”ntiādikaṁ sugatovādaṁ anussaritvā",
  "atk-s0508a26:479_1": "nihatamānadappaṁ cittaṁ katvā. Sapadānanti gharesu avakhaṇḍarahitaṁ; anugharanti",
  "atk-s0508a26:479_2": "attho. Tenāha “kulā kula”nti. Kulā kulanti kulato kulaṁ, kulānupubbiyā gharapaṭipāṭiyāti",
  "atk-s0508a26:479_3": "attho. Piṇḍikāyāti missakabhikkhāya, iminā piṇḍapātasantosaṁ vadati. Guttadvāroti",
  "atk-s0508a26:479_4": "supihitacakkhādidvāro. Susaṁvutoti hatthakukkuccādīnaṁ abhāvena suṭṭhu saṁvuto.",
  "atk-s0508a26:480_0": "Lūkhenapi vāti apisaddo samuccaye, vā-saddo vikappe. Ubhayenapi lūkhenapi appenapi",
  "atk-s0508a26:480_1": "yena kenaci sulabhena itarītarena santusse samaṁ sammā tusseyya. Tenāha “nāññaṁ patthe",
  "atk-s0508a26:480_2": "rasaṁ bahu”nti. Nāññaṁ patthe rasaṁ bahunti attanā yathāladdhato aññaṁ madhurādirasaṁ",
  "atk-s0508a26:480_3": "bahuṁ paṇītañca na pattheyya na piheyya, iminā gilānapaccayepi santoso dassito hoti.",
  "atk-s0508a26:480_4": "Rasesu gedhavāraṇatthaṁ pana kāraṇaṁ vadanto rasesu anugiddhassa, jhāne na ramatī",
  "atk-s0508a26:480_5": "mano”ti āha. Indriyasaṁvarampi aparipūrentassa kuto vikkhittacittasamādhānanti adhippāyo.",
  "atk-s0508a26:481_0": "Evaṁ catūsu paccayesu sallekhapaṭipattiṁ dassetvā idāni avasiṭṭhakathāvatthūni dassetuṁ",
  "atk-s0508a26:481_1": "“appiccho cevā”tiādi vuttaṁ. Tattha appicchoti, aniccho catūsu paccayesu icchārahito,",
  "atk-s0508a26:481_2": "tena catubbidhapaccayesu taṇhuppādavikkhambhanamāha. Santuṭṭhoti, catūsu paccayesu",
  "atk-s0508a26:481_3": "yathālābhasantosādinā santuṭṭho. Yo hi –",
  "atk-s0508a26:482": "“Atītaṁ nānusoceyya, nappajappeyyanāgataṁ;",
  "atk-s0508a26:483": "Paccuppannena yāpeyya, so ‘santuṭṭho’ti pavuccatī”ti.",
  "atk-s0508a26:484_0": "Pavivittoti gaṇasaṅgaṇikaṁ pahāya kāyena pavivitto vūpakaṭṭho. Cittavivekādike hi",
  "atk-s0508a26:484_1": "parato vakkhati. Vaseti sabbattha yojetabbaṁ. Moneyyadhammasamannāgamena muni. Asaṁsaṭṭhoti",
  "atk-s0508a26:484_2": "dassanasavanasamullapanasambhogakāyasaṁsaggānaṁ abhāvena asaṁsaṭṭho yathāvuttasaṁsaggarahito.",
  "atk-s0508a26:484_3": "Ubhayanti, gahaṭṭhehi anāgārehi cāti ubhayehipi asaṁsaṭṭho. Karaṇe hi idaṁ paccattavacanaṁ.",
  "atk-s0508a26:485_0": "Attānaṁ dassaye tathāti ajaḷo amūgopi samāno yathā jaḷo vā mūgo vā, tathā attānaṁ",
  "atk-s0508a26:485_1": "dasseyya, etena pāgabbiyappahānamāha. Jaḷo va mūgo vāti ca gāthāsukhatthaṁ rassattaṁ",
  "atk-s0508a26:485_2": "kataṁ, samuccayattho ca vāsaddo. Nātivelaṁ sambhāseyyāti ativelaṁ atikkantapamāṇaṁ",
  "atk-s0508a26:485_3": "na bhāseyya, mattabhāṇī assāti attho. Saṅghamajjhamhīti bhikkhusaṅghe, janasamūhe vā.",
  "atk-s0508a26:486_0": "Na so upavade kañcīti so yathāvuttapaṭipattiko bhikkhu hīnaṁ vā majjhimaṁ vā ukkaṭṭhaṁ",
  "atk-s0508a26:486_1": "vā yaṁkiñci na vācāya upavadeyya. Upaghātaṁ vivajjayeti kāyena upaghātaṁ pariviheṭhanaṁ",
  "atk-s0508a26:486_2": "vajjeyya. Saṁvuto pātimokkhasminti pātimokkhamhi pātimokkhasaṁvarasīle saṁvuto assa,",
  "atk-s0508a26:486_3": "pātimokkhasaṁvarena pihitakāyavāco siyāti attho. Mattaññū cassa bhojaneti pariyesanapaṭiggahaṇaparibhogavissajjanesu",
  "atk-s0508a26:486_4": "bhojane pamāṇaññū siyā.",
  "atk-s0508a26:487_0": "Suggahītanimittassāti “evaṁ me manasi karoto cittaṁ samāhitaṁ ahosī”ti tadākāraṁ",
  "atk-s0508a26:487_1": "sallakkhento suṭṭhu gahitasamādhinimitto assa. “Suggahītanimitto so”tipi pāṭho, so",
  "atk-s0508a26:487_2": "yogīti attho. Cittassuppādakovidoti evaṁ bhāvayato cittaṁ līnaṁ hoti, “evaṁ uddhata”nti",
  "atk-s0508a26:487_3": "līnassa uddhatassa ca cittassa uppattikāraṇe kusalo assa. Līne hi citte dhammavicayavīriyapītisambojjhaṅgā",
  "atk-s0508a26:487_4": "bhāvetabbā, uddhate passaddhisamādhiupekkhāsambojjhaṅgā. Satisambojjhaṅgo pana sabbattha",
  "atk-s0508a26:487_5": "icchitabbo. Tenāha bhagavā – “yasmiñca kho, bhikkhave, samaye līnaṁ cittaṁ hoti,",
  "atk-s0508a26:487_6": "kālo tasmiṁ samaye dhammavicayasambojjhaṅgassa bhāvanāyā”tiādi. Samathaṁ anuyuñjeyyāti",
  "atk-s0508a26:487_7": "samathabhāvanaṁ bhāveyya, anuppannaṁ samādhiṁ uppādeyya, uppannañca yāva vasībhāvappatti,",
  "atk-s0508a26:487_8": "tāva vaḍḍheyya byūheyyāti attho. Kālena ca vipassananti yathāladdhaṁ samādhiṁ nikantiyā",
  "atk-s0508a26:487_9": "apariyādānena hānabhāgiyaṁ ṭhitibhāgiyaṁ vā akatvā nibbedhabhāgiyaṁva katvā kālena",
  "atk-s0508a26:487_10": "vipassanañca anuyuñjeyya. Atha vā kālena ca vipassananti samathaṁ anuyuñjanto tassa",
  "atk-s0508a26:487_11": "thirībhūtakāle saṅkocaṁ anāpajjitvā ariyamaggādhigamāya vipassanaṁ anuyuñjeyya. Yathāha –",
  "atk-s0508a26:488": "“Atha vā samādhilābhena, vivittasayanena vā;",
  "atk-s0508a26:489": "Bhikkhu vissāsamāpādi, appatto āsavakkhaya”nti. ;",
  "atk-s0508a26:490_0": "Tena vuttaṁ – “vīriyasātaccasampanno”tiādi. Satatabhāvo sātaccaṁ, vīriyassa sātaccaṁ,",
  "atk-s0508a26:490_1": "tena sampanno samannāgato, satatapavattavīriyo, niccapaggahitavīriyoti attho. Yuttayogo",
  "atk-s0508a26:490_2": "sadā siyāti sabbakālaṁ bhāvanānuyutto siyā. Dukkhantanti vaṭṭadukkhassa antaṁ pariyosānaṁ",
  "atk-s0508a26:490_3": "nirodhaṁ nibbānaṁ appatvā vissāsaṁ na eyya na gaccheyya. “Ahaṁ parisuddhasīlo jhānalābhī",
  "atk-s0508a26:490_4": "abhiññālābhī vipassanaṁ matthakaṁ pāpetvā ṭhito”ti vā vissaṭṭho na bhaveyyāti attho.",
  "atk-s0508a26:491_0": "Evaṁ viharamānassāti, evaṁ vivittasenāsanasevanādinā vipassanāvasena yuttayogatāpariyosānena",
  "atk-s0508a26:491_1": "vidhinā viharantassa. Suddhikāmassāti, ñāṇadassanavisuddhiṁ accantavisuddhiṁ nibbānaṁ",
  "atk-s0508a26:491_2": "arahattañca icchantassa. Saṁsāre bhayassa ikkhato bhikkhuno, kāmāsavādayo sabbe āsavā",
  "atk-s0508a26:491_3": "khīyanti khayaṁ abbhatthaṁ gacchanti, tesaṁ khayagamaneneva saupādisesaanupādisesapabhedaṁ",
  "atk-s0508a26:491_4": "duvidhampi nibbānaṁ adhigacchati pāpuṇāti.",
  "atk-s0508a26:492": "Evaṁ thero tassa bhikkhuno ovādadānāpadesena attanā tathāpaṭipannabhāvaṁ dīpento aññaṁ byākāsi.",
  "atk-s0508a26:493": "Vaṅgantaputtaupasenattheragāthāvaṇṇanā niṭṭhitā.",
  "atk-s0508a26:494": "7. (Apara)-gotamattheragāthāvaṇṇanā",
  "atk-s0508a26:495_0": "Vijāneyya sakaṁ atthantiādikā āyasmato aparassa gotamattherassa gāthā. Kā uppatti?",
  "atk-s0508a26:495_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā",
  "atk-s0508a26:495_2": "amhākaṁ bhagavato uppattito puretarameva sāvatthiyaṁ udiccabrāhmaṇakule nibbattitvā",
  "atk-s0508a26:495_3": "vayappatto tiṇṇaṁ vedānaṁ pāragū hutvā, vādamaggaṁ uggahetvā attano vādassa upari",
  "atk-s0508a26:495_4": "uttariṁ vadantaṁ alabhanto tehi tehi viggāhikakathaṁ anuyutto vicarati. Atha amhākaṁ",
  "atk-s0508a26:495_5": "bhagavā loke uppajjitvā pavattitavaradhammacakko anupubbena yasādike veneyye vinetvā",
  "atk-s0508a26:495_6": "anāthapiṇḍikassa abhiyācanāya sāvatthiṁ upagacchi. Tadā satthu jetavanapaṭiggahe",
  "atk-s0508a26:495_7": "paṭiladdhasaddho satthāraṁ upasaṅkamitvā dhammaṁ sutvā pabbajjaṁ yāci. Satthā aññataraṁ",
  "atk-s0508a26:495_8": "piṇḍacārikaṁ bhikkhuṁ āṇāpesi – “bhikkhu, imaṁ pabbājehī”ti. So tena pabbājiyamāno",
  "atk-s0508a26:495_9": "khuraggeyeva arahattaṁ pāpuṇitvā kosalajanapadaṁ gantvā tattha ciraṁ vasitvā puna",
  "atk-s0508a26:495_10": "sāvatthiṁ paccāgami. Taṁ bahū ñātakā brāhmaṇamahāsālā upasaṅkamitvā payirupāsitvā",
  "atk-s0508a26:495_11": "nisinnā “imasmiṁ loke bahū samaṇabrāhmaṇā saṁsāre suddhivādā, tesu katamesaṁ nu kho",
  "atk-s0508a26:495_12": "vādo niyyāniko, kathaṁ paṭipajjanto saṁsārato sujjhatī”ti pucchiṁsu. Thero tesaṁ",
  "atk-s0508a26:495_13": "tamatthaṁ pakāsento –",
  "atk-s0508a26:496": "587.",
  "atk-s0508a26:497": "“Vijāneyya sakaṁ atthaṁ, avalokeyyātha pāvacanaṁ;",
  "atk-s0508a26:498": "Yañcettha assa patirūpaṁ, sāmaññaṁ ajjhūpagatassa.",
  "atk-s0508a26:499": "588.",
  "atk-s0508a26:500": "“Mittaṁ idha ca kalyāṇaṁ, sikkhā vipulaṁ samādānaṁ;",
  "atk-s0508a26:501": "Sussūsā ca garūnaṁ, etaṁ samaṇassa patirūpaṁ.",
  "atk-s0508a26:502": "589.",
  "atk-s0508a26:503": "“Buddhesu sagāravatā, dhamme apaciti yathābhūtaṁ;",
  "atk-s0508a26:504": "Saṅghe ca cittīkāro, etaṁ samaṇassa patirūpaṁ.",
  "atk-s0508a26:505": "590.",
  "atk-s0508a26:506": "“Ācāragocare yutto, ājīvo sodhito agārayho;",
  "atk-s0508a26:507": "Cittassa ca saṇṭhapanaṁ, etaṁ samaṇassa patirūpaṁ.",
  "atk-s0508a26:508": "591.",
  "atk-s0508a26:509": "“Cārittaṁ atha vārittaṁ, iriyāpathiyaṁ pasādaniyaṁ;",
  "atk-s0508a26:510": "Adhicitte ca āyogo, etaṁ samaṇassa patirūpaṁ.",
  "atk-s0508a26:511": "592.",
  "atk-s0508a26:512": "“Āraññakāni senāsanāni, pantāni appasaddāni;",
  "atk-s0508a26:513": "Bhajitabbāni muninā, etaṁ samaṇassa patirūpaṁ.",
  "atk-s0508a26:514": "593.",
  "atk-s0508a26:515": "“Sīlañca bāhusaccañca, dhammānaṁ pavicayo yathābhūtaṁ;",
  "atk-s0508a26:516": "Saccānaṁ abhisamayo, etaṁ samaṇassa patirūpaṁ.",
  "atk-s0508a26:517": "594.",
  "atk-s0508a26:518": "“Bhāveyya ca aniccanti, anattasaññaṁ asubhasaññañca;",
  "atk-s0508a26:519": "Lokamhi ca anabhiratiṁ, etaṁ samaṇassa patirūpaṁ.",
  "atk-s0508a26:520": "595.",
  "atk-s0508a26:521": "“Bhāveyya ca bojjhaṅge, iddhipādāni indriyāni balāni;",
  "atk-s0508a26:522": "Aṭṭhaṅgamaggamariyaṁ, etaṁ samaṇassa patirūpaṁ.",
  "atk-s0508a26:523": "596.",
  "atk-s0508a26:524": "“Taṇhaṁ pajaheyya muni, samūlake āsave padāleyya;",
  "atk-s0508a26:525": "Vihareyya vippamutto, etaṁ samaṇassa patirūpa”nti. –",
  "atk-s0508a26:526": "Imā gāthā abhāsi.",
  "atk-s0508a26:527_0": "Tattha vijāneyya sakaṁ atthanti, viññūjātiko puriso attano atthaṁ yāthāvato vicāretvā",
  "atk-s0508a26:527_1": "jāneyya. Vicārento ca avalokeyyātha pāvacanaṁ idha loke puthusamaṇabrāhmaṇehi sammāsambuddhena",
  "atk-s0508a26:527_2": "ca pavuttaṁ pāvacanaṁ, samayo. Tattha yaṁ niyyānikaṁ, taṁ olokeyya paññācakkhunā",
  "atk-s0508a26:527_3": "passeyya. Ime hi nānātitthiyā samaṇabrāhmaṇā anicce “nicca”nti, anattani “attā”ti,",
  "atk-s0508a26:527_4": "asuddhimaggañca “suddhimaggo”ti micchābhinivesino aññamaññañca viruddhavādā, tasmā",
  "atk-s0508a26:527_5": "nesaṁ vādo aniyyāniko. Sammāsambuddho pana “sabbe saṅkhārā aniccā, sabbe dhammā anattā,",
  "atk-s0508a26:527_6": "santaṁ nibbāna”nti sayambhūñāṇena yathābhūtaṁ abbhaññāya pavedeti, tasmā “tassa vādo",
  "atk-s0508a26:527_7": "niyyāniko”ti satthu sāsanamahantataṁ olokeyyāti attho. Yañcettha assa patirūpaṁ,",
  "atk-s0508a26:527_8": "sāmaññaṁ ajjhūpagatassāti, sāmaññaṁ samaṇabhāvaṁ pabbajjaṁ upagatassa kulaputtassa",
  "atk-s0508a26:527_9": "yaṁ ettha sāsane pabbajitabhāve vā patirūpaṁ yuttarūpaṁ sāruppaṁ assa siyā, tampi apalokeyya.",
  "atk-s0508a26:528_0": "Kiṁ pana tanti āha “mittaṁ idha ca kalyāṇa”ntiādi. Imasmiṁ sāsane kalyāṇamittaṁ seviyamānaṁ",
  "atk-s0508a26:528_1": "samaṇassa patirūpanti yojanā. Esa nayo itaresupi. Kalyāṇamittañhi nissāya akusalaṁ",
  "atk-s0508a26:528_2": "pajahati, kusalaṁ bhāveti, suddhamattānaṁ pariharati. Sikkhā vipulaṁ samādānanti",
  "atk-s0508a26:528_3": "vipulaṁ sikkhāsamādānaṁ, mahatiyā nibbānāvahāya adhisīlādisikkhāya anuṭṭhānanti attho.",
  "atk-s0508a26:528_4": "Sussūsā ca garūnanti garūnaṁ ācariyupajjhāyādīnaṁ kalyāṇamittānaṁ ovādassa sotukamyatā",
  "atk-s0508a26:528_5": "pāricariyā ca. Etanti kalyāṇamittasevanādi.",
  "atk-s0508a26:529_0": "Buddhesu sagāravatāti sabbaññubuddhesu “sammāsambuddho bhagavā”ti gāravayogo garucittīkāro.",
  "atk-s0508a26:529_1": "Dhamme apaciti yathābhūtanti ariyadhamme yāthāvato apacāyanaṁ ādarena abhipūjanaṁ.",
  "atk-s0508a26:529_2": "Saṅgheti ariyasaṅghe. Cittīkāroti sakkāro sammānanaṁ. Etanti ratanattayagarukaraṇaṁ.",
  "atk-s0508a26:530_0": "Ācāragocare yuttoti kāyikavācasikavītikkamanasaṅkhātaṁ anācāraṁ, piṇḍapātādīnaṁ atthāya",
  "atk-s0508a26:530_1": "upasaṅkamituṁ ayuttaṭṭhānabhūtaṁ vesiyādiagocarañca pahāya kāyikavācasikaavītikkamanasaṅkhātena",
  "atk-s0508a26:530_2": "ācārena piṇḍapātādīnaṁ atthāya upasaṅkamituṁ yuttaṭṭhānabhūtena gocarena ca yutto",
  "atk-s0508a26:530_3": "sampanno, sampannaācāragocaroti attho. Ājīvo sodhitoti veḷudānādiṁ buddhapaṭikuṭṭhaṁ",
  "atk-s0508a26:530_4": "anesanaṁ pahāya anavajjuppāde paccaye sevantassa ājīvo sodhito hoti suvisuddho, sodhitattā",
  "atk-s0508a26:530_5": "eva agārayho viññūhi. Cittassa ca saṇṭhapananti yathā cakkhādidvārehi rūpādiārammaṇesu",
  "atk-s0508a26:530_6": "abhijjhādayo nappavattanti, evaṁ diṭṭhe diṭṭhamattādivasena cittassa sammā ṭhapanaṁ.",
  "atk-s0508a26:530_7": "Etanti ācāragocarasampatti ājīvapārisuddhi indriyesu guttadvāratāti etaṁ tayaṁ.",
  "atk-s0508a26:531_0": "Cārittanti caritvā paripūretabbasīlaṁ. Vārittanti viratiyā akaraṇena paripūretabbasīlaṁ.",
  "atk-s0508a26:531_1": "Iriyāpathiyaṁ pasādaniyanti paresaṁ pasādāvahaṁ ākappasampattinimittaṁ iriyāpathanissitaṁ",
  "atk-s0508a26:531_2": "sampajaññaṁ. Adhicitte ca āyogoti samathavipassanāsu anuyogo bhāvanā.",
  "atk-s0508a26:532": "Āraññakānīti araññe pariyāpannāni. Pantānīti vivittāni.",
  "atk-s0508a26:533_0": "Sīlanti catupārisuddhisīlaṁ. Heṭṭhā hi bhinditvā vuttaṁ, idha abhinditvā vadati.",
  "atk-s0508a26:533_1": "Bāhusaccanti bahussutabhāvo. So hi bhāvanānuyogassa bahukāro, bojjhaṅgakosallaanuttarasītibhāvaadhicittayuttatādīsu",
  "atk-s0508a26:533_2": "sammā pavicayabahulassa samathavipassanānuyogo sampajjati. Dhammānaṁ pavicayo yathābhūtanti",
  "atk-s0508a26:533_3": "rūpārūpadhammānaṁ aviparītasalakkhaṇato sāmaññalakkhaṇato ca parivīmaṁsā. Iminā adhipaññādhammavipassanamāha.",
  "atk-s0508a26:533_4": "Saccānaṁ abhisamayoti dukkhādīnaṁ ariyasaccānaṁ pariññābhisamayādivasena paṭivedho.",
  "atk-s0508a26:534_0": "Svāyaṁ saccābhisamayo yathā hoti, taṁ dassetuṁ “bhāveyyā”tiādi vuttaṁ. Tattha bhāveyya",
  "atk-s0508a26:534_1": "ca aniccanti “sabbe saṅkhārā aniccā”tiādinā avibhāgato “yaṁ kiñci rūpaṁ atītānāgatapaccuppanna”ntiādinā",
  "atk-s0508a26:534_2": "vibhāgato vā sabbasaṅkhāresu aniccasaññaṁ bhāveyya uppādeyya ceva vaḍḍheyya cāti",
  "atk-s0508a26:534_3": "attho. Anattasaññanti, “sabbe dhammā anattā”ti pavattaṁ anattasaññañca bhāveyyāti",
  "atk-s0508a26:534_4": "yojanā. Evaṁ sesesupi. Asubhasaññanti, karajakāye sabbasmimpi vā tebhūmakasaṅkhāre",
  "atk-s0508a26:534_5": "kilesāsucipaggharaṇato “asubhā”ti pavattasaññaṁ. Dukkhasaññāparivārā hi ayaṁ, eteneva",
  "atk-s0508a26:534_6": "cettha dukkhasaññāpi gahitāti veditabbaṁ. Lokamhi ca anabhiratinti sabbaloke tebhūmakesu",
  "atk-s0508a26:534_7": "saṅkhāresu anābhiratisaññaṁ. Etena ādīnavānupassanaṁ nibbidānupassanañca vadati.",
  "atk-s0508a26:535_0": "Evaṁ pana vipassanābhāvanaṁ anuyutto taṁ ussukkāpento ime dhamme vaḍḍheyyāti dassento",
  "atk-s0508a26:535_1": "“bhāveyya ca bojjhaṅge”ti gāthamāha. Tassattho – bodhiyā satiādisattavidhadhammasāmaggiyā,",
  "atk-s0508a26:535_2": "bodhissa vā taṁsamaṅgino puggalassa aṅgāti bojjhaṅgā, satiādayo dhammā. Te satiādike",
  "atk-s0508a26:535_3": "sattabojjhaṅge, chandaādīni cattāri iddhipādāni, saddhādīni pañcindriyāni, saddhādīniyeva",
  "atk-s0508a26:535_4": "pañca balāni, sammādiṭṭhiādīnaṁ vasena aṭṭhaṅgaariyamaggañca. Ca-saddena satipaṭṭhānāni",
  "atk-s0508a26:535_5": "sammappadhānāni ca gahitānīti sabbepi sattatiṁsappabhede bodhipakkhiyadhamme bhāveyya",
  "atk-s0508a26:535_6": "uppādeyya ceva vaḍḍheyya ca. Tattha yadetesaṁ paṭhamamaggakkhaṇe uppādanaṁ, uparimaggakkhaṇe",
  "atk-s0508a26:535_7": "ca vaḍḍhanaṁ, etaṁ samaṇassa bhikkhuno sāruppanti.",
  "atk-s0508a26:536_0": "Evaṁ bodhipakkhiyasattatiṁsadhamme bhāvento yathā maggasaccaṁ bhāvanābhisamayavasena",
  "atk-s0508a26:536_1": "abhisameti, evaṁ samudayasaccaṁ pahānābhisamayavasena, nirodhasaccaṁ sacchikiriyābhisamayavasena",
  "atk-s0508a26:536_2": "abhisametīti dassento “taṇhaṁ pajaheyyā”ti osānagāthamāha. Tattha taṇhaṁ pajaheyyāti,",
  "atk-s0508a26:536_3": "kāmataṇhādipabhedaṁ sabbaṁ taṇhaṁ ariyamaggena anavasesato samucchindeyya, monaṁ",
  "atk-s0508a26:536_4": "vuccati ñāṇaṁ, tena samannāgatattā muni. Samūlake āsave padāleyyāti kāmarāgānusayādisamūlake",
  "atk-s0508a26:536_5": "kāmāsavādike sabbepi āsave bhindeyya samucchindeyya. Vihareyya vippamuttoti evaṁ",
  "atk-s0508a26:536_6": "sabbaso kilesānaṁ pahīnattā sabbadhi vimutto sabbūpadhipaṭinissaggaṁ nirodhaṁ nibbānaṁ",
  "atk-s0508a26:536_7": "sacchikatvā vihareyya. Etanti yadetaṁ viharaṇaṁ, etaṁ samaṇassa samitapāpassa bhikkhuno",
  "atk-s0508a26:536_8": "patirūpaṁ sāruppanti attho.",
  "atk-s0508a26:537_0": "Evaṁ thero samaṇasāruppapaṭipattikittanamukhena sāsanassa niyyānikabhāvaṁ tabbilomato",
  "atk-s0508a26:537_1": "bāhirakasamayassa aniyyānikatañca vibhāvesi. Taṁ sutvā te brāhmaṇamahāsālā sāsane",
  "atk-s0508a26:537_2": "abhippasannā saraṇādīsu patiṭṭhahiṁsu.",
  "atk-s0508a26:538": "(Apara)-gotamattheragāthāvaṇṇanā niṭṭhitā.",
  "atk-s0508a26:539": "Dasakanipātavaṇṇanā niṭṭhitā."
}