{
  "tika-s0403t38:0": "6. Abyākatavaggo",
  "tika-s0403t38:1": "1-2. Abyākatasuttādivaṇṇanā",
  "tika-s0403t38:2_0": "54-55. Chaṭṭhavaggassa paṭhamaṁ suviññeyyameva. Dutiye atīte attabhāve nibbattakaṁ",
  "tika-s0403t38:2_1": "kammanti ‘‘purimakammabhavasmiṁ moho avijjā, āyūhanā saṅkhārā, nikanti taṇhā, upagamanaṁ",
  "tika-s0403t38:2_2": "upādānaṁ, cetanā bhavo’’ti evamāgataṁ saparikkhāraṁ pañcavidhaṁ kammavaṭṭamāha. Etarahi",
  "tika-s0403t38:2_3": "me attabhāvo na siyāti viññāṇanāmarūpasaḷāyatanaphassavedanāsahitaṁ paccuppannaṁ",
  "tika-s0403t38:2_4": "pañcavidhaṁ vipākavaṭṭamāha. Yaṁ atthikanti yaṁ paramatthato vijjamānakaṁ. Tenāha",
  "tika-s0403t38:2_5": "‘‘bhūta’’nti. Tañhi paccayanibbattatāya ‘‘bhūta’’nti vuccati. Taṁ pajahāmīti tappaṭibaddhacchandarāgappahānena",
  "tika-s0403t38:2_6": "tato eva āyatiṁ anuppattidhammatāpādanavasena pajahāmi pariccajāmi. Haritantanti",
  "tika-s0403t38:2_7": "(ma. ni. aṭṭha. 1.303) haritameva. Anta-saddena padavaḍḍhanaṁ kataṁ yathā ‘‘vanantaṁ",
  "tika-s0403t38:2_8": "suttanta’’nti, allatiṇādīni āgamma nibbāyatīti attho. Pathantanti mahāmaggaṁ. Selantanti",
  "tika-s0403t38:2_9": "pabbataṁ. Udakantanti udakaṁ. Ramaṇīyaṁ vā bhūmibhāganti tiṇagumbādirahitaṁ vivittaṁ",
  "tika-s0403t38:2_10": "abbhokāsabhūmibhāgaṁ. Anāhārāti apaccayā nirupādānā. Sesamettha uttānameva.",
  "tika-s0403t38:3": "Abyākatasuttādivaṇṇanā niṭṭhitā.",
  "tika-s0403t38:4": "3. Tissabrahmāsuttavaṇṇanā",
  "tika-s0403t38:5_0": "56. Tatiye vivittāni tādisāni pana pariyantāni atidūrāni hontīti āha ‘‘antimapariyantimānī’’ti.",
  "tika-s0403t38:5_1": "Ante bhavāni antimāni, antimāniyeva pariyantimāni. Ubhayenapi atidūrataṁ dasseti.",
  "tika-s0403t38:5_2": "Samannāhāre ṭhapayamānoti indriyaṁ samākārena vattento indriyasamataṁ paṭipādento",
  "tika-s0403t38:5_3": "nāma hoti. Vipassanācittasampayutto samādhi, satipi saṅkhāranimittāvirahe niccanimittādivirahato",
  "tika-s0403t38:5_4": "‘‘animitto’’ti vuccatīti āha ‘‘animittanti balavavipassanāsamādhi’’nti.",
  "tika-s0403t38:6": "Tissabrahmāsuttavaṇṇanā niṭṭhitā.",
  "tika-s0403t38:7": "4-7. Sīhasenāpatisuttādivaṇṇanā",
  "tika-s0403t38:8": "57-60. Catutthe kucchito ariyo kadariyo. Thaddhamacchariyasadisaṁ hi kucchitaṁ sabbanihīnaṁ natthi sabbakusalānaṁ ādibhūtassa nisedhanato. Sesamettha pañcamādīni ca uttānatthāneva.",
  "tika-s0403t38:9": "Sīhasenāpatisuttādivaṇṇanā niṭṭhitā.",
  "tika-s0403t38:10": "8. Pacalāyamānasuttavaṇṇanā",
  "tika-s0403t38:11_0": "61. Aṭṭhame ālokasaññaṁ manasi kareyyāsīti divā vā rattiṁ vā sūriyapajjotacandamaṇiādīnaṁ",
  "tika-s0403t38:11_1": "ālokaṁ ‘‘āloko’’ti manasi kareyyāsi. Idaṁ vuttaṁ hoti – sūriyacandālokādiṁ divā rattiñca",
  "tika-s0403t38:11_2": "upaladdhaṁ yathāladdhavaseneva manasi kareyyāsi, citte ṭhapeyyāsi. Yathā te subhāvitālokakasiṇassa",
  "tika-s0403t38:11_3": "viya kasiṇāloko yadicchakaṁ yāvadicchakañca so āloko rattiyaṁ upatiṭṭhati, yena tattha",
  "tika-s0403t38:11_4": "divāsaññaṁ ṭhapeyyāsi, divā viya vigatathinamiddhova bhaveyyāsīti. Tenāha ‘‘yathā",
  "tika-s0403t38:11_5": "divā tathā ratti’’nti. Iti vivaṭena cetasāti evaṁ apihitena cittena thinamiddhapidhānena",
  "tika-s0403t38:11_6": "apihitattā. Apariyonaddhenāti samantato anonaddhena asañchāditena. Sahobhāsanti sañāṇobhāsaṁ.",
  "tika-s0403t38:11_7": "Thinamiddhavinodanaālokopi vā hotu kasiṇālokopi vā parikammālokopi vā, upakkilesāloko",
  "tika-s0403t38:11_8": "viya sabboyaṁ āloko ñāṇasamuṭṭhānovāti. Yesaṁ akaraṇe puggalo mahājāniyo hoti, tāni",
  "tika-s0403t38:11_9": "avassaṁ kātabbāni. Yāni akātumpi vaṭṭanti, sati samavāye kātabbato tāni karaṇīyānīti",
  "tika-s0403t38:11_10": "āha ‘‘itarāni karaṇīyānī’’ti. Atha vā kattabbāni kammāni karaṇaṁ arahantīti karaṇīyāni.",
  "tika-s0403t38:11_11": "Itarāni kiccānītipi vadanti.",
  "tika-s0403t38:12_0": "Ādinayappavattā viggāhikakathāti ‘‘na tvaṁ imaṁ dhammavinayaṁ ājānāsi, ahaṁ imaṁ",
  "tika-s0403t38:12_1": "dhammavinayaṁ ājānāmi, kiṁ tvaṁ imaṁ dhammavinayaṁ ājānissasi, micchāpaṭipanno tvamasi,",
  "tika-s0403t38:12_2": "ahamasmi sammāpaṭipanno, sahitaṁ me, asahitaṁ te, purevacanīyaṁ pacchā avaca, pacchāvacanīyaṁ",
  "tika-s0403t38:12_3": "pure avaca, adhiciṇṇaṁ te viparāvattaṁ, āropito te vādo, niggahito tvamasi. Cara",
  "tika-s0403t38:12_4": "vādappamokkhāya, nibbeṭhehi vā sace pahosī’’ti (dī. ni. 1.18; ma. ni. 3.41) evaṁpavattā",
  "tika-s0403t38:12_5": "kathā. Tattha sahitaṁ meti (dī. ni. aṭṭha. 1.18) mayhaṁ vacanaṁ sahitaṁ siliṭṭhaṁ,",
  "tika-s0403t38:12_6": "atthayuttaṁ kāraṇayuttanti attho. Sahitanti vā pubbāparāviruddhaṁ. Asahitaṁ teti",
  "tika-s0403t38:12_7": "tuyhaṁ vacanaṁ asahitaṁ asiliṭṭhaṁ. Adhiciṇṇaṁ te viparāvattanti yaṁ tuyhaṁ dīgharattāciṇṇavasena",
  "tika-s0403t38:12_8": "suppaguṇaṁ, taṁ mayhaṁ ekavacaneneva viparāvattaṁ parivattitvā ṭhitaṁ, na kiñci jānāsīti",
  "tika-s0403t38:12_9": "attho. Āropito te vādoti mayā tava vāde doso āropito. Cara vādappamokkhāyāti dosamocanatthaṁ",
  "tika-s0403t38:12_10": "cara vicara, tattha tattha gantvā sikkhāti attho. Nibbeṭhehi vā sace pahosīti atha",
  "tika-s0403t38:12_11": "sayaṁ pahosi, idāni eva nibbeṭhehīti attho.",
  "tika-s0403t38:13_0": "Taṇhā sabbaso khīyanti etthāti taṇhāsaṅkhayo, tasmiṁ. Taṇhāsaṅkhayeti ca idaṁ visaye",
  "tika-s0403t38:13_1": "bhummanti āha ‘‘taṁ ārammaṇaṁ katvā’’ti. Vimuttacittatāyāti sabbasaṁkilesehi vippayuttacittatāya.",
  "tika-s0403t38:13_2": "Aparabhāge paṭipadā nāma ariyasaccābhisamayo. Sā sāsanacārigocarā paccattaṁ veditabbatoti",
  "tika-s0403t38:13_3": "āha ‘‘pubbabhāgappaṭipadaṁ saṁkhittena desethāti pucchatī’’ti. Akuppadhammatāya khayavayasaṅkhātaṁ",
  "tika-s0403t38:13_4": "antaṁ atītāti accantā, so eva aparihāyanasabhāvattā accantā niṭṭhā assāti accantaniṭṭhā.",
  "tika-s0403t38:13_5": "Tenāha ‘‘ekantaniṭṭho satataniṭṭhoti attho’’ti. Na hi paṭividdhassa lokuttaradhammassa",
  "tika-s0403t38:13_6": "dassannaṁ kuppannaṁ nāma atthi. Accantameva catūhi yogehi khemo etassa atthīti accantayogakkhemī.",
  "tika-s0403t38:13_7": "Maggabrahmacariyassa vusitattā tassa ca aparihāyanasabhāvattā accantaṁ brahmacārīti",
  "tika-s0403t38:13_8": "accantabrahmacārī. Tenāha ‘‘niccabrahmacārīti attho’’ti. Pariyosānanti maggabrahmacariyapariyapariyosānaṁ",
  "tika-s0403t38:13_9": "vaṭṭadukkhapariyosānañca.",
  "tika-s0403t38:14_0": "Pañcakkhandhāti pañcupādānakkhandhā. Sakkāyasabbañhi sandhāya idha ‘‘sabbe dhammā’’ti",
  "tika-s0403t38:14_1": "vuttaṁ vipassanāvisayassa adhippetattā. Tasmā āyatanadhātuyopi taggatikā eva daṭṭhabbā.",
  "tika-s0403t38:14_2": "Tenāha bhagavā ‘‘nālaṁ abhinivesāyā’’ti. Na yuttā abhinivesāya ‘‘etaṁ mama, eso me",
  "tika-s0403t38:14_3": "attā’’ti ajjhosānāya. ‘‘Alameva nibbindituṁ alaṁ virajjitu’’ntiādīsu (dī. ni. 2.272;",
  "tika-s0403t38:14_4": "saṁ. ni. 2.124, 128, 134, 143) viya alaṁ-saddo yuttatthopi hotīti āha ‘‘na yuttā’’ti.",
  "tika-s0403t38:14_5": "Sampajjantīti bhavanti. Yadipi ‘‘tatiyā catutthī’’ti idaṁ visuddhidvayaṁ abhiññāpaññā,",
  "tika-s0403t38:14_6": "tassa pana sapaccayanāmarūpadassanabhāvato sati ca paccayapariggahe sapaccayattā",
  "tika-s0403t38:14_7": "aniccanti, nāmarūpassa aniccatāya dukkhaṁ, dukkhañca anattāti atthato lakkhaṇattayaṁ",
  "tika-s0403t38:14_8": "supākaṭameva hotīti āha ‘‘aniccaṁ dukkhaṁ anattāti ñātapariññāya abhijānātī’’ti.",
  "tika-s0403t38:14_9": "Tatheva tīraṇapariññāyāti iminā aniccādibhāvena nālaṁ abhinivesāyāti nāmarūpassa",
  "tika-s0403t38:14_10": "upasaṁharati, na abhiññāpaññānaṁ sambhāradhammānaṁ. Purimāya hi atthato āpannaṁ lakkhaṇattayaṁ",
  "tika-s0403t38:14_11": "gaṇhāti salakkhaṇasallakkhaṇaparattā tassā. Dutiyāya sarūpato tassā lakkhaṇattayāropanavasena",
  "tika-s0403t38:14_12": "sammasanabhāvato. Ekacittakkhaṇikatāya abhinipātamattatāya ca appamattakampi. Rūpapariggahassa",
  "tika-s0403t38:14_13": "oḷārikabhāvato arūpapariggahaṁ dasseti. Dassento ca vedanāya āsannabhāvato, visesato",
  "tika-s0403t38:14_14": "sukhasārāgitāya, bhavassādagadhitamānasatāya ca therassa vedanāvasena nibbattetvā dasseti.",
  "tika-s0403t38:15_0": "Khayavirāgoti khayasaṅkhāto virāgo saṅkhārānaṁ palujjanā. Yaṁ āgamma sabbaso saṅkhārehi",
  "tika-s0403t38:15_1": "virajjanā hoti, taṁ nibbānaṁ accantavirāgo. Nirodhānupassimhipīti nirodhānupassipadepi.",
  "tika-s0403t38:15_2": "Eseva nayoti atidisitvā taṁ ekadesena vivaranto ‘‘nirodhopi hi…pe… duvidhoyevā’’ti",
  "tika-s0403t38:15_3": "āha. Khandhānaṁ pariccajanaṁ tappaṭibaddhakilesappahānavasenāti yenākārena vipassanā",
  "tika-s0403t38:15_4": "kilese pajahati, tenākārena taṁnimittakkhandhe ca pajahatīti vattabbataṁ arahatīti",
  "tika-s0403t38:15_5": "āha ‘‘sā hi…pe… vossajjatī’’ti. Ārammaṇatoti kiccasādhanavasena ārammaṇakaraṇato.",
  "tika-s0403t38:15_6": "Evañhi maggato aññesaṁ nibbānārammaṇānaṁ pakkhandanavossaggābhāvo siddhova hoti.",
  "tika-s0403t38:15_7": "Pariccajanena pakkhandanena cāti dvīhipi vā kāraṇehi. Soti maggo. Sabbesaṁ khandhānaṁ",
  "tika-s0403t38:15_8": "vossajjanaṁ tappaṭibaddhasaṁkilesappahānena daṭṭhabbaṁ. Yasmā vā vipassanācittaṁ",
  "tika-s0403t38:15_9": "pakkhandatīti maggasampayuttacittaṁ sandhāyāha. Maggo ca samucchedavasena kilese",
  "tika-s0403t38:15_10": "khandhe ca pariccajati, tasmā yathākkamaṁ vipassanāmaggānañca vasena pakkhandanapariccāgavossaggāpi",
  "tika-s0403t38:15_11": "veditabbā. Tadubhayasamaṅgīti vipassanāsamaṅgī maggasamaṅgī ca. ‘‘Aniccānupassanāya",
  "tika-s0403t38:15_12": "niccasaññaṁ pajahatī’’tiādivacanato (paṭi. ma. 1.52) hi yathā vipassanāya kilesānaṁ",
  "tika-s0403t38:15_13": "pariccāgappaṭinissaggo labbhati, evaṁ āyatiṁ tehi kilesehi uppādetabbakkhandhānampi",
  "tika-s0403t38:15_14": "pariccāgapaṭinissaggo vattabbo. Pakkhandanapaṭinissaggo pana magge labbhamānāya ekantakāraṇabhūtāya",
  "tika-s0403t38:15_15": "vuṭṭhānagāminivipassanāya vasena veditabbo. Magge pana tadubhayampi ñāyāgatameva",
  "tika-s0403t38:15_16": "nippariyāyatova labbhamānattā. Tenāha ‘‘tadubhayasamaṅgīpuggalo’’tiādi. Pucchantassa",
  "tika-s0403t38:15_17": "ajjhāsayavasena ‘‘na kiñci loke upādiyatī’’ti ettha kāmupādānavasena upādiyanaṁ paṭikkhipatīti",
  "tika-s0403t38:15_18": "āha ‘‘taṇhāvasena na upādiyatī’’ti. Taṇhāvasena vā asati upādiyane diṭṭhivasena upādiyanaṁ",
  "tika-s0403t38:15_19": "anavakāsamevāti ‘‘taṇhāvasena’’icceva vuttaṁ. Na parāmasatīti nādiyati. Diṭṭhiparāmāsavasena",
  "tika-s0403t38:15_20": "vā ‘‘nicca’’ntiādinā na parāmasati. Saṁkhitteneva kathesīti tassa ajjhāsayavasena",
  "tika-s0403t38:15_21": "papañcaṁ akatvā kathesi.",
  "tika-s0403t38:16": "Pacalāyamānasuttavaṇṇanā niṭṭhitā.",
  "tika-s0403t38:17": "9. Mettasuttavaṇṇanā",
  "tika-s0403t38:18_0": "62. Navame mā, bhikkhave, puññānanti (itivu. aṭṭha. 62) ettha māti paṭisedhe nipāto.",
  "tika-s0403t38:18_1": "Puñña-saddo ‘‘kusalānaṁ, bhikkhave, dhammānaṁ samādānahetu evamidaṁ puññaṁ pavaḍḍhatī’’tiādīsu",
  "tika-s0403t38:18_2": "(dī. ni. 3.80) puññaphale āgato. ‘‘Avijjāgatoyaṁ, bhikkhave, purisapuggalo puññañce",
  "tika-s0403t38:18_3": "saṅkhāraṁ abhisaṅkharotī’’tiādīsu (saṁ. ni. 2.51) kāmarūpāvacarasucaritesu. ‘‘Puññūpagaṁ",
  "tika-s0403t38:18_4": "hoti viññāṇa’’ntiādīsu (saṁ. ni. 2.51) sugativisesabhūte upapattibhave. ‘‘Tīṇimāni,",
  "tika-s0403t38:18_5": "bhikkhave, puññakiriyavatthūni dānamayaṁ puññakiriyavatthu, sīlamayaṁ puññakiriyavatthu,",
  "tika-s0403t38:18_6": "bhāvanāmayaṁ puññakiriyavatthū’’tiādīsu (itivu. 60; dī. ni. 3.305; a. ni. 8.36) kusalacetanāyaṁ.",
  "tika-s0403t38:18_7": "Idha pana tebhūmakakusaladhamme veditabbo. Bhāyitthāti ettha duvidhaṁ bhayaṁ ñāṇabhayaṁ,",
  "tika-s0403t38:18_8": "sārajjabhayanti. Tattha ‘‘yepi te, bhikkhave, devā dīghāyukā vaṇṇavanto sukhabahulā",
  "tika-s0403t38:18_9": "uccesu vimānesu ciraṭṭhitikā, tepi tathāgatassa dhammadesanaṁ sutvā yebhuyyena bhayaṁ",
  "tika-s0403t38:18_10": "saṁvegaṁ santāsaṁ āpajjantī’’ti (a. ni. 4.33) āgataṁ ñāṇabhayaṁ. ‘‘Ahudeva bhayaṁ,",
  "tika-s0403t38:18_11": "ahu chambhitattaṁ, ahu lomahaṁso’’tiādīsu (dī. ni. 2.318) āgataṁ sārajjabhayaṁ. Idhāpi",
  "tika-s0403t38:18_12": "sārajjabhayameva. Ayañhettha attho – bhikkhave, dīgharattaṁ kāyavacīsaṁyamo vattappaṭivattapūraṇaṁ",
  "tika-s0403t38:18_13": "ekāsanaṁ ekaseyyaṁ indriyadamo dhutadhammehi cittassa niggaho satisampajaññaṁ kammaṭṭhānānuyogavasena",
  "tika-s0403t38:18_14": "vīriyārambhoti evamādīni yāni bhikkhunā nirantaraṁ pavattetabbāni puññāni, tehi mā",
  "tika-s0403t38:18_15": "bhāyittha, mā bhayaṁ santāsaṁ āpajjittha. Ekaccassa diṭṭhadhammasukhassa uparodhabhayena",
  "tika-s0403t38:18_16": "samparāyikanibbānasukhadāyakehi puññehi mā bhāyitthāti. Nissakke idaṁ sāmivacanaṁ.",
  "tika-s0403t38:19_0": "Idāni tato abhāyitabbabhāve kāraṇaṁ dassento ‘‘sukhasseta’’ntiādimāha. Tattha sukha-saddo",
  "tika-s0403t38:19_1": "‘‘sukho buddhānamuppādo, sukhā virāgatā loke’’tiādīsu (dha. pa. 194) sukhamūle āgato.",
  "tika-s0403t38:19_2": "‘‘Yasmā ca kho, mahāli, rūpaṁ sukhaṁ sukhānupatitaṁ sukhāvakkanta’’ntiādīsu (saṁ.",
  "tika-s0403t38:19_3": "ni. 3.60) sukhārammaṇe. ‘‘Yāvañcidaṁ, bhikkhave, na sukaraṁ akkhānena pāpuṇituṁ yāva",
  "tika-s0403t38:19_4": "sukhā saggā’’tiādīsu (ma. ni. 3.255) sukhapaccayaṭṭhāne. ‘‘Sukho puññassa uccayo’’tiādīsu",
  "tika-s0403t38:19_5": "(dha. pa. 118) sukhahetumhi. ‘‘Diṭṭhadhammasukhavihārā ete dhammā’’tiādīsu (ma. ni.",
  "tika-s0403t38:19_6": "1.82) abyāpajje. ‘‘Nibbānaṁ paramaṁ sukha’’ntiādīsu (ma. ni. 2.215; dha. pa. 203,",
  "tika-s0403t38:19_7": "204) nibbāne. ‘‘Sukhassa ca pahānā’’tiādīsu (dī. ni. 1.232; ma. ni. 1.271; saṁ. ni.",
  "tika-s0403t38:19_8": "2.152) sukhavedanāyaṁ. ‘‘Adukkhamasukhaṁ santaṁ, sukhamicceva bhāsita’’ntiādīsu (saṁ.",
  "tika-s0403t38:19_9": "ni. 4.253; itivu. 53) upekkhāvedanāyaṁ. ‘‘Dvepi mayā, ānanda, vedanā vuttā pariyāyena",
  "tika-s0403t38:19_10": "sukhā vedanā dukkhā vedanā’’tiādīsu (ma. ni. 2.89) iṭṭhasukhesu. ‘‘Sukho vipāko puññāna’’ntiādīsu",
  "tika-s0403t38:19_11": "(peṭako. 23) iṭṭhavipāke. Idhāpi iṭṭhavipāke eva daṭṭhabbo. Iṭṭhassātiādīsu icchitabbato",
  "tika-s0403t38:19_12": "ceva aniṭṭhappaṭipakkhato ca iṭṭhassa. Kamanīyato manasmiñca kamanato pavisanato",
  "tika-s0403t38:19_13": "kantassa. Piyāyitabbato santappanato ca piyassa. Mananīyato manassa vaḍḍhanato ca",
  "tika-s0403t38:19_14": "manāpassāti attho veditabbo. Yadidaṁ puññānīti puññānīti yadidaṁ vacanaṁ, etaṁ sukhassa",
  "tika-s0403t38:19_15": "iṭṭhassa vipākassa adhivacanaṁ nāmaṁ. Sukhassetaṁ yadidaṁ puññānīti phalena kāraṇassa",
  "tika-s0403t38:19_16": "abhedopacāraṁ vadati. Tena katūpacitānaṁ puññānaṁ avassaṁbhāviphalaṁ sutvā appamattena",
  "tika-s0403t38:19_17": "sakkaccaṁ puññāni kattabbānīti puññakiriyāyaṁ niyojeti, ādarañca nesaṁ tattha uppādeti.",
  "tika-s0403t38:20_0": "Idāni attanā sunettakāle katena puññakammena dīgharattaṁ paccanubhūtaṁ bhavantarappaṭicchannaṁ",
  "tika-s0403t38:20_1": "uḷārataraṁ puññavipākaṁ udāharitvā tamatthaṁ pākaṭataraṁ karonto ‘‘abhijānāmi kho",
  "tika-s0403t38:20_2": "panāha’’ntiādimāha. Tattha abhijānāmīti abhivisiṭṭhena ñāṇena jānāmi, paccakkhato",
  "tika-s0403t38:20_3": "bujjhāmi. Dīgharattanti cirakālaṁ. Puññānanti dānādīnaṁ kusaladhammānaṁ. Satta vassānīti",
  "tika-s0403t38:20_4": "satta saṁvaccharāni. Mettacittanti mijjatīti mettā, siniyhatīti attho. Mitte bhavā,",
  "tika-s0403t38:20_5": "mittassa vā esā pavattītipi mettā. Lakkhaṇādito pana hitākārappavattilakkhaṇā, hitūpasaṁhārarasā,",
  "tika-s0403t38:20_6": "āghātavinayapaccupaṭṭhānā, sattānaṁ manāpabhāvadassanapadaṭṭhānā. Byāpādūpasamo etissā",
  "tika-s0403t38:20_7": "sampatti, sinehasambhavo vipatti. Mettacittaṁ bhāvetvāti mettāsahagataṁ cittaṁ, cittasīsena",
  "tika-s0403t38:20_8": "samādhi vuttoti mettāsamādhiṁ metābrahmavihāraṁ uppādetvā ceva vaḍḍhetvā ca.",
  "tika-s0403t38:21_0": "Satta saṁvaṭṭavivaṭṭakappeti satta mahākappe. Saṁvaṭṭavivaṭṭaggahaṇeneva hi saṁvaṭṭaṭṭhāyivivaṭṭaṭṭhāyinopi",
  "tika-s0403t38:21_1": "gahitā. Imaṁ lokanti kāmalokaṁ. Saṁvaṭṭamāne sudanti saṁvaṭṭamāne, sudanti nipātamattaṁ,",
  "tika-s0403t38:21_2": "vipajjamāneti attho. ‘‘Varasaṁvattaṭṭhāne suda’’ntipi paṭhanti. Kappeti kāle. Kappasīsena",
  "tika-s0403t38:21_3": "hi kālo vutto, kāle khīyamāne sabbopi khīyateva. Yathāha – ‘‘kālo ghasati bhūtāni,",
  "tika-s0403t38:21_4": "sabbāneva sahattanā’’ti (jā. 1.2.190). ‘‘Ābhassarūpago homī’’ti vuttattā tejosaṁvaṭṭavasenettha",
  "tika-s0403t38:21_5": "kappavuṭṭhānaṁ veditabbaṁ. Ābhassarūpagoti tattha paṭisandhiggahaṇavasena ābhassarabrahmalokaṁ",
  "tika-s0403t38:21_6": "upagacchāmīti ābhassarūpago homi. Vivaṭṭamāneti saṇṭhahamāneti attho. Suññaṁ brahmavimānaṁ",
  "tika-s0403t38:21_7": "upapajjāmīti kassaci sattassa tattha nibbattassa abhāvato suññaṁ yaṁ paṭhamajjhānabhūmisaṅkhātaṁ",
  "tika-s0403t38:21_8": "brahmavimānaṁ ādito nibbattati, taṁ paṭisandhiggahaṇavasena upapajjāmi upemi.",
  "tika-s0403t38:22_0": "Brahmāti kāmāvacarasattehi visiṭṭhaṭṭhena tathā tathā brūhitaguṇatāya brahmavihārato",
  "tika-s0403t38:22_1": "nibbattanaṭṭhena ca brahmā. Brahmapārisajjabrahmapurohitehi mahanto brahmāti mahābrahmā,",
  "tika-s0403t38:22_2": "tato eva te abhibhavitvā ṭhitattā abhibhū. Tehi na kenacipi guṇena abhibhūtoti anabhibhūto.",
  "tika-s0403t38:22_3": "Aññadatthūti ekaṁsavacane nipāto. Dassanato daso, atītānāgatapaccuppannānaṁ dassanasamattho",
  "tika-s0403t38:22_4": "abhiññāñāṇena passitabbaṁ passāmīti attho. Sesabrahmānaṁ iddhipādabhāvanābalena attano",
  "tika-s0403t38:22_5": "cittañca mama vase vattemīti vasavattī homīti yojetabbaṁ. Tadā kira bodhisatto aṭṭhasamāpattilābhīpi",
  "tika-s0403t38:22_6": "samāno tathā sattahitaṁ attano pāramipūraṇañca olokento tāsu eva dvīsu jhānabhūmīsu",
  "tika-s0403t38:22_7": "nikanti uppādetvā mettābrahmavihāravasena aparāparaṁ saṁsari. Tena vuttaṁ ‘‘satta",
  "tika-s0403t38:22_8": "vassāni…pe… vasavattī’’ti.",
  "tika-s0403t38:23_0": "Evaṁ bhagavā rūpāvacarapuññassa vipākamahantataṁ pakāsetvā idāni kāmāvacarapuññassapi",
  "tika-s0403t38:23_1": "vipākaṁ dassento ‘‘chattiṁsakkhattu’’ntiādimāha. Tattha sakko ahosinti chattiṁsakkhattuṁ",
  "tika-s0403t38:23_2": "chattiṁsavāre aññattha anupapajjitvā nirantaraṁ sakko devānamindo tāvatiṁsadevarājā",
  "tika-s0403t38:23_3": "ahosiṁ. Rājā ahosintiādīsu catūhi acchariyadhammehi catūhi saṅgahavatthūhi ca lokaṁ",
  "tika-s0403t38:23_4": "rañjetīti rājā. Cakkaratanaṁ vatteti, catūhi sampatticakkehi vattati, tehi ca paraṁ",
  "tika-s0403t38:23_5": "vatteti, parahitāya ca iriyāpathacakkānaṁ vatto etasmiṁ atthīti cakkavattī. ‘‘Rājā’’ti",
  "tika-s0403t38:23_6": "cettha sāmaññaṁ, ‘‘cakkavattī’’ti visesaṁ. Dhammena caratīti dhammiko, ñāyena samena",
  "tika-s0403t38:23_7": "vattatīti attho. Dhammeneva rajjaṁ labhitvā rājā jātoti dhammarājā, dasavidhe kusaladhamme",
  "tika-s0403t38:23_8": "agarahite ca rājadhamme niyuttoti dhammiko. Tena ca dhammena sakalaṁ lokaṁ rañjetīti",
  "tika-s0403t38:23_9": "dhammarājā. Parahitadhammakaraṇena vā dhammiko, attahitadhammakaraṇena dhammarājā.",
  "tika-s0403t38:23_10": "Yasmā cakkavattī dhammena ñāyena rajjaṁ adhigacchati, na adhammena, tasmā vuttaṁ",
  "tika-s0403t38:23_11": "‘‘dhammena laddharajjattā dhammarājā’’ti.",
  "tika-s0403t38:24_0": "Catūsu disāsu samuddapariyosānatāya cāturantā nāma tattha tattha dīpe mahāpathavīti",
  "tika-s0403t38:24_1": "āha ‘‘puratthima…pe… issaro’’ti. Vijitāvīti vijetabbassa vijitavā, kāmakodhādikassa",
  "tika-s0403t38:24_2": "abbhantarassa paṭirājabhūtassa bāhirassa ca arigaṇassa vijayī vijinitvā ṭhitoti attho.",
  "tika-s0403t38:24_3": "Kāmaṁ cakkavattino kenaci yuddhaṁ nāma natthi, yuddhena pana sādhetabbassa vijayassa",
  "tika-s0403t38:24_4": "siddhiyā ‘‘vijitasaṅgāmo’’ti vuttaṁ. Janapado vā catubbidhaacchariyadhammena samannāgato",
  "tika-s0403t38:24_5": "asmiṁ rājini thāvariyaṁ kenaci asaṁhāriyaṁ daḷhabhattibhāvaṁ patto, janapade vā attano",
  "tika-s0403t38:24_6": "dhammikāya paṭipattiyā thāvariyaṁ thirabhāvaṁ pattoti janapadatthāvariyappatto. Caṇḍassa",
  "tika-s0403t38:24_7": "hi rañño balidaṇḍādīhi lokaṁ pīḷayato manussā majjhimajanapadaṁ chaḍḍetvā pabbatasamuddatīrakandarādīni",
  "tika-s0403t38:24_8": "nissāya paccante vāsaṁ kappenti. Atimudukassa rañño corehi sāhasikadhanavilopapīḷitā",
  "tika-s0403t38:24_9": "manussā paccantaṁ pahāya janapadamajjhe vāsaṁ kappenti. Iti evarūpe rājini janapado",
  "tika-s0403t38:24_10": "thirabhāvaṁ na pāpuṇāti.",
  "tika-s0403t38:25_0": "Sattaratanasamannāgatoti cakkaratanādīhi sattahi ratanehi samupeto. Tesu hi rājā",
  "tika-s0403t38:25_1": "cakkavattī cakkaratanena ajitaṁ jināti, hatthiassaratanehi vijite sukheneva anuvicarati,",
  "tika-s0403t38:25_2": "pariṇāyakaratanena vijitamanurakkhati, avasesehi upabhogasukhamanubhavati. Paṭhamena",
  "tika-s0403t38:25_3": "cassa ussāhasattiyogo, pacchimena mantasattiyogo, hatthiassagahapatiratanehi pabhusattiyogo",
  "tika-s0403t38:25_4": "suparipuṇṇo hoti. Itthimaṇiratanehi upabhogasukhamanubhavati, sesehi issariyasukhaṁ.",
  "tika-s0403t38:25_5": "Visesato cassa purimāni tīṇi adosakusalamūlajanitakammānubhāvena sampajjanti, majjhimāni",
  "tika-s0403t38:25_6": "alobhakusalamūlajanitakammānubhāvena, pacchimamekaṁ amohakusalamūlajanitakammānubhāvenāti.",
  "tika-s0403t38:26_0": "Sūrāti sattivanto, nibbhayāti atthoti āha ‘‘abhīruno’’ti. Aṅganti kāraṇaṁ. Yena kāraṇena",
  "tika-s0403t38:26_1": "‘‘vīrā’’ti vucceyyuṁ, taṁ vīraṅgaṁ. Tenāha ‘‘vīriyassetaṁ nāma’’nti. Yāva cakkavāḷapabbatā",
  "tika-s0403t38:26_2": "cakkassa vattanato ‘‘cakkavāḷapabbataṁ sīmaṁ katvā ṭhitasamuddapariyanta’’nti vuttaṁ.",
  "tika-s0403t38:26_3": "Adaṇḍenāti iminā dhanadaṇḍassa sarīradaṇḍassa ca akaraṇaṁ vuttaṁ. Asatthenāti iminā",
  "tika-s0403t38:26_4": "pana senāya yujjhanassāti tadubhayaṁ dassetuṁ ‘‘na daṇḍenā’’tiādi vuttaṁ. Idaṁ vuttaṁ",
  "tika-s0403t38:26_5": "hoti – ye katāparādhe satte satampi sahassampi gaṇhanti, te dhanadaṇḍena rajjaṁ kārenti.",
  "tika-s0403t38:26_6": "Ye chejjabhejjaṁ anusāsanti, te satthadaṇḍena. Ahaṁ pana duvidhampi daṇḍaṁ pahāya",
  "tika-s0403t38:26_7": "adaṇḍena ajjhāvasiṁ. Ye ekatodhārādinā satthena paraṁ viheṭhenti, te satthena rajjaṁ",
  "tika-s0403t38:26_8": "kārenti nāma. Ahaṁ pana satthena khuddakamakkhikāya pivanamattampi lohitaṁ kassaci",
  "tika-s0403t38:26_9": "anuppādetvā dhammeneva ‘‘ehi kho, mahārājā’’ti evaṁ paṭirājūhi sampaṭicchitāgamano",
  "tika-s0403t38:26_10": "vuttappakāraṁ pathaviṁ abhijinitvā ajjhāvasiṁ, abhivijinitvā sāmī hutvā vasinti.",
  "tika-s0403t38:27_0": "Iti bhagavā attānaṁ kāyasakkhiṁ katvā puññānaṁ vipākamahantataṁ pakāsetvā idāni tamevatthaṁ",
  "tika-s0403t38:27_1": "gāthābandhanena dassento ‘‘passa, puññānaṁ vipāka’’ntiādimāha. Sukhesinoti ālapanavacanametaṁ,",
  "tika-s0403t38:27_2": "tena sukhapariyesake satte āmanteti. Pāḷiyaṁ pana ‘‘passathā’’ti vattabbe ‘‘passā’’ti",
  "tika-s0403t38:27_3": "vacanabyattayo katoti daṭṭhabbo. Manussānaṁ ure satthaṁ ṭhapetvā icchitadhanaharaṇādinā",
  "tika-s0403t38:27_4": "vā sāhasakāritāya sāhasikā, tesaṁ kammaṁ sāhasikakammaṁ. Pathaviyā issaro pathabyoti",
  "tika-s0403t38:27_5": "āha ‘‘puthavisāmiko’’ti.",
  "tika-s0403t38:28": "Mettasuttavaṇṇanā niṭṭhitā.",
  "tika-s0403t38:29": "10. Bhariyāsuttavaṇṇanā",
  "tika-s0403t38:30_0": "63. Dasame uccāsaddā mahāsaddā uddhaṁ uggatattā uccaṁ patthaṭattā mahantaṁ avinibbhogaṁ",
  "tika-s0403t38:30_1": "vinibhuñjitvā gahetuṁ asakkuṇeyyaṁ saddaṁ karontā vadanti. Vacīghosopi hi bahūhi",
  "tika-s0403t38:30_2": "ekajjhaṁ pavattito atthato ca saddato ca duravabodho kevalaṁ mahānigghoso eva hutvā",
  "tika-s0403t38:30_3": "sotapathamāgacchati. Macchavilopeti macche vilumpitvā viya gahaṇe, macchānaṁ vā vilumpane.",
  "tika-s0403t38:30_4": "Kevaṭṭānañhi macchapacchiṭṭhapitaṭṭhāne mahājano sannipatitvā ‘‘idha aññaṁ ekaṁ macchaṁ",
  "tika-s0403t38:30_5": "dehi, ekaṁ macchaphālaṁ dehi, etassa te mahā dinno, mayhaṁ khuddako’’ti evaṁ uccāsaddamahāsaddaṁ",
  "tika-s0403t38:30_6": "karonti. Taṁ sandhāyetaṁ vuttaṁ ‘‘kevaṭṭānaṁ macchapacchiṁ otāretvā ṭhitaṭṭhāne’’ti.",
  "tika-s0403t38:30_7": "Macchaggahaṇatthaṁ jāle pakkhittepi tasmiṁ ṭhāne kevaṭṭā ceva aññe ca ‘‘paviṭṭho",
  "tika-s0403t38:30_8": "na paviṭṭho , gahito na gahito’’ti mahāsaddaṁ karonti. Taṁ sandhāyetaṁ vuttaṁ ‘‘jāle",
  "tika-s0403t38:30_9": "vā…pe… mahāsaddo hotī’’ti. Kattabbavattanti pādaparikammādikattabbakiccaṁ. Kharāti",
  "tika-s0403t38:30_10": "cittena vācāya ca kakkhaḷā. Sesamettha uttānameva.",
  "tika-s0403t38:31": "Bhariyāsuttavaṇṇanā niṭṭhitā.",
  "tika-s0403t38:32": "11. Kodhanasuttavaṇṇanā",
  "tika-s0403t38:33_0": "64. Ekādasame sapattakaraṇāti vā sapattehi kātabbā. Kodhananti kujjhanasīlaṁ. Kodhanoyanti",
  "tika-s0403t38:33_1": "kujjhano ayaṁ. Ayanti ca nipātamattaṁ. Kodhaparetoti kodhena anugato, parābhibhūto",
  "tika-s0403t38:33_2": "vā. Dubbaṇṇova hotīti pakatiyā vaṇṇavāpi alaṅkatappaṭiyattopi mukhavikārādivasena",
  "tika-s0403t38:33_3": "virūpo eva hoti. Etarahi āyatiñcāti kodhābhibhūtassa ekantamidaṁ phalanti dīpetuṁ",
  "tika-s0403t38:33_4": "‘‘dubbaṇṇovā’’ti avadhāraṇaṁ katvā puna ‘‘kodhābhibhūto’’ti vuttaṁ.",
  "tika-s0403t38:34_0": "Ayasabhāvanti akittimabhāvaṁ. Attano paresañca anatthaṁ janetīti anatthajanano. Antaratoti",
  "tika-s0403t38:34_1": "abbhantarato, cittato vā. Taṁ jano nāvabujjhatīti kodhasaṅkhātaṁ antarato abbhantare",
  "tika-s0403t38:34_2": "attano citteyeva jātaṁ anatthajananacittappakopanādibhayaṁ bhayahetuṁ ayaṁ bālamahājano",
  "tika-s0403t38:34_3": "na jānāti. Yanti yattha. Bhummatthe hi etaṁ paccattavacanaṁ. Yasmiṁ kāle kodho sahate",
  "tika-s0403t38:34_4": "naraṁ, andhatamaṁ tadā hotīti sambandho. Yanti vā kāraṇavacanaṁ, yasmā kodho uppajjamāno",
  "tika-s0403t38:34_5": "naraṁ sahate abhibhavati, tasmā andhatamaṁ tadā hoti, yadā kuddhoti attho yaṁ-taṁ-saddānaṁ",
  "tika-s0403t38:34_6": "ekantasambandhabhāvato. Atha vā yanti kiriyāparāmasanaṁ. Sahateti yadetaṁ kodhassa",
  "tika-s0403t38:34_7": "sahanaṁ abhibhavanaṁ, etaṁ andhatamaṁ bhavananti attho. Atha vā yaṁ naraṁ kodho sahate",
  "tika-s0403t38:34_8": "abhibhavati, tassa andhatamaṁ tadā hoti. Tato ca kuddho atthaṁ na jānāti, kuddho",
  "tika-s0403t38:34_9": "dhammaṁ na passatīti.",
  "tika-s0403t38:35_0": "Bhūnaṁ vuccati vuddhi, tassa hananaṁ ghāto etesanti bhūnahaccāni. Tenāha ‘‘hatavuddhīnī’’ti.",
  "tika-s0403t38:35_1": "Dama-saddena vuttamevatthaṁ vibhāvetuṁ paññāvīriyena diṭṭhiyāti vuttanti dassento",
  "tika-s0403t38:35_2": "‘‘katarena damenā’’tiādimāha. Anekattho hi dama-saddo. ‘‘Saccena danto damasā upeto,",
  "tika-s0403t38:35_3": "vedantagū vusitabrahmacariyo’’ti (saṁ. ni. 1.195; su. ni. 467) ettha hi indriyasaṁvaro",
  "tika-s0403t38:35_4": "damoti vutto ‘‘manacchaṭṭhāni indriyāni dametī’’ti katvā. ‘‘Yadi saccā damā cāgā,",
  "tika-s0403t38:35_5": "khantyā bhiyyodha vijjatī’’ti (saṁ. ni. 1.246; su. ni. 191) ettha paññā damo ‘‘saṁkilesaṁ",
  "tika-s0403t38:35_6": "dameti pajahatī’’ti katvā. ‘‘Dānena damena saṁyamena saccavajjena atthi puññaṁ, atthi",
  "tika-s0403t38:35_7": "puññassa āgamo’’ti (saṁ. ni. 4.365) ettha uposathakammaṁ damo ‘‘upavasanavasena kāyakammādīni",
  "tika-s0403t38:35_8": "dametī’’ti katvā. ‘‘Sakkhissasi kho tvaṁ, puṇṇa, iminā damūpasamena samannāgato sunāparantasmiṁ",
  "tika-s0403t38:35_9": "janapadantare viharitu’’nti (ma. ni. 3.396; saṁ. ni. 4.88) ettha adhivāsanakkhanti",
  "tika-s0403t38:35_10": "damo ‘‘kodhūpanāhamakkhādike dameti vinodetī’’ti katvā. ‘‘Na mānakāmassa damo idhatthi,",
  "tika-s0403t38:35_11": "na monamatthi asamāhitassā’’ti (saṁ. ni. 1.9) ettha abhisambojjhaṅgādiko samādhipakkhiko",
  "tika-s0403t38:35_12": "dhammo damo ‘‘dammati cittaṁ etenā’’ti katvā. Idhāpi ‘‘taṁ damena samucchinde, paññāvīriyena",
  "tika-s0403t38:35_13": "diṭṭhiyā’’ti vacanato dama-saddena paññāvīriyadiṭṭhiyo vuttā.",
  "tika-s0403t38:36": "Kodhanasuttavaṇṇanā niṭṭhitā.",
  "tika-s0403t38:37": "Abyākatavaggavaṇṇanā niṭṭhitā."
}