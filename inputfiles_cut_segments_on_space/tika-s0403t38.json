{
  "tika-s0403t38:0": "6. Abyākatavaggo",
  "tika-s0403t38:1": "1-2. Abyākatasuttādivaṇṇanā",
  "tika-s0403t38:2_0": "54-55. Chaṭṭhavaggassa paṭhamaṁ suviññeyyameva. Dutiye atīte attabhāve nibbattakaṁ",
  "tika-s0403t38:2_1": "kammanti “purimakammabhavasmiṁ moho avijjā, āyūhanā saṅkhārā, nikanti taṇhā, upagamanaṁ",
  "tika-s0403t38:2_2": "upādānaṁ, cetanā bhavo”ti evamāgataṁ saparikkhāraṁ pañcavidhaṁ kammavaṭṭamāha. Etarahi",
  "tika-s0403t38:2_3": "me attabhāvo na siyāti viññāṇanāmarūpasaḷāyatanaphassavedanāsahitaṁ paccuppannaṁ",
  "tika-s0403t38:2_4": "pañcavidhaṁ vipākavaṭṭamāha. Yaṁ atthikanti yaṁ paramatthato vijjamānakaṁ. Tenāha",
  "tika-s0403t38:2_5": "“bhūta”nti. Tañhi paccayanibbattatāya “bhūta”nti vuccati. Taṁ pajahāmīti tappaṭibaddhacchandarāgappahānena",
  "tika-s0403t38:2_6": "tato eva āyatiṁ anuppattidhammatāpādanavasena pajahāmi pariccajāmi. Haritantanti",
  "tika-s0403t38:2_7": "haritameva. Anta-saddena padavaḍḍhanaṁ kataṁ yathā “vanantaṁ suttanta”nti, allatiṇādīni",
  "tika-s0403t38:2_8": "āgamma nibbāyatīti attho. Pathantanti mahāmaggaṁ. Selantanti pabbataṁ. Udakantanti",
  "tika-s0403t38:2_9": "udakaṁ. Ramaṇīyaṁ vā bhūmibhāganti tiṇagumbādirahitaṁ vivittaṁ abbhokāsabhūmibhāgaṁ.",
  "tika-s0403t38:2_10": "Anāhārāti apaccayā nirupādānā. Sesamettha uttānameva.",
  "tika-s0403t38:3": "Abyākatasuttādivaṇṇanā niṭṭhitā.",
  "tika-s0403t38:4": "3. Tissabrahmāsuttavaṇṇanā",
  "tika-s0403t38:5_0": "56. Tatiye vivittāni tādisāni pana pariyantāni atidūrāni hontīti āha “antimapariyantimānī”ti.",
  "tika-s0403t38:5_1": "Ante bhavāni antimāni, antimāniyeva pariyantimāni. Ubhayenapi atidūrataṁ dasseti.",
  "tika-s0403t38:5_2": "Samannāhāre ṭhapayamānoti indriyaṁ samākārena vattento indriyasamataṁ paṭipādento",
  "tika-s0403t38:5_3": "nāma hoti. Vipassanācittasampayutto samādhi, satipi saṅkhāranimittāvirahe niccanimittādivirahato",
  "tika-s0403t38:5_4": "“animitto”ti vuccatīti āha “animittanti balavavipassanāsamādhi”nti.",
  "tika-s0403t38:6": "Tissabrahmāsuttavaṇṇanā niṭṭhitā.",
  "tika-s0403t38:7": "4-7. Sīhasenāpatisuttādivaṇṇanā",
  "tika-s0403t38:8": "57-60. Catutthe kucchito ariyo kadariyo. Thaddhamacchariyasadisaṁ hi kucchitaṁ sabbanihīnaṁ natthi sabbakusalānaṁ ādibhūtassa nisedhanato. Sesamettha pañcamādīni ca uttānatthāneva.",
  "tika-s0403t38:9": "Sīhasenāpatisuttādivaṇṇanā niṭṭhitā.",
  "tika-s0403t38:10": "8. Pacalāyamānasuttavaṇṇanā",
  "tika-s0403t38:11_0": "61. Aṭṭhame ālokasaññaṁ manasi kareyyāsīti divā vā rattiṁ vā sūriyapajjotacandamaṇiādīnaṁ",
  "tika-s0403t38:11_1": "ālokaṁ “āloko”ti manasi kareyyāsi. Idaṁ vuttaṁ hoti – sūriyacandālokādiṁ divā rattiñca",
  "tika-s0403t38:11_2": "upaladdhaṁ yathāladdhavaseneva manasi kareyyāsi, citte ṭhapeyyāsi. Yathā te subhāvitālokakasiṇassa",
  "tika-s0403t38:11_3": "viya kasiṇāloko yadicchakaṁ yāvadicchakañca so āloko rattiyaṁ upatiṭṭhati, yena tattha",
  "tika-s0403t38:11_4": "divāsaññaṁ ṭhapeyyāsi, divā viya vigatathinamiddhova bhaveyyāsīti. Tenāha “yathā",
  "tika-s0403t38:11_5": "divā tathā ratti”nti. Iti vivaṭena cetasāti evaṁ apihitena cittena thinamiddhapidhānena",
  "tika-s0403t38:11_6": "apihitattā. Apariyonaddhenāti samantato anonaddhena asañchāditena. Sahobhāsanti sañāṇobhāsaṁ.",
  "tika-s0403t38:11_7": "Thinamiddhavinodanaālokopi vā hotu kasiṇālokopi vā parikammālokopi vā, upakkilesāloko",
  "tika-s0403t38:11_8": "viya sabboyaṁ āloko ñāṇasamuṭṭhānovāti. Yesaṁ akaraṇe puggalo mahājāniyo hoti, tāni",
  "tika-s0403t38:11_9": "avassaṁ kātabbāni. Yāni akātumpi vaṭṭanti, sati samavāye kātabbato tāni karaṇīyānīti",
  "tika-s0403t38:11_10": "āha “itarāni karaṇīyānī”ti. Atha vā kattabbāni kammāni karaṇaṁ arahantīti karaṇīyāni.",
  "tika-s0403t38:11_11": "Itarāni kiccānītipi vadanti.",
  "tika-s0403t38:12_0": "Ādinayappavattā viggāhikakathāti “na tvaṁ imaṁ dhammavinayaṁ ājānāsi, ahaṁ imaṁ dhammavinayaṁ",
  "tika-s0403t38:12_1": "ājānāmi, kiṁ tvaṁ imaṁ dhammavinayaṁ ājānissasi, micchāpaṭipanno tvamasi, ahamasmi",
  "tika-s0403t38:12_2": "sammāpaṭipanno, sahitaṁ me, asahitaṁ te, purevacanīyaṁ pacchā avaca, pacchāvacanīyaṁ",
  "tika-s0403t38:12_3": "pure avaca, adhiciṇṇaṁ te viparāvattaṁ, āropito te vādo, niggahito tvamasi. Cara",
  "tika-s0403t38:12_4": "vādappamokkhāya, nibbeṭhehi vā sace pahosī”ti evaṁpavattā kathā. Tattha sahitaṁ meti",
  "tika-s0403t38:12_5": "mayhaṁ vacanaṁ sahitaṁ siliṭṭhaṁ, atthayuttaṁ kāraṇayuttanti attho. Sahitanti vā",
  "tika-s0403t38:12_6": "pubbāparāviruddhaṁ. Asahitaṁ teti tuyhaṁ vacanaṁ asahitaṁ asiliṭṭhaṁ. Adhiciṇṇaṁ",
  "tika-s0403t38:12_7": "te viparāvattanti yaṁ tuyhaṁ dīgharattāciṇṇavasena suppaguṇaṁ, taṁ mayhaṁ ekavacaneneva",
  "tika-s0403t38:12_8": "viparāvattaṁ parivattitvā ṭhitaṁ, na kiñci jānāsīti attho. Āropito te vādoti mayā",
  "tika-s0403t38:12_9": "tava vāde doso āropito. Cara vādappamokkhāyāti dosamocanatthaṁ cara vicara, tattha",
  "tika-s0403t38:12_10": "tattha gantvā sikkhāti attho. Nibbeṭhehi vā sace pahosīti atha sayaṁ pahosi, idāni",
  "tika-s0403t38:12_11": "eva nibbeṭhehīti attho.",
  "tika-s0403t38:13_0": "Taṇhā sabbaso khīyanti etthāti taṇhāsaṅkhayo, tasmiṁ. Taṇhāsaṅkhayeti ca idaṁ visaye",
  "tika-s0403t38:13_1": "bhummanti āha “taṁ ārammaṇaṁ katvā”ti. Vimuttacittatāyāti sabbasaṁkilesehi vippayuttacittatāya.",
  "tika-s0403t38:13_2": "Aparabhāge paṭipadā nāma ariyasaccābhisamayo. Sā sāsanacārigocarā paccattaṁ veditabbatoti",
  "tika-s0403t38:13_3": "āha “pubbabhāgappaṭipadaṁ saṁkhittena desethāti pucchatī”ti. Akuppadhammatāya khayavayasaṅkhātaṁ",
  "tika-s0403t38:13_4": "antaṁ atītāti accantā, so eva aparihāyanasabhāvattā accantā niṭṭhā assāti accantaniṭṭhā.",
  "tika-s0403t38:13_5": "Tenāha “ekantaniṭṭho satataniṭṭhoti attho”ti. Na hi paṭividdhassa lokuttaradhammassa",
  "tika-s0403t38:13_6": "dassannaṁ kuppannaṁ nāma atthi. Accantameva catūhi yogehi khemo etassa atthīti accantayogakkhemī.",
  "tika-s0403t38:13_7": "Maggabrahmacariyassa vusitattā tassa ca aparihāyanasabhāvattā accantaṁ brahmacārīti",
  "tika-s0403t38:13_8": "accantabrahmacārī. Tenāha “niccabrahmacārīti attho”ti. Pariyosānanti maggabrahmacariyapariyapariyosānaṁ",
  "tika-s0403t38:13_9": "vaṭṭadukkhapariyosānañca.",
  "tika-s0403t38:14_0": "Pañcakkhandhāti pañcupādānakkhandhā. Sakkāyasabbañhi sandhāya idha “sabbe dhammā”ti",
  "tika-s0403t38:14_1": "vuttaṁ vipassanāvisayassa adhippetattā. Tasmā āyatanadhātuyopi taggatikā eva daṭṭhabbā.",
  "tika-s0403t38:14_2": "Tenāha bhagavā “nālaṁ abhinivesāyā”ti. Na yuttā abhinivesāya “etaṁ mama, eso me attā”ti",
  "tika-s0403t38:14_3": "ajjhosānāya. “Alameva nibbindituṁ alaṁ virajjitu”ntiādīsu viya alaṁ-saddo yuttatthopi",
  "tika-s0403t38:14_4": "hotīti āha “na yuttā”ti. Sampajjantīti bhavanti. Yadipi “tatiyā catutthī”ti idaṁ",
  "tika-s0403t38:14_5": "visuddhidvayaṁ abhiññāpaññā, tassa pana sapaccayanāmarūpadassanabhāvato sati ca paccayapariggahe",
  "tika-s0403t38:14_6": "sapaccayattā aniccanti, nāmarūpassa aniccatāya dukkhaṁ, dukkhañca anattāti atthato",
  "tika-s0403t38:14_7": "lakkhaṇattayaṁ supākaṭameva hotīti āha “aniccaṁ dukkhaṁ anattāti ñātapariññāya abhijānātī”ti.",
  "tika-s0403t38:14_8": "Tatheva tīraṇapariññāyāti iminā aniccādibhāvena nālaṁ abhinivesāyāti nāmarūpassa",
  "tika-s0403t38:14_9": "upasaṁharati, na abhiññāpaññānaṁ sambhāradhammānaṁ. Purimāya hi atthato āpannaṁ lakkhaṇattayaṁ",
  "tika-s0403t38:14_10": "gaṇhāti salakkhaṇasallakkhaṇaparattā tassā. Dutiyāya sarūpato tassā lakkhaṇattayāropanavasena",
  "tika-s0403t38:14_11": "sammasanabhāvato. Ekacittakkhaṇikatāya abhinipātamattatāya ca appamattakampi. Rūpapariggahassa",
  "tika-s0403t38:14_12": "oḷārikabhāvato arūpapariggahaṁ dasseti. Dassento ca vedanāya āsannabhāvato, visesato",
  "tika-s0403t38:14_13": "sukhasārāgitāya, bhavassādagadhitamānasatāya ca therassa vedanāvasena nibbattetvā dasseti.",
  "tika-s0403t38:15_0": "Khayavirāgoti khayasaṅkhāto virāgo saṅkhārānaṁ palujjanā. Yaṁ āgamma sabbaso saṅkhārehi",
  "tika-s0403t38:15_1": "virajjanā hoti, taṁ nibbānaṁ accantavirāgo. Nirodhānupassimhipīti nirodhānupassipadepi.",
  "tika-s0403t38:15_2": "Eseva nayoti atidisitvā taṁ ekadesena vivaranto “nirodhopi hi…pe… duvidhoyevā”ti",
  "tika-s0403t38:15_3": "āha. Khandhānaṁ pariccajanaṁ tappaṭibaddhakilesappahānavasenāti yenākārena vipassanā",
  "tika-s0403t38:15_4": "kilese pajahati, tenākārena taṁnimittakkhandhe ca pajahatīti vattabbataṁ arahatīti",
  "tika-s0403t38:15_5": "āha “sā hi…pe… vossajjatī”ti. Ārammaṇatoti kiccasādhanavasena ārammaṇakaraṇato. Evañhi",
  "tika-s0403t38:15_6": "maggato aññesaṁ nibbānārammaṇānaṁ pakkhandanavossaggābhāvo siddhova hoti. Pariccajanena",
  "tika-s0403t38:15_7": "pakkhandanena cāti dvīhipi vā kāraṇehi. Soti maggo. Sabbesaṁ khandhānaṁ vossajjanaṁ",
  "tika-s0403t38:15_8": "tappaṭibaddhasaṁkilesappahānena daṭṭhabbaṁ. Yasmā vā vipassanācittaṁ pakkhandatīti",
  "tika-s0403t38:15_9": "maggasampayuttacittaṁ sandhāyāha. Maggo ca samucchedavasena kilese khandhe ca pariccajati,",
  "tika-s0403t38:15_10": "tasmā yathākkamaṁ vipassanāmaggānañca vasena pakkhandanapariccāgavossaggāpi veditabbā.",
  "tika-s0403t38:15_11": "Tadubhayasamaṅgīti vipassanāsamaṅgī maggasamaṅgī ca. “Aniccānupassanāya niccasaññaṁ",
  "tika-s0403t38:15_12": "pajahatī”tiādivacanato hi yathā vipassanāya kilesānaṁ pariccāgappaṭinissaggo labbhati,",
  "tika-s0403t38:15_13": "evaṁ āyatiṁ tehi kilesehi uppādetabbakkhandhānampi pariccāgapaṭinissaggo vattabbo.",
  "tika-s0403t38:15_14": "Pakkhandanapaṭinissaggo pana magge labbhamānāya ekantakāraṇabhūtāya vuṭṭhānagāminivipassanāya",
  "tika-s0403t38:15_15": "vasena veditabbo. Magge pana tadubhayampi ñāyāgatameva nippariyāyatova labbhamānattā.",
  "tika-s0403t38:15_16": "Tenāha “tadubhayasamaṅgīpuggalo”tiādi. Pucchantassa ajjhāsayavasena “na kiñci loke",
  "tika-s0403t38:15_17": "upādiyatī”ti ettha kāmupādānavasena upādiyanaṁ paṭikkhipatīti āha “taṇhāvasena na",
  "tika-s0403t38:15_18": "upādiyatī”ti. Taṇhāvasena vā asati upādiyane diṭṭhivasena upādiyanaṁ anavakāsamevāti",
  "tika-s0403t38:15_19": "“taṇhāvasena”icceva vuttaṁ. Na parāmasatīti nādiyati. Diṭṭhiparāmāsavasena vā “nicca”ntiādinā",
  "tika-s0403t38:15_20": "na parāmasati. Saṁkhitteneva kathesīti tassa ajjhāsayavasena papañcaṁ akatvā kathesi.",
  "tika-s0403t38:16": "Pacalāyamānasuttavaṇṇanā niṭṭhitā.",
  "tika-s0403t38:17": "9. Mettasuttavaṇṇanā",
  "tika-s0403t38:18_0": "62. Navame mā, bhikkhave, puññānanti ettha māti paṭisedhe nipāto. Puñña-saddo “kusalānaṁ,",
  "tika-s0403t38:18_1": "bhikkhave, dhammānaṁ samādānahetu evamidaṁ puññaṁ pavaḍḍhatī”tiādīsu puññaphale āgato.",
  "tika-s0403t38:18_2": "“Avijjāgatoyaṁ, bhikkhave, purisapuggalo puññañce saṅkhāraṁ abhisaṅkharotī”tiādīsu",
  "tika-s0403t38:18_3": "kāmarūpāvacarasucaritesu. “Puññūpagaṁ hoti viññāṇa”ntiādīsu sugativisesabhūte upapattibhave.",
  "tika-s0403t38:18_4": "“Tīṇimāni, bhikkhave, puññakiriyavatthūni dānamayaṁ puññakiriyavatthu, sīlamayaṁ",
  "tika-s0403t38:18_5": "puññakiriyavatthu, bhāvanāmayaṁ puññakiriyavatthū”tiādīsu kusalacetanāyaṁ. Idha pana",
  "tika-s0403t38:18_6": "tebhūmakakusaladhamme veditabbo. Bhāyitthāti ettha duvidhaṁ bhayaṁ ñāṇabhayaṁ, sārajjabhayanti.",
  "tika-s0403t38:18_7": "Tattha “yepi te, bhikkhave, devā dīghāyukā vaṇṇavanto sukhabahulā uccesu vimānesu",
  "tika-s0403t38:18_8": "ciraṭṭhitikā, tepi tathāgatassa dhammadesanaṁ sutvā yebhuyyena bhayaṁ saṁvegaṁ santāsaṁ",
  "tika-s0403t38:18_9": "āpajjantī”ti āgataṁ ñāṇabhayaṁ. “Ahudeva bhayaṁ, ahu chambhitattaṁ, ahu lomahaṁso”tiādīsu",
  "tika-s0403t38:18_10": "āgataṁ sārajjabhayaṁ. Idhāpi sārajjabhayameva. Ayañhettha attho – bhikkhave, dīgharattaṁ",
  "tika-s0403t38:18_11": "kāyavacīsaṁyamo vattappaṭivattapūraṇaṁ ekāsanaṁ ekaseyyaṁ indriyadamo dhutadhammehi",
  "tika-s0403t38:18_12": "cittassa niggaho satisampajaññaṁ kammaṭṭhānānuyogavasena vīriyārambhoti evamādīni",
  "tika-s0403t38:18_13": "yāni bhikkhunā nirantaraṁ pavattetabbāni puññāni, tehi mā bhāyittha, mā bhayaṁ santāsaṁ",
  "tika-s0403t38:18_14": "āpajjittha. Ekaccassa diṭṭhadhammasukhassa uparodhabhayena samparāyikanibbānasukhadāyakehi",
  "tika-s0403t38:18_15": "puññehi mā bhāyitthāti. Nissakke idaṁ sāmivacanaṁ.",
  "tika-s0403t38:19_0": "Idāni tato abhāyitabbabhāve kāraṇaṁ dassento “sukhasseta”ntiādimāha. Tattha sukha-saddo",
  "tika-s0403t38:19_1": "“sukho buddhānamuppādo, sukhā virāgatā loke”tiādīsu sukhamūle āgato. “Yasmā ca kho,",
  "tika-s0403t38:19_2": "mahāli, rūpaṁ sukhaṁ sukhānupatitaṁ sukhāvakkanta”ntiādīsu sukhārammaṇe. “Yāvañcidaṁ,",
  "tika-s0403t38:19_3": "bhikkhave, na sukaraṁ akkhānena pāpuṇituṁ yāva sukhā saggā”tiādīsu sukhapaccayaṭṭhāne.",
  "tika-s0403t38:19_4": "“Sukho puññassa uccayo”tiādīsu sukhahetumhi. “Diṭṭhadhammasukhavihārā ete dhammā”tiādīsu",
  "tika-s0403t38:19_5": "abyāpajje. “Nibbānaṁ paramaṁ sukha”ntiādīsu nibbāne. “Sukhassa ca pahānā”tiādīsu",
  "tika-s0403t38:19_6": "sukhavedanāyaṁ. “Adukkhamasukhaṁ santaṁ, sukhamicceva bhāsita”ntiādīsu upekkhāvedanāyaṁ.",
  "tika-s0403t38:19_7": "“Dvepi mayā, ānanda, vedanā vuttā pariyāyena sukhā vedanā dukkhā vedanā”tiādīsu iṭṭhasukhesu.",
  "tika-s0403t38:19_8": "“Sukho vipāko puññāna”ntiādīsu iṭṭhavipāke. Idhāpi iṭṭhavipāke eva daṭṭhabbo. Iṭṭhassātiādīsu",
  "tika-s0403t38:19_9": "icchitabbato ceva aniṭṭhappaṭipakkhato ca iṭṭhassa. Kamanīyato manasmiñca kamanato",
  "tika-s0403t38:19_10": "pavisanato kantassa. Piyāyitabbato santappanato ca piyassa. Mananīyato manassa vaḍḍhanato",
  "tika-s0403t38:19_11": "ca manāpassāti attho veditabbo. Yadidaṁ puññānīti puññānīti yadidaṁ vacanaṁ, etaṁ",
  "tika-s0403t38:19_12": "sukhassa iṭṭhassa vipākassa adhivacanaṁ nāmaṁ. Sukhassetaṁ yadidaṁ puññānīti phalena",
  "tika-s0403t38:19_13": "kāraṇassa abhedopacāraṁ vadati. Tena katūpacitānaṁ puññānaṁ avassaṁbhāviphalaṁ sutvā",
  "tika-s0403t38:19_14": "appamattena sakkaccaṁ puññāni kattabbānīti puññakiriyāyaṁ niyojeti, ādarañca nesaṁ tattha uppādeti.",
  "tika-s0403t38:20_0": "Idāni attanā sunettakāle katena puññakammena dīgharattaṁ paccanubhūtaṁ bhavantarappaṭicchannaṁ",
  "tika-s0403t38:20_1": "uḷārataraṁ puññavipākaṁ udāharitvā tamatthaṁ pākaṭataraṁ karonto “abhijānāmi kho",
  "tika-s0403t38:20_2": "panāha”ntiādimāha. Tattha abhijānāmīti abhivisiṭṭhena ñāṇena jānāmi, paccakkhato",
  "tika-s0403t38:20_3": "bujjhāmi. Dīgharattanti cirakālaṁ. Puññānanti dānādīnaṁ kusaladhammānaṁ. Satta vassānīti",
  "tika-s0403t38:20_4": "satta saṁvaccharāni. Mettacittanti mijjatīti mettā, siniyhatīti attho. Mitte bhavā,",
  "tika-s0403t38:20_5": "mittassa vā esā pavattītipi mettā. Lakkhaṇādito pana hitākārappavattilakkhaṇā, hitūpasaṁhārarasā,",
  "tika-s0403t38:20_6": "āghātavinayapaccupaṭṭhānā, sattānaṁ manāpabhāvadassanapadaṭṭhānā. Byāpādūpasamo etissā",
  "tika-s0403t38:20_7": "sampatti, sinehasambhavo vipatti. Mettacittaṁ bhāvetvāti mettāsahagataṁ cittaṁ, cittasīsena",
  "tika-s0403t38:20_8": "samādhi vuttoti mettāsamādhiṁ metābrahmavihāraṁ uppādetvā ceva vaḍḍhetvā ca.",
  "tika-s0403t38:21_0": "Satta saṁvaṭṭavivaṭṭakappeti satta mahākappe. Saṁvaṭṭavivaṭṭaggahaṇeneva hi saṁvaṭṭaṭṭhāyivivaṭṭaṭṭhāyinopi",
  "tika-s0403t38:21_1": "gahitā. Imaṁ lokanti kāmalokaṁ. Saṁvaṭṭamāne sudanti saṁvaṭṭamāne, sudanti nipātamattaṁ,",
  "tika-s0403t38:21_2": "vipajjamāneti attho. “Varasaṁvattaṭṭhāne suda”ntipi paṭhanti. Kappeti kāle. Kappasīsena",
  "tika-s0403t38:21_3": "hi kālo vutto, kāle khīyamāne sabbopi khīyateva. Yathāha – “kālo ghasati bhūtāni,",
  "tika-s0403t38:21_4": "sabbāneva sahattanā”ti. “Ābhassarūpago homī”ti vuttattā tejosaṁvaṭṭavasenettha kappavuṭṭhānaṁ",
  "tika-s0403t38:21_5": "veditabbaṁ. Ābhassarūpagoti tattha paṭisandhiggahaṇavasena ābhassarabrahmalokaṁ upagacchāmīti",
  "tika-s0403t38:21_6": "ābhassarūpago homi. Vivaṭṭamāneti saṇṭhahamāneti attho. Suññaṁ brahmavimānaṁ upapajjāmīti",
  "tika-s0403t38:21_7": "kassaci sattassa tattha nibbattassa abhāvato suññaṁ yaṁ paṭhamajjhānabhūmisaṅkhātaṁ",
  "tika-s0403t38:21_8": "brahmavimānaṁ ādito nibbattati, taṁ paṭisandhiggahaṇavasena upapajjāmi upemi.",
  "tika-s0403t38:22_0": "Brahmāti kāmāvacarasattehi visiṭṭhaṭṭhena tathā tathā brūhitaguṇatāya brahmavihārato",
  "tika-s0403t38:22_1": "nibbattanaṭṭhena ca brahmā. Brahmapārisajjabrahmapurohitehi mahanto brahmāti mahābrahmā,",
  "tika-s0403t38:22_2": "tato eva te abhibhavitvā ṭhitattā abhibhū. Tehi na kenacipi guṇena abhibhūtoti anabhibhūto.",
  "tika-s0403t38:22_3": "Aññadatthūti ekaṁsavacane nipāto. Dassanato daso, atītānāgatapaccuppannānaṁ dassanasamattho",
  "tika-s0403t38:22_4": "abhiññāñāṇena passitabbaṁ passāmīti attho. Sesabrahmānaṁ iddhipādabhāvanābalena attano",
  "tika-s0403t38:22_5": "cittañca mama vase vattemīti vasavattī homīti yojetabbaṁ. Tadā kira bodhisatto aṭṭhasamāpattilābhīpi",
  "tika-s0403t38:22_6": "samāno tathā sattahitaṁ attano pāramipūraṇañca olokento tāsu eva dvīsu jhānabhūmīsu",
  "tika-s0403t38:22_7": "nikanti uppādetvā mettābrahmavihāravasena aparāparaṁ saṁsari. Tena vuttaṁ “satta",
  "tika-s0403t38:22_8": "vassāni…pe… vasavattī”ti.",
  "tika-s0403t38:23_0": "Evaṁ bhagavā rūpāvacarapuññassa vipākamahantataṁ pakāsetvā idāni kāmāvacarapuññassapi",
  "tika-s0403t38:23_1": "vipākaṁ dassento “chattiṁsakkhattu”ntiādimāha. Tattha sakko ahosinti chattiṁsakkhattuṁ",
  "tika-s0403t38:23_2": "chattiṁsavāre aññattha anupapajjitvā nirantaraṁ sakko devānamindo tāvatiṁsadevarājā",
  "tika-s0403t38:23_3": "ahosiṁ. Rājā ahosintiādīsu catūhi acchariyadhammehi catūhi saṅgahavatthūhi ca lokaṁ",
  "tika-s0403t38:23_4": "rañjetīti rājā. Cakkaratanaṁ vatteti, catūhi sampatticakkehi vattati, tehi ca paraṁ",
  "tika-s0403t38:23_5": "vatteti, parahitāya ca iriyāpathacakkānaṁ vatto etasmiṁ atthīti cakkavattī. “Rājā”ti",
  "tika-s0403t38:23_6": "cettha sāmaññaṁ, “cakkavattī”ti visesaṁ. Dhammena caratīti dhammiko, ñāyena samena",
  "tika-s0403t38:23_7": "vattatīti attho. Dhammeneva rajjaṁ labhitvā rājā jātoti dhammarājā, dasavidhe kusaladhamme",
  "tika-s0403t38:23_8": "agarahite ca rājadhamme niyuttoti dhammiko. Tena ca dhammena sakalaṁ lokaṁ rañjetīti",
  "tika-s0403t38:23_9": "dhammarājā. Parahitadhammakaraṇena vā dhammiko, attahitadhammakaraṇena dhammarājā.",
  "tika-s0403t38:23_10": "Yasmā cakkavattī dhammena ñāyena rajjaṁ adhigacchati, na adhammena, tasmā vuttaṁ",
  "tika-s0403t38:23_11": "“dhammena laddharajjattā dhammarājā”ti.",
  "tika-s0403t38:24_0": "Catūsu disāsu samuddapariyosānatāya cāturantā nāma tattha tattha dīpe mahāpathavīti",
  "tika-s0403t38:24_1": "āha “puratthima…pe… issaro”ti. Vijitāvīti vijetabbassa vijitavā, kāmakodhādikassa",
  "tika-s0403t38:24_2": "abbhantarassa paṭirājabhūtassa bāhirassa ca arigaṇassa vijayī vijinitvā ṭhitoti attho.",
  "tika-s0403t38:24_3": "Kāmaṁ cakkavattino kenaci yuddhaṁ nāma natthi, yuddhena pana sādhetabbassa vijayassa",
  "tika-s0403t38:24_4": "siddhiyā “vijitasaṅgāmo”ti vuttaṁ. Janapado vā catubbidhaacchariyadhammena samannāgato",
  "tika-s0403t38:24_5": "asmiṁ rājini thāvariyaṁ kenaci asaṁhāriyaṁ daḷhabhattibhāvaṁ patto, janapade vā attano",
  "tika-s0403t38:24_6": "dhammikāya paṭipattiyā thāvariyaṁ thirabhāvaṁ pattoti janapadatthāvariyappatto. Caṇḍassa",
  "tika-s0403t38:24_7": "hi rañño balidaṇḍādīhi lokaṁ pīḷayato manussā majjhimajanapadaṁ chaḍḍetvā pabbatasamuddatīrakandarādīni",
  "tika-s0403t38:24_8": "nissāya paccante vāsaṁ kappenti. Atimudukassa rañño corehi sāhasikadhanavilopapīḷitā",
  "tika-s0403t38:24_9": "manussā paccantaṁ pahāya janapadamajjhe vāsaṁ kappenti. Iti evarūpe rājini janapado",
  "tika-s0403t38:24_10": "thirabhāvaṁ na pāpuṇāti.",
  "tika-s0403t38:25_0": "Sattaratanasamannāgatoti cakkaratanādīhi sattahi ratanehi samupeto. Tesu hi rājā",
  "tika-s0403t38:25_1": "cakkavattī cakkaratanena ajitaṁ jināti, hatthiassaratanehi vijite sukheneva anuvicarati,",
  "tika-s0403t38:25_2": "pariṇāyakaratanena vijitamanurakkhati, avasesehi upabhogasukhamanubhavati. Paṭhamena",
  "tika-s0403t38:25_3": "cassa ussāhasattiyogo, pacchimena mantasattiyogo, hatthiassagahapatiratanehi pabhusattiyogo",
  "tika-s0403t38:25_4": "suparipuṇṇo hoti. Itthimaṇiratanehi upabhogasukhamanubhavati, sesehi issariyasukhaṁ.",
  "tika-s0403t38:25_5": "Visesato cassa purimāni tīṇi adosakusalamūlajanitakammānubhāvena sampajjanti, majjhimāni",
  "tika-s0403t38:25_6": "alobhakusalamūlajanitakammānubhāvena, pacchimamekaṁ amohakusalamūlajanitakammānubhāvenāti.",
  "tika-s0403t38:26_0": "Sūrāti sattivanto, nibbhayāti atthoti āha “abhīruno”ti. Aṅganti kāraṇaṁ. Yena kāraṇena",
  "tika-s0403t38:26_1": "“vīrā”ti vucceyyuṁ, taṁ vīraṅgaṁ. Tenāha “vīriyassetaṁ nāma”nti. Yāva cakkavāḷapabbatā",
  "tika-s0403t38:26_2": "cakkassa vattanato “cakkavāḷapabbataṁ sīmaṁ katvā ṭhitasamuddapariyanta”nti vuttaṁ.",
  "tika-s0403t38:26_3": "Adaṇḍenāti iminā dhanadaṇḍassa sarīradaṇḍassa ca akaraṇaṁ vuttaṁ. Asatthenāti iminā",
  "tika-s0403t38:26_4": "pana senāya yujjhanassāti tadubhayaṁ dassetuṁ “na daṇḍenā”tiādi vuttaṁ. Idaṁ vuttaṁ",
  "tika-s0403t38:26_5": "hoti – ye katāparādhe satte satampi sahassampi gaṇhanti, te dhanadaṇḍena rajjaṁ kārenti.",
  "tika-s0403t38:26_6": "Ye chejjabhejjaṁ anusāsanti, te satthadaṇḍena. Ahaṁ pana duvidhampi daṇḍaṁ pahāya",
  "tika-s0403t38:26_7": "adaṇḍena ajjhāvasiṁ. Ye ekatodhārādinā satthena paraṁ viheṭhenti, te satthena rajjaṁ",
  "tika-s0403t38:26_8": "kārenti nāma. Ahaṁ pana satthena khuddakamakkhikāya pivanamattampi lohitaṁ kassaci",
  "tika-s0403t38:26_9": "anuppādetvā dhammeneva “ehi kho, mahārājā”ti evaṁ paṭirājūhi sampaṭicchitāgamano",
  "tika-s0403t38:26_10": "vuttappakāraṁ pathaviṁ abhijinitvā ajjhāvasiṁ, abhivijinitvā sāmī hutvā vasinti.",
  "tika-s0403t38:27_0": "Iti bhagavā attānaṁ kāyasakkhiṁ katvā puññānaṁ vipākamahantataṁ pakāsetvā idāni tamevatthaṁ",
  "tika-s0403t38:27_1": "gāthābandhanena dassento “passa, puññānaṁ vipāka”ntiādimāha. Sukhesinoti ālapanavacanametaṁ,",
  "tika-s0403t38:27_2": "tena sukhapariyesake satte āmanteti. Pāḷiyaṁ pana “passathā”ti vattabbe “passā”ti",
  "tika-s0403t38:27_3": "vacanabyattayo katoti daṭṭhabbo. Manussānaṁ ure satthaṁ ṭhapetvā icchitadhanaharaṇādinā",
  "tika-s0403t38:27_4": "vā sāhasakāritāya sāhasikā, tesaṁ kammaṁ sāhasikakammaṁ. Pathaviyā issaro pathabyoti",
  "tika-s0403t38:27_5": "āha “puthavisāmiko”ti.",
  "tika-s0403t38:28": "Mettasuttavaṇṇanā niṭṭhitā.",
  "tika-s0403t38:29": "10. Bhariyāsuttavaṇṇanā",
  "tika-s0403t38:30_0": "63. Dasame uccāsaddā mahāsaddā uddhaṁ uggatattā uccaṁ patthaṭattā mahantaṁ avinibbhogaṁ",
  "tika-s0403t38:30_1": "vinibhuñjitvā gahetuṁ asakkuṇeyyaṁ saddaṁ karontā vadanti. Vacīghosopi hi bahūhi",
  "tika-s0403t38:30_2": "ekajjhaṁ pavattito atthato ca saddato ca duravabodho kevalaṁ mahānigghoso eva hutvā",
  "tika-s0403t38:30_3": "sotapathamāgacchati. Macchavilopeti macche vilumpitvā viya gahaṇe, macchānaṁ vā vilumpane.",
  "tika-s0403t38:30_4": "Kevaṭṭānañhi macchapacchiṭṭhapitaṭṭhāne mahājano sannipatitvā “idha aññaṁ ekaṁ macchaṁ",
  "tika-s0403t38:30_5": "dehi, ekaṁ macchaphālaṁ dehi, etassa te mahā dinno, mayhaṁ khuddako”ti evaṁ uccāsaddamahāsaddaṁ",
  "tika-s0403t38:30_6": "karonti. Taṁ sandhāyetaṁ vuttaṁ “kevaṭṭānaṁ macchapacchiṁ otāretvā ṭhitaṭṭhāne”ti.",
  "tika-s0403t38:30_7": "Macchaggahaṇatthaṁ jāle pakkhittepi tasmiṁ ṭhāne kevaṭṭā ceva aññe ca “paviṭṭho na",
  "tika-s0403t38:30_8": "paviṭṭho, gahito na gahito”ti mahāsaddaṁ karonti. Taṁ sandhāyetaṁ vuttaṁ “jāle vā…pe…",
  "tika-s0403t38:30_9": "mahāsaddo hotī”ti. Kattabbavattanti pādaparikammādikattabbakiccaṁ. Kharāti cittena",
  "tika-s0403t38:30_10": "vācāya ca kakkhaḷā. Sesamettha uttānameva.",
  "tika-s0403t38:31": "Bhariyāsuttavaṇṇanā niṭṭhitā.",
  "tika-s0403t38:32": "11. Kodhanasuttavaṇṇanā",
  "tika-s0403t38:33_0": "64. Ekādasame sapattakaraṇāti vā sapattehi kātabbā. Kodhananti kujjhanasīlaṁ. Kodhanoyanti",
  "tika-s0403t38:33_1": "kujjhano ayaṁ. Ayanti ca nipātamattaṁ. Kodhaparetoti kodhena anugato, parābhibhūto",
  "tika-s0403t38:33_2": "vā. Dubbaṇṇova hotīti pakatiyā vaṇṇavāpi alaṅkatappaṭiyattopi mukhavikārādivasena",
  "tika-s0403t38:33_3": "virūpo eva hoti. Etarahi āyatiñcāti kodhābhibhūtassa ekantamidaṁ phalanti dīpetuṁ",
  "tika-s0403t38:33_4": "“dubbaṇṇovā”ti avadhāraṇaṁ katvā puna “kodhābhibhūto”ti vuttaṁ.",
  "tika-s0403t38:34_0": "Ayasabhāvanti akittimabhāvaṁ. Attano paresañca anatthaṁ janetīti anatthajanano. Antaratoti",
  "tika-s0403t38:34_1": "abbhantarato, cittato vā. Taṁ jano nāvabujjhatīti kodhasaṅkhātaṁ antarato abbhantare",
  "tika-s0403t38:34_2": "attano citteyeva jātaṁ anatthajananacittappakopanādibhayaṁ bhayahetuṁ ayaṁ bālamahājano",
  "tika-s0403t38:34_3": "na jānāti. Yanti yattha. Bhummatthe hi etaṁ paccattavacanaṁ. Yasmiṁ kāle kodho sahate",
  "tika-s0403t38:34_4": "naraṁ, andhatamaṁ tadā hotīti sambandho. Yanti vā kāraṇavacanaṁ, yasmā kodho uppajjamāno",
  "tika-s0403t38:34_5": "naraṁ sahate abhibhavati, tasmā andhatamaṁ tadā hoti, yadā kuddhoti attho yaṁ-taṁ-saddānaṁ",
  "tika-s0403t38:34_6": "ekantasambandhabhāvato. Atha vā yanti kiriyāparāmasanaṁ. Sahateti yadetaṁ kodhassa",
  "tika-s0403t38:34_7": "sahanaṁ abhibhavanaṁ, etaṁ andhatamaṁ bhavananti attho. Atha vā yaṁ naraṁ kodho sahate",
  "tika-s0403t38:34_8": "abhibhavati, tassa andhatamaṁ tadā hoti. Tato ca kuddho atthaṁ na jānāti, kuddho",
  "tika-s0403t38:34_9": "dhammaṁ na passatīti.",
  "tika-s0403t38:35_0": "Bhūnaṁ vuccati vuddhi, tassa hananaṁ ghāto etesanti bhūnahaccāni. Tenāha “hatavuddhīnī”ti.",
  "tika-s0403t38:35_1": "Dama-saddena vuttamevatthaṁ vibhāvetuṁ paññāvīriyena diṭṭhiyāti vuttanti dassento",
  "tika-s0403t38:35_2": "“katarena damenā”tiādimāha. Anekattho hi dama-saddo. “Saccena danto damasā upeto,",
  "tika-s0403t38:35_3": "vedantagū vusitabrahmacariyo”ti ettha hi indriyasaṁvaro damoti vutto “manacchaṭṭhāni",
  "tika-s0403t38:35_4": "indriyāni dametī”ti katvā. “Yadi saccā damā cāgā, khantyā bhiyyodha vijjatī”ti ettha",
  "tika-s0403t38:35_5": "paññā damo “saṁkilesaṁ dameti pajahatī”ti katvā. “Dānena damena saṁyamena saccavajjena",
  "tika-s0403t38:35_6": "atthi puññaṁ, atthi puññassa āgamo”ti ettha uposathakammaṁ damo “upavasanavasena",
  "tika-s0403t38:35_7": "kāyakammādīni dametī”ti katvā. “Sakkhissasi kho tvaṁ, puṇṇa, iminā damūpasamena samannāgato",
  "tika-s0403t38:35_8": "sunāparantasmiṁ janapadantare viharitu”nti ettha adhivāsanakkhanti damo “kodhūpanāhamakkhādike",
  "tika-s0403t38:35_9": "dameti vinodetī”ti katvā. “Na mānakāmassa damo idhatthi, na monamatthi asamāhitassā”ti",
  "tika-s0403t38:35_10": "ettha abhisambojjhaṅgādiko samādhipakkhiko dhammo damo “dammati cittaṁ etenā”ti katvā.",
  "tika-s0403t38:35_11": "Idhāpi “taṁ damena samucchinde, paññāvīriyena diṭṭhiyā”ti vacanato dama-saddena paññāvīriyadiṭṭhiyo vuttā.",
  "tika-s0403t38:36": "Kodhanasuttavaṇṇanā niṭṭhitā.",
  "tika-s0403t38:37": "Abyākatavaggavaṇṇanā niṭṭhitā."
}