{
  "mil6.2.10:0.1": "Milindapañha",
  "mil6.2.10:0.2": "Anumānapañha",
  "mil6.2.10:0.3": "Nippapañcavagga",
  "mil6.2.10:0.4": "10. Kaṭhinatapanapañha",
  "mil6.2.10:1.1": "“Bhante nāgasena, kissa hemante sūriyo kaṭhinaṁ tapati, no tathā gimhe”ti?",
  "mil6.2.10:1.2_0": "“Gimhe, mahārāja, anupahataṁ hoti rajojallaṁ, vātakkhubhitā reṇū gaganānugatā honti,",
  "mil6.2.10:1.2_1": "ākāsepi abbhā subahalā honti, mahāvāto ca adhimattaṁ vāyati, te sabbe nānākulā samāyutā",
  "mil6.2.10:1.2_2": "sūriyaraṁsiyo pidahanti, tena gimhe sūriyo mandaṁ tapati.",
  "mil6.2.10:2.1_0": "Hemante pana, mahārāja, heṭṭhā pathavī nibbutā hoti, upari mahāmegho upaṭṭhito hoti,",
  "mil6.2.10:2.1_1": "upasantaṁ hoti rajojallaṁ, reṇu ca santasantaṁ gagane carati, vigatavalāhako ca hoti",
  "mil6.2.10:2.1_2": "ākāso, vāto ca mandamandaṁ vāyati, etesaṁ uparatiyā visuddhā honti sūriyaraṁsiyo,",
  "mil6.2.10:2.1_3": "upaghātavimuttassa sūriyassa tāpo ativiya tapati.",
  "mil6.2.10:2.2": "Idamettha, mahārāja, kāraṇaṁ, yena kāraṇena sūriyo hemante kaṭhinaṁ tapati, no tathā gimhe”ti.",
  "mil6.2.10:2.3": "“Sabbītimutto, bhante, sūriyo kaṭhinaṁ tapati, meghādisahagato kaṭhinaṁ na tapatī”ti.",
  "mil6.2.10:3.1": "Kaṭhinatapanapañho dasamo.",
  "mil6.2.10:4.1": "Nippapañcavaggo dutiyo.",
  "mil6.2.10:5.1": "Imasmiṁ vagge dasa pañhā."
}