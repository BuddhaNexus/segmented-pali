{
  "atk-s0517a23:0": "10. Mātikākathā",
  "atk-s0517a23:1": "Mātikākathāvaṇṇanā",
  "atk-s0517a23:2_0": "40. Idāni mahāthero vipassanākathānantaraṁ sakale paṭisambhidāmagge niddiṭṭhe samathavipassanāmagganibbānadhamme",
  "atk-s0517a23:2_1": "ākāranānattavasena nānāpariyāyehi thometukāmo nicchātotiādīni ekūnavīsati mātikāpadāni",
  "atk-s0517a23:2_2": "uddisitvā tesaṁ niddesavasena mātikākathaṁ nāma kathesi. Tassā ayaṁ apubbatthānuvaṇṇanā.",
  "atk-s0517a23:2_3": "Mātikāya tāva nicchātoti amilāto. Sabbepi hi kilesā pīḷāyogato milātā, rāgopi tāva",
  "atk-s0517a23:2_4": "nirantarappavatto sarīraṁ dahati, kiṁ panaññe kilesā . ‘‘Tayome, bhikkhave, aggī",
  "atk-s0517a23:2_5": "rāgaggi dosaggi mohaggī’’ti (itivu. 93; dī. ni. 3.305) pana kilesanāyakā tayo eva",
  "atk-s0517a23:2_6": "kilesā vuttā, taṁsampayuttāpi pana dahantiyeva. Evaṁ chātakilesābhāvato nicchāto.",
  "atk-s0517a23:2_7": "Ko so? Vimokkhasambandhena vimokkhoti daṭṭhabbo. Muccatīti mokkho. Vimuccatīti vimokkhoti",
  "atk-s0517a23:2_8": "attho. Idamekaṁ mātikāpadaṁ. Vijjāvimuttīti vijjāyeva vimutti. Idamekaṁ mātikāpadaṁ.",
  "atk-s0517a23:2_9": "Jhānavimokkhoti jhānameva vimokkho. Idamekaṁ mātikāpadaṁ. Sesāni ekekānevāti evaṁ",
  "atk-s0517a23:2_10": "ekūnavīsati mātikāpadāni.",
  "atk-s0517a23:3_0": "41.Nekkhammena kāmacchandato nicchātoti nekkhammena kāmacchandato apetattā kāmacchandato",
  "atk-s0517a23:3_1": "nikkileso yogī. Tena paṭiladdhaṁ nekkhammampi nicchāto nikkileso vimokkho. Evaṁ sesesupi.",
  "atk-s0517a23:3_2": "Nekkhammena kāmacchandato muccatīti vimokkhoti nekkhammena kāmacchandato yogī muccatīti",
  "atk-s0517a23:3_3": "taṁ nekkhammaṁ vimokkhoti attho. Evaṁ sesesupi. Vijjatīti vijjāti sabhāvato vijjati",
  "atk-s0517a23:3_4": "atthi upalabbhatīti vijjā nāmāti attho. Atha vā sabhāvajānanatthaṁ paṭipannehi yogīhi",
  "atk-s0517a23:3_5": "sabhāvaṁ vedīyati jānīyatīti vijjā nāmāti attho. Atha vā visesalābhatthaṁ paṭipannehi",
  "atk-s0517a23:3_6": "yogīhi vedīyati paṭilābhīyatīti vijjā nāmāti attho. Atha vā attanā vinditabbaṁ bhūmiṁ",
  "atk-s0517a23:3_7": "vindati labhatīti vijjā nāmāti attho. Atha vā sabhāvadassanahetuttā sabhāvaṁ viditaṁ",
  "atk-s0517a23:3_8": "karotīti vijjā nāmāti attho. Vijjanto muccati, muccantovijjatīti yathāvutto dhammo",
  "atk-s0517a23:3_9": "yathāvuttenatthena vijjamāno yathāvuttato muccati, yathāvuttato muccamāno yathāvuttenatthena",
  "atk-s0517a23:3_10": "vijjatīti vijjāvimutti nāmāti attho.",
  "atk-s0517a23:4_0": "Kāmacchandaṁ saṁvaraṭṭhenāti kāmacchandanivāraṇaṭṭhena taṁ nekkhammaṁ sīlavisuddhi",
  "atk-s0517a23:4_1": "nāmāti attho. Taṁyeva avikkhepahetuttā avikkhepaṭṭhena cittavisuddhi. Dassanahetuttā",
  "atk-s0517a23:4_2": "dassanaṭṭhena diṭṭhivisuddhi. Sesesupi eseva nayo. Paṭippassambhetīti nekkhammādinā",
  "atk-s0517a23:4_3": "kāmacchandādikaṁ yogāvacaro paṭippassambhetīti nekkhammādiko dhammo passaddhi nāmāti",
  "atk-s0517a23:4_4": "attho. Pahīnattāti tena tena pahānena pahīnattā. Ñātaṭṭhena ñāṇanti jhānapaccavekkhaṇāvasena",
  "atk-s0517a23:4_5": "vipassanāvasena maggapaccavekkhaṇāvasena ñātaṭṭhena nekkhammādikaṁ ñāṇaṁ nāmāti attho.",
  "atk-s0517a23:4_6": "Diṭṭhattā dassananti etthāpi eseva nayo. Visujjhatīti yogī, nekkhammādikā visuddhi.",
  "atk-s0517a23:5_0": "Nekkhammaniddese nekkhammaṁ alobhattā kāmarāgato nissaṭanti nissaraṇaṁ. Tato nikkhantanti",
  "atk-s0517a23:5_1": "nekkhammaṁ. ‘‘Rūpānametaṁ nissaraṇaṁ yadidaṁ nekkhamma’’nti vuccamāne āruppavisesassa",
  "atk-s0517a23:5_2": "adissanato visesassa dassanatthaṁ aññattha vuttapāṭhakkameneva yadidaṁ āruppanti",
  "atk-s0517a23:5_3": "vuttaṁ. Tañca āruppaṁ rūpato nikkhantattā nekkhammaṁ nāmāti adhikāravaseneva vuttaṁ",
  "atk-s0517a23:5_4": "hoti. Bhūtanti uppādasamāyogadīpanaṁ. Saṅkhatanti paccayabalavisesadassanaṁ. Paṭiccasamuppannanti",
  "atk-s0517a23:5_5": "paccayasamāyogepi paccayānaṁ abyāpārabhāvadassanaṁ. Nirodho tassa nekkhammanti nibbānaṁ",
  "atk-s0517a23:5_6": "tato saṅkhatato nikkhantattā tassa saṅkhatassa nekkhammaṁ nāma. Āruppassa ca nirodhassa",
  "atk-s0517a23:5_7": "ca gahaṇaṁ aññattha pāṭhe vuttakkameneva kataṁ. ‘‘Kāmacchandassa nekkhammaṁ nekkhamma’’nti",
  "atk-s0517a23:5_8": "vuccamāne punaruttaṁ hoti. Nekkhammavacaneneva ca tassa nekkhammasiddhīti taṁ avatvā",
  "atk-s0517a23:5_9": "sesanekkhammameva vuttaṁ. Taṁ ujukameva. Nissaraṇaniddesepi imināva nayena attho",
  "atk-s0517a23:5_10": "veditabbo. Nissaraṇīyā dhātuyo panettha ujukameva nekkhammanti vuttaṁ. Pavivekoti",
  "atk-s0517a23:5_11": "pavivittabhāvo nekkhammādikoyeva. Vosajjatīti yogī, nekkhammādayo vosaggo. Nekkhammaṁ",
  "atk-s0517a23:5_12": "pavattento yogī nekkhammena caratīti vuccati. Taṁ pana nekkhammaṁ cariyā. Esa nayo",
  "atk-s0517a23:5_13": "sesesupi. Jhānavimokkhaniddese vattabbaṁ vimokkhakathāyaṁ vuttaṁ. Kevalaṁ tattha",
  "atk-s0517a23:5_14": "‘‘jānātīti jhānavimokkho’’ti (paṭi. ma. 1.217) vuttaṁ, idha pana ‘‘jānātīti, jhāyatī’’ti",
  "atk-s0517a23:5_15": "puggalādhiṭṭhānāva desanā katāti ayaṁ viseso.",
  "atk-s0517a23:6_0": "42. Bhāvanādhiṭṭhānajīvitaniddese ca puggalādhiṭṭhānā desanā katā. Dhammato pana",
  "atk-s0517a23:6_1": "bhāvanā nāma nekkhammādayova. Adhiṭṭhānaṁ nāma nekkhammādivasena patiṭṭhāpitacittameva.",
  "atk-s0517a23:6_2": "Jīvitaṁ nāma nekkhammādivasena patiṭṭhāpitacittassa sammāājīvo nāma. Ko so sammāājīvo",
  "atk-s0517a23:6_3": "nāma ? Micchājīvā virati, dhammena samena paccayapariyesanavāyāmo ca. Tattha samaṁ",
  "atk-s0517a23:6_4": "jīvatīti samaṁ jīvitaṁ jīvati, bhāvanapuṁsakavacanaṁ vā, samena jīvatīti vuttaṁ hoti.",
  "atk-s0517a23:6_5": "No visamanti ‘‘samaṁ jīvatī’’ti vuttasseva atthassa paṭisedhavasena avadhāraṇaṁ kataṁ.",
  "atk-s0517a23:6_6": "Sammā jīvatīti ākāranidassanaṁ. No micchāti tasseva niyamanaṁ. Visuddhaṁ jīvatīti",
  "atk-s0517a23:6_7": "sabhāvavisuddhiyā visuddhaṁ jīvitaṁ jīvati. No kiliṭṭhanti tasseva niyamanaṁ. Yaññadevātiādīhi",
  "atk-s0517a23:6_8": "yathāvuttānaṁ tissannaṁ sampadānaṁ ānisaṁsaṁ dasseti. Tattha yaññadevāti yaṁ yaṁ",
  "atk-s0517a23:6_9": "eva. Khattiyaparisanti khattiyānaṁ sannipātaṁ. So hi samantato sīdanti ettha akatabuddhinoti",
  "atk-s0517a23:6_10": "parisāti vuccati. Eseva nayo itarattaye. Khattiyādīnaṁyeva āgamanasampattiyā ñāṇasampattiyā",
  "atk-s0517a23:6_11": "ca samannāgatattā tāsaṁyeva catassannaṁ gahaṇaṁ , na suddaparisāya. Visāradoti tīhi",
  "atk-s0517a23:6_12": "sampadāhi sampanno vigatasārajjo, nibbhayoti attho. Amaṅkubhūtoti asaṅkucito na nittejabhūto.",
  "atk-s0517a23:6_13": "Taṁ kissa hetūti taṁ visāradattaṁ kena hetunā kena kāraṇena hotīti ceti attho. Idāni",
  "atk-s0517a23:6_14": "tathā hīti tassa kāraṇavacanaṁ. Yasmā evaṁ tisampadāsampanno, tasmā ‘‘visārado hotī’’ti",
  "atk-s0517a23:6_15": "visāradabhāvassa kāraṇaṁ dassetvā niṭṭhapesīti.",
  "atk-s0517a23:7": "Saddhammappakāsiniyā paṭisambhidāmagga-aṭṭhakathāya",
  "atk-s0517a23:8": "Mātikākathāvaṇṇanā niṭṭhitā.",
  "atk-s0517a23:9": "Paññāvaggavaṇṇanā niṭṭhitā.",
  "atk-s0517a23:10": "Niṭṭhitā cūḷavaggassa apubbatthānuvaṇṇanā.",
  "atk-s0517a23:11": "Ettāvatā ca tivaggasaṅgahitassa",
  "atk-s0517a23:12": "Samatiṁsakathāpaṭimaṇḍitasspaṭisambhidāmaggassa atthavaṇṇanā niṭṭhitā hotīti.",
  "atk-s0517a23:13": "Nigamanakathā",
  "atk-s0517a23:14": "Mahāvaggo majjhimo ca, cūḷavaggo ca nāmato;",
  "atk-s0517a23:15": "Tayo vaggā idha vuttā, pamāṇapaṭipāṭiyā.",
  "atk-s0517a23:16": "Vagge vagge dasa dasa, kathā yā tā udīritā;",
  "atk-s0517a23:17": "Uddānagāthā sabbāsaṁ, imā tāsaṁ yathākkamaṁ.",
  "atk-s0517a23:18": "Ñāṇaṁ diṭṭhi ānāpānaṁ, indriyaṁ vimokkhapañcamaṁ;",
  "atk-s0517a23:19": "Gati kammaṁ vipallāso, maggo maṇḍoti tā dasa.",
  "atk-s0517a23:20": "Yuganaddhasaccabojjhaṅgā, mettā virāgapañcamā;",
  "atk-s0517a23:21": "Paṭisambhidā dhammacakkaṁ, lokuttarabalasuññatā.",
  "atk-s0517a23:22": "Paññā iddhi abhisamayo, viveko cariyapañcamo;",
  "atk-s0517a23:23": "Pāṭihīraṁ samasīsa-sati vipassanamātikā.",
  "atk-s0517a23:24": "Yo so sugatasutānaṁ, adhipatibhūtena bhūtahitaratinā;",
  "atk-s0517a23:25": "Therena thiraguṇavatā, vutto paṭisambhidāmaggo.",
  "atk-s0517a23:26": "Tassatthavaṇṇanā yā, pubbaṭṭhakathānayaṁ tathā yuttiṁ;",
  "atk-s0517a23:27": "Nissāya mayāraddhā, niṭṭhānamupāgatā esā.",
  "atk-s0517a23:28": "Yaṁ taṁ uttaramantī, mantiguṇayuto yuto ca saddhāya;",
  "atk-s0517a23:29": "Kārayi mahāvihāre, pariveṇamanekasādhuguṇaṁ.",
  "atk-s0517a23:30": "Therenettha nivasatā, samāpitāyaṁ mahābhidhānena;",
  "atk-s0517a23:31": "Tatiye vasse cutito, moggallānassa bhūpatino.",
  "atk-s0517a23:32": "Samayaṁ anulomentī, therānaṁ theravādadīpānaṁ;",
  "atk-s0517a23:33": "Niṭṭhaṁ gatā yathāyaṁ, aṭṭhakathā lokahitajananī.",
  "atk-s0517a23:34": "Dhammaṁ anulomentā, attahitaṁ parahitañca sādhentā;",
  "atk-s0517a23:35": "Niṭṭhaṁ gacchantu tathā, manorathā sabbasattānaṁ.",
  "atk-s0517a23:36": "Saddhammapakāsiniyā, aṭṭhakathāyettha gaṇitakusalehi;",
  "atk-s0517a23:37": "Gaṇitā tu bhāṇavārā, viññeyyā aṭṭhapaññāsa.",
  "atk-s0517a23:38": "Ānuṭṭhubhena assā, chandobandhena gaṇiyamānā tu;",
  "atk-s0517a23:39": "Cuddasasahassasaṅkhā, gāthāyo pañca ca satāni.",
  "atk-s0517a23:40": "Sāsanaciraṭṭhitatthaṁ, lokahitatthañca sādarena mayā;",
  "atk-s0517a23:41": "Puññaṁ imaṁ racayatā, yaṁ pattamanappakaṁ vipulaṁ.",
  "atk-s0517a23:42": "Puññena tena loko, saddhammarasāyanaṁ dasabalassa;",
  "atk-s0517a23:43": "Upabhuñjitvā vimalaṁ, pappotu sukhaṁ sukhenevāti.",
  "atk-s0517a23:44": "Saddhammappakāsinī nāma",
  "atk-s0517a23:45": "Paṭisambhidāmaggappakaraṇassa aṭṭhakathā niṭṭhitā."
}