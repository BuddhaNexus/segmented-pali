{
  "tika-s0403t23:0": "1. Āhuneyyavaggo",
  "tika-s0403t23:1": "1. Paṭhamaāhuneyyasuttavaṇṇanā",
  "tika-s0403t23:2_0": "1. Chakkanipātassa paṭhame cakkhunā rūpaṁ disvāti nissayavohārena vuttaṁ. Sasambhārakaniddesoyaṁ",
  "tika-s0403t23:2_1": "yathā “dhanunā vijjhatī”ti, tasmā nissayasīsena nissitassa gahaṇaṁ daṭṭhabbaṁ. Tenāyamattho",
  "tika-s0403t23:2_2": "“cakkhudvāre rūpārammaṇe āpāthagate taṁ rūpaṁ cakkhuviññāṇena disvā”ti. Neva sumano",
  "tika-s0403t23:2_3": "hotīti javanakkhaṇe iṭṭhe ārammaṇe rāgaṁ anuppādento neva sumano hoti gehassitapemavasenapi",
  "tika-s0403t23:2_4": "maggena sabbaso rāgassa samucchinnattā. Na dummanoti aniṭṭhe adussanto na dummano.",
  "tika-s0403t23:2_5": "Pasādaññathattavasenapi iṭṭhepi aniṭṭhepi majjhattepi ārammaṇe na samaṁ sammā ayoniso",
  "tika-s0403t23:2_6": "gahaṇaṁ asamapekkhanaṁ. Ayañcassa paṭipatti sativepullappattiyā paññāvepullappattiyā",
  "tika-s0403t23:2_7": "cāti āha “sato sampajāno hutvā”ti. Satiyā yuttattā sato. Sampajaññena yuttattā sampajāno.",
  "tika-s0403t23:2_8": "Ñāṇuppattipaccayarahitakālepi pavattibhedanato “satatavihāro kathito”ti vuttaṁ. Satatavihāroti",
  "tika-s0403t23:2_9": "khīṇāsavassa niccavihāro sabbadā pavattanakavihāro. Ṭhapetvā hi samāpattivelaṁ bhavaṅgavelañca",
  "tika-s0403t23:2_10": "khīṇāsavā imināva chaḷaṅgupekkhāvihārena viharanti.",
  "tika-s0403t23:3_0": "Ettha ca “chasu dvāresupi upekkhako viharatī”ti iminā chaḷaṅgupekkhā kathitā. “Sampajāno”ti",
  "tika-s0403t23:3_1": "vacanato pana cattāri ñāṇasampayuttacittāni labbhanti tehi vinā sampajānatāya asambhavato.",
  "tika-s0403t23:3_2": "Satatavihārabhāvato aṭṭha mahākiriyacittāni labbhanti. “Neva sumano na dummano”ti",
  "tika-s0403t23:3_3": "vacanato aṭṭha mahākiriyacittāni, hasituppādo, voṭṭhabbanañcāti dasa cittāni labbhanti.",
  "tika-s0403t23:3_4": "Rāgadosasahajātānaṁ somanassadomanassānaṁ abhāvo tesampi sādhāraṇoti chaḷaṅgupekkhāvasena",
  "tika-s0403t23:3_5": "āgatānaṁ imesaṁ satatavihārānaṁ somanassaṁ kathaṁ labbhatīti ce? Āsevanato. Kiñcāpi",
  "tika-s0403t23:3_6": "khīṇāsavo iṭṭhāniṭṭhepi ārammaṇe majjhatto viya bahulaṁ upekkhako viharati attano",
  "tika-s0403t23:3_7": "parisuddhapakatibhāvāvijahanato, kadāci pana tathā cetobhisaṅkhārābhāve yaṁ taṁ sabhāvato",
  "tika-s0403t23:3_8": "iṭṭhaṁ ārammaṇaṁ, tassa yāthāvasabhāvaggahaṇavasenapi arahato cittaṁ pubbāsevanavasena",
  "tika-s0403t23:3_9": "somanassasahagataṁ hutvā pavattateva.",
  "tika-s0403t23:4": "Paṭhamaāhuneyyasuttavaṇṇanā niṭṭhitā.",
  "tika-s0403t23:5": "2-7. Dutiyaāhuneyyasuttādivaṇṇanā",
  "tika-s0403t23:6_0": "2-7. Dutiye anekavihitanti anekavidhaṁ nānappakāraṁ. Iddhividhanti iddhikoṭṭhāsaṁ.",
  "tika-s0403t23:6_1": "Paccanubhotīti paccanubhavati, phusati sacchikaroti pāpuṇātīti attho. Idānissa anekavihitabhāvaṁ",
  "tika-s0403t23:6_2": "dassento “ekopi hutvā”tiādimāha. Tattha “ekopi hutvā”ti iminā karaṇato pubbeva pakatiyā",
  "tika-s0403t23:6_3": "ekopi hutvā. Bahudhā hotīti bahūnaṁ santike caṅkamitukāmo vā sajjhāyaṁ kātukāmo vā",
  "tika-s0403t23:6_4": "pañhaṁ pucchitukāmo vā hutvā satampi sahassampi hoti. Āvibhāvaṁ tirobhāvanti ettha",
  "tika-s0403t23:6_5": "āvibhāvaṁ karoti, tirobhāvaṁ karotīti ayamattho. Idameva hi sandhāya paṭisambhidāyaṁ",
  "tika-s0403t23:6_6": "vuttaṁ – “āvibhāvanti kenaci anāvuṭaṁ hoti appaṭicchannaṁ vivaṭaṁ, tirobhāvanti kenaci",
  "tika-s0403t23:6_7": "āvuṭaṁ hoti paṭicchannaṁ pihitaṁ paṭikujjita”nti. Tirokuṭṭaṁ tiropākāraṁ tiropabbataṁ",
  "tika-s0403t23:6_8": "asajjamāno gacchati seyyathāpi ākāseti ettha tirokuṭṭanti parakuṭṭaṁ, kuṭṭassa parabhāganti",
  "tika-s0403t23:6_9": "vuttaṁ hoti. Esa nayo itaresu. Kuṭṭoti ca gehabhittiyā etaṁ adhivacanaṁ. Pākāroti",
  "tika-s0403t23:6_10": "gehavihāragāmādīnaṁ parikkhepapākāro. Pabbatoti paṁsupabbato vā pāsāṇapabbato vā.",
  "tika-s0403t23:6_11": "Asajjamānoti alaggamāno seyyathāpi ākāse viya.",
  "tika-s0403t23:7_0": "Ummujjanimujjanti ettha ummujjanti uṭṭhānaṁ vuccati. Nimujjanti saṁsīdanaṁ. Ummujjañca",
  "tika-s0403t23:7_1": "nimujjañca ummujjanimujjaṁ. Udakepi abhijjamāneti ettha yaṁ udakaṁ akkamitvā saṁsīdati,",
  "tika-s0403t23:7_2": "taṁ bhijjamānanti vuccati, viparītaṁ abhijjamānaṁ. Pallaṅkena gacchati. Pakkhīsakuṇoti",
  "tika-s0403t23:7_3": "pakkhehi yuttasakuṇo. Imepi candimasūriye evaṁmahiddhike evaṁmahānubhāve pāṇinā parāmasatīti",
  "tika-s0403t23:7_4": "ettha candimasūriyānaṁ dvācattālīsayojanasahassassa upari caraṇena mahiddhikatā,",
  "tika-s0403t23:7_5": "tīsu dīpesu ekakkhaṇe ālokakaraṇena mahānubhāvatā veditabbā. Evaṁ uparicaraṇaālokakaraṇehi",
  "tika-s0403t23:7_6": "mahiddhike mahānubhāve. Parāmasatīti gaṇhāti, ekadese vā chupati. Parimajjatīti samantato",
  "tika-s0403t23:7_7": "ādāsatalā viya parimajjati. Yāva brahmalokāpīti brahmalokampi paricchedaṁ katvā.",
  "tika-s0403t23:7_8": "Kāyena vasaṁ vattetīti tatra brahmaloke kāyena attano vasaṁ vatteti.",
  "tika-s0403t23:8_0": "Dibbāya sotadhātuyāti ettha dibbasadisattā dibbā. Devatānañhi sucaritakammanibbattā",
  "tika-s0403t23:8_1": "pittasemharuhirādīhi apalibuddhā upakkilesavimuttatāya dūrepi ārammaṇasampaṭicchanasamatthā",
  "tika-s0403t23:8_2": "dibbā pasādasotadhātu hoti. Ayañcāpi imassa bhikkhuno vīriyabhāvanābalena nibbattā",
  "tika-s0403t23:8_3": "ñāṇasotadhātu tādisāyevāti dibbasadisattā dibbā. Apica dibbavihāravasena paṭiladdhattā",
  "tika-s0403t23:8_4": "attanā ca dibbavihārasannissitattāpi dibbā. Savanaṭṭhena nijjīvaṭṭhena ca sotadhātu.",
  "tika-s0403t23:8_5": "Sotadhātukiccakaraṇena sotadhātu viyātipi sotadhātu. Tāya sotadhātuyā. Visuddhāyāti",
  "tika-s0403t23:8_6": "suddhāya nirupakkilesāya. Atikkantamānusikāyāti manussūpacāraṁ atikkamitvā saddasavane",
  "tika-s0403t23:8_7": "mānusikaṁ maṁsasotadhātuṁ atikkantāya vītivattetvā ṭhitāya. Ubho sadde suṇātīti dve",
  "tika-s0403t23:8_8": "sadde suṇāti. Katame dve? Dibbe ca mānuse ca, devānañca manussānañca saddeti vuttaṁ",
  "tika-s0403t23:8_9": "hoti. Etena padesapariyādānaṁ veditabbaṁ. Ye dūre santike cāti ye saddā dūre paracakkavāḷepi,",
  "tika-s0403t23:8_10": "ye ca santike antamaso sadehasannissitapāṇakasaddāpi, te suṇātīti vuttaṁ hoti. Etena",
  "tika-s0403t23:8_11": "nippadesapariyādānaṁ veditabbaṁ.",
  "tika-s0403t23:9_0": "Parasattānanti attānaṁ ṭhapetvā sesasattānaṁ. Parapuggalānanti idampi iminā ekatthameva.",
  "tika-s0403t23:9_1": "Veneyyavasena pana desanāvilāsena ca byañjananānattaṁ kataṁ. Cetasā cetoti attano",
  "tika-s0403t23:9_2": "cittena tesaṁ cittaṁ. Pariccāti paricchinditvā. Pajānātīti sarāgādivasena nānappakārato",
  "tika-s0403t23:9_3": "jānāti. Sarāgaṁ vā cittantiādīsu pana aṭṭhalobhasahagatacittaṁ sarāgaṁ cittanti veditabbaṁ.",
  "tika-s0403t23:9_4": "Avasesaṁ cātubhūmakaṁ kusalābyākatacittaṁ vītarāgaṁ. Dve domanassacittāni, dve vicikicchuddhaccacittānīti",
  "tika-s0403t23:9_5": "imāni pana cattāri cittāni imasmiṁ duke saṅgahaṁ na gacchanti. Keci pana therā tānipi",
  "tika-s0403t23:9_6": "saṅgaṇhanti. Duvidhaṁ pana domanassacittaṁ sadosaṁ cittaṁ nāma. Sabbampi cātubhūmakaṁ",
  "tika-s0403t23:9_7": "kusalābyākatacittaṁ vītadosaṁ. Sesāni dasa akusalacittāni imasmiṁ duke saṅgahaṁ na",
  "tika-s0403t23:9_8": "gacchanti. Keci pana therā tānipi saṅgaṇhanti. Samohaṁ vītamohanti ettha pana pāṭipuggalikanayena",
  "tika-s0403t23:9_9": "vicikicchuddhaccasahagatadvayameva samohaṁ. Mohassa pana sabbākusalesu sambhavato",
  "tika-s0403t23:9_10": "dvādasavidhampi akusalacittaṁ samohaṁ cittanti veditabbaṁ. Avasesaṁ vītamohaṁ. Thinamiddhānugataṁ",
  "tika-s0403t23:9_11": "pana saṁkhittaṁ, uddhaccānugataṁ vikkhittaṁ. Rūpāvacarārūpāvacaraṁ mahaggataṁ, avasesaṁ",
  "tika-s0403t23:9_12": "amahaggataṁ. Sabbampi tebhūmakaṁ sauttaraṁ, lokuttaraṁ anuttaraṁ. Upacārappattaṁ",
  "tika-s0403t23:9_13": "appanāppattañca samāhitaṁ, ubhayamappattaṁ asamāhitaṁ. Tadaṅgavikkhambhanasamucchedappaṭippassaddhinissaraṇavimuttiṁ",
  "tika-s0403t23:9_14": "pattaṁ pañcavidhampi etaṁ vimuttaṁ, vimuttimappattaṁ vā avimuttanti veditabbaṁ.",
  "tika-s0403t23:10_0": "Anekavihitanti anekavidhaṁ, anekehi vā pakārehi pavattitaṁ saṁvaṇṇitanti attho. Pubbenivāsanti",
  "tika-s0403t23:10_1": "samanantarātītabhavaṁ ādiṁ katvā tattha tattha nivutthasantānaṁ. Anussaratīti khandhapaṭipāṭivasena,",
  "tika-s0403t23:10_2": "cutipaṭisandhivasena vā anugantvā anugantvā sarati. Seyyathidaṁ – ekampi jātiṁ…pe…",
  "tika-s0403t23:10_3": "pubbenivāsaṁ anussaratīti. Tattha ekampi jātinti ekampi paṭisandhimūlaṁ cutipariyosānaṁ",
  "tika-s0403t23:10_4": "ekabhavapariyāpannaṁ khandhasantānaṁ. Esa nayo dvepi jātiyotiādīsupi. Anekepi saṁvaṭṭakappetiādīsu",
  "tika-s0403t23:10_5": "pana parihāyamāno kappo saṁvaṭṭakappo, vaḍḍhamāno vivaṭṭakappoti veditabbo. Tattha",
  "tika-s0403t23:10_6": "saṁvaṭṭena saṁvaṭṭaṭṭhāyī gahito hoti taṁmūlakattā, vivaṭṭena vivaṭṭaṭṭhāyī. Evañhi",
  "tika-s0403t23:10_7": "sati yāni tāni “cattārimāni, bhikkhave, kappassa asaṅkhyeyyāni. Katamāni cattāri?",
  "tika-s0403t23:10_8": "Saṁvaṭṭo saṁvaṭṭaṭṭhāyī vivaṭṭo vivaṭṭaṭṭhāyī”ti vuttāni, tāni pariggahitāni honti.",
  "tika-s0403t23:11_0": "Amutrāsinti amumhi saṁvaṭṭakappe ahaṁ amumhi bhave vā yoniyā vā gahiyā vā viññāṇaṭṭhitiyā",
  "tika-s0403t23:11_1": "vā sattāvāse vā sattanikāye vā āsiṁ. Evaṁnāmoti tisso vā phusso vā. Evaṁgottoti gotamo",
  "tika-s0403t23:11_2": "vā kaccāyano vā kassapo vā. Idamassa atītabhave attano nāmagottānussaraṇavasena vuttaṁ.",
  "tika-s0403t23:11_3": "Sace pana tasmiṁ kāle attano vaṇṇasampattilūkhapaṇītajīvikabhāvaṁ sukhadukkhabahulataṁ",
  "tika-s0403t23:11_4": "appāyukadīghāyukabhāvaṁ vā anussaritukāmo hoti, tampi anussaratiyeva. Tenāha “evaṁvaṇṇo…pe…",
  "tika-s0403t23:11_5": "evamāyupariyanto”ti. Tattha evaṁvaṇṇoti odāto vā sāmo vā. Evamāhāroti sālimaṁsodanāhāro",
  "tika-s0403t23:11_6": "vā pavattaphalabhojano vā. Evaṁsukhadukkhappaṭisaṁvedīti anena pakārena kāyikacetasikānaṁ",
  "tika-s0403t23:11_7": "sāmisanirāmisādippabhedānaṁ sukhadukkhānaṁ paṭisaṁvedī. Evamāyupariyantoti evaṁ vassasataparimāṇāyupariyanto",
  "tika-s0403t23:11_8": "vā caturāsītikappasahassāyupariyanto vā. So tato cuto amutra udapādinti so ahaṁ tato",
  "tika-s0403t23:11_9": "bhavato yonito gahito viññāṇaṭṭhitito sattāvāsato sattanikāyato vā cuto punaamukasmiṁ",
  "tika-s0403t23:11_10": "nāma bhave yoniyā gatiyā viññāṇaṭṭhitiyā sattāvāse sakkanikāye vā udapādiṁ. Tatrāpāsinti",
  "tika-s0403t23:11_11": "tatrāpi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṁ.",
  "tika-s0403t23:11_12": "Evaṁnāmotiādi vuttanayameva.",
  "tika-s0403t23:12_0": "Apica amutrāsinti idaṁ anupubbena ārohantassa yāvadicchakaṁ anussaraṇaṁ. So tatoti",
  "tika-s0403t23:12_1": "paṭinivattantassa paccavekkhaṇaṁ, tasmā “idhūpapanno”ti imissā idhūpapattiyā anantarameva",
  "tika-s0403t23:12_2": "uppattiṭṭhānaṁ sandhāya “amutra udapādi”nti idaṁ vuttanti veditabbaṁ. Tatrāpāsinti",
  "tika-s0403t23:12_3": "evamādi panassa tatrāpi imissā upapattiyā antare upapattiṭṭhāne nāmagottādīnaṁ anussaraṇadassanatthaṁ",
  "tika-s0403t23:12_4": "vuttaṁ. So tato cuto idhūpapannoti svāhaṁ tato anantaruppattiṭṭhānato cuto idha amukasmiṁ",
  "tika-s0403t23:12_5": "nāma khattiyakule vā brāhmaṇakule vā nibbattoti. Itīti evaṁ. Sākāraṁ sauddesanti",
  "tika-s0403t23:12_6": "nāmagottavasena sauddesaṁ, vaṇṇādivasena sākāraṁ. Nāmagottena hi satto “tisso kassapo”ti",
  "tika-s0403t23:12_7": "uddisīyati, vaṇṇādīhi “sāmo odāto”ti nānattato paññāyati, tasmā nāmagottaṁ uddeso, itare ākārā.",
  "tika-s0403t23:13_0": "Dibbenātiādīsu dibbasadisattā dibbaṁ. Devatānañhi sucaritakammanibbattaṁ pittasemharuhirādīhi",
  "tika-s0403t23:13_1": "apalibuddhaṁ upakkilesavimuttatāya dūrepi ārammaṇasampaṭicchanasamatthaṁ dibbaṁ pasādacakkhu",
  "tika-s0403t23:13_2": "hoti. Idañcāpi vīriyabhāvanābalena nibbattaṁ ñāṇacakkhu tādisamevāti dibbasadisattā",
  "tika-s0403t23:13_3": "dibbaṁ. Dibbavihāravasena paṭiladdhattā attano ca dibbavihārasannissitattāpi dibbaṁ.",
  "tika-s0403t23:13_4": "Ālokapariggahena mahājutikattāpi dibbaṁ. Tirokuṭṭādigatarūpadassanena mahāgatikattāpi",
  "tika-s0403t23:13_5": "dibbaṁ. Taṁ sabbaṁ saddasatthānusārena veditabbaṁ. Dassanaṭṭhena cakkhu. Cakkhukiccakaraṇena",
  "tika-s0403t23:13_6": "cakkhumivātipi cakkhu. Cutūpapātadassanena diṭṭhivisuddhihetuttā visuddhaṁ. Yo hi",
  "tika-s0403t23:13_7": "cutimeva passati, na upapātaṁ, so ucchedadiṭṭhiṁ gaṇhāti. Yo upapātameva passati,",
  "tika-s0403t23:13_8": "na cutiṁ, so navasattapātubhāvadiṭṭhiṁ gaṇhāti. Yo pana tadubhayaṁ passati, so yasmā",
  "tika-s0403t23:13_9": "duvidhampi taṁ diṭṭhigataṁ ativattati, tasmā taṁ dassanaṁ diṭṭhivisuddhihetu hoti.",
  "tika-s0403t23:13_10": "Ubhayampi cetaṁ buddhaputtā passanti. Tena vuttaṁ “cutūpapātadassanena diṭṭhivisuddhihetuttā",
  "tika-s0403t23:13_11": "visuddha”nti. Manussūpacāraṁ atikkamitvā rūpadassanena atikkantamānusakaṁ, mānusaṁ",
  "tika-s0403t23:13_12": "vā maṁsacakkhuṁ atikkantattā atikkantamānusakanti veditabbaṁ. Tena dibbena cakkhunā",
  "tika-s0403t23:13_13": "visuddhena atikkantamānusakena.",
  "tika-s0403t23:14_0": "Satte passatīti manussānaṁ maṁsacakkhunā viya satte oloketi. Cavamāne upapajjamāneti",
  "tika-s0403t23:14_1": "ettha cutikkhaṇe vā upapattikkhaṇe vā dibbacakkhunā daṭṭhuṁ na sakkā. Ye pana āsannacutikā",
  "tika-s0403t23:14_2": "idāni cavissanti, te cavamānāti, ye ca gahitappaṭisandhikā sampatinibbattā ca, te",
  "tika-s0403t23:14_3": "upapajjamānāti adhippetā. Te evarūpe cavamāne upapajjamāne ca passatīti dasseti.",
  "tika-s0403t23:14_4": "Hīneti mohanissandayuttattā hīnānaṁ jātikulabhogādīnaṁ vasena hīḷite uññāte. Paṇīteti",
  "tika-s0403t23:14_5": "amohanissandayuttattā tabbiparīte. Suvaṇṇeti adosanissandayuttattā iṭṭhakantamanāpavaṇṇayutte.",
  "tika-s0403t23:14_6": "Dubbaṇṇeti dosanissandayuttattā aniṭṭhākantāmanāpavaṇṇayutte, virūpavirūpetipi attho.",
  "tika-s0403t23:14_7": "Sugateti sugatigate, alobhanissandayuttattā vā aḍḍhe mahaddhane. Duggateti duggatigate,",
  "tika-s0403t23:14_8": "lobhanissandayuttattā vā dalidde appannapāne.",
  "tika-s0403t23:15_0": "Yathākammūpageti yaṁ yaṁ kammaṁ upacitaṁ, tena tena upagate. Kāyaduccaritenātiādīsu",
  "tika-s0403t23:15_1": "duṭṭhu caritaṁ kilesapūtikattāti duccaritaṁ. Kāyena duccaritaṁ, kāyato vā uppannaṁ",
  "tika-s0403t23:15_2": "duccaritanti kāyaduccaritaṁ. Itaresupi eseva nayo. Samannāgatāti samaṅgibhūtā. Ariyānaṁ",
  "tika-s0403t23:15_3": "upavādakāti buddhapaccekabuddhasāvakānaṁ ariyānaṁ antamaso gihisotāpannānampi anatthakāmā",
  "tika-s0403t23:15_4": "hutvā antimavatthunā vā guṇaparidhaṁsanena vā upavādakā, akkosakā garahakāti vuttaṁ",
  "tika-s0403t23:15_5": "hoti. Micchādiṭṭhikāti viparītadassanā. Micchādiṭṭhikammasamādānāti micchādiṭṭhivasena",
  "tika-s0403t23:15_6": "samādinnanānāvidhakammā, yepi micchādiṭṭhimūlakesu kāyakammādīsu aññepi samādāpenti.",
  "tika-s0403t23:16_0": "Kāyassa bhedāti upādinnakkhandhapariccāgā. Paraṁ maraṇāti tadanantaraṁ abhinibbattakkhandhaggahaṇā.",
  "tika-s0403t23:16_1": "Atha vā kāyassa bhedāti jīvitindriyassūpacchedā. Paraṁ maraṇāti cuticittato uddhaṁ.",
  "tika-s0403t23:16_2": "Apāyanti evamādi sabbaṁ nirayavevacanameva. Nirayo hi saggamokkhahetubhūtā puññasammatā",
  "tika-s0403t23:16_3": "ayā apetattā, sukhānaṁ vā āyassa abhāvā apāyo. Dukkhassa gati paṭisaraṇanti duggati,",
  "tika-s0403t23:16_4": "dosabahulatāya vā duṭṭhena kammena nibbattā gatīti duggati. Vivasā nipatanti tattha",
  "tika-s0403t23:16_5": "dukkaṭṭakārinoti vinipāto, vinassantā vā ettha patanti sambhijjamānaṅgapaccaṅgāti",
  "tika-s0403t23:16_6": "vinipāto. Natthi ettha assādasaññito ayoti nirayo.",
  "tika-s0403t23:17_0": "Atha vā apāyaggahaṇena tiracchānayoniṁ dīpeti. Tiracchānayoni hi apāyo sugatito apetattā,",
  "tika-s0403t23:17_1": "na duggati mahesakkhānaṁ nāgarājādīnaṁ sambhavato. Duggatiggahaṇena pettivisayañca.",
  "tika-s0403t23:17_2": "So hi apāyo ceva duggati ca sugatito apetattā dukkhassa ca gatibhūtattā, na tu vinipāto",
  "tika-s0403t23:17_3": "asurasadisaṁ avinipatitattā. Vinipātaggahaṇena asurakāyaṁ. So hi yathāvuttena atthena",
  "tika-s0403t23:17_4": "apāyo ceva duggati ca sabbasamussayehi vinipatitattā vinipātoti vuccati. Nirayaggahaṇena",
  "tika-s0403t23:17_5": "avīciādikamanekappakāraṁ nirayamevāti. Upapannāti upagatā, tattha abhinibbattāti",
  "tika-s0403t23:17_6": "adhippāyo. Vuttavipariyāyena sukkapakkho veditabbo. Ayaṁ pana viseso – tattha sugatiggahaṇena",
  "tika-s0403t23:17_7": "manussāgatipi saṅgayhati, saggaggahaṇena devagatiyeva. Tattha sundarā gatīti sugati.",
  "tika-s0403t23:17_8": "Rūpādīhi visayehi suṭṭhu aggoti saggo. So sabbopi lujjanappalujjanaṭṭhena lokoti",
  "tika-s0403t23:17_9": "ayamettha saṅkhepo. Vitthāro pana sabbākārena visuddhimaggasaṁvaṇṇanāto gahetabbo.",
  "tika-s0403t23:17_10": "Tatiyādīni uttānatthāni.",
  "tika-s0403t23:18": "Dutiyaāhuneyyasuttādivaṇṇanā niṭṭhitā.",
  "tika-s0403t23:19": "8. Anuttariyasuttavaṇṇanā",
  "tika-s0403t23:20_0": "8. Aṭṭhame natthi etesaṁ uttarāni visiṭṭhānīti anuttarāni, anuttarāni eva anuttariyāni",
  "tika-s0403t23:20_1": "yathā “anantameva anantariya”nti āha “niruttarānī”ti. Dassanānuttariyaṁ nāma phalavisesāvahattā.",
  "tika-s0403t23:20_2": "Esa nayo sesesupi. Sattavidhaariyadhanalābhoti sattavidhasaddhādilokuttaradhanalābho.",
  "tika-s0403t23:20_3": "Sikkhāttayassa pūraṇanti adhisīlasikkhādīnaṁ tissannaṁ sikkhānaṁ pūraṇaṁ. Tattha",
  "tika-s0403t23:20_4": "pūraṇaṁ nippariyāyato asekkhānaṁ vasena veditabbaṁ. Kalyāṇaputhujjanato paṭṭhāya",
  "tika-s0403t23:20_5": "hi satta sekhā tisso sikkhā pūrenti nāma, arahā paripuṇṇasikkhoti. Iti imāni anuttariyāni",
  "tika-s0403t23:20_6": "lokiyalokuttarāni kathitāni.",
  "tika-s0403t23:21": "Anuttariyasuttavaṇṇanā niṭṭhitā.",
  "tika-s0403t23:22": "9. Anussatiṭṭhānasuttavaṇṇanā",
  "tika-s0403t23:23_0": "9. Navame anussatiyo eva diṭṭhadhammikasamparāyikādihitasukhānaṁ kāraṇabhāvato ṭhānānīti",
  "tika-s0403t23:23_1": "anussatiṭṭhānāni. Buddhaguṇārammaṇā satīti yathā buddhānussati visesādhigamassa ṭhānaṁ",
  "tika-s0403t23:23_2": "hoti, evaṁ “itipi so bhagavā”tiādinā buddhaguṇe ārabbhe uppannā sati. Evaṁ anussarato",
  "tika-s0403t23:23_3": "hi pīti uppajjati, so taṁ pītiṁ khayato vayato paṭṭhapetvā arahattaṁ pāpuṇāti. Upacārakammaṭṭhānaṁ",
  "tika-s0403t23:23_4": "nāmetaṁ gihīnampi labbhati. Upacārakammaṭṭhānanti ca paccakkhato upacārajjhānāvahaṁ",
  "tika-s0403t23:23_5": "kammaṭṭhānaparamparāya sammasanaṁ yāva arahattā lokiyalokuttaravisesāvahaṁ. Esa nayo sabbattha.",
  "tika-s0403t23:24": "Anussatiṭṭhānasuttavaṇṇanā niṭṭhitā.",
  "tika-s0403t23:25": "10. Mahānāmasuttavaṇṇanā",
  "tika-s0403t23:26_0": "10. Dasame tasmiṁ samayeti buddhāguṇānussaraṇasamaye. Rāgapariyuṭṭhitanti rāgena",
  "tika-s0403t23:26_1": "pariyuṭṭhitaṁ. Pariyuṭṭhānappattipi, rāgena vā saṁhitaṁ cittaṁ araññamiva corehi",
  "tika-s0403t23:26_2": "tena pariyuṭṭhitanti vuttaṁ, tassa pariyuṭṭhānaṭṭhānabhāvatopi pariyuṭṭhitarāganti",
  "tika-s0403t23:26_3": "attho. Byañjanaṁ pana anādiyitvā atthamattaṁ dassento “uppajjamānena rāgena uṭṭhahitvā",
  "tika-s0403t23:26_4": "gahita”nti āha. Ujukamevāti pageva kāyavaṅkādīnaṁ apanītattā cittassa ca anujubhāvakarānaṁ",
  "tika-s0403t23:26_5": "mānādīnaṁ abhāvato, rāgādipariyuṭṭhānābhāvena vā oṇatiuṇṇativirahato ujubhāvameva",
  "tika-s0403t23:26_6": "gataṁ. Atha vā ujukamevāti kammaṭṭhānassa thinaṁ middhaṁ otiṇṇatāya līnuddhaccavigamato",
  "tika-s0403t23:26_7": "majjhimasamathanimittappaṭipattiyā ujubhāvameva gataṁ. Aṭṭhakathaṁ nissāyāti bhavajātiādīnaṁ",
  "tika-s0403t23:26_8": "padānaṁ atthaṁ nissāya. Atthavedanti vā hetuphalaṁ paṭicca uppannaṁ tuṭṭhimāha. Dhammavedanti",
  "tika-s0403t23:26_9": "hetuṁ paṭicca uppannaṁ tuṭṭhiṁ. “Ārakattā araha”nti anussarantassa hi yadidaṁ bhagavato",
  "tika-s0403t23:26_10": "kilesehi ārakattaṁ, so hetu. Ñāpako cettha hetu adhippeto, na kārako sampāpako. Tatonena",
  "tika-s0403t23:26_11": "ñāyamāno arahattattho phalaṁ. Iminā nayena sesapadesupi hetuso phalavipāko veditabbo.",
  "tika-s0403t23:26_12": "Dhammānussatiādīsupi hi ādimajjhapariyosānakalyāṇatādayo suppaṭipattiādayo ca tattha",
  "tika-s0403t23:26_13": "tattha hetubhāvena niddiṭṭhāyeva. Dhammūpasaṁhitanti yathāvuttahetuphalasaṅkhātaguṇūpasaṁhitaṁ.",
  "tika-s0403t23:27": "Mahānāmasuttavaṇṇanā niṭṭhitā.",
  "tika-s0403t23:28": "Āhuneyyavaggavaṇṇanā niṭṭhitā."
}