{
  "atk-s0517a4:0": "3. Ānāpānassatikathā",
  "atk-s0517a4:1": "1. Gaṇanavāravaṇṇanā",
  "atk-s0517a4:2_0": "152. Idāni diṭṭhikathānantaraṁ kathitāya ānāpānassatikathāya apubbatthānuvaṇṇanā",
  "atk-s0517a4:2_1": "anuppattā. Ayañhi ānāpānassatikathā diṭṭhikathāya suviditadiṭṭhādīnavassa micchādiṭṭhimalavisodhanena",
  "atk-s0517a4:2_2": "suvisuddhacittassa yathābhūtāvabodhāya samādhibhāvanā sukarā hoti, sabbasamādhibhāvanāsu",
  "atk-s0517a4:2_3": "ca sabbasabbaññubodhisattānaṁ bodhimūle imināva samādhinā samāhitacittānaṁ yathābhūtāvabodhato",
  "atk-s0517a4:2_4": "ayameva samādhibhāvanā padhānāti ca diṭṭhikathānantaraṁ kathitā. Tattha soḷasavatthukaṁ",
  "atk-s0517a4:2_5": "ānāpānassatisamādhiṁ bhāvayato samadhikāni dve ñāṇasatāni uppajjantīti ñāṇagaṇanuddeso,",
  "atk-s0517a4:2_6": "aṭṭha paripanthe ñāṇānītiādi ñāṇagaṇananiddeso, katamāni aṭṭha paripanthe ñāṇānītiādi.",
  "atk-s0517a4:2_7": "Imāni ekavīsati vimuttisukhe ñāṇānītipariyantaṁ sabbañāṇānaṁ vitthāraniddeso, ante",
  "atk-s0517a4:2_8": "soḷasavatthukaṁ ānāpānassatisamādhiṁ bhāvayatotiādi nigamananti evaṁ tāva pāḷivavatthānaṁ veditabbaṁ.",
  "atk-s0517a4:3_0": "Tattha gaṇanuddese gaṇanavāre tāva soḷasavatthukanti dīghaṁ rassaṁ sabbakāyapaṭisaṁvedī",
  "atk-s0517a4:3_1": "passambhayaṁ kāyasaṅkhāranti kāyānupassanācatukkaṁ, pītipaṭisaṁvedī sukhapaṭisaṁvedī",
  "atk-s0517a4:3_2": "cittasaṅkhārapaṭisaṁvedī passambhayaṁ cittasaṅkhāranti vedanānupassanācatukkaṁ, cittapaṭisaṁvedī",
  "atk-s0517a4:3_3": "abhippamodayaṁ cittaṁ samādahaṁ cittaṁ vimocayaṁ cittanti cittānupassanācatukkaṁ,",
  "atk-s0517a4:3_4": "aniccānupassī virāgānupassī nirodhānupassī paṭinissaggānupassīti dhammānupassanācatukkanti",
  "atk-s0517a4:3_5": "imesaṁ catunnaṁ catukkānaṁ vasena soḷasa vatthūni patiṭṭhā ārammaṇāni assāti soḷasavatthuko.",
  "atk-s0517a4:3_6": "Taṁ soḷasavatthukaṁ. Samāsavasena panettha vibhattilopo kato. Ānanti abbhantaraṁ",
  "atk-s0517a4:3_7": "pavisanavāto. Apānanti bahinikkhamanavāto. Keci pana vipariyāyena vadanti. Apānañhi",
  "atk-s0517a4:3_8": "apetaṁ ānatoti apānanti vuccati, niddese (paṭi. ma. 1.160) pana nā-kārassa dīghattamajjhupekkhitvā",
  "atk-s0517a4:3_9": "āpānanti. Tasmiṁ ānāpāne sati ānāpānassati, assāsapassāsapariggāhikāya satiyā etaṁ",
  "atk-s0517a4:3_10": "adhivacanaṁ. Ānāpānassatiyā yutto samādhi, ānāpānassatiyaṁ vā samādhi ānāpānassatisamādhi.",
  "atk-s0517a4:3_11": "Bhāvayatoti nibbedhabhāgiyaṁ bhāventassa. Samadhikānīti saha adhikena vattantīti",
  "atk-s0517a4:3_12": "samadhikāni, sātirekānīti attho. Ma-kāro panettha padasandhikaro. Keci pana ‘‘saṁadhikānī’’ti",
  "atk-s0517a4:3_13": "vadanti. Evaṁ sati dve ñāṇasatāniyeva adhikānīti āpajjati, taṁ na yujjati. Imāni",
  "atk-s0517a4:3_14": "hi vīsatiadhikāni dve ñāṇasatāni hontīti.",
  "atk-s0517a4:4_0": "Paripanthe ñāṇānīti paripanthaṁ ārammaṇaṁ katvā pavattañāṇāni. Tathā upakāre upakkilese",
  "atk-s0517a4:4_1": "ñāṇāni. Vodāne ñāṇānīti vodāyati, tena cittaṁ parisuddhaṁ hotīti vodānaṁ. Kiṁ taṁ?",
  "atk-s0517a4:4_2": "Ñāṇaṁ. ‘‘Vodānañāṇānī’’ti vattabbe ‘‘sutamaye ñāṇa’’ntiādīsu (paṭi. ma. mātikā 1.1;",
  "atk-s0517a4:4_3": "paṭi. ma. 1.1) viya ‘‘vodāne ñāṇānī’’ti vuttaṁ. Sato sampajāno hutvā karotīti satokārī,",
  "atk-s0517a4:4_4": "tassa satokārissa ñāṇāni. Nibbidāñāṇānīti nibbidābhūtāni ñāṇāni. Nibbidānulomañāṇānīti",
  "atk-s0517a4:4_5": "nibbidāya anukūlāni ñāṇāni. Nibbidānulomiñāṇānītipi pāṭho, nibbidānulomo etesaṁ atthīti",
  "atk-s0517a4:4_6": "nibbidānulomīti attho. Nibbidāpaṭippassaddhiñāṇānīti nibbidāya paṭippassaddhiyaṁ",
  "atk-s0517a4:4_7": "ñāṇāni. Vimuttisukhe ñāṇānīti vimuttisukhena sampayuttāni ñāṇāni.",
  "atk-s0517a4:5_0": "Katamāni aṭṭhātiādīhi paripanthaupakārānaṁ paṭipakkhavipakkhayugalattā tesu ñāṇāni",
  "atk-s0517a4:5_1": "saheva niddiṭṭhāni. Kāmacchandanekkhammādīni heṭṭhā vuttatthāni. Upakāranti ca liṅgavipallāsavasena",
  "atk-s0517a4:5_2": "napuṁsakavacanaṁ kataṁ. Sabbepi akusalā dhammāti vuttāvasesā ye keci akusalā dhammā.",
  "atk-s0517a4:5_3": "Tathā sabbepi nibbedhabhāgiyā kusalā dhammā. ‘‘Paripantho upakāra’’nti ca taṁ tadeva",
  "atk-s0517a4:5_4": "apekkhitvā ekavacanaṁ kataṁ. Ettha ca paripanthe ñāṇāni ca upakāre ñāṇāni ca pucchitvā",
  "atk-s0517a4:5_5": "tesaṁ ārammaṇāneva vissajjitvā teheva tāni vissajjitāni hontīti tadārammaṇāni ñāṇāni",
  "atk-s0517a4:5_6": "nigametvā dassesi. Upakkilese ñāṇādīsupi eseva nayo.",
  "atk-s0517a4:6": "Gaṇanavāravaṇṇanā niṭṭhitā.",
  "atk-s0517a4:7": "2. Soḷasañāṇaniddesavaṇṇanā",
  "atk-s0517a4:8_0": "153.Soḷasahiākārehīti ubhayapakkhavasena vuttehi soḷasahi ñāṇakoṭṭhāsehi. Uducitaṁ",
  "atk-s0517a4:8_1": "cittaṁ samuducitanti upacārabhūmiyaṁ cittaṁ uddhaṁ ucitaṁ, sammā uddhaṁ ucitaṁ, uparūpari",
  "atk-s0517a4:8_2": "kataparicayaṁ sammā uparūpari kataparicayanti attho. Udujitaṁ cittaṁ samudujitantipi",
  "atk-s0517a4:8_3": "pāṭho. Uparibhāvāya jitaṁ, uparibhāvakarehi vā ñāṇehi jitaṁ udujitaṁ. Samudujitanti",
  "atk-s0517a4:8_4": "samā uparibhāvāya, uparibhāvakarehi vā ñāṇehi jitaṁ. Samāti cettha visamabhāvapaṭikkhepo.",
  "atk-s0517a4:8_5": "Imasmiṁ pāṭhe u, du-iti dve dve upasaggā honti. Urūjitaṁ cittaṁ sammārūjitantipi",
  "atk-s0517a4:8_6": "pāṭho. Etthāpi jitatthoyeva. Urū arūti idaṁ pana nipātamattamevāti vadanti. Vīṇopamaṭṭhakathāya",
  "atk-s0517a4:8_7": "tajjitaṁ sutajjitanti ca attho vutto, so idha na yujjati. Ekatte santiṭṭhatīti upacārabhūmiyaṁ",
  "atk-s0517a4:8_8": "tāva nānārammaṇavikkhepābhāvena ekatte patiṭṭhāti. Niyyānāvaraṇaṭṭhena nīvaraṇāti",
  "atk-s0517a4:8_9": "ettha aratipi sabbepi akusalā āvaraṇaṭṭhena nīvaraṇāti vuttā. Niyyānāvaraṇaṭṭhenāti",
  "atk-s0517a4:8_10": "niyyānānaṁ āgamanamaggapidahanaṭṭhena. Niyyānavāraṇaṭṭhenātipi pāṭho, niyyānānaṁ",
  "atk-s0517a4:8_11": "paṭikkhepanaṭṭhenāti attho. Nekkhammaṁ ariyānaṁ niyyānanti maggaṭṭhānaṁ ariyānaṁ",
  "atk-s0517a4:8_12": "niyyānasaṅkhātassa ariyamaggassa hetuttā phalūpacārena ariyānaṁ niyyānaṁ. Tena ca",
  "atk-s0517a4:8_13": "hetubhūtena maggakkhaṇe ariyā niyyanti nigacchanti. Keci pana ‘‘niyyānanti maggo’’ti",
  "atk-s0517a4:8_14": "vadanti. Idha upacārassa adhippetattā maggakkhaṇe ca ālokasaññāya sabbakusaladhammānañca",
  "atk-s0517a4:8_15": "abhāvā taṁ na yujjati. Nivutattāti paṭicchannattā. Nappajānātīti puggalavasena vuttaṁ.",
  "atk-s0517a4:9_0": "Visuddhacittassāti upacārabhūmiyaṁyeva. Khaṇikasamodhānāti cittakkhaṇe cittakkhaṇe",
  "atk-s0517a4:9_1": "uppajjanato khaṇo etesaṁ atthīti khaṇikā, upakkilesā, khaṇikānaṁ samodhāno samāgamo",
  "atk-s0517a4:9_2": "pabandho khaṇikasamodhāno. Tasmā khaṇikasamodhānā, uppajjamānā upakkilesā khaṇikappabandhavasena",
  "atk-s0517a4:9_3": "khaṇikaparamparāvasena uppajjanti, na ekacittakkhaṇavasenāti vuttaṁ hoti.",
  "atk-s0517a4:10": "Soḷasañāṇaniddesavaṇṇanā niṭṭhitā.",
  "atk-s0517a4:11": "3. Upakkilesañāṇaniddesavaṇṇanā",
  "atk-s0517a4:12": "Paṭhamacchakkaṁ",
  "atk-s0517a4:13_0": "154. Paṭhamacchakke assāsādimajjhapariyosānanti abbhantarapavisanavātassa nāsikaggaṁ",
  "atk-s0517a4:13_1": "vā mukhanimittaṁ vā ādi, hadayaṁ majjhaṁ, nābhi pariyosānaṁ. Taṁ tassa ādimajjhapariyosānaṁ",
  "atk-s0517a4:13_2": "satiyā anugacchato yogissa ṭhānanānattānugamanena cittaṁ ajjhattaṁ vikkhepaṁ gacchati,",
  "atk-s0517a4:13_3": "taṁ ajjhattavikkhepagataṁ cittaṁ ekatte asaṇṭhahanato samādhissa paripantho. Passāsādimajjhapariyosānanti",
  "atk-s0517a4:13_4": "bahinikkhamanavātassa nābhi ādi, hadayaṁ majjhaṁ, nāsikaggaṁ vā mukhanimittaṁ vā",
  "atk-s0517a4:13_5": "bahiākāso vā pariyosānaṁ. Yojanā panettha vuttanayeneva veditabbā. Assāsapaṭikaṅkhanā",
  "atk-s0517a4:13_6": "nikantitaṇhācariyāti ‘‘nāsikāvātāyattamidaṁ kammaṭṭhāna’’nti sallakkhetvā oḷārikoḷārikassa",
  "atk-s0517a4:13_7": "assāsassa patthanāsaṅkhātā nikāmanā eva taṇhāpavatti. Taṇhāpavattiyā sati ekatte",
  "atk-s0517a4:13_8": "asaṇṭhahanato samādhissa paripantho. Passāsapaṭikaṅkhanā nikantīti puna assāsapubbakassa",
  "atk-s0517a4:13_9": "passāsassa patthanāsaṅkhātā nikanti. Sesaṁ vuttanayeneva yojetabbaṁ. Assāsenābhitunnassāti",
  "atk-s0517a4:13_10": "atidīghaṁ atirassaṁ vā assāsaṁ karontassa assāsamūlakassa kāyacittakilamathassa sabbhāvato",
  "atk-s0517a4:13_11": "tena assāsena viddhassa pīḷitassa. Passāsapaṭilābhe mucchanāti assāsena pīḷitattāyeva",
  "atk-s0517a4:13_12": "passāse assādasaññino passāsaṁ patthayato tasmiṁ passāsapaṭilābhe rajjanā. Passāsamūlakepi eseva nayo.",
  "atk-s0517a4:14_0": "Vuttasseva atthassa anuvaṇṇanatthaṁ vuttesu gāthābandhesu anugacchanāti anugacchamānā.",
  "atk-s0517a4:14_1": "Satīti ajjhattabahiddhāvikkhepahetubhūtā sati. Vikkhipati anena cittanti vikkhepo.",
  "atk-s0517a4:14_2": "Ko so? Assāso. Ajjhattaṁ vikkhepo ajjhattavikkhepo, tassa ākaṅkhanā ajjhattavikkhepākaṅkhanā,",
  "atk-s0517a4:14_3": "asammāmanasikāravasena ajjhattavikkhepakassa assāsassa ākaṅkhanāti vuttaṁ hoti. Eteneva",
  "atk-s0517a4:14_4": "nayena bahiddhāvikkhepapatthanā veditabbā. Yehīti yehi upakkilesehi. Vikkhippamānassāti",
  "atk-s0517a4:14_5": "vikkhipiyamānassa vikkhepaṁ āpādiyamānassa. No ca cittaṁ vimuccatīti cittaṁ assāsapassāsārammaṇe",
  "atk-s0517a4:14_6": "ca nādhimuccati, paccanīkadhammehi ca na vimuccati. Cittaṁ no ca vimuccati parapattiyā",
  "atk-s0517a4:14_7": "ca hontīti sambandho. Vimokkhaṁ appajānantāti so vā añño vā ārammaṇādhimuttivimokkhañca",
  "atk-s0517a4:14_8": "paccanīkavimuttivimokkhañca evaṁ appajānantā. Parapattiyāti parapaccayaṁ parasaddahanaṁ",
  "atk-s0517a4:14_9": "arahanti, na attapaccakkhaṁ ñāṇanti ‘‘parapaccayikā’’ti vattabbe ‘‘parapattiyā’’ti",
  "atk-s0517a4:14_10": "vuttaṁ. Attho pana soyeva.",
  "atk-s0517a4:15": "Dutiyacchakkaṁ",
  "atk-s0517a4:16_0": "155. Dutiyacchakke nimittanti assāsapassāsānaṁ phusanaṭṭhānaṁ. Assāsapassāsā hi dīghanāsikassa",
  "atk-s0517a4:16_1": "nāsāpuṭaṁ ghaṭṭentā pavattanti, rassanāsikassa uttaroṭṭhaṁ. Yadi hi ayaṁ yogī taṁ",
  "atk-s0517a4:16_2": "nimittameva āvajjati, tassa nimittameva āvajjamānassa assāse cittaṁ vikampati, na",
  "atk-s0517a4:16_3": "patiṭṭhātīti attho. Tassa tasmiṁ citte appatiṭṭhite samādhissa abhāvato taṁ vikampanaṁ",
  "atk-s0517a4:16_4": "samādhissa paripantho. Yadi assāsameva āvajjati, tassa cittaṁ abbhantarapavesanavasena",
  "atk-s0517a4:16_5": "vikkhepaṁ āvahati, nimitte na patiṭṭhāti, tasmā nimitte vikampati. Iminā nayena sesesupi",
  "atk-s0517a4:16_6": "yojanā kātabbā. Gāthāsu vikkhippateti vikkhipīyati vikkhepaṁ āpādīyati.",
  "atk-s0517a4:17": "Tatiyacchakkaṁ",
  "atk-s0517a4:18_0": "156. Tatiyacchakke atītānudhāvanaṁ cittanti phusanaṭṭhānaṁ atikkamitvā gataṁ assāsaṁ",
  "atk-s0517a4:18_1": "vā passāsaṁ vā anugacchamānaṁ cittaṁ. Vikkhepānupatitanti vikkhepena anugataṁ, vikkhepaṁ",
  "atk-s0517a4:18_2": "vā sayaṁ anupatitaṁ anugataṁ. Anāgatapaṭikaṅkhanaṁ cittanti phusanaṭṭhānaṁ appattaṁ",
  "atk-s0517a4:18_3": "assāsaṁ vā passāsaṁ vā paṭikaṅkhamānaṁ paccāsīsamānaṁ cittaṁ. Vikampitanti tasmiṁ",
  "atk-s0517a4:18_4": "appatiṭṭhāneneva vikkhepena vikampitaṁ. Līnanti atisithilavīriyatādīhi saṅkucitaṁ.",
  "atk-s0517a4:18_5": "Kosajjānupatitanti kusītabhāvānugataṁ. Atipaggahitanti accāraddhavīriyatādīhi atiussāhitaṁ.",
  "atk-s0517a4:18_6": "Uddhaccānupatitanti vikkhepānugataṁ. Abhinatanti assādavatthūsu bhusaṁ nataṁ allīnaṁ.",
  "atk-s0517a4:18_7": "Apanatanti nirassādavatthūsu patihataṁ, tato apagataṁ vā, apagatanataṁ vā, na tato",
  "atk-s0517a4:18_8": "apagatanti attho. Rāgānupatitanti ettha assāsapassāsanimittaṁ manasikaroto uppannapītisukhe",
  "atk-s0517a4:18_9": "vā pubbe hasitalapitakīḷitavatthūsu vā rāgo anupatati. Byāpādānupatitanti ettha manasikāre",
  "atk-s0517a4:18_10": "nirassādagatacittassa uppannadomanassavasena vā pubbe samudāciṇṇesu āghātavatthūsu",
  "atk-s0517a4:18_11": "vā byāpādo anupatati. Gāthāsu na samādhiyatīti na samāhitaṁ hoti. Adhicittanti cittasīsena",
  "atk-s0517a4:18_12": "niddiṭṭho adhiko samādhi.",
  "atk-s0517a4:19_0": "157. Ettāvatā tīhi chakkehi aṭṭhārasa upakkilese niddisitvā idāni tesaṁ upakkilesānaṁ",
  "atk-s0517a4:19_1": "samādhissa paripanthabhāvasādhanena ādīnavaṁ dassento puna assāsādimajjhapariyosānantiādimāha.",
  "atk-s0517a4:19_2": "Tattha kāyopi cittampi sāraddhā ca hontīti vikkhepasamuṭṭhānarūpānaṁ vasena rūpakāyopi,",
  "atk-s0517a4:19_3": "vikkhepasantativasena cittampi mahatā khobhena khubhitā sadarathā ca honti. Tato",
  "atk-s0517a4:19_4": "mandatarena iñjitā kampitā, tato mandatarena phanditā calitā honti. Balavāpi majjhimopi",
  "atk-s0517a4:19_5": "mandopi khobho hotiyeva, na sakkā khobhena na bhavitunti vuttaṁ hoti. Cittaṁ vikampitattāti",
  "atk-s0517a4:19_6": "cittassa vikampitattā. Gāthāsu paripuṇṇā abhāvitāti yathā paripuṇṇā hoti, tathā abhāvitā.",
  "atk-s0517a4:19_7": "Iñjitoti kampito. Phanditoti mandakampito. Heṭṭhā nīvaraṇānaṁ anantarattā ‘‘imehi",
  "atk-s0517a4:19_8": "ca pana nīvaraṇehī’’ti (paṭi. ma. 1.153) accantasamīpanidassanavacanaṁ kataṁ. Idha",
  "atk-s0517a4:19_9": "pana nigamane nīvaraṇānaṁ santarattā tehi ca pana nīvaraṇehīti parammukhanidassanavacanaṁ kataṁ.",
  "atk-s0517a4:20": "Upakkilesañāṇaniddesavaṇṇanā niṭṭhitā.",
  "atk-s0517a4:21": "4. Vodānañāṇaniddesavaṇṇanā",
  "atk-s0517a4:22_0": "158.Vodāne ñāṇānīti visuddhañāṇāni. Taṁ vivajjayitvāti yaṁ pubbe vuttaṁ atītānudhāvanaṁ",
  "atk-s0517a4:22_1": "cittaṁ vikkhepānupatitaṁ, taṁ vivajjayitvāti sambandhitabbaṁ. Ekaṭṭhāne samādahatīti",
  "atk-s0517a4:22_2": "assāsapassāsānaṁ phusanaṭṭhāne samaṁ ādahati patiṭṭhāpeti. Tattheva adhimocetīti",
  "atk-s0517a4:22_3": "ekaṭṭhāneti vutte assāsapassāsānaṁ phusanaṭṭhāneyeva sanniṭṭhapeti sanniṭṭhānaṁ karoti.",
  "atk-s0517a4:22_4": "Paggaṇhitvāti dhammavicayapītisambojjhaṅgabhāvanāya paggahetvā. Viniggaṇhitvāti passaddhisamādhiupekkhāsambojjhaṅgabhāvanāya",
  "atk-s0517a4:22_5": "viniggaṇhitvā. ‘‘Satindriyavīriyindriyehi paggahetvā, satindriyasamādhindriyehi viniggahetvā’’tipi",
  "atk-s0517a4:22_6": "vadanti. Sampajāno hutvāti asubhabhāvanādīhi. Puna sampajāno hutvāti mettābhāvanādīhi.",
  "atk-s0517a4:22_7": "Yena rāgena anupatitaṁ, yena byāpādena anupatitaṁ, taṁ pajahatīti sambandho. Taṁ",
  "atk-s0517a4:22_8": "cittaṁ īdisanti sampajānanto tappaṭipakkhena rāgaṁ pajahati, byāpādaṁ pajahatīti",
  "atk-s0517a4:22_9": "vā attho. Parisuddhanti nirupakkilesaṁ. Pariyodātanti pabhassaraṁ. Ekattagataṁ hotīti",
  "atk-s0517a4:22_10": "taṁ taṁ visesaṁ pattassa taṁ taṁ ekattaṁ gataṁ hoti.",
  "atk-s0517a4:23_0": "Katame te ekattāti idha yujjamānāyujjamānepi ekatte ekato katvā pucchati. Dānūpasaggupaṭṭhānekattanti",
  "atk-s0517a4:23_1": "dānavatthusaṅkhātassa dānassa upasaggo vosajjanaṁ dānūpasaggo, dānavatthupariccāgacetanā.",
  "atk-s0517a4:23_2": "Tassa upaṭṭhānaṁ ārammaṇakaraṇavasena upagantvā ṭhānaṁ dānūpasaggupaṭṭhānaṁ, tadeva",
  "atk-s0517a4:23_3": "ekattaṁ, tena vā ekattaṁ ekaggabhāvo dānūpasaggupaṭṭhānekattaṁ. Dānavosaggupaṭṭhānekattanti",
  "atk-s0517a4:23_4": "pāṭho sundarataro, so evattho. Etena paduddhāravasena cāgānussatisamādhi vutto. Paduddhāravasena",
  "atk-s0517a4:23_5": "vuttopi cesa itaresaṁ tiṇṇampi ekattānaṁ upanissayapaccayo hoti, tasmā idha niddiṭṭhanti",
  "atk-s0517a4:23_6": "vadanti. Visākhāpi hi mahāupāsikā āha – ‘‘idha, bhante, disāsu vassaṁvuṭṭhā bhikkhū",
  "atk-s0517a4:23_7": "sāvatthiṁ āgacchissanti bhagavantaṁ dassanāya, te bhagavantaṁ upasaṅkamitvā pucchissanti",
  "atk-s0517a4:23_8": "‘itthannāmo, bhante, bhikkhu kālaṅkato, tassa kā gati, ko abhisamparāyo’ti? Taṁ bhagavā",
  "atk-s0517a4:23_9": "byākarissati sotāpattiphale vā sakadāgāmiphale vā anāgāmiphale vā arahatte vā. Tyāhaṁ",
  "atk-s0517a4:23_10": "upasaṅkamitvā pucchissāmi ‘āgatapubbā nu kho, bhante, tena ayyena sāvatthī’ti? Sace",
  "atk-s0517a4:23_11": "me vakkhanti ‘āgatapubbā tena bhikkhunā sāvatthī’ti. Niṭṭhamettha gacchissāmi nissaṁsayaṁ",
  "atk-s0517a4:23_12": "paribhuttaṁ tena ayyena vassikasāṭikā vā āgantukabhattaṁ vā gamikabhattaṁ vā gilānabhattaṁ",
  "atk-s0517a4:23_13": "vā gilānupaṭṭhākabhattaṁ vā gilānabhesajjaṁ vā dhuvayāgu vāti. Tassā me tadanussarantiyā",
  "atk-s0517a4:23_14": "pāmojjaṁ jāyissati, pamuditāya pīti jāyissati, pītimanāya kāyo passambhissati, passaddhakāyā",
  "atk-s0517a4:23_15": "sukhaṁ vedayissāmi, sukhiniyā cittaṁ samādhiyissati, sā me bhavissati indriyabhāvanā",
  "atk-s0517a4:23_16": "balabhāvanā bojjhaṅgabhāvanā’’ti (mahāva. 351). Atha vā ekattesu paṭhamaṁ upacārasamādhivasena",
  "atk-s0517a4:23_17": "vuttaṁ, dutiyaṁ appanāsamādhivasena, tatiyaṁ vipassanāvasena, catutthaṁ maggaphalavasenāti",
  "atk-s0517a4:23_18": "veditabbaṁ. Samathassa nimittaṁ samathanimittaṁ. Vayo bhaṅgo eva lakkhaṇaṁ vayalakkhaṇaṁ.",
  "atk-s0517a4:23_19": "Nirodho nibbānaṁ. Sesametesu tīsu vuttanayeneva yojetabbaṁ.",
  "atk-s0517a4:24_0": "Cāgādhimuttānanti dāne adhimuttānaṁ. Adhicittanti vipassanāpādakasamādhi. Vipassakānanti",
  "atk-s0517a4:24_1": "bhaṅgānupassanato paṭṭhāya tīhi anupassanāhi saṅkhāre vipassantānaṁ. Ariyapuggalānanti",
  "atk-s0517a4:24_2": "aṭṭhannaṁ. Dutiyādīni tīṇi ekattāni ānāpānassativasena sesakammaṭṭhānavasena ca yujjanti.",
  "atk-s0517a4:24_3": "Catūhi ṭhānehīti catūhi kāraṇehi. Samādhivipassanāmaggaphalānaṁ vasena ‘‘ekattagataṁ",
  "atk-s0517a4:24_4": "cittaṁ paṭipadāvisuddhipakkhandañceva hoti upekkhānubrūhitañca ñāṇena ca sampahaṁsita’’nti",
  "atk-s0517a4:24_5": "uddesapadāni. ‘‘Paṭhamassa jhānassa ko ādī’’tiādīni tesaṁ uddesapadānaṁ vitthāretukamyatāpucchāpubbaṅgamāni",
  "atk-s0517a4:24_6": "niddesapadāni. Tattha paṭipadāvisuddhipakkhandanti paṭipadā eva nīvaraṇamalavisodhanato",
  "atk-s0517a4:24_7": "visuddhi, taṁ paṭipadāvisuddhiṁ pakkhandaṁ paviṭṭhaṁ. Upekkhānubrūhitanti tatramajjhattupekkhāya",
  "atk-s0517a4:24_8": "brūhitaṁ vaḍḍhitaṁ. Ñāṇena ca sampahaṁsitanti pariyodāpakena ñāṇena sampahaṁsitaṁ",
  "atk-s0517a4:24_9": "pariyodāpitaṁ visodhitaṁ. Paṭipadāvisuddhi nāma sasambhāriko upacāro, upekkhānubrūhanā",
  "atk-s0517a4:24_10": "nāma appanā, sampahaṁsanā nāma paccavekkhaṇāti evameke vaṇṇayanti. Yasmā pana ‘‘ekattagataṁ",
  "atk-s0517a4:24_11": "cittaṁ paṭipadāvisuddhipakkhandañceva hotī’’tiādi vuttaṁ, tasmā antoappanāyameva",
  "atk-s0517a4:24_12": "āgamanavasena paṭipadāvisuddhi, tatramajjhattupekkhāya kiccavasena upekkhānubrūhanā,",
  "atk-s0517a4:24_13": "dhammānaṁ anativattanādibhāvasādhanena pariyodāpakassa ñāṇassa kiccanipphattivasena",
  "atk-s0517a4:24_14": "sampahaṁsanā veditabbā. Kathaṁ? Yasmiñhi vāre appanā uppajjati, tasmiṁ yo nīvaraṇasaṅkhāto",
  "atk-s0517a4:24_15": "kilesagaṇo tassa jhānassa paripantho, tato cittaṁ visujjhati, visuddhattā āvaraṇavirahitaṁ",
  "atk-s0517a4:24_16": "hutvā majjhimaṁ samathanimittaṁ paṭipajjati. Majjhimaṁ samathanimittaṁ nāma samappavatto",
  "atk-s0517a4:24_17": "appanāsamādhiyeva. Tadanantaraṁ pana purimacittaṁ ekasantatipariṇāmanayena tathattaṁ",
  "atk-s0517a4:24_18": "upagacchamānaṁ majjhimaṁ samathanimittaṁ paṭipajjati nāma. Evaṁ paṭipannattā tathattupagamanena",
  "atk-s0517a4:24_19": "tattha pakkhandati nāma. Evaṁ tāva purimacitte vijjamānākāranipphādikā paṭhamassa",
  "atk-s0517a4:24_20": "jhānassa uppādakkhaṇeyeva āgamanavasena paṭipadāvisuddhi veditabbā. Evaṁ visuddhassa",
  "atk-s0517a4:24_21": "pana tassa puna visodhetabbābhāvato visodhane byāpāraṁ akaronto visuddhaṁ cittaṁ",
  "atk-s0517a4:24_22": "ajjhupekkhati nāma. Samathabhāvūpagamanena samathapaṭipannassa puna samādāne byāpāraṁ",
  "atk-s0517a4:24_23": "akaronto samathapaṭipannaṁ ajjhupekkhati nāma. Samathapaṭipannabhāvato eva cassa",
  "atk-s0517a4:24_24": "kilesasaṁsaggaṁ pahāya ekattena upaṭṭhitassa puna ekattupaṭṭhāne byāpāraṁ akaronto",
  "atk-s0517a4:24_25": "ekattupaṭṭhānaṁ ajjhupekkhati nāma. Evaṁ tatramajjhattupekkhāya kiccavasena upekkhānubrūhanā veditabbā.",
  "atk-s0517a4:25_0": "Ye panete evaṁ upekkhānubrūhite tattha jātā samādhipaññāsaṅkhātā yuganaddhadhammā",
  "atk-s0517a4:25_1": "aññamaññaṁ anativattamānā hutvā pavattā, yāni ca saddhādīni indriyāni nānākilesehi",
  "atk-s0517a4:25_2": "vimuttattā vimuttirasena ekarasāni hutvā pavattāni, yaṁ cesa tadupagaṁ tesaṁ anativattanaekarasabhāvānaṁ",
  "atk-s0517a4:25_3": "anucchavikaṁ vīriyaṁ vāhayati, yā cassa tasmiṁ khaṇe pavattā āsevanā, sabbepi te",
  "atk-s0517a4:25_4": "ākārā yasmā ñāṇena saṁkilesavodānesu taṁ taṁ ādīnavañca ānisaṁsañca disvā tathā tathā",
  "atk-s0517a4:25_5": "sampahaṁsitattā visodhitattā pariyodāpitattā nipphannā, tasmā dhammānaṁ anativattanādibhāvasādhanena",
  "atk-s0517a4:25_6": "pariyodāpakassa ñāṇassa kiccanipphattivasena sampahaṁsanā veditabbāti vuttaṁ. Tattha",
  "atk-s0517a4:25_7": "yasmā upekkhāvasena ñāṇaṁ pākaṭaṁ hoti, yathāha – ‘‘tathāpaggahitaṁ cittaṁ sādhukaṁ",
  "atk-s0517a4:25_8": "ajjhupekkhati, upekkhāvasena paññāvasena paññindriyaṁ adhimattaṁ hoti. Upekkhāvasena",
  "atk-s0517a4:25_9": "nānattakilesehi cittaṁ vimuccati, vimokkhavasena paññāvasena paññindriyaṁ adhimattaṁ",
  "atk-s0517a4:25_10": "hoti. Vimuttattā te dhammā ekarasā honti, ekarasaṭṭhena bhāvanā’’ti (paṭi. ma. 1.201).",
  "atk-s0517a4:25_11": "Tasmā ñāṇakiccabhūtā sampahaṁsanā pariyosānanti vuttā.",
  "atk-s0517a4:26_0": "Evaṁ tivattagatantiādīni tasseva cittassa thomanavacanāni. Tattha evaṁ tivattagatanti",
  "atk-s0517a4:26_1": "evaṁ yathāvuttena vidhinā paṭipadāvisuddhipakkhandanaupekkhānubrūhanāñāṇasampahaṁsanāvasena",
  "atk-s0517a4:26_2": "tividhabhāvaṁ gataṁ. Vitakkasampannanti kilesakkhobhavirahitattā vitakkena sundarabhāvaṁ",
  "atk-s0517a4:26_3": "pannaṁ gataṁ. Cittassa adhiṭṭhānasampannanti tasmiṁyeva ārammaṇe cittassa nirantarappavattisaṅkhātena",
  "atk-s0517a4:26_4": "adhiṭṭhānena sampannaṁ anūnaṁ. Yathā adhiṭṭhānavasiyaṁ adhiṭṭhānanti jhānappavatti,",
  "atk-s0517a4:26_5": "tathā idhāpi cittassa adhiṭṭhānanti cittekaggatāpi yujjati. Tena hi ekasmiṁyeva ārammaṇe",
  "atk-s0517a4:26_6": "cittaṁ adhiṭṭhāti, na ettha vikkhipatīti. ‘‘Samādhisampanna’’nti visuṁ vuttattā pana",
  "atk-s0517a4:26_7": "vuttanayeneva gahetabbaṁ. Atha vā samādhisseva jhānasaṅgahitattā cittassa adhiṭṭhānasampannanti",
  "atk-s0517a4:26_8": "jhānaṅgapañcakavasena vuttaṁ. Samādhisampannanti indriyasaṅgahitattā indriyapañcakavasena,",
  "atk-s0517a4:26_9": "dutiyajjhānādīsu pana alabbhamānāni padāni pahāya labbhamānakavasena pītisampannantiādi vuttaṁ.",
  "atk-s0517a4:27_0": "Aniccānupassanādīsu aṭṭhārasasu mahāvipassanāsu vitakkādayo paripuṇṇāyeva tāsaṁ kāmāvacarattā.",
  "atk-s0517a4:27_1": "Etāsu ca appanāya abhāvato paṭipadāvisuddhiādayo khaṇikasamādhivasena yojetabbā.",
  "atk-s0517a4:27_2": "Catūsu maggesu paṭhamajjhānikavasena vitakkādīnaṁ labbhanato labbhamānakavaseneva",
  "atk-s0517a4:27_3": "vitakkādayo paripuṇṇā vuttā. Dutiyajjhānikādīsu hi maggesu vitakkādayo jhānesu viya",
  "atk-s0517a4:27_4": "parihāyantīti. Ettāvatā terasa vodānañāṇāni vitthārato niddiṭṭhāni honti. Kathaṁ?",
  "atk-s0517a4:27_5": "Ekaṭṭhāne samādahanena tattheva adhimuccanena kosajjappajahanena uddhaccappajahanena",
  "atk-s0517a4:27_6": "rāgappajahanena byāpādappajahanena sampayuttāni cha ñāṇāni, catūhi ekattehi sampayuttāni",
  "atk-s0517a4:27_7": "cattāri ñāṇāni, paṭipadāvisuddhiupekkhānubrūhanāsampahaṁsanāhi sampayuttāni tīṇi",
  "atk-s0517a4:27_8": "ñāṇānīti evaṁ terasa ñāṇāni niddiṭṭhāni.",
  "atk-s0517a4:28_0": "159. Evaṁ santepi ānāpānassatisamādhibhāvanāvasena tesaṁ nipphattiṁ dassetukāmo tāni",
  "atk-s0517a4:28_1": "ñāṇāni anigametvāva nimittaṁ assāsapassāsātiādinā nayena codanāpubbaṅgamaṁ ānāpānassatisamādhibhāvanāvidhiṁ",
  "atk-s0517a4:28_2": "dassetvā ante tāni ñāṇāni nigametvā dassesi. Tattha nimittaṁ vuttameva. Anārammaṇāmekacittassāti",
  "atk-s0517a4:28_3": "anārammaṇā ekacittassa. Ma-kāro panettha padasandhikaro. Anārammaṇamekacittassātipi",
  "atk-s0517a4:28_4": "pāṭho, ekassa cittassa ārammaṇaṁ na bhavantīti attho. Tayo dhammeti nimittādayo tayo",
  "atk-s0517a4:28_5": "dhamme. Bhāvanāti ānāpānassatisamādhibhāvanā. Kathanti paṭhamaṁ vuttāya codanāgāthāya",
  "atk-s0517a4:28_6": "anantaraṁ vuttāya parihāragāthāya atthaṁ kathetukamyatāpucchā. Na cimeti na ca ime.",
  "atk-s0517a4:28_7": "Na cametipi pāṭho, soyeva padacchedo. Kathaṁ na ca aviditā honti, kathaṁ na ca cittaṁ",
  "atk-s0517a4:28_8": "vikkhepaṁ gacchatīti evaṁ kathaṁ saddo sesehi pañcahi yojetabbo. Padhānañca paññāyatīti",
  "atk-s0517a4:28_9": "ānāpānassatisamādhibhāvanārambhakaṁ vīriyaṁ sandissati. Vīriyañhi padahanti tenāti",
  "atk-s0517a4:28_10": "padhānanti vuccati. Payogañca sādhetīti nīvaraṇavikkhambhakaṁ jhānañca yogī nipphādeti.",
  "atk-s0517a4:28_11": "Jhānañhi nīvaraṇavikkhambhanāya payuñjīyatīti payogoti vuttaṁ. Visesamadhigacchatīti",
  "atk-s0517a4:28_12": "saṁyojanappahānakaraṁ maggañca paṭilabhati. Maggo hi samathavipassanānaṁ ānisaṁsattā",
  "atk-s0517a4:28_13": "visesoti vutto. Visesassa ca pamukhabhūtattā ca-kārena samuccayo na kato.",
  "atk-s0517a4:29_0": "Idāni taṁ pucchitamatthaṁ upamāya sādhento seyyathāpi rukkhotiādimāha. Tassattho",
  "atk-s0517a4:29_1": "– yathā nāma kakacena phālanatthaṁ vāsiyā tacchitvā rukkho phālanakāle niccalabhāvatthaṁ",
  "atk-s0517a4:29_2": "same bhūmipadese payogakkhamaṁ katvā ṭhapito. Kakacenāti hatthakakacena. Āgateti",
  "atk-s0517a4:29_3": "rukkhaṁ phusitvā attano samīpabhāgaṁ āgate. Gateti rukkhaṁ phusitvā parabhāgaṁ gate.",
  "atk-s0517a4:29_4": "Vā-saddo samuccayattho. Na aviditā hontīti rukkhe kakacadantehi phuṭṭhaṁ purisena",
  "atk-s0517a4:29_5": "pekkhamānaṁ ṭhānaṁ appatvā tesaṁ āgamanagamanābhāvato sabbepi kakacadantā viditāva",
  "atk-s0517a4:29_6": "honti. Padhānanti rukkhacchedanavīriyaṁ. Payoganti rukkhacchedanakiriyaṁ. ‘‘Visesamadhigacchatī’’ti",
  "atk-s0517a4:29_7": "vacanaṁ upamāya natthi. Upanibandhanā nimittanti upanibandhanāya satiyā nimittabhūtaṁ",
  "atk-s0517a4:29_8": "kāraṇabhūtaṁ nāsikaggaṁ vā mukhanimittaṁ vā. Upanibandhati etāya ārammaṇe cittanti",
  "atk-s0517a4:29_9": "upanibandhanā nāma sati. Nāsikagge vāti dīghanāsiko nāsikagge. Mukhanimitte vāti",
  "atk-s0517a4:29_10": "rassanāsiko uttaroṭṭhe. Uttaroṭṭho hi mukhe satiyā nimittanti mukhanimittanti vutto.",
  "atk-s0517a4:29_11": "Āgateti phuṭṭhaṭṭhānato abbhantaraṁ āgate. Gateti phuṭṭhaṭṭhānato bahiddhā gate.",
  "atk-s0517a4:29_12": "Na aviditā hontīti phusanaṭṭhānaṁ appatvā assāsapassāsānaṁ āgamanagamanābhāvato sabbepi",
  "atk-s0517a4:29_13": "te viditā eva honti. Kammaniyaṁ hotīti yena vīriyena kāyopi cittampi kammaniyaṁ bhāvanākammakkhamaṁ",
  "atk-s0517a4:29_14": "bhāvanākammayoggaṁ hoti. Idaṁ vīriyaṁ padhānaṁ nāmāti phalena kāraṇaṁ vuttaṁ hoti.",
  "atk-s0517a4:29_15": "Upakkilesā pahīyantīti vikkhambhanavasena nīvaraṇāni pahīyanti. Vitakkā vūpasammantīti",
  "atk-s0517a4:29_16": "nānārammaṇacārino anavaṭṭhitā vitakkā upasamaṁ gacchanti. Yena jhānena upakkilesā",
  "atk-s0517a4:29_17": "pahīyanti, vitakkā vūpasammanti. Ayaṁ payogoti payogamapekkhitvā pulliṅganiddeso",
  "atk-s0517a4:29_18": "kato. Saññojanā pahīyantīti taṁtaṁmaggavajjhā saññojanā samucchedappahānena pahīyanti.",
  "atk-s0517a4:29_19": "Anusayā byantīhontīti pahīnānaṁ puna anuppattidhammakattā vigato uppādanto vā vayanto",
  "atk-s0517a4:29_20": "vā etesanti byantā, pubbe abyantā byantā hontīti byantīhonti, vinassantīti attho.",
  "atk-s0517a4:29_21": "Saññojanappahānaṁ anusayappahānena hoti, na aññathāti dassanatthaṁ anusayappahānamāha.",
  "atk-s0517a4:29_22": "Yena maggena saññojanā pahīyanti anusayā byantīhonti, ayaṁ visesoti attho. Catutthacatukke",
  "atk-s0517a4:29_23": "ariyamaggassāpi niddiṭṭhattā idha ariyamaggo vutto. Ekacittassa ārammaṇadvayābhāvassa",
  "atk-s0517a4:29_24": "avuttepi siddhattā taṁ avissajjetvāva evaṁ ime tayo dhammā ekacittassa ārammaṇā na",
  "atk-s0517a4:29_25": "hontīti nigamanaṁ kataṁ.",
  "atk-s0517a4:30_0": "160. Idāni taṁ bhāvanāsiddhisādhakaṁ yogāvacaraṁ thunanto ānāpānassati yassāti gāthaṁ",
  "atk-s0517a4:30_1": "vatvā tassā niddesamāha. Tattha ānāpānassatiyo yathā buddhena desitā, tathā paripuṇṇā",
  "atk-s0517a4:30_2": "subhāvitā anupubbaṁ paricitā yassa atthi saṁvijjanti. So imaṁ lokaṁ pabhāseti. Kiṁ",
  "atk-s0517a4:30_3": "viya? Abbhā muttova candimā yathā abbhādīhi mutto candimā imaṁ okāsalokaṁ pabhāseti,",
  "atk-s0517a4:30_4": "tathā so yogāvacaro imaṁ khandhādilokaṁ pabhāsetīti gāthāya sambandho. ‘‘Abbhā muttova",
  "atk-s0517a4:30_5": "candimā’’ti ca padassa niddese mahikādīnampi vuttattā ettha ādisaddalopo katoti veditabbo.",
  "atk-s0517a4:30_6": "Gāthāniddese no passāso no assāsoti so soyeva attho paṭisedhena visesetvā vutto.",
  "atk-s0517a4:30_7": "Upaṭṭhānaṁ satīti asammussanatāya tameva assāsaṁ upagantvā ṭhānaṁ sati nāmāti attho.",
  "atk-s0517a4:30_8": "Tathā passāsaṁ. Ettāvatā ānāpānesu sati ānāpānassatīti attho vutto hoti.",
  "atk-s0517a4:31_0": "Idāni sativaseneva ‘‘yassā’’ti vuttaṁ puggalaṁ niddisitukāmo yo assasati, tassupaṭṭhāti.",
  "atk-s0517a4:31_1": "Yo passasati, tassupaṭṭhātīti vuttaṁ. Yo assasati, tassa sati assāsaṁ upagantvā tiṭṭhati.",
  "atk-s0517a4:31_2": "Yo passasati, tassa sati passāsaṁ upagantvā tiṭṭhatīti attho. Paripuṇṇāti jhānavipassanāmaggaparamparāya",
  "atk-s0517a4:31_3": "arahattamaggappattiyā paripuṇṇā. Teyeva hi jhānavipassanāmaggadhamme sandhāya pariggahaṭṭhenātiādimāha.",
  "atk-s0517a4:31_4": "Te hi dhammā iminā yoginā pariggayhamānattā pariggahā, tena pariggahaṭṭhena paripuṇṇā.",
  "atk-s0517a4:31_5": "Tattha sabbesaṁ cittacetasikānaṁ aññamaññaparivārattā parivāraṭṭhena paripuṇṇā. Bhāvanāpāripūrivasena",
  "atk-s0517a4:31_6": "paripūraṭṭhena paripuṇṇā. Catasso bhāvanātiādīni subhāvitāti vuttapadassa atthavasena",
  "atk-s0517a4:31_7": "vuttāni. Catasso bhāvanā heṭṭhā vuttāyeva. Yānīkatāti yuttayānasadisā katā. Vatthukatāti",
  "atk-s0517a4:31_8": "patiṭṭhaṭṭhena vatthusadisā katā. Anuṭṭhitāti paccupaṭṭhitā. Paricitāti samantato",
  "atk-s0517a4:31_9": "citā upacitā. Susamāraddhāti suṭṭhu samāraddhā sukatā. Yattha yattha ākaṅkhatīti",
  "atk-s0517a4:31_10": "yesu yesu jhānesu yāsu yāsu vipassanāsu sace icchati. Tattha tatthāti tesu tesu jhānesu",
  "atk-s0517a4:31_11": "tāsu tāsu vipassanāsu. Vasippattoti vasībhāvaṁ bahubhāvaṁ patto. Balappattoti samathavipassanābalappatto.",
  "atk-s0517a4:31_12": "Vesārajjappattoti visāradabhāvaṁ paṭubhāvaṁ patto. Te dhammāti samathavipassanā dhammā.",
  "atk-s0517a4:31_13": "Āvajjanapaṭibaddhāti āvajjanāyattā, āvajjitamatteyeva tassa santānena, ñāṇena vā",
  "atk-s0517a4:31_14": "sampayogaṁ gacchantīti attho. Ākaṅkhapaṭibaddhāti ruciāyattā, rocitamatteyeva vuttanayena",
  "atk-s0517a4:31_15": "sampayogaṁ gacchantīti attho. Manasikāro panettha āvajjanāya cittuppādo. Ākaṅkhanāya",
  "atk-s0517a4:31_16": "vevacanavasena atthavivaraṇatthaṁ vutto. Tena vuccati yānīkatāti evaṁ katattāyeva",
  "atk-s0517a4:31_17": "te yuttayānasadisā katā hontīti vuttaṁ hoti.",
  "atk-s0517a4:32_0": "Yasmiṁ yasmiṁ vatthusminti soḷasasu vatthūsu ekekasmiṁ. Svādhiṭṭhitanti suppatiṭṭhitaṁ.",
  "atk-s0517a4:32_1": "Sūpaṭṭhitāti suṭṭhu upaṭṭhitā. Sampayuttacittasatīnaṁ saheva sakasakakiccakaraṇato",
  "atk-s0517a4:32_2": "anulomapaṭilomavasena yojetvā te dve dhammā dassitā. Tena vuccati vatthukatāti evaṁ",
  "atk-s0517a4:32_3": "bhūtattāyeva katapatiṭṭhā hontīti vuttaṁ hoti. Yena yena cittaṁ abhinīharatīti pubbappavattito",
  "atk-s0517a4:32_4": "apanetvā yattha yattha bhāvanāvisese cittaṁ upaneti. Tena tena sati anuparivattatīti",
  "atk-s0517a4:32_5": "tasmiṁ tasmiṁyeva bhāvanāvisese sati anukūlā hutvā pubbappavattito nivattitvā pavattati.",
  "atk-s0517a4:32_6": "‘‘Yena, tenā’’ti cettha ‘‘yena bhagavā tenupasaṅkamī’’tiādīsu (khu. pā. 5.1; su.",
  "atk-s0517a4:32_7": "ni. maṅgalasutta) viya bhummattho veditabbo. Tena vuccati anuṭṭhitāti evaṁ karaṇatoyeva",
  "atk-s0517a4:32_8": "taṁ taṁ bhāvanaṁ anugantvā ṭhitā hontīti vuttaṁ hoti. Ānāpānassatiyā satipadhānattā",
  "atk-s0517a4:32_9": "vatthukatānuṭṭhitapadesu satiyā saha yojanā katāti veditabbā.",
  "atk-s0517a4:33_0": "Yasmā pana paripuṇṇāyeva paricitā honti vaḍḍhitā laddhāsevanā, tasmā ‘‘paripuṇṇā’’tipade",
  "atk-s0517a4:33_1": "vuttā tayo atthā ‘‘paricitā’’tipadepi vuttā, catuttho visesatthopi vutto. Tattha",
  "atk-s0517a4:33_2": "satiyā pariggaṇhantoti sampayuttāya, pubbabhāgāya vā satiyā pariggahetabbe pariggaṇhanto",
  "atk-s0517a4:33_3": "yogī. Jināti pāpake akusale dhammeti samucchedavasena lāmake kilese jināti abhibhavati.",
  "atk-s0517a4:33_4": "Ayañca puggalādhiṭṭhānā dhammadesanā. Dhammesu hi jinantesu taṁdhammasamaṅgīpuggalopi",
  "atk-s0517a4:33_5": "jināti nāma. Te ca dhammā satiṁ avihāya attano pavattikkhaṇe jinitumāraddhā jitāti",
  "atk-s0517a4:33_6": "vuccanti yathā ‘‘bhuñjitumāraddho bhutto’’ti vuccati. Lakkhaṇaṁ panettha saddasatthato",
  "atk-s0517a4:33_7": "veditabbaṁ. Evaṁ santepi ‘‘parijitā’’ti vattabbe ja-kārassa ca-kāraṁ katvā ‘‘paricitā’’ti",
  "atk-s0517a4:33_8": "vuttaṁ, yathā sammā gado assāti sugatoti atthavikappe da-kārassa ta-kāro niruttilakkhaṇena",
  "atk-s0517a4:33_9": "kato, evamidhāpi veditabbo. Imasmiṁ atthavikappe paricitāti padaṁ kattusādhanaṁ,",
  "atk-s0517a4:33_10": "purimāni tīṇi kammasādhanāni.",
  "atk-s0517a4:34_0": "Cattāro susamāraddhāti cattāro susamāraddhatthāti vuttaṁ hoti, atthasaddassa lopo",
  "atk-s0517a4:34_1": "daṭṭhabbo. Susamāraddhāti padassa atthāpi hi idha susamāraddhāti vuttāti veditabbā,",
  "atk-s0517a4:34_2": "susamāraddhadhammā vā. Caturatthabhedato cattāroti vuttāti veditabbā, na dhammabhedato.",
  "atk-s0517a4:34_3": "Yasmā pana subhāvitāyeva susamāraddhā honti, na aññe, tasmā tayo bhāvanatthā idhāpi",
  "atk-s0517a4:34_4": "vuttā. Āsevanatthopi tīsu vuttesu vuttoyeva hoti, tasmā taṁ avatvā tappaccanīkānaṁ",
  "atk-s0517a4:34_5": "susamūhatattho vutto. Paccanīkasamugghātena hi āraddhapariyosānaṁ paññāyati, tena",
  "atk-s0517a4:34_6": "susamāraddhassa sikhāppatto attho vutto hoti. Tattha tappaccanīkānanti tesaṁ jhānavipassanāmaggānaṁ",
  "atk-s0517a4:34_7": "paṭipakkhabhūtānaṁ. Kilesānanti kāmacchandādīnaṁ niccasaññādisampayuttānaṁ sakkāyadiṭṭhādīnañca.",
  "atk-s0517a4:34_8": "Susamūhatattāti vikkhambhanatadaṅgasamucchedavasena suṭṭhu samūhatattā nāsitattā.",
  "atk-s0517a4:34_9": "Potthakesu pana ‘‘susamugghātattā’’ti likhanti, taṁ na sundaraṁ.",
  "atk-s0517a4:35_0": "161. Puna tasseva padassa aññampi atthavikappaṁ dassento susamantiādimāha. Tattha",
  "atk-s0517a4:35_1": "tattha jātāti tasmiṁ sikhāppattabhāvanāvisese jātā. Anavajjāti kilesānaṁ ārammaṇabhāvānupagamanena",
  "atk-s0517a4:35_2": "kilesadosavirahitā. Kusalāti jātivasena kusalā. Bodhipakkhiyāti bujjhanaṭṭhena bodhīti",
  "atk-s0517a4:35_3": "laddhanāmassa ariyassa pakkhe bhavattā bodhipakkhiyā. Pakkhe bhavattāti hi upakārabhāve",
  "atk-s0517a4:35_4": "ṭhitattā. Te ca ‘‘cattāro satipaṭṭhānā, cattāro sammappadhānā, cattāro iddhipādā,",
  "atk-s0517a4:35_5": "pañcindriyāni, pañca balāni, satta bojjhaṅgā, ariyo aṭṭhaṅgiko maggo’’ti (ma. ni.",
  "atk-s0517a4:35_6": "3.35; cūḷani. mettagūmāṇavapucchāniddesa 22; mi. pa. 5.4.1) sattatiṁsa dhammā. Idaṁ",
  "atk-s0517a4:35_7": "samanti idaṁ maggakkhaṇe dhammajātaṁ samucchedavasena kilese sameti vināsetīti samaṁ",
  "atk-s0517a4:35_8": "nāma. Nirodhonibbānanti dukkhanirodhattā nirodho, vānasaṅkhātāya taṇhāya abhāvā nibbānaṁ.",
  "atk-s0517a4:35_9": "Idaṁ susamanti idaṁ nibbānaṁ sabbasaṅkhatavisamāpagatattā suṭṭhu samanti susamaṁ",
  "atk-s0517a4:35_10": "nāma. Ñātanti bodhipakkhiyasaṅkhātaṁ samaṁ asammohato ñāṇena ñātaṁ, nibbānasaṅkhātaṁ",
  "atk-s0517a4:35_11": "susamaṁ ārammaṇato ñāṇena ñātaṁ. Tadeva dvayaṁ teneva cakkhunā viya diṭṭhaṁ. Viditanti",
  "atk-s0517a4:35_12": "tadeva dvayaṁ santāne uppādanena ārammaṇakaraṇena ca paṭiladdhaṁ. Ñātaṁ viya paññāya",
  "atk-s0517a4:35_13": "sacchikataṁ phassitañca. ‘‘Asallīnaṁ asammuṭṭhā asāraddho ekagga’’nti purimassa purimassa",
  "atk-s0517a4:35_14": "padassa atthappakāsanaṁ. Tattha āraddhanti paṭṭhapitaṁ. Asallīnanti asaṅkucitaṁ.",
  "atk-s0517a4:35_15": "Upaṭṭhitāti upagantvā ṭhitā. Asammuṭṭhāti avinaṭṭhā. Passaddhoti nibbuto. Asāraddhoti",
  "atk-s0517a4:35_16": "niddaratho. Samāhitanti samaṁ ṭhapitaṁ. Ekagganti avikkhittaṁ.",
  "atk-s0517a4:36_0": "‘‘Cattāro susamāraddhā’’tiādi sakalassa susamāraddhavacanassa mūlattho. ‘‘Atthi sama’’ntiādi",
  "atk-s0517a4:36_1": "pana susamavacanassa, ‘‘ñāta’’ntiādi āraddhavacanassa vikappatthā. Tatthāyaṁ padatthasaṁsandanā",
  "atk-s0517a4:36_2": "– ‘‘samā ca susamā ca samasusamā’’ti vattabbe ekadesasarūpekasesaṁ katvā ‘‘susamā’’",
  "atk-s0517a4:36_3": "icceva vuttā yathā nāmañca rūpañca nāmarūpañca nāmarūpanti. ‘‘Idaṁ samaṁ, idaṁ susama’’nti",
  "atk-s0517a4:36_4": "pana anaññāpekkhaṁ katvā napuṁsakavacanaṁ kataṁ. Yasmā pana ñātampi diṭṭhanti vuccati,",
  "atk-s0517a4:36_5": "diṭṭhañca āraddhañca atthato ekaṁ. Viditasacchikataphassitāni pana ñātavevacanāni,",
  "atk-s0517a4:36_6": "tasmā ñātanti āraddhatthoyeva vutto hoti.",
  "atk-s0517a4:37_0": "Āraddhaṁ hoti vīriyaṁ asallīnanti ayaṁ pana āraddhavacanassa ujukatthoyeva. Upaṭṭhitā",
  "atk-s0517a4:37_1": "satītiādīni pana sampayuttavīriyassa upakārakadhammadassanatthaṁ vuttāni, na āraddhavacanassa",
  "atk-s0517a4:37_2": "atthadassanatthaṁ. Purimena atthena suṭṭhu samāraddhāti susamāraddhā ca, iminā atthena",
  "atk-s0517a4:37_3": "susamā āraddhāti susamāraddhā ca ekasese kate ‘‘susamāraddhā’’ti vuccanti. Imamatthaṁ",
  "atk-s0517a4:37_4": "pariggahetvā ‘‘tena vuccati susamāraddhā’’ti vuttaṁ.",
  "atk-s0517a4:38_0": "Anupubbanti yathānukkamenāti attho, pubbaṁ pubbaṁ anūti vuttaṁ hoti. Dīghaṁ assāsavasenāti",
  "atk-s0517a4:38_1": "dīghanti vuttaassāsavasena. Purimā purimāti purimā purimā sati. Etena pubbantipadassa",
  "atk-s0517a4:38_2": "attho vutto hoti. Pacchimā pacchimāti satiyeva. Etena anūtipadassa attho vutto hoti.",
  "atk-s0517a4:38_3": "Ubhayena pubbañca anu ca paricitāti attho vutto hoti. Upari soḷasa vatthūni vitthāretvā",
  "atk-s0517a4:38_4": "vacanato idha saṅkhipitvā ‘‘paṭinissaggānupassī’’ti antimameva dassitaṁ. Yasmā sikhāppattabhāvanassa",
  "atk-s0517a4:38_5": "sabbāpi ānāpānassatiyo punappunaṁ yathāruci pavattanato anuparicitāpi honti. Tena",
  "atk-s0517a4:38_6": "vuttaṁ – ‘‘aññamaññaṁ paricitā ceva honti anuparicitā cā’’ti.",
  "atk-s0517a4:39_0": "Yathatthāti yathāsabhāvatthā. Attadamathatthoti arahattamaggakkhaṇe attano nibbisevanattho.",
  "atk-s0517a4:39_1": "Samathatthoti sītibhāvattho. Parinibbāpanatthoti kilesaparinibbānena. Abhiññatthoti",
  "atk-s0517a4:39_2": "sabbadhammavasena. Pariññatthādayo maggañāṇakiccavasena. Saccābhisamayattho catunnaṁ",
  "atk-s0517a4:39_3": "saccānaṁ ekapaṭivedhadassanavasena. Nirodhe patiṭṭhāpakattho ārammaṇakaraṇavasena.",
  "atk-s0517a4:40_0": "Buddhotipadassa abhāvepi buddhenātipade yo so buddho, taṁ niddisitukāmena buddhoti",
  "atk-s0517a4:40_1": "vuttaṁ. Sayambhūti upadesaṁ vinā sayameva bhūto. Anācariyakoti sayambhūpadassa atthavivaraṇaṁ.",
  "atk-s0517a4:40_2": "Yo hi ācariyaṁ vinā saccāni paṭivijjhati, so sayambhū nāma hoti. Pubbe ananussutesūtiādi",
  "atk-s0517a4:40_3": "anācariyakabhāvassa atthappakāsanaṁ. Ananussutesūti ācariyaṁ ananussutesu. Sāmanti",
  "atk-s0517a4:40_4": "sayameva. Abhisambujjhīti bhusaṁ sammā paṭivijjhi. Tattha ca sabbaññutaṁ pāpuṇīti",
  "atk-s0517a4:40_5": "tesu ca saccesu sabbaññubhāvaṁ pāpuṇi. Yathā saccāni paṭivijjhantā sabbaññuno honti,",
  "atk-s0517a4:40_6": "tathā saccānaṁ paṭividdhattā evaṁ vuttaṁ. Sabbaññutaṁ pattotipi pāṭho. Balesu ca",
  "atk-s0517a4:40_7": "vasībhāvanti dasasu ca tathāgatabalesu issarabhāvaṁ pāpuṇi. Yo so evaṁ bhūto, so",
  "atk-s0517a4:40_8": "buddhoti vuttaṁ hoti. Tattha sabbesu dhammesu appaṭihatañāṇanimittānuttaravimokkhādhigamaparibhāvitaṁ",
  "atk-s0517a4:40_9": "khandhasantānaṁ upādāya paṇṇattiko, sabbaññutapadaṭṭhānaṁ vā saccābhisambodhimupādāya",
  "atk-s0517a4:40_10": "paṇṇattiko sattaviseso buddho. Ettāvatā atthato buddhavibhāvanā katā hoti.",
  "atk-s0517a4:41_0": "162. Idāni byañjanato vibhāvento buddhoti kenaṭṭhena buddhotiādimāha. Tattha yathā",
  "atk-s0517a4:41_1": "loke avagantā avagatoti vuccati, evaṁ bujjhitā saccānīti buddho. Yathā paṇṇasosā",
  "atk-s0517a4:41_2": "vātā paṇṇasusāti vuccanti, evaṁ bodhetā pajāyāti buddho. Sabbaññutāya buddhoti sabbadhammabujjhanasamatthāya",
  "atk-s0517a4:41_3": "buddhiyā buddhoti vuttaṁ hoti. Sabbadassāvitāya buddhoti sabbadhammānaṁ ñāṇacakkhunā",
  "atk-s0517a4:41_4": "diṭṭhattā buddhoti vuttaṁ hoti. Anaññaneyyatāyabuddhoti aññena abodhanīyato sayameva",
  "atk-s0517a4:41_5": "buddhattā buddhoti vuttaṁ hoti. Visavitāya buddhoti nānāguṇavisavanato padumamiva",
  "atk-s0517a4:41_6": "vikasanaṭṭhena buddhoti vuttaṁ hoti. Khīṇāsavasaṅkhātena buddhotiādīhi chahi pariyāyehi",
  "atk-s0517a4:41_7": "cittasaṅkocakaradhammappahānena niddakkhayavibuddho puriso viya sabbakilesaniddakkhayavibuddhattā",
  "atk-s0517a4:41_8": "buddhoti vuttaṁ hoti. Saṅkhā saṅkhātanti atthato ekattā saṅkhātenāti vacanassa koṭṭhāsenāti",
  "atk-s0517a4:41_9": "attho. Taṇhālepadiṭṭhilepābhāvena nirupalepasaṅkhātena. Savāsanānaṁ sabbakilesānaṁ",
  "atk-s0517a4:41_10": "pahīnattā ekantavacanena visesetvā ekantavītarāgotiādi vuttaṁ. Ekantanikkilesoti",
  "atk-s0517a4:41_11": "rāgadosamohāvasesehi sabbakilesehi nikkileso. Ekāyanamaggaṁ gatoti buddhoti gamanatthānaṁ",
  "atk-s0517a4:41_12": "dhātūnaṁ bujjhanatthattā bujjhanatthāpi dhātuyo gamanatthā honti, tasmā ekāyanamaggaṁ",
  "atk-s0517a4:41_13": "gatattā buddhoti vuttaṁ hoti. Ekāyanamaggoti cettha –",
  "atk-s0517a4:42": "‘‘Maggo pantho patho pajjo, añjasaṁ vaṭumāyanaṁ;",
  "atk-s0517a4:43": "Nāvā uttarasetu ca, kullo ca bhisi saṅkamo’’ti . (cūḷani. pārāyanatthutigāthāniddesa 101) –",
  "atk-s0517a4:44_0": "Maggassa bahūsu nāmesu ayananāmena vutto. Tasmā ekamaggabhūto maggo, na dvedhāpathabhūtoti",
  "atk-s0517a4:44_1": "attho. Atha vā ekena ayitabbo maggoti ekāyanamaggo. Ekenāti gaṇasaṅgaṇikaṁ pahāya",
  "atk-s0517a4:44_2": "pavivekena cittena. Ayitabboti paṭipajjitabbo. Ayanti vā etenāti ayano, saṁsārato",
  "atk-s0517a4:44_3": "nibbānaṁ gacchantīti attho. Ekesaṁ ayano ekāyano. Eketi seṭṭhā, sabbasattaseṭṭhā",
  "atk-s0517a4:44_4": "ca sammāsambuddhā, tasmā ekāyanamaggoti sammāsambuddhānaṁ ayanabhūto maggoti vuttaṁ",
  "atk-s0517a4:44_5": "hoti. Ayatīti vā ayano, gacchati pavattatīti attho. Ekasmiṁ ayano maggoti ekāyanamaggo,",
  "atk-s0517a4:44_6": "ekasmiṁyeva buddhasāsane pavattamāno maggo, na aññatthāti vuttaṁ hoti. Api ca ekaṁ",
  "atk-s0517a4:44_7": "ayatīti ekāyano, pubbabhāge nānāmukhabhāvanānayappavattopi aparabhāge ekaṁ nibbānameva",
  "atk-s0517a4:44_8": "gacchatīti vuttaṁ hoti, tasmā ekāyanamaggoti ekanibbānagamanamaggoti attho. Eko anuttaraṁ",
  "atk-s0517a4:44_9": "sammāsambodhiṁ abhisambuddhoti buddhoti na parehi buddhattā buddho, kiṁ pana sayameva",
  "atk-s0517a4:44_10": "anuttaraṁ sammāsambodhiṁ abhisambuddhattā buddhoti vuttaṁ hoti. Abuddhivihatattā",
  "atk-s0517a4:44_11": "buddhipaṭilābhā buddhoti buddhi buddhaṁ bodhoti pariyāyavacanametaṁ. Tattha yathā",
  "atk-s0517a4:44_12": "nīlarattaguṇayogā nīlo paṭo ratto paṭoti vuccati, evaṁ buddhaguṇayogā buddhoti ñāpetuṁ vuttaṁ.",
  "atk-s0517a4:45_0": "Tato paraṁ buddhoti netaṁ nāmantiādi ‘‘atthamanugatā ayaṁ paññattī’’ti ñāpanatthaṁ",
  "atk-s0517a4:45_1": "vuttaṁ. Tattha mittā sahāyā. Amaccā bhaccā. Ñātī pitupakkhikā. Sālohitā mātupakkhikā.",
  "atk-s0517a4:45_2": "Samaṇā pabbajjūpagatā. Brāhmaṇā bhovādino, samitapāpabāhitapāpā vā. Devatā sakkādayo",
  "atk-s0517a4:45_3": "brahmāno ca. Vimokkhantikanti vimokkho arahattamaggo, vimokkhassa anto arahattaphalaṁ,",
  "atk-s0517a4:45_4": "tasmiṁ vimokkhante bhavaṁ vimokkhantikaṁ nāma. Sabbaññubhāvo hi arahattamaggena sijjhati,",
  "atk-s0517a4:45_5": "arahattaphalodaye siddho hoti, tasmā sabbaññubhāvo vimokkhante bhavo hoti. Taṁ nemittikampi",
  "atk-s0517a4:45_6": "nāmaṁ vimokkhante bhavaṁ nāma hoti. Tena vuttaṁ – ‘‘vimokkhantikametaṁ buddhānaṁ",
  "atk-s0517a4:45_7": "bhagavantāna’’nti. Bodhiyā mūle saha sabbaññutaññāṇassa paṭilābhāti mahābodhirukkhamūle",
  "atk-s0517a4:45_8": "yathāvuttakkhaṇe sabbaññutaññāṇassa paṭilābhena saha. Sacchikā paññattīti arahattaphalasacchikiriyāya,",
  "atk-s0517a4:45_9": "sabbadhammasacchikiriyāya vā jātā paññatti. Yadidaṁ buddhoti yā ayaṁ buddhoti paññatti,",
  "atk-s0517a4:45_10": "ayaṁ byañjanato buddhavibhāvanā.",
  "atk-s0517a4:46_0": "‘‘Yathā buddhena desitā’’tigāthāpādassa pana iminā padabhājanīye vuttatthena ayaṁ",
  "atk-s0517a4:46_1": "saṁsandanā – ānāpānassatiyo ca yathā buddhena desitā, yena pakārena desitā. Yathāsaddena",
  "atk-s0517a4:46_2": "saṅgahitā dasa yathatthā ca yathā buddhena desitā, yena pakārena desitāti pakāratthassa",
  "atk-s0517a4:46_3": "ca yathāsaddassa, sabhāvatthassa ca yathāsaddassa sarūpekasesavasena ekasesaṁ katvā",
  "atk-s0517a4:46_4": "‘‘yathā’’ti vuttanti veditabbaṁ. Padabhājanīye panassa yathatthesu ekekassa yojanāvasena",
  "atk-s0517a4:46_5": "‘‘desito’’ti ekavacanaṁ kataṁ.",
  "atk-s0517a4:47_0": "‘‘Soti gahaṭṭho vā hoti pabbajito vā’’ti vuttattā ādipadepi yassa gahaṭṭhassa vā",
  "atk-s0517a4:47_1": "pabbajitassa vāti vuttameva hoti. Lokattho vuttoyeva. Pabhāsetīti attano ñāṇassa",
  "atk-s0517a4:47_2": "pākaṭaṁ karotīti attho . Abhisambuddhattāti sāvakapāramiñāṇenapi paṭividdhabhāvena.",
  "atk-s0517a4:47_3": "Obhāsetīti kāmāvacarabhūtaṁ lokaṁ. Bhāsetīti rūpāvacarabhūtaṁ lokaṁ. Pabhāsetīti",
  "atk-s0517a4:47_4": "arūpāvacarabhūtaṁ lokaṁ.",
  "atk-s0517a4:48_0": "Ariyañāṇanti arahattamaggañāṇaṁ. Mahikā muttoti mahikāya mutto. Mahikāti nīhāro vuccati.",
  "atk-s0517a4:48_1": "Mahiyā muttotipi pāṭho. Dhūmarajā muttoti dhūmato ca rajato ca mutto. Rāhugahaṇā",
  "atk-s0517a4:48_2": "vippamuttoti rāhuno candassa āsannupakkilesattā dvīhi upasaggehi visesetvā vuttaṁ.",
  "atk-s0517a4:48_3": "Bhāsate iti saobhāsaṭṭhena. Tapate iti satejaṭṭhena. Virocate iti ruciraṭṭhena. Evamevanti",
  "atk-s0517a4:48_4": "evaṁ evaṁ. Yasmā pana candopi sayaṁ bhāsanto tapanto virocanto imaṁ okāsalokaṁ obhāseti,",
  "atk-s0517a4:48_5": "bhikkhu ca paññāya bhāsanto tapanto virocanto imaṁ khandhādilokaṁ paññāya obhāseti,",
  "atk-s0517a4:48_6": "tasmā ubhayatrāpi ‘‘bhāsetī’’ti avatvā ‘‘bhāsate’’ icceva vuttaṁ. Evañhi vutte hetuatthopi",
  "atk-s0517a4:48_7": "vutto hoti. Ativisadatarābhasūriyopamaṁ aggahetvā kasmā candopamā gahitāti ce? Sabbakilesapariḷāhavūpasamena",
  "atk-s0517a4:48_8": "santassa bhikkhuno santaguṇayuttacandopamā anucchavikāti gahitāti veditabbaṁ. Evaṁ",
  "atk-s0517a4:48_9": "ānāpānassatibhāvanāsiddhisādhakaṁ yogāvacaraṁ thunitvā imāni terasa vodāne ñāṇānīti",
  "atk-s0517a4:48_10": "tāni ñāṇāni nigametvā dassetīti.",
  "atk-s0517a4:49": "Vodānañāṇaniddesavaṇṇanā niṭṭhitā.",
  "atk-s0517a4:50": "5. Satokāriñāṇaniddesavaṇṇanā",
  "atk-s0517a4:51_0": "163. Satokāriñāṇaniddese mātikāyaṁ idha bhikkhūti imasmiṁ sāsane bhikkhu. Ayañhi",
  "atk-s0517a4:51_1": "ettha idha-saddo sabbappakāraānāpānassatisamādhinibbattakassa puggalassa sannissayabhūtasāsanaparidīpano,",
  "atk-s0517a4:51_2": "aññasāsanassa tathābhāvapaṭisedhano ca. Vuttañhetaṁ – ‘‘idheva, bhikkhave, samaṇo…pe…",
  "atk-s0517a4:51_3": "suññā parappavādā samaṇebhi aññehī’’ti (ma. ni. 1.139; a. ni. 4.241).",
  "atk-s0517a4:52_0": "Araññagato vā rukkhamūlagato vā suññāgāragato vāti idamassa ānāpānassatisamādhi bhāvanānurūpasenāsanapariggahaparidīpanaṁ.",
  "atk-s0517a4:52_1": "Imassa hi bhikkhuno dīgharattaṁ rūpādīsu ārammaṇesu anuvisaṭaṁ cittaṁ ānāpānassatisamādhiārammaṇaṁ",
  "atk-s0517a4:52_2": "abhiruhituṁ na icchati, kūṭagoṇayuttaratho viya uppathameva dhāvati. Tasmā seyyathāpi",
  "atk-s0517a4:52_3": "nāma gopo kūṭadhenuyā sabbaṁ khīraṁ pivitvā vaḍḍhitaṁ kūṭavacchaṁ dametukāmo dhenuto",
  "atk-s0517a4:52_4": "apanetvā ekamante mahantaṁ thambhaṁ nikhaṇitvā tattha yottena bandheyya, athassa",
  "atk-s0517a4:52_5": "so vaccho ito cito ca vipphanditvā palāyituṁ asakkonto tameva thambhaṁ upanisīdeyya",
  "atk-s0517a4:52_6": "vā upanipajjeyya vā, evameva imināpi bhikkhunā dīgharattaṁ rūpārammaṇādirasapānavaḍḍhitaṁ",
  "atk-s0517a4:52_7": "duṭṭhacittaṁ dametukāmena rūpādiārammaṇato apanetvā araññaṁ vā rukkhamūlaṁ vā suññāgāraṁ",
  "atk-s0517a4:52_8": "vā pavesetvā tattha assāsapassāsathambhe satiyottena bandhitabbaṁ. Evamassa taṁ cittaṁ",
  "atk-s0517a4:52_9": "ito cito ca vipphanditvāpi pubbe āciṇṇārammaṇaṁ alabhamānaṁ satiyottaṁ chinditvā",
  "atk-s0517a4:52_10": "palāyituṁ asakkontaṁ tamevārammaṇaṁ upacārappanāvasena upanisīdati ceva upanipajjati ca. Tenāhu porāṇā –",
  "atk-s0517a4:53": "‘‘Yathā thambhe nibandheyya, vacchaṁ damaṁ naro idha;",
  "atk-s0517a4:54": "Bandheyyevaṁ sakaṁ cittaṁ, satiyārammaṇe daḷha’’nti. (visuddhi. 1.217; pārā. aṭṭha. 2.165; dī. ni. aṭṭha. 2.374; ma. ni. aṭṭha. 1.107) –",
  "atk-s0517a4:55_0": "Evamassa taṁ senāsanaṁ bhāvanānurūpaṁ hoti. Atha vā yasmā idaṁ kammaṭṭhānappabhede",
  "atk-s0517a4:55_1": "muddhabhūtaṁ sabbabuddhapaccekabuddhabuddhasāvakānaṁ visesādhigamadiṭṭhadhammasukhavihārapadaṭṭhānaṁ",
  "atk-s0517a4:55_2": "ānāpānassatikammaṭṭhānaṁ itthipurisahatthiassādisaddasamākulaṁ gāmantaṁ apariccajitvā",
  "atk-s0517a4:55_3": "na sukaraṁ bhāvetuṁ saddakaṇṭakattā jhānassa. Agāmake pana araññe sukaraṁ yogāvacarena",
  "atk-s0517a4:55_4": "idaṁ kammaṭṭhānaṁ pariggahetvā ānāpānacatukkajjhānaṁ nibbattetvā tadeva pādakaṁ katvā",
  "atk-s0517a4:55_5": "saṅkhāre sammasitvā aggaphalaṁ arahattaṁ pāpuṇituṁ. Tasmā tassa anurūpaṁ senāsanaṁ",
  "atk-s0517a4:55_6": "upadisanto bhagavā ‘‘araññagato vā’’tiādimāha, tatheva thero.",
  "atk-s0517a4:56_0": "Vatthuvijjācariyo viya hi bhagavā, so yathā vatthuvijjācariyo nagarabhūmiṁ passitvā",
  "atk-s0517a4:56_1": "suṭṭhu upaparikkhitvā ‘‘ettha nagaraṁ māpethā’’ti upadisati, sotthinā ca nagare niṭṭhite",
  "atk-s0517a4:56_2": "rājakulato mahāsakkāraṁ labhati, evamevaṁ yogāvacarassa anurūpaṁ senāsanaṁ upaparikkhitvā",
  "atk-s0517a4:56_3": "‘‘ettha kammaṭṭhānaṁ anuyuñjitabba’’nti upadisati, tato tattha kammaṭṭhānamanuyuttena",
  "atk-s0517a4:56_4": "yoginā kamena arahatte patte ‘‘sammāsambuddho vata so bhagavā’’ti mahantaṁ sakkāraṁ",
  "atk-s0517a4:56_5": "labhati. Ayaṁ pana bhikkhu ‘‘dīpisadiso’’ti vuccati. Yathā hi mahādīpirājā araññe",
  "atk-s0517a4:56_6": "tiṇagahanaṁ vā vanagahanaṁ vā pabbatagahanaṁ vā nissāya nilīyitvā vanamahiṁsagokaṇṇasūkarādayo",
  "atk-s0517a4:56_7": "mige gaṇhāti, evamevaṁ ayaṁ araññādīsu kammaṭṭhānamanuyuñjanto bhikkhu yathākkamena",
  "atk-s0517a4:56_8": "sotāpattisakadāgāmianāgāmiarahattamagge ceva ariyaphalāni ca gaṇhātīti veditabbo. Tenāhu porāṇā –",
  "atk-s0517a4:57": "‘‘Yathāpi dīpiko nāma, nilīyitvā gaṇhate mige;",
  "atk-s0517a4:58": "Tathevāyaṁ buddhaputto, yuttayogo vipassako;",
  "atk-s0517a4:59": "Araññaṁ pavisitvāna, gaṇhāti phalamuttama’’nti. (mi. pa. 6.1.5);",
  "atk-s0517a4:60": "Tenassa parakkamajavayoggabhūmiṁ araññasenāsanaṁ dassento ‘‘araññagato vā’’tiādimāha.",
  "atk-s0517a4:61_0": "Tattha araññagatoti upari vuttalakkhaṇaṁ yaṁkiñci pavivekasukhaṁ araññaṁ gato. Rukkhamūlagatoti",
  "atk-s0517a4:61_1": "rukkhasamīpaṁ gato. Suññāgāragatoti suññaṁ vivittokāsaṁ gato. Ettha ca ṭhapetvā araññañca",
  "atk-s0517a4:61_2": "rukkhamūlañca avasesasattavidhasenāsanaṁ gatopi ‘‘suññāgāragato’’ti vattuṁ vaṭṭati.",
  "atk-s0517a4:61_3": "Navavidhañhi senāsanaṁ. Yathāha – ‘‘so vivittaṁ senāsanaṁ bhajati araññaṁ rukkhamūlaṁ",
  "atk-s0517a4:61_4": "pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñja’’nti (vibha.",
  "atk-s0517a4:61_5": "508). Evamassa ututtayānukūlaṁ dhātucariyānukūlañca ānāpānassatibhāvanānurūpaṁ senāsanaṁ",
  "atk-s0517a4:61_6": "upadisitvā alīnānuddhaccapakkhikaṁ santamiriyāpathaṁ upadisanto nisīdatīti āha. Athassa",
  "atk-s0517a4:61_7": "nisajjāya daḷhabhāvaṁ assāsapassāsānaṁ pavattanasamatthataṁ ārammaṇapariggahūpāyañca",
  "atk-s0517a4:61_8": "dassento pallaṅkaṁ ābhujitvātiādimāha. Tattha pallaṅkanti samantato ūrubaddhāsanaṁ.",
  "atk-s0517a4:61_9": "Ābhujitvāti bandhitvā. Ujuṁ kāyaṁ paṇidhāyāti uparimasarīraṁ ujukaṁ ṭhapetvā aṭṭhārasa",
  "atk-s0517a4:61_10": "piṭṭhikaṇṭake koṭiyā koṭiṁ paṭipādetvā. Evañhi nisinnassa dhammamaṁsanhārūni na paṇamanti.",
  "atk-s0517a4:61_11": "Athassa yā tesaṁ paṇamanapaccayā khaṇe khaṇe vedanā uppajjeyyuṁ, tā na uppajjanti.",
  "atk-s0517a4:61_12": "Tāsu anuppajjamānāsu cittaṁ ekaggaṁ hoti, kammaṭṭhānaṁ na paripatati, vuddhiṁ phātiṁ upagacchati.",
  "atk-s0517a4:62_0": "Parimukhaṁsatiṁ upaṭṭhapetvāti kammaṭṭhānābhimukhaṁ satiṁ ṭhapayitvā. So satova assasati",
  "atk-s0517a4:62_1": "sato passasatīti so bhikkhu evaṁ nisīditvā evañca satiṁ upaṭṭhapetvā taṁ satiṁ avijahanto",
  "atk-s0517a4:62_2": "sato eva assasati sato passasati, satokārī hotīti vuttaṁ hoti.",
  "atk-s0517a4:63_0": "Idāni yehi pakārehi satokārī hoti, te pakāre dassetuṁ dīghaṁ vā assasantotiādimāha.",
  "atk-s0517a4:63_1": "Tattha dīghaṁ vā assasantoti dīghaṁ vā assāsaṁ pavattayanto. Tathā rassaṁ. Yā pana",
  "atk-s0517a4:63_2": "nesaṁ dīgharassatā, sā kālavasena veditabbā. Kadāci hi manussā hatthiahiādayo viya",
  "atk-s0517a4:63_3": "kālavasena dīghaṁ assasanti ca passasanti ca, kadāci sunakhasasādayo viya rassaṁ.",
  "atk-s0517a4:63_4": "Aññathā hi cuṇṇavicuṇṇā assāsapassāsā dīgharassā nāma na honti . Tasmā te dīghaṁ",
  "atk-s0517a4:63_5": "kālaṁ pavisantā ca nikkhamantā ca dīghā, rassaṁ kālaṁ pavisantā ca nikkhamantā ca",
  "atk-s0517a4:63_6": "rassāti veditabbā. Tatrāyaṁ bhikkhu upari vuttehi navahākārehi dīghaṁ assasanto ca",
  "atk-s0517a4:63_7": "passasanto ca dīghaṁ assasāmi, passasāmīti pajānāti, tathā rassaṁ.",
  "atk-s0517a4:64": "Evaṁ pajānato ca –",
  "atk-s0517a4:65": "‘‘Dīgho rasso ca assāso, passāsopi ca tādiso;",
  "atk-s0517a4:66": "Cattāro vaṇṇā vattanti, nāsikaggeva bhikkhuno’’ti. (visuddhi. 1.219; pārā. aṭṭha. 2.165);",
  "atk-s0517a4:67_0": "Navannañcassa ākārānaṁ ekenākārena kāyānupassanāsatipaṭṭhānabhāvanā sampajjatīti",
  "atk-s0517a4:67_1": "veditabbā. Sabbakāyapaṭisaṁvedī assasissāmīti sikkhati. Sabbakāyapaṭisaṁvedī passasissāmīti",
  "atk-s0517a4:67_2": "sikkhatīti sakalassa assāsakāyassādimajjhapariyosānaṁ viditaṁ karonto pākaṭaṁ karonto",
  "atk-s0517a4:67_3": "assasissāmīti sikkhati. Sakalassa passāsakāyassādimajjhapariyosānaṁ viditaṁ karonto",
  "atk-s0517a4:67_4": "pākaṭaṁ karonto passasissāmīti sikkhati. Evaṁ viditaṁ karonto pākaṭaṁ karonto ñāṇasampayuttacittena",
  "atk-s0517a4:67_5": "assasati ceva passasati ca. Tasmā ‘‘assasissāmi passasissāmīti sikkhatī’’ti vuccati.",
  "atk-s0517a4:67_6": "Ekassa hi bhikkhuno cuṇṇavicuṇṇavisaṭe (visuddhi. 1.219; pārā. 2.165) assāsakāye,",
  "atk-s0517a4:67_7": "passāsakāye vā ādi pākaṭo hoti, na majjhapariyosānaṁ. So ādimeva pariggahetuṁ sakkoti,",
  "atk-s0517a4:67_8": "majjhapariyosāne kilamati. Ekassa majjhaṁ pākaṭaṁ hoti, na ādipariyosānaṁ. So majjhameva",
  "atk-s0517a4:67_9": "pariggahetuṁ sakkoti, ādipariyosāne kilamati. Ekassa pariyosānaṁ pākaṭaṁ hoti, na",
  "atk-s0517a4:67_10": "ādimajjhaṁ. So pariyosānaṁyeva pariggahetuṁ sakkoti, ādimajjhe kilamati. Ekassa sabbaṁ",
  "atk-s0517a4:67_11": "pākaṭaṁ hoti, so sabbampi pariggahetuṁ sakkoti , na katthaci kilamati. Tādisena bhavitabbanti",
  "atk-s0517a4:67_12": "dassento āha – ‘‘sabbakāyapaṭisaṁvedī’’tiādi.",
  "atk-s0517a4:68_0": "Tattha sikkhatīti evaṁ ghaṭati vāyamati. Yo vā tathābhūtassa saṁvaro, ayamettha adhisīlasikkhā.",
  "atk-s0517a4:68_1": "Yo tathābhūtassa samādhi, ayaṁ adhicittasikkhā. Yā tathābhūtassa paññā, ayaṁ adhipaññāsikkhāti",
  "atk-s0517a4:68_2": "imā tisso sikkhāyo tasmiṁ ārammaṇe tāya satiyā tena manasikārena sikkhati āsevati",
  "atk-s0517a4:68_3": "bhāveti bahulīkarotīti evamettha attho daṭṭhabbo. Tattha yasmā purimanayena kevalaṁ",
  "atk-s0517a4:68_4": "assasitabbaṁ passasitabbameva ca, na aññaṁ kiñci kātabbaṁ, ito paṭṭhāya pana ñāṇuppādanādīsu",
  "atk-s0517a4:68_5": "yogo karaṇīyo. Tasmā tattha ‘‘assasāmīti pajānāti passasāmīti pajānāti’’cceva vattamānakālavasena",
  "atk-s0517a4:68_6": "pāḷiṁ vatvā ito paṭṭhāya kattabbassa ñāṇuppādanādino ā-kārassa dassanatthaṁ ‘‘sabbakāyapaṭisaṁvedī",
  "atk-s0517a4:68_7": "assasissāmī’’tiādinā nayena anāgatakālavasena pāḷi āropitāti veditabbā.",
  "atk-s0517a4:69": "Passambhayaṁ kāyasaṅkhāraṁ…pe… sikkhatīti oḷārikaṁ assāsapassāsasaṅkhātaṁ kāyasaṅkhāraṁ passambhento paṭippassambhento nirodhento vūpasamento assasissāmi passasissāmīti sikkhati.",
  "atk-s0517a4:70_0": "Tatrevaṁ oḷārikasukhumatā ca passaddhi ca veditabbā – imassa hi bhikkhuno pubbe apariggahitakāle",
  "atk-s0517a4:70_1": "kāyo ca cittañca sadarathā honti oḷārikā. Kāyacittānaṁ oḷārikatte avūpasante assāsapassāsāpi",
  "atk-s0517a4:70_2": "oḷārikā honti, balavatarā hutvā pavattanti, nāsikā nappahoti, mukhena assasantopi",
  "atk-s0517a4:70_3": "passasantopi tiṭṭhati. Yadā panassa kāyopi cittampi pariggahitā honti, tadā te santā",
  "atk-s0517a4:70_4": "honti vūpasantā. Tesu vūpasantesu assāsapassāsā sukhumā hutvā pavattanti, ‘‘atthi",
  "atk-s0517a4:70_5": "nu kho, natthī’’ti vicetabbākārappattā honti. Seyyathāpi purisassa dhāvitvā pabbatā",
  "atk-s0517a4:70_6": "vā orohitvā mahābhāraṁ vā sīsato oropetvā ṭhitassa oḷārikā assāsapassāsā honti, nāsikā",
  "atk-s0517a4:70_7": "nappahoti, mukhena assasantopi passasantopi tiṭṭhati. Yadā panesa taṁ parissamaṁ",
  "atk-s0517a4:70_8": "vinodetvā nhatvā ca pivitvā ca allasāṭakaṁ hadaye katvā sītāya chāyāya nipanno hoti,",
  "atk-s0517a4:70_9": "athassa te assāsapassāsā sukhumā honti ‘‘atthi nu kho, natthī’’ti vicetabbākārappattā,",
  "atk-s0517a4:70_10": "evamevaṁ imassa bhikkhuno apariggahitakāleti vitthāretabbaṁ. Tathā hissa pubbe apariggahitakāle",
  "atk-s0517a4:70_11": "‘‘oḷārikoḷārike kāyasaṅkhāre passambhemī’’ti ābhogasamannāhāramanasikāro natthi,",
  "atk-s0517a4:70_12": "pariggahitakāle pana atthi. Tenassa apariggahitakālato pariggahitakāle kāyasaṅkhāro",
  "atk-s0517a4:70_13": "sukhumo hoti. Tenāhu porāṇā –",
  "atk-s0517a4:71": "‘‘Sāraddhe kāye citte ca, adhimattaṁ pavattati;",
  "atk-s0517a4:72": "Asāraddhamhi kāyamhi, sukhumaṁ sampavattatī’’ti. (visuddhi. 1.220; pārā. aṭṭha. 2.165);",
  "atk-s0517a4:73_0": "Pariggahepi oḷāriko, paṭhamajjhānūpacāre sukhumo. Tasmimpi oḷāriko, paṭhamajjhāne",
  "atk-s0517a4:73_1": "sukhumo. Paṭhamajjhāne ca dutiyajjhānūpacāre ca oḷāriko, dutiyajjhāne sukhumo. Dutiyajjhāne",
  "atk-s0517a4:73_2": "ca tatiyajjhānūpacāre ca oḷāriko, tatiyajjhāne sukhumo. Tatiyajjhāne ca catutthajjhānūpacāre",
  "atk-s0517a4:73_3": "ca oḷāriko, catutthajjhāne atisukhumo appavattimeva pāpuṇāti. Idaṁ tāva dīghabhāṇakasaṁyuttabhāṇakānaṁ mataṁ.",
  "atk-s0517a4:74_0": "Majjhimabhāṇakā pana ‘‘paṭhamajjhāne oḷāriko, dutiyajjhānūpacāre sukhumo’’ti evaṁ",
  "atk-s0517a4:74_1": "heṭṭhimaheṭṭhimajjhānato uparūparijjhānūpacārepi sukhumataraṁ icchanti. Sabbesaṁyeva",
  "atk-s0517a4:74_2": "pana matena apariggahitakāle pavattakāyasaṅkhāro pariggahitakāle paṭippassambhati,",
  "atk-s0517a4:74_3": "pariggahitakāle pavattakāyasaṅkhāro paṭhamajjhānūpacāre…pe… catutthajjhānūpacāre",
  "atk-s0517a4:74_4": "pavattakāyasaṅkhāro catutthajjhāne paṭippassambhati. Ayaṁ tāva samathe nayo.",
  "atk-s0517a4:75_0": "Vipassanāyaṁ pana apariggahitakāle pavattakāyasaṅkhāro oḷāriko, mahābhūtapariggahe",
  "atk-s0517a4:75_1": "sukhumo. Sopi oḷāriko, upādārūpapariggahe sukhumo. Sopi oḷāriko, sakalarūpapariggahe",
  "atk-s0517a4:75_2": "sukhumo. Sopi oḷāriko, arūpapariggahe sukhumo. Sopi oḷāriko, rūpārūpapariggahe sukhumo.",
  "atk-s0517a4:75_3": "Sopi oḷāriko, paccayapariggahe sukhumo. Sopi oḷāriko, sappaccayanāmarūpadassane sukhumo.",
  "atk-s0517a4:75_4": "Sopi oḷāriko, lakkhaṇārammaṇika vipassanāya sukhumo. Sopi dubbalavipassanāya oḷāriko,",
  "atk-s0517a4:75_5": "balavavipassanāya sukhumo. Tattha pubbe vuttanayeneva purimassa purimassa pacchimena",
  "atk-s0517a4:75_6": "pacchimena paṭippassaddhi veditabbā. Evamettha oḷārikasukhumatā paṭippassaddhi ca",
  "atk-s0517a4:75_7": "veditabbā. Ayaṁ tāvettha kāyānupassanāvasena vuttassa paṭhamacatukkassa anupubbapadavaṇṇanā.",
  "atk-s0517a4:76_0": "Yasmā panettha idameva catukkaṁ ādikammikassa kammaṭṭhānavasena vuttaṁ, itarāni pana",
  "atk-s0517a4:76_1": "tīṇi catukkāni ettha pattajjhānassa vedanācittadhammānupassanāvasena, tasmā imaṁ",
  "atk-s0517a4:76_2": "kammaṭṭhānaṁ bhāvetvā ānāpānacatukkajjhānapadaṭṭhānāya vipassanāya saha paṭisambhidāhi",
  "atk-s0517a4:76_3": "arahattaṁ pāpuṇitukāmena ādikammikena kulaputtena visuddhimagge vuttanayena sīlaparisodhanādīni",
  "atk-s0517a4:76_4": "sabbakiccāni katvā sattaṅgasamannāgatassa ācariyassa santike pañcasandhikaṁ kammaṭṭhānaṁ",
  "atk-s0517a4:76_5": "uggahetabbaṁ. Tatrime pañca sandhayo uggaho paripucchā upaṭṭhānaṁ appanā lakkhaṇanti.",
  "atk-s0517a4:76_6": "Tattha uggaho nāma kammaṭṭhānassa uggaṇhanaṁ. Paripucchā nāma kammaṭṭhānassa paripucchanaṁ.",
  "atk-s0517a4:76_7": "Upaṭṭhānaṁ nāma kammaṭṭhānassa upaṭṭhānaṁ. Appanā nāma kammaṭṭhānassa appanā. Lakkhaṇaṁ",
  "atk-s0517a4:76_8": "nāma kammaṭṭhānassa lakkhaṇaṁ, ‘‘evaṁ lakkhaṇamidaṁ kammaṭṭhāna’’nti kammaṭṭhānasabhāvūpadhāraṇanti vuttaṁ hoti.",
  "atk-s0517a4:77_0": "Evaṁ pañcasandhikaṁ kammaṭṭhānaṁ uggaṇhanto attanāpi na kilamati, ācariyampi na viheseti.",
  "atk-s0517a4:77_1": "Tasmā thokaṁ uddisāpetvā bahuṁ kālaṁ sajjhāyitvā evaṁ pañcasandhikaṁ kammaṭṭhānaṁ",
  "atk-s0517a4:77_2": "uggahetvā ācariyassa santike vā aññattha vā aṭṭhārasa dosayutte vihāre vajjetvā pañcaṅgasamannāgate",
  "atk-s0517a4:77_3": "senāsane vasantena upacchinnakhuddakapalibodhena katabhattakiccena bhattasammadaṁ",
  "atk-s0517a4:77_4": "paṭivinodetvā sukhanisinnena ratanattayaguṇānussaraṇena cittaṁ sampahaṁsetvā ācariyuggahato",
  "atk-s0517a4:77_5": "ekapadampi aparihāpentena idaṁ ānāpānassatikammaṭṭhānaṁ manasi kātabbaṁ. Tatrāyaṁ manasikāravidhi –",
  "atk-s0517a4:78": "‘‘Gaṇanā anubandhanā, phusanā ṭhapanā sallakkhaṇā;",
  "atk-s0517a4:79": "Vivaṭṭanā pārisuddhi, tesañca paṭipassanā’’ti.",
  "atk-s0517a4:80_0": "Tattha gaṇanāti gaṇanāyeva. Anubandhanāti anugamanā. Phusanāti phuṭṭhaṭṭhānaṁ. Ṭhapanāti",
  "atk-s0517a4:80_1": "appanā. Sallakkhaṇāti vipassanā. Vivaṭṭanāti maggo. Pārisuddhīti phalaṁ. Tesañca",
  "atk-s0517a4:80_2": "paṭipassanāti paccavekkhaṇā. Tattha iminā ādikammikena kulaputtena paṭhamaṁ gaṇanāya",
  "atk-s0517a4:80_3": "idaṁ kammaṭṭhānaṁ manasi kātabbaṁ. Gaṇentena pana pañcannaṁ heṭṭhā na ṭhapetabbaṁ,",
  "atk-s0517a4:80_4": "dasannaṁ upari na netabbaṁ, antarā khaṇḍaṁ na dassetabbaṁ. Pañcannaṁ heṭṭhā ṭhapentassa",
  "atk-s0517a4:80_5": "hi sambādhe okāse cittuppādo vipphandati sambādhe vaje sanniruddhagogaṇo viya. Dasannaṁ",
  "atk-s0517a4:80_6": "upari nentassa gaṇananissitova cittuppādo hoti. Antarā khaṇḍaṁ dassentassa ‘‘sikhāppattaṁ",
  "atk-s0517a4:80_7": "nu kho me kammaṭṭhānaṁ, no’’ti cittaṁ vikampati, tasmā ete dose vajjetvā gaṇetabbaṁ.",
  "atk-s0517a4:81_0": "Gaṇentena ca paṭhamaṁ dandhagaṇanāya dhaññamāpakagaṇanāya gaṇetabbaṁ. Dhaññamāpako",
  "atk-s0517a4:81_1": "hi nāḷiṁ pūretvā ‘‘eka’’nti vatvā okirati, puna pūrento kiñci kacavaraṁ disvā chaḍḍento",
  "atk-s0517a4:81_2": "‘‘ekaṁ eka’’nti vadati. Eseva nayo dve dvetiādīsu. Evamevaṁ imināpi assāsapassāsesu",
  "atk-s0517a4:81_3": "yo upaṭṭhāti, taṁ gahetvā ‘‘ekaṁ eka’’ntiādiṁ katvā yāva ‘‘dasa dasā’’ti pavattamānaṁ",
  "atk-s0517a4:81_4": "pavattamānaṁ upalakkhetvāva gaṇetabbaṁ. Tassa evaṁ gaṇayato nikkhamantā ca pavisantā",
  "atk-s0517a4:81_5": "ca assāsapassāsā pākaṭā honti.",
  "atk-s0517a4:82_0": "Athānena taṁ dandhagaṇanaṁ dhaññamāpakagaṇanaṁ pahāya sīghagaṇanāya gopālakagaṇanāya",
  "atk-s0517a4:82_1": "gaṇetabbaṁ. Cheko hi gopālako sakkharādayo ucchaṅgena gahetvā rajjudaṇḍahattho pātova",
  "atk-s0517a4:82_2": "vajaṁ gantvā gāvo piṭṭhiyaṁ paharitvā palighatthambhamatthake nisinno dvāraṁ pattaṁ",
  "atk-s0517a4:82_3": "pattaṁyeva gāvaṁ ‘‘eko dve’’ti sakkharaṁ khipitvā khipitvā gaṇeti. Tiyāmarattiṁ sambādhe",
  "atk-s0517a4:82_4": "okāse dukkhaṁ vutthagogaṇo nikkhamanto aññamaññaṁ upanighaṁsanto vegena vegena puñjapuñjo",
  "atk-s0517a4:82_5": "hutvā nikkhamati. So vegena vegena ‘‘tīṇi cattāri pañca dasā’’ti gaṇetiyeva, evamassāpi",
  "atk-s0517a4:82_6": "purimanayena gaṇayato assāsapassāsā pākaṭā hutvā sīghaṁ sīghaṁ punappunaṁ sañcaranti.",
  "atk-s0517a4:82_7": "Tato tena ‘‘punappunaṁ sañcarantī’’ti ñatvā anto ca bahi ca aggahetvā dvārappattaṁ",
  "atk-s0517a4:82_8": "dvārappattaṁyeva gahetvā ‘‘eko dve tīṇi cattāri pañca, eko dve tīṇi cattāri pañca",
  "atk-s0517a4:82_9": "cha, eko dve tīṇi cattāri pañca cha satta…pe… aṭṭha nava dasā’’ti sīghaṁ sīghaṁ gaṇetabbameva.",
  "atk-s0517a4:82_10": "Gaṇanāpaṭibaddhe hi kammaṭṭhāne gaṇanabaleneva cittaṁ ekaggaṁ hoti arittupatthambhanavasena",
  "atk-s0517a4:82_11": "caṇḍasote nāvāṭhapanamiva.",
  "atk-s0517a4:83_0": "Tassevaṁ sīghaṁ sīghaṁ gaṇayato kammaṭṭhānaṁ nirantaraṁ pavattaṁ viya hutvā upaṭṭhāti.",
  "atk-s0517a4:83_1": "Atha ‘‘nirantaraṁ pavattatī’’ti ñatvā anto ca bahi ca vātaṁ apariggahetvā purimanayeneva",
  "atk-s0517a4:83_2": "vegena vegena gaṇetabbaṁ. Antopavisanavātena hi saddhiṁ cittaṁ pavesayato abbhantaraṁ",
  "atk-s0517a4:83_3": "vātabbhāhataṁ medapūritaṁ viya hoti. Bahinikkhamanavātena saddhiṁ cittaṁ nīharato",
  "atk-s0517a4:83_4": "bahiddhā puthuttārammaṇe cittaṁ vikkhipati. Phuṭṭhaphuṭṭhokāse pana satiṁ ṭhapetvā",
  "atk-s0517a4:83_5": "bhāventasseva bhāvanā sampajjati. Tena vuttaṁ – ‘‘anto ca bahi ca vātaṁ apariggahetvā",
  "atk-s0517a4:83_6": "purimanayeneva vegena vegena gaṇetabba’’nti.",
  "atk-s0517a4:84_0": "Kīvaciraṁ panetaṁ gaṇetabbanti? Yāva vinā gaṇanāya assāsapassāsārammaṇe sati santiṭṭhati.",
  "atk-s0517a4:84_1": "Bahi visaṭavitakkavicchedaṁ katvā assāsapassāsārammaṇe sati saṇṭhāpanatthaṁyeva hi gaṇanāti.",
  "atk-s0517a4:85_0": "Evaṁ gaṇanāya manasi katvā anubandhanāya manasi kātabbaṁ. Anubandhanā nāma gaṇanaṁ",
  "atk-s0517a4:85_1": "paṭisaṁharitvā satiyā nirantaraṁ assāsapassāsānaṁ anugamanaṁ. Tañca kho na ādimajjhapariyosānānugamanavasena.",
  "atk-s0517a4:85_2": "Ādimajjhapariyosānāni tassānugamane ādīnavā ca heṭṭhā vuttāyeva.",
  "atk-s0517a4:86_0": "Tasmā anubandhanāya manasikarontena na ādimajjhapariyosānavasena manasi kātabbaṁ,",
  "atk-s0517a4:86_1": "apica kho phusanāvasena ca ṭhapanāvasena ca manasi kātabbaṁ. Gaṇanānubandhanāvasena",
  "atk-s0517a4:86_2": "viya hi phusanāṭhapanāvasena visuṁ manasikāro natthi, phuṭṭhaphuṭṭhaṭṭhāneyeva pana",
  "atk-s0517a4:86_3": "gaṇento gaṇanāya ca phusanāya ca manasi karoti, tattheva gaṇanaṁ paṭisaṁharitvā te",
  "atk-s0517a4:86_4": "satiyā anubandhanto, appanāvasena ca cittaṁ ṭhapento ‘‘anubandhanāya ca phusanāya",
  "atk-s0517a4:86_5": "ca ṭhapanāya ca manasi karotī’’ti vuccati. Svāyamattho aṭṭhakathāsu vuttapaṅguḷadovārikopamāhi",
  "atk-s0517a4:86_6": "idheva pāḷiyaṁ vuttakakacūpamāya ca veditabbo.",
  "atk-s0517a4:87_0": "Tatrāyaṁ paṅguḷopamā – seyyathāpi paṅguḷo dolāya kīḷataṁ mātāputtānaṁ dolaṁ khipitvā",
  "atk-s0517a4:87_1": "tattheva dolāthambhamūle nisinno kamena āgacchantassa ca gacchantassa ca dolāphalakassa",
  "atk-s0517a4:87_2": "ubho koṭiyo majjhañca passati, na ca ubhokoṭimajjhānaṁ dassanatthaṁ byāvaṭo hoti,",
  "atk-s0517a4:87_3": "evameva bhikkhu sativasena upanibandhanatthambhamūle ṭhatvā assāsapassāsadolaṁ khipitvā",
  "atk-s0517a4:87_4": "tattheva nimitte satiyā nisīdanto kamena āgacchantānañca gacchantānañca phuṭṭhaṭṭhāne",
  "atk-s0517a4:87_5": "assāsapassāsānaṁ ādimajjhapariyosānaṁ satiyā anugacchanto tattheva (visuddhi. 1.225)",
  "atk-s0517a4:87_6": "cittaṁ ṭhapetvā passati, na ca tesaṁ dassanatthaṁ byāvaṭo hoti. Ayaṁ paṅguḷopamā.",
  "atk-s0517a4:88_0": "Ayaṁ pana dovārikopamā – seyyathāpi dovāriko nagarassa anto ca bahi ca purise ‘‘ko",
  "atk-s0517a4:88_1": "tvaṁ, kuto vā āgato, kuhiṁ vā gacchasi, kiṁ vā te hatthe’’ti na vīmaṁsati. Na hi",
  "atk-s0517a4:88_2": "tassa te bhārā, dvārappattaṁ dvārappattaṁyeva pana vīmaṁsati, evameva imassa bhikkhuno",
  "atk-s0517a4:88_3": "antopaviṭṭhavātā ca bahinikkhantavātā ca na bhārā honti, dvārappattā dvārappattāyeva",
  "atk-s0517a4:88_4": "bhārāti ayaṁ dovārikopamā.",
  "atk-s0517a4:89": "Kakacūpamā pana ‘‘nimittaṁ assāsapassāsā’’tiādinā (paṭi. ma. 1.159) nayena idha vuttāyeva. Idha panassa āgatāgatavasena amanasikāramattameva payojananti veditabbaṁ.",
  "atk-s0517a4:90_0": "Idaṁ kammaṭṭhānaṁ manasikaroto kassaci na cireneva nimittañca uppajjati, avasesajhānaṅgapaṭimaṇḍitā",
  "atk-s0517a4:90_1": "appanāsaṅkhātā ṭhapanā ca sampajjati. Kassaci pana gaṇanāvaseneva manasikārakālato",
  "atk-s0517a4:90_2": "pabhuti yathā sāraddhakāyassa mañce vā pīṭhe vā nisīdato mañcapīṭhaṁ onamati vikūjati,",
  "atk-s0517a4:90_3": "paccattharaṇaṁ valiṁ gaṇhāti, asāraddhakāyassa pana nisīdato neva mañcapīṭhaṁ onamati",
  "atk-s0517a4:90_4": "na vikūjati, na paccattharaṇaṁ valiṁ gaṇhāti, tūlapicupūritaṁ viya mañcapīṭhaṁ hoti",
  "atk-s0517a4:90_5": ". Kasmā? Yasmā asāraddho kāyo lahuko hoti, evamevaṁ gaṇanāvasena manasikārakālato",
  "atk-s0517a4:90_6": "pabhuti anukkamato oḷārikaassāsapassāsanirodhavasena kāyadarathe vūpasante kāyopi",
  "atk-s0517a4:90_7": "cittampi lahukaṁ hoti, sarīraṁ ākāse laṅghanākārappattaṁ viya hoti.",
  "atk-s0517a4:91_0": "Tassa oḷārike assāsapassāse niruddhe sukhumaassāsapassāsanimittārammaṇaṁ cittaṁ pavattati",
  "atk-s0517a4:91_1": ". Tasmimpi niruddhe aparāparaṁ tato sukhumataraṁ sukhumataraṁ assāsapassāsanimittārammaṇaṁ",
  "atk-s0517a4:91_2": "pavattatiyeva. Svāyamattho upari vuttakaṁsathālopamāya veditabbo.",
  "atk-s0517a4:92_0": "Yathā hi aññāni kammaṭṭhānāni uparūpari vibhūtāni honti, na tathā idaṁ. Idaṁ pana",
  "atk-s0517a4:92_1": "uparūpari bhāventassa sukhumattaṁ gacchati, upaṭṭhānampi na upagacchati. Evaṁ anupaṭṭhahante",
  "atk-s0517a4:92_2": "pana tasmiṁ tena bhikkhunā ‘‘ācariyaṁ pucchissāmī’’ti vā ‘‘naṭṭhaṁ dāni me kammaṭṭhāna’’nti",
  "atk-s0517a4:92_3": "vā uṭṭhāyāsanā na gantabbaṁ. Iriyāpathaṁ vikopetvā gacchato hi kammaṭṭhānaṁ navanavameva",
  "atk-s0517a4:92_4": "hoti. Tasmā yathānisinneneva desato āharitabbaṁ.",
  "atk-s0517a4:93_0": "Tatrāyaṁ āharaṇūpāyo – tena bhikkhunā kammaṭṭhānassa anupaṭṭhānabhāvaṁ ñatvā iti",
  "atk-s0517a4:93_1": "paṭisañcikkhitabbaṁ ‘‘ime assāsapassāsā nāma kattha atthi, kattha natthi. Kassa vā",
  "atk-s0517a4:93_2": "atthi, kassa vā natthī’’ti. Athevaṁ paṭisañcikkhato ‘‘ime antomātukucchiyaṁ natthi,",
  "atk-s0517a4:93_3": "udake nimuggānaṁ natthi, tathā asaññībhūtānaṁ matānaṁ catutthajjhānasamāpannānaṁ",
  "atk-s0517a4:93_4": "rūpārūpabhavasamaṅgīnaṁ nirodhasamāpannāna’’nti ñatvā evaṁ attanāva attā paṭicodetabbo",
  "atk-s0517a4:93_5": "‘‘nanu, tvaṁ paṇḍita, neva mātukucchigato, na udake nimuggo, na asaññībhūto, na mato,",
  "atk-s0517a4:93_6": "na catutthajjhānasamāpanno, na rūpārūpabhavasamaṅgī, na nirodhasamāpanno. Atthiyeva",
  "atk-s0517a4:93_7": "te assāsapassāsā, mandapaññatāya pana pariggahetuṁ na sakkosī’’ti. Athānena pakatiphuṭṭhavasena",
  "atk-s0517a4:93_8": "cittaṁ ṭhapetvā manasikāro pavattetabbo. Ime hi dīghanāsikassa nāsāpuṭaṁ ghaṭṭentā",
  "atk-s0517a4:93_9": "pavattanti, rassanāsikassa uttaroṭṭhaṁ. Tasmānena imaṁ nāma ṭhānaṁ ghaṭṭentīti nimittaṁ",
  "atk-s0517a4:93_10": "ṭhapetabbaṁ. Imameva hi atthavasaṁ paṭicca vuttaṁ bhagavatā – ‘‘nāhaṁ, bhikkhave,",
  "atk-s0517a4:93_11": "muṭṭhassatissa asampajānassa ānāpānassatibhāvanaṁ vadāmī’’ti (ma. ni. 3.149; saṁ.",
  "atk-s0517a4:93_12": "ni. 5.992). Kiñcāpi hi yaṁkiñci kammaṭṭhānaṁ satassa sampajānasseva sampajjati, ito",
  "atk-s0517a4:93_13": "aññaṁ pana manasikarontassa pākaṭaṁ hoti. Idaṁ pana ānāpānassatikammaṭṭhānaṁ garukaṁ",
  "atk-s0517a4:93_14": "garukabhāvanaṁ buddhapaccekabuddhabuddhaputtānaṁ mahāpurisānaṁyeva manasikārabhūmibhūtaṁ,",
  "atk-s0517a4:93_15": "na ceva ittaraṁ, na ca ittarasattasamāsevitaṁ. Yathā yathā manasi karīyati, tathā",
  "atk-s0517a4:93_16": "tathā santañceva hoti sukhumañca. Tasmā ettha balavatī sati ca paññā ca icchitabbā.",
  "atk-s0517a4:94_0": "Yathā hi maṭṭhasāṭakassa tunnakaraṇakāle sūcipi sukhumā icchitabbā, sūcipāsavedhanampi",
  "atk-s0517a4:94_1": "tato sukhumataraṁ, evamevaṁ maṭṭhasāṭakasadisassa imassa kammaṭṭhānassa bhāvanākāle",
  "atk-s0517a4:94_2": "sūcipaṭibhāgā satipi sūcipāsavedhanapaṭibhāgā taṁsampayuttā paññāpi balavatī icchitabbā.",
  "atk-s0517a4:94_3": "Tāhi ca pana satipaññāhi samannāgatena bhikkhunā na te assāsapassāsā aññatra pakatiphuṭṭhokāsā pariyesitabbā.",
  "atk-s0517a4:95_0": "Yathā hi kassako khettaṁ kasitvā balībadde muñcitvā gocaramukhe katvā chāyāya nisinno",
  "atk-s0517a4:95_1": "vissameyya, athassa te balībaddā vegena aṭaviṁ paviseyyuṁ. Yo hoti cheko kassako,",
  "atk-s0517a4:95_2": "so puna te gahetvā yojetukāmo na tesaṁ anupadaṁ gantvā aṭaviṁ āhiṇḍati. Atha kho",
  "atk-s0517a4:95_3": "rasmiñca patodañca gahetvā ujukameva tesaṁ nipātanatitthaṁ gantvā nisīdati vā nipajjati",
  "atk-s0517a4:95_4": "vā. Atha te goṇe divasabhāgaṁ caritvā nipātanatitthaṁ otaritvā nhatvā ca pivitvā",
  "atk-s0517a4:95_5": "ca paccuttaritvā ṭhite disvā rasmiyā bandhitvā patodena vijjhanto ānetvā yojetvā",
  "atk-s0517a4:95_6": "puna kammaṁ karoti. Evamevaṁ tena bhikkhunā na te assāsapassāsā aññatra pakatiphuṭṭhokāsā",
  "atk-s0517a4:95_7": "pariyesitabbā. Satirasmiṁ pana paññāpatodañca gahetvā pakatiphuṭṭhokāse cittaṁ ṭhapetvā",
  "atk-s0517a4:95_8": "manasikāro pavattetabbo. Evaṁ hissa manasikaroto na cirasseva te upaṭṭhahanti nipātanatitthe",
  "atk-s0517a4:95_9": "viya goṇā. Tato tena satirasmiyā bandhitvā tasmiṁyeva ṭhāne yojetvā paññāpatodena",
  "atk-s0517a4:95_10": "vijjhantena punappunaṁ kammaṭṭhānaṁ anuyuñjitabbaṁ. Tassevamanuyuñjato na cirasseva",
  "atk-s0517a4:95_11": "nimittaṁ upaṭṭhāti. Taṁ panetaṁ na sabbesaṁ ekasadisaṁ hoti, apica kho kassaci sukhasamphassaṁ",
  "atk-s0517a4:95_12": "uppādayamāno tūlapicu viya kappāsapicu viya vātadhārā viya ca upaṭṭhātīti ekacce āhu.",
  "atk-s0517a4:96_0": "Ayaṁ pana aṭṭhakathāsu vinicchayo – idañhi kassaci tārakarūpaṁ viya maṇiguḷikā viya",
  "atk-s0517a4:96_1": "muttāguḷikā viya ca, kassaci kharasamphassaṁ hutvā kappāsaṭṭhi viya dārusārasūci",
  "atk-s0517a4:96_2": "viya ca, kassaci dīghapāmaṅgasuttaṁ viya kusumadāmaṁ viya dhūmasikhā viya ca, kassaci",
  "atk-s0517a4:96_3": "vitthataṁ makkaṭakasuttaṁ viya valāhakapaṭalaṁ viya padumapupphaṁ viya rathacakkaṁ",
  "atk-s0517a4:96_4": "viya candamaṇḍalaṁ viya sūriyamaṇḍalaṁ viya ca upaṭṭhāti, tañca panetaṁ yathā sambahulesu",
  "atk-s0517a4:96_5": "bhikkhūsu suttantaṁ sajjhāyitvā nisinnesu ekena bhikkhunā ‘‘tumhākaṁ kīdisaṁ hutvā",
  "atk-s0517a4:96_6": "idaṁ suttaṁ upaṭṭhātī’’ti vutte eko ‘‘mayhaṁ mahatī pabbateyyā nadī viya hutvā upaṭṭhātī’’ti",
  "atk-s0517a4:96_7": "āha. Aparo ‘‘mayhaṁ ekā vanarāji viya’’. Añño ‘‘mayhaṁ eko sītacchāyo sākhāsampanno",
  "atk-s0517a4:96_8": "phalabhārabharito rukkho viyā’’ti. Tesañhi taṁ ekameva suttaṁ saññānānatāya nānato",
  "atk-s0517a4:96_9": "upaṭṭhāti. Evaṁ ekameva kammaṭṭhānaṁ saññānānatāya nānato upaṭṭhāti. Saññajañhi etaṁ",
  "atk-s0517a4:96_10": "saññānidānaṁ saññāpabhavaṁ, tasmā saññānānatāya nānato upaṭṭhātīti veditabbaṁ.",
  "atk-s0517a4:97_0": "Evaṁ upaṭṭhite pana nimitte tena bhikkhunā ācariyassa santikaṁ gantvā ārocetabbaṁ",
  "atk-s0517a4:97_1": "‘‘mayhaṁ, bhante, evarūpaṁ nāma upaṭṭhātī’’ti. Ācariyena pana ‘‘nimittamidaṁ, āvuso,",
  "atk-s0517a4:97_2": "kammaṭṭhānaṁ punappunaṁ manasi karohi sappurisā’’ti vattabbo. Athānena nimitteyeva",
  "atk-s0517a4:97_3": "cittaṁ ṭhapetabbaṁ. Evamassāyaṁ ito pabhuti ṭhapanāvasena bhāvanā hoti. Vuttañhetaṁ porāṇehi –",
  "atk-s0517a4:98": "‘‘Nimitte ṭhapayaṁ cittaṁ, nānākāraṁ vibhāvayaṁ;",
  "atk-s0517a4:99": "Dhīro assāsapassāse, sakaṁ cittaṁ nibandhatī’’ti. (pārā. aṭṭha. 2.165; visuddhi. 1.232);",
  "atk-s0517a4:100_0": "Tassevaṁ nimittupaṭṭhānato pabhuti nīvaraṇāni vikkhambhitāneva honti, kilesā sannisinnāva,",
  "atk-s0517a4:100_1": "cittaṁ upacārasamādhinā samāhitameva. Athānena taṁ nimittaṁ neva vaṇṇato manasi kātabbaṁ,",
  "atk-s0517a4:100_2": "na lakkhaṇato paccavekkhitabbaṁ, apica kho khattiyamahesiyā cakkavattigabbho viya",
  "atk-s0517a4:100_3": "kassakena sāliyavagabbho viya ca āvāsādīni satta asappāyāni vajjetvā tāneva satta",
  "atk-s0517a4:100_4": "sappāyāni sevantena sādhukaṁ rakkhitabbaṁ, atha naṁ evaṁ rakkhitvā punappunaṁ manasikāravasena",
  "atk-s0517a4:100_5": "vuddhiṁ virūḷhiṁ gamayitvā dasavidhaṁ appanākosallaṁ sampādetabbaṁ, vīriyasamatā",
  "atk-s0517a4:100_6": "yojetabbā. Tassevaṁ ghaṭentassa visuddhimagge vuttānukkamena tasmiṁ nimitte catukkapañcakajjhānāni",
  "atk-s0517a4:100_7": "nibbattanti. Evaṁ nibbattacatukkapañcakajjhāno panettha bhikkhu sallakkhaṇāvivaṭṭanāvasena",
  "atk-s0517a4:100_8": "kammaṭṭhānaṁ vaḍḍhetvā pārisuddhiṁ pattukāmo tadeva jhānaṁ pañcahākārehi vasippattaṁ",
  "atk-s0517a4:100_9": "paguṇaṁ katvā nāmarūpaṁ vavatthapetvā vipassanaṁ paṭṭhapeti. Kathaṁ? So hi samāpattito",
  "atk-s0517a4:100_10": "vuṭṭhāya assāsapassāsānaṁ samudayo karajakāyo ca cittañcāti passati. Yathā hi kammāragaggariyā",
  "atk-s0517a4:100_11": "dhamamānāya bhastañca purisassa ca tajjaṁ vāyāmaṁ paṭicca vāto sañcarati, evamevaṁ",
  "atk-s0517a4:100_12": "kāyañca cittañca paṭicca assāsapassāsāti. Tato assāsapassāse ca kāyañca rūpanti,",
  "atk-s0517a4:100_13": "cittañca taṁsampayutte ca dhamme arūpanti vavatthapeti.",
  "atk-s0517a4:101_0": "Evaṁ nāmarūpaṁ vavatthapetvā tassa paccayaṁ pariyesati, pariyesanto ca taṁ disvā",
  "atk-s0517a4:101_1": "tīsupi addhāsu nāmarūpassa pavattiṁ ārabbha kaṅkhaṁ vitarati, vitiṇṇakaṅkho kalāpasammasanavasena",
  "atk-s0517a4:101_2": "‘‘aniccaṁ dukkhamanattā’’ti tilakkhaṇaṁ āropetvā udayabbayānupassanāya pubbabhāge",
  "atk-s0517a4:101_3": "uppanne obhāsādayo dasa vipassanupakkilese pahāya upakkilesavimuttaṁ udayabbayānupassanāñāṇaṁ",
  "atk-s0517a4:101_4": "‘‘maggo’’ti vavatthapetvā udayaṁ pahāya bhaṅgānupassanaṁ patvā nirantaraṁ bhaṅgānupassanena",
  "atk-s0517a4:101_5": "bhayato upaṭṭhitesu sabbasaṅkhāresu nibbindanto virajjanto vimuccanto yathākkamena",
  "atk-s0517a4:101_6": "cattāro ariyamagge pāpuṇitvā arahattaphale patiṭṭhāya ekūnavīsatibhedassa paccavekkhaṇāñāṇassa",
  "atk-s0517a4:101_7": "pariyantaṁ patto sadevakassa lokassa aggadakkhiṇeyyo hoti. Ettāvatā cassa gaṇanaṁ",
  "atk-s0517a4:101_8": "ādiṁ katvā vipassanāpariyosānā ānāpānassatisamādhibhāvanā samattā hotīti. Ayaṁ sabbākārato",
  "atk-s0517a4:101_9": "paṭhamacatukkavaṇṇanā.",
  "atk-s0517a4:102_0": "Itaresu pana tīsu catukkesu yasmā visuṁ kammaṭṭhānabhāvanānayo nāma natthi, tasmā",
  "atk-s0517a4:102_1": "anupadavaṇṇanānayeneva tesaṁ evamattho veditabbo. Pītipaṭisaṁvedīti pītiṁ paṭisaṁviditaṁ",
  "atk-s0517a4:102_2": "karonto pākaṭaṁ karonto assasissāmi passasissāmīti sikkhati. Tattha dvīhākārehi pīti",
  "atk-s0517a4:102_3": "paṭisaṁviditā hoti ārammaṇato ca asammohato ca.",
  "atk-s0517a4:103": "Kathaṁ ārammaṇato pīti paṭisaṁviditā hoti? Sappītike dve jhāne samāpajjati, tassa samāpattikkhaṇe jhānapaṭilābhena ārammaṇato pīti paṭisaṁviditā hoti ārammaṇassa paṭisaṁviditattā.",
  "atk-s0517a4:104_0": "Kathaṁ asammohato? Sappītike dve jhāne samāpajjitvā vuṭṭhāya jhānasampayuttaṁ pītiṁ",
  "atk-s0517a4:104_1": "khayato vayato sammasati, tassa vipassanākkhaṇe lakkhaṇapaṭivedhena asammohato pīti",
  "atk-s0517a4:104_2": "paṭisaṁviditā hoti. Eteneva nayena avasesapadānipi atthato veditabbāni. Idaṁ panettha",
  "atk-s0517a4:104_3": "visesamattaṁ – tiṇṇaṁ jhānānaṁ vasena sukhapaṭisaṁviditā hoti. Catunnampi jhānānaṁ",
  "atk-s0517a4:104_4": "vasena cittasaṅkhārapaṭisaṁviditā veditabbā. Cittasaṅkhāroti vedanāsaññākkhandhā.",
  "atk-s0517a4:104_5": "Passambhayaṁ cittasaṅkhāranti oḷārikaṁ oḷārikaṁ cittasaṅkhāraṁ passambhento, nirodhentoti",
  "atk-s0517a4:104_6": "attho. So vitthārato kāyasaṅkhāre vuttanayena veditabbo. Apicettha pītipade pītisīsena",
  "atk-s0517a4:104_7": "vedanā vuttā, sukhapade sarūpeneva vedanā. Dvīsu cittasaṅkhārapadesu ‘‘saññā ca vedanā",
  "atk-s0517a4:104_8": "ca cetasikā, ete dhammā cittapaṭibaddhā cittasaṅkhārā’’ti (paṭi. ma. 1.174; ma. ni.",
  "atk-s0517a4:104_9": "1.463) vacanato saññāsampayuttā vedanāti evaṁ vedanānupassanānayena idaṁ catukkaṁ",
  "atk-s0517a4:104_10": "bhāsitanti veditabbaṁ.",
  "atk-s0517a4:105_0": "Tatiyacatukkepi catunnaṁ jhānānaṁ vasena cittapaṭisaṁviditā veditabbā. Abhippamodayaṁ",
  "atk-s0517a4:105_1": "cittanti cittaṁ modento pamodento hāsento pahāsento assasissāmi passasissāmīti sikkhati.",
  "atk-s0517a4:105_2": "Tattha dvīhākārehi abhippamodo hoti samādhivasena ca vipassanāvasena ca.",
  "atk-s0517a4:106_0": "Kathaṁ samādhivasena? Sappītike dve jhāne samāpajjati, so samāpattikkhaṇe sampayuttāya",
  "atk-s0517a4:106_1": "pītiyā cittaṁ āmodeti pamodeti. Kathaṁ vipassanāvasena? Sappītike dve jhāne samāpajjitvā",
  "atk-s0517a4:106_2": "vuṭṭhāya jhānasampayuttaṁ pītiṁ khayato vayato sammasati. Evaṁ vipassanākkhaṇe jhānasampayuttaṁ",
  "atk-s0517a4:106_3": "pītiṁ ārammaṇaṁ katvā cittaṁ āmodeti pamodeti. Evaṁ paṭipanno ‘‘abhippamodayaṁ cittaṁ",
  "atk-s0517a4:106_4": "assasissāmi passasissāmīti sikkhatī’’ti vuccati.",
  "atk-s0517a4:107_0": "Samādahaṁ cittanti paṭhamajjhānādivasena ārammaṇe cittaṁ samaṁ ādahanto samaṁ ṭhapento,",
  "atk-s0517a4:107_1": "tāni vā pana jhānāni samāpajjitvā vuṭṭhāya jhānasampayuttaṁ cittaṁ khayato vayato",
  "atk-s0517a4:107_2": "sammasato vipassanākkhaṇe lakkhaṇapaṭivedhena uppajjati khaṇikacittekaggatā, evaṁ",
  "atk-s0517a4:107_3": "uppannāya khaṇikacittekaggatāya vasenapi ārammaṇe cittaṁ samaṁ ādahanto samaṁ ṭhapento",
  "atk-s0517a4:107_4": "‘‘samādahaṁ cittaṁ assasissāmi passasissāmīti sikkhatī’’ti vuccati.",
  "atk-s0517a4:108_0": "Vimocayaṁcittanti paṭhamajjhānena nīvaraṇehi cittaṁ mocento vimocento, dutiyena vitakkavicārehi,",
  "atk-s0517a4:108_1": "tatiyena pītiyā, catutthena sukhadukkhehi cittaṁ mocento vimocento, tāni vā pana",
  "atk-s0517a4:108_2": "jhānāni samāpajjitvā vuṭṭhāya jhānasampayuttaṁ cittaṁ khayato vayato sammasati. So",
  "atk-s0517a4:108_3": "vipassanākkhaṇe aniccānupassanāya niccasaññāto cittaṁ mocento vimocento, dukkhānupassanāya",
  "atk-s0517a4:108_4": "sukhasaññāto, anattānupassanāya attasaññāto, nibbidānupassanāya nandito, virāgānupassanāya",
  "atk-s0517a4:108_5": "rāgato, nirodhānupassanāya samudayato, paṭinissaggānupassanāya ādānato cittaṁ mocento",
  "atk-s0517a4:108_6": "vimocento assasati ceva passasati ca. Tena vuccati – ‘‘vimocayaṁ cittaṁ assasissāmi",
  "atk-s0517a4:108_7": "passasissāmīti sikkhatī’’ti. Evaṁ cittānupassanāvasena idaṁ catukkaṁ bhāsitanti veditabbaṁ.",
  "atk-s0517a4:109_0": "Catutthacatukke pana aniccānupassīti ettha tāva aniccaṁ veditabbaṁ, aniccatā veditabbā,",
  "atk-s0517a4:109_1": "aniccānupassanā veditabbā, aniccānupassī veditabbo. Tattha aniccanti pañcakkhandhā.",
  "atk-s0517a4:109_2": "Kasmā? Uppādavayaññathattabhāvā. Aniccatāti tesaṁyeva uppādavayaññathattaṁ, hutvā",
  "atk-s0517a4:109_3": "abhāvo vā, nibbattānaṁ tenevākārena aṭṭhatvā khaṇabhaṅgena bhedoti attho. Aniccānupassanāti",
  "atk-s0517a4:109_4": "tassā aniccatāya vasena rūpādīsu ‘‘anicca’’nti anupassanā. Aniccānupassīti tāya anupassanāya",
  "atk-s0517a4:109_5": "samannāgato. Tasmā evaṁbhūto assasanto ca passasanto ca idha ‘‘aniccānupassī assasissāmi",
  "atk-s0517a4:109_6": "passasissāmīti sikkhatī’’ti veditabbo.",
  "atk-s0517a4:110_0": "Virāgānupassīti ettha pana dve virāgā khayavirāgo ca accantavirāgo ca. Tattha khayavirāgoti",
  "atk-s0517a4:110_1": "saṅkhārānaṁ khaṇabhaṅgo. Accantavirāgoti nibbānaṁ. Virāgānupassanāti tadubhayadassanavasena",
  "atk-s0517a4:110_2": "pavattā vipassanā ca maggo ca. Tāya duvidhāyapi anupassanāya samannāgato hutvā assasanto",
  "atk-s0517a4:110_3": "ca passasanto ca ‘‘virāgānupassī assasissāmi passasissāmīti sikkhatī’’ti veditabbo.",
  "atk-s0517a4:110_4": "Nirodhānupassīpadepi eseva nayo.",
  "atk-s0517a4:111_0": "Paṭinissaggānupassīti etthāpi dve paṭinissaggā pariccāgapaṭinissaggo ca pakkhandanapaṭinissaggo",
  "atk-s0517a4:111_1": "ca. Paṭinissaggoyeva anupassanā paṭinissaggānupassanā, vipassanāmaggānametaṁ adhivacanaṁ.",
  "atk-s0517a4:111_2": "Vipassanāti tadaṅgavasena saddhiṁ khandhābhisaṅkhārehi kilese pariccajati, saṅkhatadosadassanena",
  "atk-s0517a4:111_3": "ca tabbiparīte nibbāne tanninnatāya pakkhandatīti pariccāgapaṭinissaggo ceva pakkhandanapaṭinissaggo",
  "atk-s0517a4:111_4": "cāti vuccati. Maggo samucchedavasena saddhiṁ khandhābhisaṅkhārehi kilese pariccajati,",
  "atk-s0517a4:111_5": "ārammaṇakaraṇena ca nibbāne pakkhandatīti pariccāgapaṭinissaggo ceva pakkhandanapaṭinissaggo",
  "atk-s0517a4:111_6": "cāti vuccati. Ubhayampi pana purimapurimañāṇānaṁ anuanu passanato anupassanāti vuccati.",
  "atk-s0517a4:111_7": "Tāya duvidhāyapi paṭinissaggānupassanāya samannāgato hutvā assasanto ca passasanto",
  "atk-s0517a4:111_8": "ca ‘‘paṭinissaggānupassī assasissāmi passasissāmīti sikkhatī’’ti veditabbo.",
  "atk-s0517a4:112_0": "Ettha ca ‘‘aniccānupassī’’ti taruṇavipassanāya vasena vuttaṁ, ‘‘virāgānupassī’’ti",
  "atk-s0517a4:112_1": "tato balavatarāya saṅkhāresu virajjanasamatthāya vipassanāya vasena, ‘‘nirodhānupassī’’ti",
  "atk-s0517a4:112_2": "tato balavatarāya kilesanirodhanasamatthāya vipassanāya vasena , ‘‘paṭinissaggānupassī’’ti",
  "atk-s0517a4:112_3": "maggassa āsannabhūtāya atitikkhāya vipassanāya vasena vuttanti veditabbaṁ. Yattha",
  "atk-s0517a4:112_4": "pana maggopi labbhati, so abhinnoyeva. Evamidaṁ catukkaṁ suddhavipassanāvasena vuttaṁ,",
  "atk-s0517a4:112_5": "purimāni pana tīṇi samathavipassanāvasenāti.",
  "atk-s0517a4:113": "Ānāpānassatimātikāvaṇṇanā niṭṭhitā.",
  "atk-s0517a4:114_0": "164. Idāni yathānikkhittaṁ mātikaṁ paṭipāṭiyā bhājetvā dassetuṁ idhāti imissā diṭṭhiyātiādi",
  "atk-s0517a4:114_1": "āraddhaṁ. Tattha imissā diṭṭhiyātiādīhi dasahi padehi sikkhattayasaṅkhātaṁ sabbaññubuddhasāsanameva",
  "atk-s0517a4:114_2": "kathitaṁ. Tañhi buddhena bhagavatā diṭṭhattā diṭṭhīti vuccati, tasseva khamanavasena",
  "atk-s0517a4:114_3": "khanti, ruccanavasena ruci, gahaṇavasena ādāyo, sabhāvaṭṭhena dhammo, sikkhitabbaṭṭhena",
  "atk-s0517a4:114_4": "vinayo, tadubhayenapi dhammavinayo, pavuttavasena pāvacanaṁ, seṭṭhacariyaṭṭhena brahmacariyaṁ,",
  "atk-s0517a4:114_5": "anusiṭṭhidānavasena satthusāsananti vuccati. Tasmā ‘‘imissā diṭṭhiyā’’tiādīsu imissā",
  "atk-s0517a4:114_6": "buddhadiṭṭhiyā, imissā buddhakhantiyā, imissā buddharuciyā, imasmiṁ buddhaādāye,",
  "atk-s0517a4:114_7": "imasmiṁ buddhadhamme, imasmiṁ buddhavinaye, imasmiṁ buddhadhammavinaye, imasmiṁ buddhapāvacane,",
  "atk-s0517a4:114_8": "imasmiṁ buddhabrahmacariye, imasmiṁ buddhasatthusāsaneti attho veditabbo. Apicetaṁ",
  "atk-s0517a4:114_9": "sikkhattayasaṅkhātaṁ sakalaṁ pāvacanaṁ bhagavatā diṭṭhattā sammādiṭṭhipaccayattā",
  "atk-s0517a4:114_10": "sammādiṭṭhipubbaṅgamattā ca diṭṭhi. Bhagavato khamanavasena khanti. Ruccanavasena",
  "atk-s0517a4:114_11": "ruci. Gahaṇavasena ādāyo . Attano kārakaṁ apāye apatamānaṁ dhāretīti dhammo. Sova",
  "atk-s0517a4:114_12": "saṁkilesapakkhaṁ vinetīti vinayo. Dhammo ca so vinayo cāti dhammavinayo, kusaladhammehi",
  "atk-s0517a4:114_13": "vā akusaladhammānaṁ esa vinayoti dhammavinayo. Teneva vuttaṁ – ‘‘ye ca kho tvaṁ,",
  "atk-s0517a4:114_14": "gotami, dhamme jāneyyāsi ime dhammā virāgāya saṁvattanti, no sarāgāya…pe… ekaṁsena,",
  "atk-s0517a4:114_15": "gotami, dhāreyyāsi eso dhammo eso vinayo etaṁ satthusāsana’’nti (a. ni. 8.53; cūḷava.",
  "atk-s0517a4:114_16": "406). Dhammena vā vinayo, na daṇḍādīhīti dhammavinayo. Vuttampi cetaṁ –",
  "atk-s0517a4:115": "‘‘Daṇḍeneke damayanti, aṅkusehi kasāhi ca;",
  "atk-s0517a4:116": "Adaṇḍena asatthena, nāgo danto mahesinā’’ti. (ma. ni. 2.352; cūḷava. 342);",
  "atk-s0517a4:117_0": "Tathā ‘‘dhammena nayamānānaṁ, kā usūyā vijānata’’nti (mahāva. 63). Dhammāya vā vinayo",
  "atk-s0517a4:117_1": "dhammavinayo. Anavajjadhammatthaṁ hesa vinayo, na bhavabhogāmisatthaṁ. Tenāha bhagavā",
  "atk-s0517a4:117_2": "– ‘‘nayidaṁ, bhikkhave, brahmacariyaṁ vussati janakuhanattha’’nti (itivu. 35; a.",
  "atk-s0517a4:117_3": "ni. 4.25) vitthāro. Puṇṇattheropi āha – ‘‘anupādāparinibbānatthaṁ kho, āvuso, bhagavati",
  "atk-s0517a4:117_4": "brahmacariyaṁ vussatī’’ti (ma. ni. 1.259). Visuddhaṁ vā nayatīti vinayo, dhammato",
  "atk-s0517a4:117_5": "vinayo dhammavinayo. Saṁsāradhammato hi sokādidhammato vā esa visuddhaṁ nibbānaṁ",
  "atk-s0517a4:117_6": "nayati, dhammassa vā vinayo, na titthakarānanti dhammavinayo. Dhammabhūto hi bhagavā,",
  "atk-s0517a4:117_7": "tasseva esa vinayo. Yasmā vā dhammā eva abhiññeyyā pariññeyyā pahātabbā bhāvetabbā",
  "atk-s0517a4:117_8": "sacchikātabbā ca, tasmā esa dhammesu vinayo, na sattesu na jīvesu cāti dhammavinayo.",
  "atk-s0517a4:117_9": "Sātthasabyañjanatādīhi aññesaṁ vacanato padhānaṁ vacananti pavacanaṁ, pavacanameva",
  "atk-s0517a4:117_10": "pāvacanaṁ. Sabbacariyāhi visiṭṭhacariyabhāvena brahmacariyaṁ. Devamanussānaṁ satthubhūtassa",
  "atk-s0517a4:117_11": "bhagavato sāsananti satthusāsanaṁ, satthubhūtaṁ vā sāsanantipi satthusāsanaṁ. ‘‘Yo",
  "atk-s0517a4:117_12": "vo, ānanda, mayā dhammo ca vinayo ca desito paññatto, so vo mamaccayena satthā’’ti",
  "atk-s0517a4:117_13": "(dī. ni. 2.216) hi dhammavinayova satthāti vutto. Evametesaṁ padānaṁ attho veditabbo.",
  "atk-s0517a4:117_14": "Yasmā pana imasmiṁyeva sāsane sabbākāraānāpānassatisamādhinibbattako bhikkhu vijjati,",
  "atk-s0517a4:117_15": "na aññatra, tasmā tattha tattha ‘‘imissā’’ti ca ‘‘imasmi’’nti ca ayaṁ niyamo katoti",
  "atk-s0517a4:117_16": "veditabbo. Ayaṁ ‘‘idhā’’timātikāya niddesassa attho.",
  "atk-s0517a4:118_0": "Puthujjanakalyāṇakovātiādinā ca bhikkhusaddassa vacanatthaṁ avatvā idhādhippetabhikkhuyeva",
  "atk-s0517a4:118_1": "dassito. Tattha puthujjano ca so kilesānaṁ asamucchinnattā, kalyāṇo ca sīlādipaṭipattiyuttattāti",
  "atk-s0517a4:118_2": "puthujjanakalyāṇo, puthujjanakalyāṇova puthujjanakalyāṇako. Adhisīlādīni sikkhatīti",
  "atk-s0517a4:118_3": "sekkho. Sotāpanno vā sakadāgāmī vā anāgāmī vā. Akuppo calayitumasakkuṇeyyo arahattaphaladhammo",
  "atk-s0517a4:118_4": "assāti akuppadhammo. Sopi hi imaṁ samādhiṁ bhāveti.",
  "atk-s0517a4:119_0": "Araññaniddese vinayapariyāyena tāva ‘‘ṭhapetvā gāmañca gāmūpacārañca avasesaṁ arañña’’nti",
  "atk-s0517a4:119_1": "(pārā. 92) āgataṁ. Suttantapariyāyena āraññakaṁ bhikkhuṁ sandhāya ‘‘āraññakaṁ nāma",
  "atk-s0517a4:119_2": "senāsanaṁ pañcadhanusatikaṁ pacchima’’nti (pāci. 573) āgataṁ. Vinayasuttantā pana",
  "atk-s0517a4:119_3": "ubhopi pariyāyadesanā nāma, abhidhammo nippariyāyadesanāti abhidhammapariyāyena (vibha.",
  "atk-s0517a4:119_4": "529) araññaṁ dassetuṁ nikkhamitvā bahi indakhīlāti vuttaṁ, indakhīlato bahi nikkhamitvāti",
  "atk-s0517a4:119_5": "attho. Nikkhamitvā bahi indakhīlantipi pāṭho, indakhīlaṁ atikkamitvā bahīti vuttaṁ",
  "atk-s0517a4:119_6": "hoti. Indakhīloti cettha gāmassa vā nagarassa vā ummāro.",
  "atk-s0517a4:120_0": "Rukkhamūlaniddese rukkhamūlassa pākaṭattā taṁ avatvāva yatthātiādimāha. Tattha yatthāti",
  "atk-s0517a4:120_1": "yasmiṁ rukkhamūle. Āsanti nisīdanti etthāti āsanaṁ. Paññattanti ṭhapitaṁ. Mañco vātiādīni",
  "atk-s0517a4:120_2": "āsanassa pabhedavacanāni. Mañcopi hi nisajjāyapi okāsattā idha āsanesu vutto. So",
  "atk-s0517a4:120_3": "pana masārakabundikābaddhakuḷīrapādakaāhaccapādakānaṁ aññataro. Pīṭhaṁ tesaṁ aññatarameva.",
  "atk-s0517a4:120_4": "Bhisīti uṇṇābhisicoḷabhisivākabhisitiṇabhisipaṇṇabhisīnaṁ aññatarā. Taṭṭikāti tālapaṇṇādīhi",
  "atk-s0517a4:120_5": "cinitvā katā. Cammakhaṇḍoti nisajjāraho yo koci cammakhaṇḍo. Tiṇasantharādayo tiṇādīni",
  "atk-s0517a4:120_6": "gumbetvā katā. Tatthāti tasmiṁ rukkhamūle. Caṅkamati vātiādīhi rukkhamūlassa catuiriyāpathapavattanayogyatā",
  "atk-s0517a4:120_7": "kathitā. ‘‘Yatthā’’tiādīhi sabbapadehi rukkhamūlassa sandacchāyatā janavivittatā",
  "atk-s0517a4:120_8": "ca vuttā hoti. Kenacīti kenaci samūhena. Taṁ samūhaṁ bhinditvā vitthārento gahaṭṭhehi",
  "atk-s0517a4:120_9": "vā pabbajitehi vāti āha. Anākiṇṇanti asaṁkiṇṇaṁ asambādhaṁ. Yassa senāsanassa samantā",
  "atk-s0517a4:120_10": "gāvutampi aḍḍhayojanampi pabbatagahanaṁ vanagahanaṁ nadīgahanaṁ hoti, na koci avelāya",
  "atk-s0517a4:120_11": "upasaṅkamituṁ sakkoti, idaṁ santikepi anākiṇṇaṁ nāma. Yaṁ pana aḍḍhayojanikaṁ vā",
  "atk-s0517a4:120_12": "yojanikaṁ vā hoti, idaṁ dūratāya eva anākiṇṇaṁ nāma.",
  "atk-s0517a4:121_0": "Vihāroti aḍḍhayogādimuttako avasesāvāso. Aḍḍhayogoti supaṇṇavaṅkagehaṁ. Pāsādoti",
  "atk-s0517a4:121_1": "dve kaṇṇikā gahetvā kato dīghapāsādo. Hammiyanti upariākāsatale patiṭṭhitakūṭāgārapāsādoyeva.",
  "atk-s0517a4:121_2": "Guhāti iṭṭhakāguhā silāguhā dāruguhā paṁsuguhāti evañhi khandhakaṭṭhakathāyaṁ (cūḷava.",
  "atk-s0517a4:121_3": "aṭṭha. 294) vuttaṁ. Vibhaṅgaṭṭhakathāyaṁ pana vihāroti samantā parihārapathaṁ antoyeva",
  "atk-s0517a4:121_4": "rattiṭṭhānadivāṭṭhānāni ca dassetvā katasenāsanaṁ. Guhāti bhūmiguhā, yattha rattindivaṁ",
  "atk-s0517a4:121_5": "dīpaṁ laddhuṁ vaṭṭati. Pabbataguhā vā bhūmiguhā vāti idaṁ dvayaṁ visesetvā vuttaṁ.",
  "atk-s0517a4:121_6": "Mātikāya sabbakālasādhāraṇalakkhaṇavasena ‘‘nisīdatī’’ti vattamānavacanaṁ kataṁ,",
  "atk-s0517a4:121_7": "idha pana nisinnassa bhāvanārambhasabbhāvato nisajjārambhapariyosānadassanatthaṁ",
  "atk-s0517a4:121_8": "nisinnoti niṭṭhānavacanaṁ kataṁ. Yasmā pana ujuṁ kāyaṁ paṇidhāya nisinnassa kāyo",
  "atk-s0517a4:121_9": "ujuko hoti, tasmā byañjane ādaraṁ akatvā adhippetama eva dassento ujukotiādimāha.",
  "atk-s0517a4:121_10": "Tattha ṭhito supaṇihitoti ujukaṁ paṇihitattā ujuko hutvā ṭhito, na sayamevāti attho.",
  "atk-s0517a4:121_11": "Pariggahaṭṭhoti pariggahitaṭṭho. Kiṁ pariggahitaṁ? Niyyānaṁ. Kiṁ niyyānaṁ? Ānāpānassatisamādhiyeva",
  "atk-s0517a4:121_12": "yāva arahattamaggā niyyānaṁ. Tenāhaniyyānaṭṭhoti mukhasaddassa jeṭṭhakatthavasena",
  "atk-s0517a4:121_13": "saṁsārato niyyānaṭṭho vutto. Upaṭṭhānaṭṭhoti sabhāvaṭṭhoyeva. Sabbehi panetehi padehi",
  "atk-s0517a4:121_14": "pariggahitaniyyānaṁ satiṁ katvāti attho vutto hoti. Keci pana ‘‘pariggahaṭṭhoti satiyā",
  "atk-s0517a4:121_15": "pariggahaṭṭho, niyyānaṭṭhoti assāsapassāsānaṁ pavisananikkhamanadvāraṭṭho’’ti vaṇṇayanti.",
  "atk-s0517a4:121_16": "Pariggahitaassāsapassāsaniyyānaṁ satiṁ upaṭṭhapetvāti vuttaṁ hoti.",
  "atk-s0517a4:122_0": "165.Bāttiṁsāya ākārehīti tāsu tāsu avatthāsu yathākkamena labbhamānānaṁ anavasesapariyādānavasena",
  "atk-s0517a4:122_1": "vuttaṁ. Dīghaṁ assāsavasenāti mātikāya ‘‘dīgha’’ntivuttaassāsavasena. Evaṁ sesesu.",
  "atk-s0517a4:122_2": "Ekaggatanti ekaggabhāvaṁ. Avikkhepanti avikkhipanaṁ. Ekaggatā eva hi nānārammaṇesu",
  "atk-s0517a4:122_3": "cittassa avikkhipanato avikkhepoti vuccati. Pajānatoti asammohavasena pajānantassa,",
  "atk-s0517a4:122_4": "vindantassāti vā attho. ‘‘Avikkhepo me paṭiladdho’’ti ārammaṇakaraṇavasena pajānantassa",
  "atk-s0517a4:122_5": "vā. Tāya satiyāti tāya upaṭṭhitāya satiyā. Tena ñāṇenāti tena avikkhepajānanañāṇena.",
  "atk-s0517a4:122_6": "Sato kārī hotīti ettha yasmā ñāṇasampayuttā eva sati satīti adhippetā, yathāha –",
  "atk-s0517a4:122_7": "‘‘satimā hoti paramena satinepakkena samannāgato’’ti (vibha. 467). Tasmā ‘‘sato’’ti",
  "atk-s0517a4:122_8": "vacaneneva ñāṇampi gahitameva hoti.",
  "atk-s0517a4:123_0": "166.Addhānasaṅkhāteti dīghasaṅkhāte kāle. Dīgho hi maggo addhānoti vuccati. Ayampi",
  "atk-s0517a4:123_1": "kālo dīghattā addhāno viya addhānoti vutto. ‘‘Assasatī’’ti ca ‘‘passasatī’’ti ca",
  "atk-s0517a4:123_2": "assāsañca passāsañca visuṁ visuṁ vatvāpi bhāvanāya nirantarappavattidassanatthaṁ",
  "atk-s0517a4:123_3": "‘‘assasatipi passasatipī’’ti puna samāsetvā vuttaṁ. Chando uppajjatīti bhāvanābhivuddhiyā",
  "atk-s0517a4:123_4": "bhiyyobhāvāya chando jāyati. Sukhumataranti passambhanasabbhāvato vuttaṁ. Pāmojjaṁ",
  "atk-s0517a4:123_5": "uppajjatīti bhāvanāpāripūriyā pīti jāyati. Assāsapassāsāpi cittaṁ vivattatīti assāsapassāse",
  "atk-s0517a4:123_6": "nissāya paṭibhāganimitte uppajjante pakatiassāsapassāsato cittaṁ nivattati. Upekkhā",
  "atk-s0517a4:123_7": "saṇṭhātīti tasmiṁ paṭibhāganimitte upacārappanāsamādhipattiyā puna samādhāne byāpārābhāvato",
  "atk-s0517a4:123_8": "tatramajjhattupekkhā saṇṭhāti nāma. Navahākārehīti ettha bhāvanārambhato pabhuti",
  "atk-s0517a4:123_9": "pure chanduppādā ‘‘assasatipi passasatipī’’ti vuttā tayo ākārā, chanduppādato pabhuti",
  "atk-s0517a4:123_10": "pure pāmojjuppādā tayo, pāmojjuppādato pabhuti tayoti nava ākārā. Kāyoti cuṇṇavicuṇṇāpi",
  "atk-s0517a4:123_11": "assāsapassāsā samūhaṭṭhena kāyo. Pakatiassāsapakatipassāse nissāya uppannanimittampi",
  "atk-s0517a4:123_12": "assāsapassāsāti nāmaṁ labhati. Upaṭṭhānaṁ satīti taṁ ārammaṇaṁ upecca tiṭṭhatīti",
  "atk-s0517a4:123_13": "sati upaṭṭhānaṁ nāma. Anupassanā ñāṇanti samathavasena nimittakāyānupassanā, vipassanāvasena",
  "atk-s0517a4:123_14": "nāmakāyarūpakāyānupassanā ñāṇanti attho. Kāyo upaṭṭhānanti so kāyo upecca tiṭṭhati",
  "atk-s0517a4:123_15": "ettha satīti upaṭṭhānaṁ nāma. No satīti so kāyo sati nāma na hotīti attho. Tāya satiyāti",
  "atk-s0517a4:123_16": "idāni vuttāya satiyā. Tena ñāṇenāti idāneva vuttena ñāṇena. Taṁ kāyaṁ anupassatīti",
  "atk-s0517a4:123_17": "samathavipassanāvasena yathāvuttaṁ kāyaṁ anugantvā jhānasampayuttañāṇena vā vipassanāñāṇena vā passati.",
  "atk-s0517a4:124_0": "Mātikāya kāyādīnaṁ padānaṁ abhāvepi imassa catukkassa kāyānupassanāvasena vuttattā",
  "atk-s0517a4:124_1": "idāni vattabbaṁ ‘‘kāye kāyānupassanāsatipaṭṭhānabhāvanā’’ti vacanaṁ sandhāya kāyapadaniddeso",
  "atk-s0517a4:124_2": "kato. Kāye kāyānupassanāti bahuvidhe kāye tassa tassa kāyassa anupassanā. Atha vā",
  "atk-s0517a4:124_3": "kāye kāyānupassanā, na aññadhammānupassanāti vuttaṁ hoti. Aniccadukkhānattāsubhabhūte",
  "atk-s0517a4:124_4": "kāye na niccasukhattasubhānupassanā, atha kho aniccadukkhānattāsubhato kāyasseva",
  "atk-s0517a4:124_5": "anupassanā. Atha vā kāye ahanti vā mamanti vā itthīti vā purisoti vā gahetabbassa",
  "atk-s0517a4:124_6": "kassaci ananupassanato tasseva kāyamattassa anupassanāti vuttaṁ hoti. Upari vedanāsu",
  "atk-s0517a4:124_7": "vedanānupassanātiādīsu tīsupi eseva nayo. Satiyeva upaṭṭhānaṁ satipaṭṭhānaṁ, kāyānupassanāya",
  "atk-s0517a4:124_8": "sampayuttaṁ satipaṭṭhānaṁ kāyānupassanāsatipaṭṭhānaṁ, tassa bhāvanā kāyānupassanāsatipaṭṭhānabhāvanā.",
  "atk-s0517a4:125_0": "167. Taṁ kāyanti aniddiṭṭhepi nāmarūpakāye kāyasaddena tassāpi saṅgahitattā niddiṭṭhaṁ",
  "atk-s0517a4:125_1": "viya katvā vuttaṁ. Aniccānupassanādayo hi nāmarūpakāye eva labbhanti, na nimittakāye.",
  "atk-s0517a4:125_2": "Anupassanā ca bhāvanā ca vuttatthā eva. Dīghaṁ assāsapassāsavasenātiādi ānāpānassatibhāvanāya",
  "atk-s0517a4:125_3": "ānisaṁsaṁ dassetuṁ vuttaṁ. Tassā hi sativepullatāñāṇavepullatā ca ānisaṁso. Tattha",
  "atk-s0517a4:125_4": "cittassa ekaggataṁ avikkhepaṁ pajānatoti paṭiladdhajjhānassa vipassanākāle cittekaggataṁ",
  "atk-s0517a4:125_5": "sandhāya vuttaṁ. Viditā vedanāti sāmaññato udayadassanena viditā vedanā. Viditā upaṭṭhahantīti",
  "atk-s0517a4:125_6": "khayato vayato suññato viditā upaṭṭhahanti. Viditā abbhatthaṁ gacchantīti sāmaññato",
  "atk-s0517a4:125_7": "vayadassanena viditā vināsaṁ gacchanti, bhijjantīti attho. Saññāvitakkesupi eseva",
  "atk-s0517a4:125_8": "nayo. Imesu pana tīsu vuttesu sesā rūpadhammāpi vuttā honti. Kasmā pana ime tayo",
  "atk-s0517a4:125_9": "eva vuttāti ce? Duppariggahattā. Vedanāsu tāva sukhadukkhā pākaṭā, upekkhā pana sukhumā",
  "atk-s0517a4:125_10": "duppariggahā, na suṭṭhu pākaṭā. Sāpi cassa pākaṭā hoti, saññā ākāramattaggāhakattā",
  "atk-s0517a4:125_11": "na yathāsabhāvaggāhinī . Sā ca sabhāvasāmaññalakkhaṇaggāhakena vipassanāñāṇena sampayuttā",
  "atk-s0517a4:125_12": "ati viya apākaṭā. Sāpi cassa pākaṭā hoti, vitakko ñāṇapatirūpakattā ñāṇato visuṁ",
  "atk-s0517a4:125_13": "katvā duppariggaho. Ñāṇapatirūpako hi vitakko. Yathāha – ‘‘yā cāvuso visākha, sammādiṭṭhi",
  "atk-s0517a4:125_14": "yo ca sammāsaṅkappo, ime dhammā paññākkhandhe saṅgahitā’’ti (ma. ni. 1.462). Sopi",
  "atk-s0517a4:125_15": "cassa vitakko pākaṭo hotīti evaṁ duppariggahesu vuttesu sesā vuttāva hontīti. Imesaṁ",
  "atk-s0517a4:125_16": "pana padānaṁ niddese kathaṁ viditā vedanā uppajjantīti pucchitvā taṁ avissajjetvāva",
  "atk-s0517a4:125_17": "vedanuppādassa viditatteyeva vissajjite vedanāya viditattaṁ vissajjitaṁ hotīti kathaṁ",
  "atk-s0517a4:125_18": "vedanāya uppādo vidito hotītiādimāha. Sesesupi eseva nayo. Avijjāsamudayā avijjānirodhātiādayo",
  "atk-s0517a4:125_19": "heṭṭhā vuttatthā eva. Imināva nayena saññāvitakkāpi veditabbā. Vitakkavāre pana ‘‘phassasamudayā",
  "atk-s0517a4:125_20": "phassanirodhā’’ti avatvā phassaṭṭhāne saññāsamudayā saññānirodhāti vuttaṁ. Taṁ kasmā",
  "atk-s0517a4:125_21": "iti ce? Saññāmūlakattā vitakkassa. ‘‘Saññānānattaṁ paṭicca uppajjati saṅkappanānatta’’nti",
  "atk-s0517a4:125_22": "(dī. ni. 3.359) hi vuttaṁ.",
  "atk-s0517a4:126_0": "Aniccato manasikarototiādīsu ca ‘‘vedanaṁ aniccato manasikaroto’’tiādinā nayena tasmiṁ",
  "atk-s0517a4:126_1": "tasmiṁ vāre so soyeva dhammo yojetabbo. Yasmā pana vipassanāsampayuttā vedanā vipassanākiccakaraṇe",
  "atk-s0517a4:126_2": "asamatthattā vipassanāya anupakārikā, tasmāyeva ca bodhipakkhiyadhammesu nāgatā.",
  "atk-s0517a4:126_3": "Vipassanāsampayuttāya pana saññāya kiccameva aparibyattaṁ, tasmā sā vipassanāya ekantamanupakārikā",
  "atk-s0517a4:126_4": "eva. Vitakkaṁ pana vinā vipassanākiccameva natthi. Vitakkasahāyā hi vipassanā sakakiccaṁ karoti. Yathāha –",
  "atk-s0517a4:127_0": "‘‘Paññā attano dhammatāya aniccaṁ dukkhamanattāti ārammaṇaṁ nicchetuṁ na sakkoti,",
  "atk-s0517a4:127_1": "vitakke pana ākoṭetvā ākoṭetvā dente sakkoti. Kathaṁ? Yathā hi heraññiko kahāpaṇaṁ",
  "atk-s0517a4:127_2": "hatthe ṭhapetvā sabbabhāgesu oloketukāmo samānopi na cakkhutaleneva parivattetuṁ",
  "atk-s0517a4:127_3": "sakkoti, aṅgulipabbehi pana parivattetvā parivattetvā ito cito ca oloketuṁ sakkoti,",
  "atk-s0517a4:127_4": "evameva na paññā attano dhammatāya aniccādivasena ārammaṇaṁ nicchetuṁ sakkoti, abhiniropanalakkhaṇena",
  "atk-s0517a4:127_5": "pana āhananapariyāhananarasena vitakkena ākoṭentena viya parivattentena viya ca ādāyādāya",
  "atk-s0517a4:127_6": "dinnameva nicchetuṁ sakkotī’’ti (visuddhi. 2.568).",
  "atk-s0517a4:128_0": "Tasmā vedanāsaññānaṁ vipassanāya anupakārattā lakkhaṇamattavaseneva dassetuṁ ‘‘vedanāya",
  "atk-s0517a4:128_1": "saññāyā’’ti tattha tattha ekavacanena niddeso kato. Yattako pana vipassanāya bhedo,",
  "atk-s0517a4:128_2": "tattako eva vitakkassāti dassetuṁ ‘‘vitakkāna’’nti tattha tattha bahuvacanena niddeso",
  "atk-s0517a4:128_3": "katoti vattuṁ yujjati.",
  "atk-s0517a4:129_0": "168. Puna dīghaṁ assāsapassāsavasenātiādi ānāpānassatibhāvanāya sampattiṁ bhāvanāphalañca",
  "atk-s0517a4:129_1": "dassetuṁ vuttaṁ. Tattha samodhānetīti ārammaṇaṁ ṭhapeti, ārammaṇaṁ patiṭṭhāpetīti",
  "atk-s0517a4:129_2": "vā attho. Samodahanabyāpārābhāvepi bhāvanāpāripūriyā eva samodahati nāma. Gocaranti",
  "atk-s0517a4:129_3": "vipassanākkhaṇe saṅkhārārammaṇaṁ, maggakkhaṇe phalakkhaṇe ca nibbānārammaṇaṁ. Samatthanti",
  "atk-s0517a4:129_4": "samameva attho, samassa vā atthoti samattho. Taṁ samatthaṁ. Sesesupi eseva nayo.",
  "atk-s0517a4:129_5": "Maggaṁ samodhānetīti maggaphalakkhaṇeyeva gocaraṁ nibbānameva. Ayaṁ puggaloti ānāpānassatibhāvanaṁ",
  "atk-s0517a4:129_6": "anuyutto yogāvacarova. Imasmiṁ ārammaṇeti ettha pana ‘‘kāye’’tipadena saṅgahite nāmarūpakāyasaṅkhāte",
  "atk-s0517a4:129_7": "saṅkhatārammaṇe teneva kamena magge nibbānārammaṇe ca. Yaṁ tassātiādīhi ārammaṇagocarasaddānaṁ",
  "atk-s0517a4:129_8": "ekatthatā vuttā. Tassāti tassa puggalassa. Pajānātīti puggalo pajānanā paññāti puggalo",
  "atk-s0517a4:129_9": "paññāya pajānātīti vuttaṁ hoti. Ārammaṇassa upaṭṭhānanti vipassanākkhaṇe saṅkhārārammaṇassa,",
  "atk-s0517a4:129_10": "maggaphalakkhaṇe nibbānārammaṇassa upaṭṭhānaṁ sati. Ettha ca kammatthe sāmivacanaṁ",
  "atk-s0517a4:129_11": "yathā rañño upaṭṭhānanti. Avikkhepoti samādhi. Adhiṭṭhānanti yathāvuttasaṅkhārārammaṇaṁ",
  "atk-s0517a4:129_12": "nibbānārammaṇañca . Tañhi adhiṭṭhāti ettha cittanti adhiṭṭhānaṁ. Vodānanti ñāṇaṁ.",
  "atk-s0517a4:129_13": "Tañhi vodāyati visujjhati tena cittanti vodānaṁ. Līnapakkhiko samādhi alīnabhāvappattiyā",
  "atk-s0517a4:129_14": "samabhūtattā samaṁ, uddhaccapakkhikaṁ ñāṇaṁ anuddhatabhāvappattiyā samabhūtattā samaṁ.",
  "atk-s0517a4:129_15": "Tena vipassanāmaggaphalakkhaṇesu samathavipassanānaṁ yuganaddhatā vuttā hoti. Sati",
  "atk-s0517a4:129_16": "pana sabbatthikattā tadubhayasamatāya upakārikāti samaṁ, ārammaṇaṁ samatādhiṭṭhānattā",
  "atk-s0517a4:129_17": "samaṁ. Anavajjaṭṭhoti vipassanāya anavajjasabhāvo. Niklesaṭṭhoti maggassa nikkilesasabhāvo.",
  "atk-s0517a4:129_18": "Nikkilesaṭṭhoti vā pāṭho. Vodānaṭṭhoti phalassa parisuddhasabhāvo. Paramaṭṭhoti nibbānassa",
  "atk-s0517a4:129_19": "sabbadhammuttamasabhāvo. Paṭivijjhatīti taṁ taṁ sabhāvaṁ asammohato paṭivijjhati.",
  "atk-s0517a4:129_20": "Ettha ca ‘‘ārammaṇassa upaṭṭhāna’’ntiādīhi sammā paṭivedho vutto. Ettheva ca vodānaṭṭhapaṭivedhassa",
  "atk-s0517a4:129_21": "vuttattā tena ekalakkhaṇā anavajjaṭṭhanikkilesaṭṭhaparamaṭṭhā lakkhaṇahāravasena",
  "atk-s0517a4:129_22": "vuttāyeva honti. Yathāha –",
  "atk-s0517a4:130": "‘‘Vuttamhi ekadhamme, ye dhammā ekalakkhaṇā keci;",
  "atk-s0517a4:131": "Vuttā bhavanti sabbe, so hāro lakkhaṇo nāmā’’ti. (netti. 4.5 niddesavāra);",
  "atk-s0517a4:132_0": "Anavajjaṭṭho nikkilesaṭṭho cettha avikkhepasaṅkhātassa samassa attho payojananti",
  "atk-s0517a4:132_1": "samattho, vodānaṭṭho vipassanāmaggavodānaṁ sandhāya samameva atthoti samattho, phalavodānaṁ",
  "atk-s0517a4:132_2": "sandhāya maggavodānasaṅkhātassa samassa atthoti samattho, paramaṭṭho pana samameva",
  "atk-s0517a4:132_3": "atthoti vā nibbānapayojanattā sabbassa samassa atthoti vā samattho, taṁ vuttappakāraṁ",
  "atk-s0517a4:132_4": "samañca samatthañca ekadesasarūpekasesaṁ katvā samatthañca paṭivijjhatīti vuttaṁ.",
  "atk-s0517a4:132_5": "Indriyabalabojjhaṅgadhammā vipassanāmaggaphalakkhaṇepi labbhanti, maggo ca tisso",
  "atk-s0517a4:132_6": "ca visuddhiyo maggaphalakkhaṇeyeva, vimokkho ca vijjā ca khaye ñāṇañca maggakkhaṇeyeva,",
  "atk-s0517a4:132_7": "vimutti ca anuppāde ñāṇañca phalakkhaṇeyeva, sesā vipassanākkhaṇepīti. Dhammavāre",
  "atk-s0517a4:132_8": "ime dhamme imasmiṁ ārammaṇe samodhānetīti nibbānaṁ ṭhapetvā sesā yathāyogaṁ veditabbā.",
  "atk-s0517a4:132_9": "Idaṁ pana yebhuyyavasena vuttaṁ. Avuttatthā panettha heṭṭhā vuttā eva. Ekekacatukkavasenettha",
  "atk-s0517a4:132_10": "niyyāne dassitepi catukkantogadhassa ekekassāpi bhāgassa niyyānassa upanissayattā",
  "atk-s0517a4:132_11": "ekekabhāgavasena niyyānaṁ dassitaṁ. Na hi ekekaṁ vinā niyyānaṁ hotīti.",
  "atk-s0517a4:133": "Dīghaṁassāsapassāsaniddesavaṇṇanā niṭṭhitā.",
  "atk-s0517a4:134": "169. Rassaniddese ittarasaṅkhāteti parittasaṅkhāte kāle. Sesamettha vuttanayena veditabbaṁ.",
  "atk-s0517a4:135_0": "170. Sabbakāyapaṭisaṁvediniddese arūpadhammesu vedanāya oḷārikattā sukhaggahaṇatthaṁ",
  "atk-s0517a4:135_1": "paṭhamaṁ iṭṭhāniṭṭhārammaṇasaṁvedikā vedanā vuttā, tato yaṁ vedeti, taṁ sañjānātīti",
  "atk-s0517a4:135_2": "evaṁ vedanāvisayassa ākāraggāhikā saññā, tato saññāvasena abhisaṅkhārikā cetanā,",
  "atk-s0517a4:135_3": "tato ‘‘phuṭṭho vedeti, phuṭṭho sañjānāti, phuṭṭho cetetī’’ti (saṁ. ni. 4.93) vacanato",
  "atk-s0517a4:135_4": "phasso, tato sabbesaṁ sādhāraṇalakkhaṇo manasikāro, cetanādīhi saṅkhārakkhandho vutto.",
  "atk-s0517a4:135_5": "Evaṁ tīsu khandhesu vuttesu taṁnissayo viññāṇakkhandho vuttova hoti. Nāmañcāti vuttappakāraṁ",
  "atk-s0517a4:135_6": "nāmañca. Nāmakāyo cāti idaṁ pana nāmena nibbānassapi saṅgahitattā lokuttarānañca",
  "atk-s0517a4:135_7": "avipassanupagattā taṁ apanetuṁ vuttaṁ. ‘‘Kāyo’’ti hi vacanena nibbānaṁ apanītaṁ hoti",
  "atk-s0517a4:135_8": "nibbānassa rāsivinimuttattā. Ye ca vuccanti cittasaṅkhārāti ‘‘saññā ca vedanā ca",
  "atk-s0517a4:135_9": "cetasikā ete dhammā cittapaṭibaddhā cittasaṅkhārā’’ti (paṭi. ma. 1.174; ma. ni. 1.463)",
  "atk-s0517a4:135_10": "evaṁ vuccamānāpi cittasaṅkhārā idha nāmakāyeneva saṅgahitāti vuttaṁ hoti. Mahābhūtāti",
  "atk-s0517a4:135_11": "mahantapātubhāvato mahābhūtasāmaññato mahāparihārato mahāvikārato mahantabhūtattā",
  "atk-s0517a4:135_12": "cāti mahābhūtā. Te pana – pathavī āpo tejo vāyoti cattāro. Catunnañca mahābhūtānaṁ",
  "atk-s0517a4:135_13": "upādāyarūpanti upayogatthe sāmivacanaṁ, cattāro mahābhūte upādāya nissāya amuñcitvā",
  "atk-s0517a4:135_14": "pavattarūpanti attho. Taṁ pana – cakkhu sotaṁ ghānaṁ jivhā kāyo rūpaṁ saddo gandho",
  "atk-s0517a4:135_15": "raso itthindriyaṁ purisindriyaṁ jīvitindriyaṁ hadayavatthu ojā kāyaviññatti vacīviññatti",
  "atk-s0517a4:135_16": "ākāsadhātu rūpassa lahutā mudutā kammaññattā upacayo santati jaratā aniccatāti catuvīsatividhaṁ.",
  "atk-s0517a4:135_17": "Assāso ca passāso cāti pākatikoyeva. Assāsapassāse nissāya uppannaṁ paṭibhāganimittampi",
  "atk-s0517a4:135_18": "tadeva nāmaṁ labhati pathavīkasiṇādīni viya. Rūpasarikkhakattā rūpanti ca nāmaṁ labhati",
  "atk-s0517a4:135_19": "‘‘bahiddhā rūpāni passatī’’tiādīsu (dha. sa. 204; dī. ni. 3.338) viya. Nimittañca",
  "atk-s0517a4:135_20": "upanibandhanāti satiupanibandhanāya nimittabhūtaṁ assāsapassāsānaṁ phusanaṭṭhānaṁ.",
  "atk-s0517a4:135_21": "Ye ca vuccanti kāyasaṅkhārāti ‘‘assāsapassāsā kāyikā ete dhammā kāyapaṭibaddhā kāyasaṅkhārā’’ti",
  "atk-s0517a4:135_22": "(paṭi. ma. 1.171; ma. ni. 1.463) evaṁ vuccamānāpi kāyasaṅkhārā idha rūpakāyeneva",
  "atk-s0517a4:135_23": "saṅgahitāti vuttaṁ hoti.",
  "atk-s0517a4:136_0": "Tekāyā paṭividitā hontīti jhānakkhaṇe assāsapassāsanimittakāyā vipassanākkhaṇe avasesarūpārūpakāyā",
  "atk-s0517a4:136_1": "ārammaṇato paṭividitā honti, maggakkhaṇe asammohato paṭividitā honti. Assāsapassāsavasena",
  "atk-s0517a4:136_2": "paṭiladdhajjhānassa yogissa uppannavipassanāmaggepi sandhāya dīghaṁ assāsapassāsavasenātiādi vuttaṁ.",
  "atk-s0517a4:137": "Āvajjato pajānatotiādīni sīlakathāyaṁ vuttatthāni. Te vuttappakāre kāye antokaritvā ‘‘sabbakāyapaṭisaṁvedī’’ti vuttaṁ.",
  "atk-s0517a4:138_0": "Sabbakāyapaṭisaṁvedī assāsapassāsānaṁ saṁvaraṭṭhenātiādīsu ‘‘sabbakāyapaṭisaṁvedī’’tivuttaassāsapassāsato",
  "atk-s0517a4:138_1": "uppannajjhānavipassanāmaggesu saṁvaroyeva saṁvaraṭṭhena sīlavisuddhi. Avikkhepoyeva",
  "atk-s0517a4:138_2": "avikkhepaṭṭhena cittavisuddhi. Paññāyeva dassanaṭṭhena diṭṭhivisuddhi. Jhānavipassanāsu",
  "atk-s0517a4:138_3": "viratiabhāvepi pāpābhāvamattameva saṁvaro nāmāti veditabbaṁ.",
  "atk-s0517a4:139_0": "171.Passambhayantiādīnaṁ niddese kāyikāti rūpakāye bhavā. Kāyapaṭibaddhāti kāyaṁ",
  "atk-s0517a4:139_1": "paṭibaddhā kāyaṁ nissitā, kāye sati honti, asati na honti, tasmāyeva te kāyena saṅkharīyantīti",
  "atk-s0517a4:139_2": "kāyasaṅkhārā. Passambhentoti nibbāpento sannisīdāpento. Passambhanavacaneneva oḷārikānaṁ",
  "atk-s0517a4:139_3": "passambhanaṁ siddhaṁ. Nirodhentoti oḷārikānaṁ anuppādanena nirodhento. Vūpasamentoti",
  "atk-s0517a4:139_4": "oḷārikeyeva ekasantatipariṇāmanayena santabhāvaṁ nayanto. Sikkhatīti adhikāravasena",
  "atk-s0517a4:139_5": "assasissāmīti sikkhatīti sambandho, tisso sikkhā sikkhatīti vā attho.",
  "atk-s0517a4:140_0": "Idāni oḷārikapassambhanaṁ dassetuṁ yathārūpehītiādimāha. Tattha yathārūpehīti yādisehi.",
  "atk-s0517a4:140_1": "Ānamanāti pacchato namanā. Vinamanāti ubhayapassato namanā. Sannamanāti sabbatopi",
  "atk-s0517a4:140_2": "namantassa suṭṭhu namanā. Paṇamanāti purato namanā. Iñjanāti kampanā. Phandanāti",
  "atk-s0517a4:140_3": "īsakaṁ calanā. Pakampanāti bhusaṁ kampanā. Yathārūpehi kāyasaṅkhārehi kāyassa ānamanā…pe…",
  "atk-s0517a4:140_4": "pakampanā, tathārūpaṁ kāyasaṅkhāraṁ passambhayanti ca, yā kāyassa ānamanā…pe… pakampanā,",
  "atk-s0517a4:140_5": "tañca passambhayanti ca sambandho kātabbo. Kāyasaṅkhāresu hi passambhitesu kāyassa",
  "atk-s0517a4:140_6": "ānamanādayo ca passambhitāyeva hontīti. Yathārūpehi kāyasaṅkhārehi kāyassa na ānamanādikā",
  "atk-s0517a4:140_7": "hoti, tathārūpaṁ santaṁ sukhumampi kāyasaṅkhāraṁ passambhayanti ca, yā kāyassa na",
  "atk-s0517a4:140_8": "ānamanādikā, tañca santaṁ sukhumaṁ passambhayanti ca sambandhato veditabbaṁ. Santaṁ",
  "atk-s0517a4:140_9": "sukhumanti ca bhāvanapuṁsakavacanametaṁ. Iti kirāti ettha iti evamatthe, kira yadiatthe.",
  "atk-s0517a4:140_10": "Yadi evaṁ sukhumakepi assāsapassāse passambhayaṁ assasissāmi passasissāmīti sikkhatīti",
  "atk-s0517a4:140_11": "codakena codanā āraddhā hoti. Atha vā kirāti codakavacanattā asaddahanatthe asahanatthe",
  "atk-s0517a4:140_12": "parokkhatthe ca yujjatiyeva, evaṁ sukhumānampi passambhanaṁ sikkhatīti na saddahāmi",
  "atk-s0517a4:140_13": "na sahāmi apaccakkhaṁ meti vuttaṁ hoti.",
  "atk-s0517a4:141_0": "Evaṁ santeti evaṁ sukhumānaṁ passambhane sante. Vātūpaladdhiyā ca pabhāvanā na hotīti",
  "atk-s0517a4:141_1": "assāsapassāsavātassa upaladdhiyā. Upaladdhīti viññāṇaṁ. Assāsapassāsavātaṁ upalabbhamānassa",
  "atk-s0517a4:141_2": "tadārammaṇassa bhāvanāviññāṇassa pabhāvanā uppādanā na hoti, tassa ārammaṇassa bhāvanā",
  "atk-s0517a4:141_3": "na hotīti attho. Assāsapassāsānañca pabhāvanā na hotīti bhāvanāya sukhumakānampi",
  "atk-s0517a4:141_4": "assāsapassāsānaṁ nirodhanato tesañca uppādanā pavattanā na hotīti attho. Ānāpānassatiyā",
  "atk-s0517a4:141_5": "ca pabhāvanā na hotīti assāsapassāsābhāvatoyeva tadārammaṇāya bhāvanāviññāṇasampayuttāya",
  "atk-s0517a4:141_6": "satiyā ca pavattanā na hoti. Tasmāyeva taṁsampayuttassa ānāpānassatisamādhissa ca",
  "atk-s0517a4:141_7": "bhāvanā na hoti. Na ca naṁ tanti ettha ca nanti nipātamattaṁ ‘‘bhikkhu ca na’’ntiādīsu",
  "atk-s0517a4:141_8": "(pārā. 273) viya. Taṁ vuttavidhiṁ samāpattiṁ paṇḍitā na samāpajjantipi tato na vuṭṭhahantipīti",
  "atk-s0517a4:141_9": "sambandho. Codanāpakkhassa parihāravacane iti kirāti evameva. Ettha evakāratthe kirasaddo",
  "atk-s0517a4:141_10": "daṭṭhabbo. Evaṁ santeti evaṁ passambhane sante eva.",
  "atk-s0517a4:142_0": "Yathā kathaṁ viyāti yathā taṁ vuttavidhānaṁ hoti, tathā taṁ kathaṁ viyāti upamaṁ",
  "atk-s0517a4:142_1": "pucchati. Idāni seyyathāpīti taṁ upamaṁ dasseti. Kaṁseti kaṁsamayabhājane. Nimittanti",
  "atk-s0517a4:142_2": "tesaṁ saddānaṁ ākāraṁ. ‘‘Nimitta’’nti ca sāmiatthe upayogavacanaṁ, nimittassāti attho.",
  "atk-s0517a4:142_3": "Saddanimittañca saddato anaññaṁ. Suggahitattāti suṭṭhu uggahitattā. Sugahitattātipi",
  "atk-s0517a4:142_4": "pāṭho, suṭṭhu gahitattāti attho. Sumanasikatattāti suṭṭhu āvajjitattā. Sūpadhāritattāti",
  "atk-s0517a4:142_5": "suṭṭhu citte ṭhapitattā. Sukhumasaddanimittārammaṇatāpīti tadā sukhumānampi saddānaṁ",
  "atk-s0517a4:142_6": "niruddhattā anuggahitasaddanimittassa anārammaṇampi sukhumataraṁ saddanimittaṁ ārammaṇaṁ",
  "atk-s0517a4:142_7": "katvā sukhumataraṁ saddanimittārammaṇampi cittaṁ pavattati, sukhumatarasaddanimittārammaṇabhāvatopīti",
  "atk-s0517a4:142_8": "vā attho. Imināva nayena appanāyampi attho veditabbo.",
  "atk-s0517a4:143_0": "Passambhayantiādīsu ‘‘passambhayaṁ kāyasaṅkhāra’’nti vuttā assāsapassāsā kāyoti vā",
  "atk-s0517a4:143_1": "‘‘passambhayaṁ kāyasaṅkhāra’’nti ettha assāsapassāsā kāyoti vā yojanā veditabbā.",
  "atk-s0517a4:143_2": "Bhāvanāvisuddhiyā kāyasaṅkhāre passambhamānepi oḷārikaṁ kāyasaṅkhāraṁ passambhemīti",
  "atk-s0517a4:143_3": "yogino ābhoge sati tenādarena ativiya passambhati. Anupaṭṭhahantampi sukhumaṁ suānayaṁ hoti.",
  "atk-s0517a4:144_0": "Aṭṭhaanupassanāñāṇānīti ‘‘dīghaṁ rassaṁ sabbakāyapaṭisaṁvedī passambhayaṁ kāyasaṅkhāra’’nti",
  "atk-s0517a4:144_1": "vuttesu catūsu vatthūsu assāsavasena catasso, passāsavasena catassoti aṭṭha anupassanāñāṇāni.",
  "atk-s0517a4:144_2": "Aṭṭha ca upaṭṭhānānussatiyoti ‘‘dīghaṁ assāsavasena cittassa ekaggataṁ avikkhepaṁ",
  "atk-s0517a4:144_3": "pajānato sati upaṭṭhitā hotī’’tiādinā (paṭi. ma. 1.170) nayena vuttesu catūsu vatthūsu",
  "atk-s0517a4:144_4": "assāsavasena catasso, passāsavasena catassoti aṭṭha ca upaṭṭhānānussatiyo. Aṭṭha",
  "atk-s0517a4:144_5": "cupaṭṭhānānussatiyotipi pāṭho. Cattāri suttantikavatthūnīti bhagavatā ānāpānassatisuttante",
  "atk-s0517a4:144_6": "(ma. ni. 3.144 ādayo) vuttattā paṭhamacatukkavasena cattāri suttantikavatthūnīti.",
  "atk-s0517a4:145": "Paṭhamacatukkaniddesavaṇṇanā niṭṭhitā.",
  "atk-s0517a4:146_0": "172. Dutiyacatukkassa pītipaṭisaṁvediniddese uppajjati pīti pāmojjanti ettha pītīti",
  "atk-s0517a4:146_1": "mūlapadaṁ. Pāmojjanti tassa atthapadaṁ, pamuditabhāvoti attho. Yā pīti pāmojjantiādīsu",
  "atk-s0517a4:146_2": "yā ‘‘pītī’’ti ca ‘‘pāmojja’’nti ca evamādīni nāmāni labhati, sā pītīti vuttaṁ hoti.",
  "atk-s0517a4:146_3": "Tattha pītīti sabhāvapadaṁ. Pamuditassa bhāvo pāmojjaṁ. Āmodanākāro āmodanā. Pamodanākāro",
  "atk-s0517a4:146_4": "pamodanā. Yathā vā bhesajjānaṁ vā telānaṁ vā uṇhodakasītodakānaṁ vā ekatokaraṇaṁ",
  "atk-s0517a4:146_5": "modanāti vuccati, evamayampi dhammānaṁ ekatokaraṇena modanā, upasaggavasena pana",
  "atk-s0517a4:146_6": "padaṁ maṇḍetvā āmodanā pamodanāti vuttaṁ. Hāsetīti hāso, pahāsetīti pahāso, haṭṭhapahaṭṭhākārānametaṁ",
  "atk-s0517a4:146_7": "adhivacanaṁ. Vittīti vittaṁ, dhanassetaṁ nāmaṁ. Ayaṁ pana somanassapaccayattā vittisarikkhatāya",
  "atk-s0517a4:146_8": "vitti. Yathā hi dhanino dhanaṁ paṭicca somanassaṁ uppajjati, evaṁ pītimatopi pītiṁ",
  "atk-s0517a4:146_9": "paṭicca somanassaṁ uppajjati. Tasmā ‘‘vittī’’ti vuttā. Tuṭṭhisabhāvasaṇṭhitāya hi",
  "atk-s0517a4:146_10": "pītiyā etaṁ nāmaṁ. Pītimā pana puggalo kāyacittānaṁ uggatattā abbhuggatattā ‘‘udaggo’’ti",
  "atk-s0517a4:146_11": "vuccati, udaggassa bhāgo odagyaṁ. Attano manatā attamanatā. Anabhiraddhassa hi mano",
  "atk-s0517a4:146_12": "dukkhapadaṭṭhānattā na attano mano nāma hoti, abhiraddhassa sukhapadaṭṭhānattā attano",
  "atk-s0517a4:146_13": "mano nāma hoti, iti attano manatā attamanatā, sakamanatā sakamanassa bhāvoti attho.",
  "atk-s0517a4:146_14": "Sā pana yasmā na aññassa kassaci attano manatā, cittasseva paneso bhāvo cetasiko",
  "atk-s0517a4:146_15": "dhammo, tasmā attamanatā cittassāti vuttā. Sesamettha ca upari ca heṭṭhā vuttanayena yojetvā veditabbaṁ.",
  "atk-s0517a4:147_0": "173. Sukhapaṭisaṁvediniddese dve sukhānīti samathavipassanābhūmidassanatthaṁ vuttaṁ.",
  "atk-s0517a4:147_1": "Kāyikañhi sukhaṁ vipassanāya bhūmi, cetasikaṁ sukhaṁ samathassa ca vipassanāya ca",
  "atk-s0517a4:147_2": "bhūmi. Kāyikanti pasādakāyaṁ vinā anuppattito kāye niyuttanti kāyikaṁ. Cetasikanti",
  "atk-s0517a4:147_3": "avippayogavasena cetasi niyuttanti cetasikaṁ. Tattha kāyikapadena cetasikaṁ sukhaṁ",
  "atk-s0517a4:147_4": "paṭikkhipati, sukhapadena kāyikaṁ dukkhaṁ. Tathā cetasikapadena kāyikaṁ sukhaṁ paṭikkhipati,",
  "atk-s0517a4:147_5": "sukhapadena cetasikaṁ dukkhaṁ. Sātanti madhuraṁ sumadhuraṁ. Sukhanti sukhameva, na",
  "atk-s0517a4:147_6": "dukkhaṁ. Kāyasamphassajanti kāyasamphasse jātaṁ. Sātaṁ sukhaṁvedayitanti sātaṁ vedayitaṁ,",
  "atk-s0517a4:147_7": "na asātaṁ vedayitaṁ. Sukhaṁ vedayitaṁ, na dukkhaṁ vedayitaṁ. Parato tīṇi padāni itthiliṅgavasena",
  "atk-s0517a4:147_8": "vuttāni. Sātā vedanā, na asātā. Sukhā vedanā, na dukkhāti ayameva panettha attho.",
  "atk-s0517a4:148_0": "Cetasikasukhaniddeso vuttapaṭipakkhanayena yojetabbo. Te sukhāti liṅgavipallāso kato,",
  "atk-s0517a4:148_1": "tāni sukhānīti vuttaṁ hoti. Sesamettha catukke heṭṭhā paṭhamacatukke vuttanayeneva",
  "atk-s0517a4:148_2": "veditabbaṁ. Cattāri suttantikavatthūni dutiyacatukkavasena veditabbānīti.",
  "atk-s0517a4:149": "Dutiyacatukkaniddesavaṇṇanā niṭṭhitā.",
  "atk-s0517a4:150_0": "176. Tatiyacatukkaniddese cittanti mūlapadaṁ. Viññāṇanti atthapadaṁ. Yaṁ cittantiādi",
  "atk-s0517a4:150_1": "pītiyaṁ vuttanayena yojetabbaṁ. Tattha cittantiādīsu cittavicittatāya cittaṁ. Ārammaṇaṁ",
  "atk-s0517a4:150_2": "minamānaṁ jānātīti mano. Mānasanti manoyeva. ‘‘Antalikkhacaro pāso, yvāyaṁ carati",
  "atk-s0517a4:150_3": "mānaso’’ti (saṁ. ni. 1.151; mahāva. 33) hi ettha pana sampayuttakadhammo mānasoti vutto.",
  "atk-s0517a4:151": "‘‘Kathañhi bhagavā tuyhaṁ, sāvako sāsane rato;",
  "atk-s0517a4:152": "Appattamānaso sekkho, kālaṁ kayirā jane sutā’’ti. (saṁ. ni. 1.159) –",
  "atk-s0517a4:153": "Ettha arahattaṁ mānasanti vuttaṁ. Idha pana manova mānasaṁ. Byañjanavasena hetaṁ padaṁ vaḍḍhitaṁ.",
  "atk-s0517a4:154_0": "Hadayanti cittaṁ. ‘‘Cittaṁ vā te khipissāmi, hadayaṁ vā te phālessāmī’’ti (saṁ. ni.",
  "atk-s0517a4:154_1": "1.237; su. ni. āḷavakasutta) ettha uro hadayanti vuttaṁ. ‘‘Hadayā hadayaṁ maññe aññāya",
  "atk-s0517a4:154_2": "tacchatī’’ti (ma. ni. 1.63) ettha cittaṁ. ‘‘Vakkaṁ hadaya’’nti (dī. ni. 2.377; ma.",
  "atk-s0517a4:154_3": "ni. 1.110) ettha hadayavatthu. Idha pana cittameva abbhantaraṭṭhena ‘‘hadaya’’nti",
  "atk-s0517a4:154_4": "vuttaṁ. Tadeva parisuddhaṭṭhena paṇḍaraṁ. Bhavaṅgaṁ sandhāyetaṁ vuttaṁ. Yathāha –",
  "atk-s0517a4:154_5": "‘‘pabhassaramidaṁ, bhikkhave, cittaṁ, tañca kho āgantukehi upakkilesehi upakkiliṭṭha’’nti",
  "atk-s0517a4:154_6": "(a. ni. 1.49). Tato nikkhantattā pana akusalampi gaṅgāya nikkhantā nadī gaṅgā viya,",
  "atk-s0517a4:154_7": "godhāvarito nikkhantā godhāvarī viya ca ‘‘paṇḍara’’ntveva vuttaṁ. Yasmā pana ārammaṇavijānanalakkhaṇaṁ",
  "atk-s0517a4:154_8": "cittaṁ upakkilesena kileso na hoti, sabhāvato parisuddhameva hoti, upakkilesayoge",
  "atk-s0517a4:154_9": "pana sati upakkiliṭṭhaṁ nāma hoti, tasmāpi ‘‘paṇḍara’’nti vattuṁ yujjati.",
  "atk-s0517a4:155_0": "Mano manāyatananti idha pana manogahaṇaṁ manasseva āyatanabhāvadīpanatthaṁ. Tenetaṁ",
  "atk-s0517a4:155_1": "dīpeti – ‘‘nayidaṁ devāyatanaṁ viya manassa āyatanattā manāyatanaṁ, atha kho mano",
  "atk-s0517a4:155_2": "eva āyatanaṁ manāyatana’’nti.",
  "atk-s0517a4:156_0": "Āyatanaṭṭho heṭṭhā vuttoyeva. Manate iti mano, vijānātīti attho. Aṭṭhakathācariyā",
  "atk-s0517a4:156_1": "panāhu – nāḷiyā minamāno viya mahātulāya dhārayamāno viya ca ārammaṇaṁ jānātīti mano,",
  "atk-s0517a4:156_2": "tadeva mananalakkhaṇe indaṭṭhaṁ kāretīti indriyaṁ, manova indriyaṁ manindriyaṁ.",
  "atk-s0517a4:157_0": "Vijānātīti viññāṇaṁ. Viññāṇameva khandho viññāṇakkhandho. Ruḷhito khandho vutto.",
  "atk-s0517a4:157_1": "Rāsaṭṭhena hi viññāṇakkhandhassa ekadeso ekaṁ viññāṇaṁ. Tasmā yathā rukkhassa ekadesaṁ",
  "atk-s0517a4:157_2": "chindanto rukkhaṁ chindatīti vuccati, evameva viññāṇakkhandhassa ekadesabhūtaṁ ekampi",
  "atk-s0517a4:157_3": "viññāṇaṁ ruḷhito ‘‘viññāṇakkhandho’’ti vuttaṁ. Yasmā pana rāsaṭṭhoyeva khandhaṭṭho",
  "atk-s0517a4:157_4": "na hoti, koṭṭhāsaṭṭhopi khandhaṭṭhoyeva, tasmā koṭṭhāsaṭṭhena viññāṇakoṭṭhāsotipi",
  "atk-s0517a4:157_5": "attho. Tajjā manoviññāṇadhātūti tesaṁ phassādīnaṁ sampayuttadhammānaṁ anucchavikā",
  "atk-s0517a4:157_6": "manoviññāṇadhātu. Imasmiñhi pade ekameva cittaṁ minanaṭṭhena mano, vijānanaṭṭhena",
  "atk-s0517a4:157_7": "viññāṇaṁ, sabhāvaṭṭhena, nissattaṭṭhena vā dhātūti tīhi nāmehi vuttaṁ.",
  "atk-s0517a4:158": "177.",
  "atk-s0517a4:159": "Abhippamodoti adhikā tuṭṭhi.",
  "atk-s0517a4:160_0": "178. Samādhiniddese acalabhāvena ārammaṇe tiṭṭhatīti ṭhiti. Parato padadvayaṁ upasaggavasena",
  "atk-s0517a4:160_1": "vaḍḍhitaṁ . Apica sampayuttadhamme ārammaṇamhi sampiṇḍetvā tiṭṭhatīti saṇṭhiti. Ārammaṇaṁ",
  "atk-s0517a4:160_2": "ogāhetvā anupavisitvā tiṭṭhatīti avaṭṭhiti. Kusalapakkhasmiṁ hi cattāro dhammā ārammaṇaṁ",
  "atk-s0517a4:160_3": "ogāhanti saddhā sati samādhi paññāti. Teneva saddhā ‘‘okappanā’’ti vuttā, sati ‘‘apilāpanatā’’ti,",
  "atk-s0517a4:160_4": "samādhi ‘‘avaṭṭhitī’’ti, paññā ‘‘pariyogāhanā’’ti. Akusalapakkhe pana tayo dhammā",
  "atk-s0517a4:160_5": "ārammaṇaṁ ogāhanti taṇhā diṭṭhi avijjāti. Teneva te ‘‘oghā’’ti vuttā. Uddhaccavicikicchāvasena",
  "atk-s0517a4:160_6": "pavattassa visāhārassa paṭipakkhato avisāhāro, avisāharaṇanti attho. Uddhaccavicikicchāvaseneva",
  "atk-s0517a4:160_7": "gacchantaṁ cittaṁ vikkhipati nāma, ayaṁ pana tathā na hotīti avikkhepo. Uddhaccavicikicchāvaseneva",
  "atk-s0517a4:160_8": "cittaṁ visāhaṭaṁ nāma hoti, ito cito ca harīyati, ayaṁ pana avisāhaṭassa mānasassa",
  "atk-s0517a4:160_9": "bhāvoti avisāhaṭamānasatā.",
  "atk-s0517a4:161_0": "Samathoti tividho samatho cittasamatho adhikaraṇasamatho sabbasaṅkhārasamathoti.",
  "atk-s0517a4:161_1": "Tattha aṭṭhasu samāpattīsu cittekaggatā cittasamatho nāma. Tañhi āgamma cittacalanaṁ",
  "atk-s0517a4:161_2": "cittavipphandanaṁ sammati vūpasammati, tasmā so ‘‘cittasamatho’’ti vuccati. Sammukhāvinayādisattavidho",
  "atk-s0517a4:161_3": "adhikaraṇasamatho nāma. Tañhi āgamma tāni tāni adhikaraṇāni sammanti vūpasammanti,",
  "atk-s0517a4:161_4": "tasmā so ‘‘adhikaraṇasamatho’’ti vuccati. Yasmā pana sabbe saṅkhārā nibbānaṁ āgamma",
  "atk-s0517a4:161_5": "sammanti vūpasammanti, tasmā taṁ sabbasaṅkhārasamathoti vuccati. Imasmiṁ atthe cittasamatho",
  "atk-s0517a4:161_6": "adhippeto. Samādhilakkhaṇe indaṭṭhaṁ kāretīti samādhindriyaṁ. Uddhacce na kampatīti",
  "atk-s0517a4:161_7": "samādhibalaṁ. Sammāsamādhīti yāthāvasamādhi niyyānikasamādhi kusalasamādhi.",
  "atk-s0517a4:162_0": "179.Rāgato vimocayaṁ cittantiādīhi dasahi kilesavatthūhi vimocanaṁ vuttaṁ. Thinaggahaṇeneva",
  "atk-s0517a4:162_1": "cettha middhaggahaṇaṁ, uddhaccaggahaṇeneva ca kukkuccaggahaṇaṁ kataṁ hotīti aññesu",
  "atk-s0517a4:162_2": "pāṭhesu sahacārittā kilesavatthuto vimocanavacaneneva paṭhamajjhānādīhi nīvaraṇādito",
  "atk-s0517a4:162_3": "vimocanaṁ, aniccānupassanādīhi niccasaññādito ca vimocanaṁ vuttameva hotīti. Kathaṁ",
  "atk-s0517a4:162_4": "taṁ cittaṁ anupassatīti ettha peyyāle ca aniccānupassanādīhi niccasaññādīnaṁ pahānaṁ",
  "atk-s0517a4:162_5": "vuttameva. Cattāri suttantikavatthūni tatiyacatukkavasena veditabbānīti.",
  "atk-s0517a4:163": "Tatiyacatukkaniddesavaṇṇanā niṭṭhitā.",
  "atk-s0517a4:164_0": "180. Catutthacatukkaniddese ‘‘aniddiṭṭhe napuṁsaka’’nti vacanato asukanti aniddiṭṭhattā",
  "atk-s0517a4:164_1": "‘‘aniccanti kiṁ anicca’’nti napuṁsakavacanena pucchā katā. Uppādavayaṭṭhenāti uppādavayasaṅkhātena",
  "atk-s0517a4:164_2": "atthena, uppādavayasabhāvenāti attho. Ettha ca pañcakkhandhā sabhāvalakkhaṇaṁ, pañcannaṁ",
  "atk-s0517a4:164_3": "khandhānaṁ uppādavayā vikāralakkhaṇaṁ. Etena hutvā abhāvena aniccāti vuttaṁ hoti.",
  "atk-s0517a4:164_4": "Teneva ca aṭṭhakathāyaṁ ‘‘saṅkhatalakkhaṇavasena aniccatāti tesaṁyeva uppādavayaññathatta’’nti",
  "atk-s0517a4:164_5": "ca vatvāpi ‘‘hutvā abhāvo vā’’ti vuttaṁ. Etena hutvā abhāvākāro aniccalakkhaṇanti",
  "atk-s0517a4:164_6": "vuttaṁ hoti. ‘‘Pañcannaṁ khandhānaṁ udayabbayaṁ passanto imāni paññāya lakkhaṇānī’’ti",
  "atk-s0517a4:164_7": "peyyālaṁ katvā vuttaṁ. Dhammāti rūpakkhandhādayo yathāvuttadhammā.",
  "atk-s0517a4:165_0": "Virāgānupassīniddese rūpe ādīnavaṁ disvāti bhaṅgānupassanato paṭṭhāya parato vuttehi",
  "atk-s0517a4:165_1": "aniccaṭṭhādīhi rūpakkhandhe ādīnavaṁ disvā. Rūpavirāgeti nibbāne. Nibbānañhi āgamma",
  "atk-s0517a4:165_2": "rūpaṁ virajjati apunaruppattidhammataṁ āpajjanena nirujjhati, tasmā nibbānaṁ ‘‘rūpavirāgo’’ti",
  "atk-s0517a4:165_3": "vuccati. Chandajāto hotīti anussavavasena uppannadhammacchando hoti. Saddhādhimuttoti",
  "atk-s0517a4:165_4": "tasmiṁyeva nibbāne saddhāya ca adhimutto nicchito. Cittañcassa svādhiṭṭhitanti assa",
  "atk-s0517a4:165_5": "yogissa cittaṁ khayavirāgasaṅkhāte rūpabhaṅge ārammaṇavasena , accanta virāgasaṅkhāte",
  "atk-s0517a4:165_6": "rūpavirāge nibbāne anussavavasena suṭṭhu adhiṭṭhitaṁ suṭṭhu patiṭṭhitaṁ hotīti sambandhato",
  "atk-s0517a4:165_7": "veditabbaṁ. Rūpe virāgānupassīti rūpassa khayavirāgo rūpe virāgoti pakatibhummavacanena",
  "atk-s0517a4:165_8": "vutto. Rūpassa accantavirāgo rūpe virāgoti nimittatthe bhummavacanena vutto. Taṁ",
  "atk-s0517a4:165_9": "duvidhampi virāgaṁ ārammaṇato ajjhāsayato ca anupassanasīlo ‘‘rūpe virāgānupassī’’ti",
  "atk-s0517a4:165_10": "vutto. Esa nayo vedanādīsu. Nirodhānupassīpadaniddesepi eseva nayo.",
  "atk-s0517a4:166_0": "181.Katihākārehītiādi panettha viseso – tattha avijjādīnaṁ paṭiccasamuppādaṅgānaṁ",
  "atk-s0517a4:166_1": "ādīnavanirodhadassaneneva rūpādīnampi ādīnavanirodhā dassitā honti tesampi paṭiccasamuppādaṅgānativattanato.",
  "atk-s0517a4:166_2": "Iminā eva ca visesavacanena virāgānupassanato nirodhānupassanāya visiṭṭhabhāvo vutto",
  "atk-s0517a4:166_3": "hoti. Tattha aniccaṭṭhenāti khayaṭṭhena, hutvā abhāvaṭṭhena vā. Dukkhaṭṭhenāti bhayaṭṭhena,",
  "atk-s0517a4:166_4": "paṭipīḷanaṭṭhena vā. Anattaṭṭhenāti asārakaṭṭhena, avasavattanaṭṭhena vā. Santāpaṭṭhenāti",
  "atk-s0517a4:166_5": "kilesasantāpanaṭṭhena. Vipariṇāmaṭṭhenāti jarābhaṅgavasena dvidhā pariṇāmanaṭṭhena.",
  "atk-s0517a4:166_6": "Nidānanirodhenāti mūlapaccayābhāvena. Nirujjhatīti na bhavati. Samudayanirodhenāti",
  "atk-s0517a4:166_7": "āsannapaccayābhāvena. Mūlapaccayo hi byādhissa asappāyabhojanaṁ viya nidānanti vutto,",
  "atk-s0517a4:166_8": "āsannapaccayo byādhissa vātapittasemhā viya samudayoti vutto. Nidānañhi nicchayena",
  "atk-s0517a4:166_9": "dadāti phalamiti nidānaṁ, samudayo pana suṭṭhu udeti etasmā phalamiti samudayo. Jātinirodhenāti",
  "atk-s0517a4:166_10": "mūlapaccayassa uppattiabhāvena. Pabhavanirodhenāti āsannapaccayassa uppattiabhāvena.",
  "atk-s0517a4:166_11": "Jātiyeva hi pabhavati etasmā dukkhanti pabhavoti vattuṁ yujjati. Hetunirodhenāti",
  "atk-s0517a4:166_12": "janakapaccayābhāvena. Paccayanirodhenāti upatthambhakapaccayābhāvena. Mūlapaccayopi",
  "atk-s0517a4:166_13": "hi āsannapaccayo ca janakapaccayo upatthambhakapaccayo ca hotiyeva. Etehi tikkhavipassanākkhaṇe",
  "atk-s0517a4:166_14": "tadaṅganirodho, maggakkhaṇe samucchedanirodho vutto hoti. Ñāṇuppādenāti tikkhavipassanāñāṇassa",
  "atk-s0517a4:166_15": "vā maggañāṇassa vā uppādena. Nirodhupaṭṭhānenāti vipassanākkhaṇe paccakkhato khayanirodhassa",
  "atk-s0517a4:166_16": "anussavavasena nirodhasaṅkhātassa nibbānassa upaṭṭhānena, maggakkhaṇe paccakkhato",
  "atk-s0517a4:166_17": "ca nibbānassa upaṭṭhānena. Etehi visayavisayiniyamova kato hoti, tadaṅgasamucchedanirodho ca vutto hoti.",
  "atk-s0517a4:167_0": "182. Paṭinissaggānupassīpadaniddese rūpaṁ pariccajatīti ādīnavadassanena nirapekkhatāya",
  "atk-s0517a4:167_1": "rūpakkhandhaṁ pariccajati. Pariccāgapaṭinissaggoti pariccāgaṭṭhena paṭinissaggoti",
  "atk-s0517a4:167_2": "vuttaṁ hoti. Etena paṭinissaggapadassa pariccāgaṭṭho vutto, tasmā kilesānaṁ pajahananti",
  "atk-s0517a4:167_3": "attho. Ettha ca vuṭṭhānagāminī vipassanā kilese tadaṅgavasena pariccajati, maggo",
  "atk-s0517a4:167_4": "samucchedavasena. Rūpanirodhe nibbāne cittaṁ pakkhandatīti vuṭṭhānagāminī taṁninnatāya",
  "atk-s0517a4:167_5": "pakkhandati, maggo ārammaṇakaraṇena. Pakkhandanapaṭinissaggoti pakkhandanaṭṭhena",
  "atk-s0517a4:167_6": "paṭinissaggoti vuttaṁ hoti. Etena paṭinissaggapadassa pakkhandanaṭṭho vutto, tasmā",
  "atk-s0517a4:167_7": "cittassa nibbāne vissajjananti attho. Cattāri suttantikavatthūni catutthacatukkavasena",
  "atk-s0517a4:167_8": "veditabbāni. Imasmiṁ catukke jarāmaraṇe vattabbaṁheṭṭhā vuttanayeneva veditabbaṁ.",
  "atk-s0517a4:167_9": "Satipaṭṭhānesu ca ‘‘kāye kāyānupassanā, citte cittānupassanā’’ti kāyacittānaṁ ekattavohāravasena",
  "atk-s0517a4:167_10": "ekavacananiddeso kato. ‘‘Vedanāsu vedanānupassanā, dhammesu dhammānupassanā’’ti vedanādhammānaṁ",
  "atk-s0517a4:167_11": "nānattavohāravasena bahuvacananiddeso katoti veditabboti.",
  "atk-s0517a4:168": "Catutthacatukkaniddesavaṇṇanā niṭṭhitā.",
  "atk-s0517a4:169": "Niṭṭhitā ca satokāriñāṇaniddesavaṇṇanā.",
  "atk-s0517a4:170": "6. Ñāṇarāsichakkaniddesavaṇṇanā",
  "atk-s0517a4:171_0": "183. Idāni chahi rāsīhi uddiṭṭhañāṇesu catuvīsatisamādhiñāṇaniddese tāva kāyānupassanādīnaṁ",
  "atk-s0517a4:171_1": "tiṇṇaṁ catukkānaṁ vasena dvādasannaṁ vatthūnaṁ ekekasmiṁ assāsavasena eko , passāsavasena",
  "atk-s0517a4:171_2": "ekoti dve dve samādhīti dvādasasu vatthūsu catuvīsati samādhayo honti. Jhānakkhaṇe",
  "atk-s0517a4:171_3": "tehi sampayuttāni catuvīsatisamādhivasena ñāṇāni.",
  "atk-s0517a4:172_0": "Dvāsattativipassanāñāṇaniddese dīghaṁ assāsāti ‘‘dīgha’’ntivuttaassāsato. Kiṁ vuttaṁ",
  "atk-s0517a4:172_1": "hoti? Dīghaṁ assāsahetu jhānaṁ paṭilabhitvā samāhitena cittena vipassanākkhaṇe aniccato",
  "atk-s0517a4:172_2": "anupassanaṭṭhena vipassanāti vuttaṁ hoti. Esa nayo uttaratrāpi. Tesaṁyeva dvādasannaṁ",
  "atk-s0517a4:172_3": "vatthūnaṁ ekekasmiṁ assāsavasena tisso, passāsavasena tissoti cha cha anupassanāti",
  "atk-s0517a4:172_4": "dvādasasu vatthūsu dvāsattati anupassanā honti. Tā eva dvāsattati anupassanā dvāsattativipassanāvasena ñāṇāni.",
  "atk-s0517a4:173_0": "Nibbidāñāṇaniddese aniccānupassī assasanti aniccānupassī hutvā assasanto, aniccānupassī",
  "atk-s0517a4:173_1": "hutvā vattentoti attho. ‘‘Assasa’’nti ca idaṁ vacanaṁ hetuatthe daṭṭhabbaṁ. Yathābhūtaṁ",
  "atk-s0517a4:173_2": "jānāti passatīti nibbidāñāṇanti kalāpasammasanato paṭṭhāya yāva bhaṅgānupassanā pavattavipassanāñāṇena",
  "atk-s0517a4:173_3": "saṅkhārānaṁ yathāsabhāvaṁ jānāti, cakkhunā diṭṭhamiva ca teneva ñāṇacakkhunā passati.",
  "atk-s0517a4:173_4": "Tasmā nibbidāñāṇaṁ nāmāti attho, saṅkhāresu nibbindañāṇaṁ nāmāti vuttaṁ hoti. Upari",
  "atk-s0517a4:173_5": "bhayatūpaṭṭhānādīnaṁ muñcitukamyatādīnañca ñāṇānaṁ visuṁ āgatattā idha yathāvuttāneva",
  "atk-s0517a4:173_6": "vipassanāñāṇāni nibbidāñāṇānīti veditabbāni.",
  "atk-s0517a4:174_0": "Nibbidānulomañāṇaniddese aniccānupassī assasanti aniccānupassino assasantassa. Sāmiatthe",
  "atk-s0517a4:174_1": "paccattavacanaṁ. Bhayatupaṭṭhāne paññātivacaneneva bhayatupaṭṭhānaādīnavānupassanānibbidānupassanāñāṇāni",
  "atk-s0517a4:174_2": "vuttāni honti tiṇṇaṁ ekalakkhaṇattā. Imāni tīṇi ñāṇāni anantarā vuttānaṁ nibbidāñāṇānaṁ",
  "atk-s0517a4:174_3": "anukūlabhāvena anulomato nibbidānulomañāṇānīti vuttāni.",
  "atk-s0517a4:175_0": "Nibbidāpaṭippassaddhiñāṇaniddese aniccānupassī assasanti anantarasadisameva. Paṭisaṅkhā",
  "atk-s0517a4:175_1": "santiṭṭhanā paññātivacaneneva muñcitukamyatāpaṭisaṅkhānupassanāsaṅkhārupekkhāñāṇāni",
  "atk-s0517a4:175_2": "vuttāni honti tiṇṇaṁ ekalakkhaṇattā. ‘‘Paṭisaṅkhā santiṭṭhanā’’tivacaneneva anulomañāṇamaggañāṇānipi",
  "atk-s0517a4:175_3": "gahitāni honti . Saṅkhārupekkhāñāṇaanulomañāṇānipi hi nibbidāya sikhāppattattā nibbidājananabyāpārappahānena",
  "atk-s0517a4:175_4": "nibbidāpaṭippassaddhiñāṇāni nāma honti. Maggañāṇaṁ pana nibbidāpaṭippassaddhante",
  "atk-s0517a4:175_5": "uppajjanato nibbidāpaṭippassaddhiñāṇaṁ nāma hotīti ativiya yujjatīti. Nibbidānulomañāṇesu",
  "atk-s0517a4:175_6": "viya ādibhūtaṁ muñcitukamyatāñāṇaṁ aggahetvā ‘‘paṭisaṅkhā santiṭṭhanā’’ti ante ñāṇadvayaggahaṇaṁ",
  "atk-s0517a4:175_7": "maggañāṇasaṅgahaṇatthaṁ. Muñcitukamyatāti hi vutte anulomañāṇaṁ saṅgayhati, na maggañāṇaṁ.",
  "atk-s0517a4:175_8": "Maggañāṇañhi muñcitukamyatā nāma na hoti, kiccasiddhiyaṁ santiṭṭhanato pana santiṭṭhanā",
  "atk-s0517a4:175_9": "nāma hoti. Aṭṭhakathāyampi ca ‘‘phusanāti appanā’’ti vuttaṁ. Idañca maggañāṇaṁ nibbāne",
  "atk-s0517a4:175_10": "appanāti katvā santiṭṭhanā nāma hotīti ‘‘santiṭṭhanā’’tivacanena maggañāṇampi saṅgayhati.",
  "atk-s0517a4:175_11": "Nibbidānulomañāṇānipi atthato nibbidāñāṇāneva hontīti tānipi nibbidāñāṇehi saṅgahetvā",
  "atk-s0517a4:175_12": "nibbidāpaṭippassaddhiñāṇānīti nibbidāgahaṇameva kataṁ, na nibbidānulomaggahaṇaṁ.",
  "atk-s0517a4:175_13": "Tīsupi cetesu ñāṇaṭṭhakaniddesesu catutthassa dhammānupassanācatukkassa vasena vuttānaṁ",
  "atk-s0517a4:175_14": "catunnaṁ vatthūnaṁ ekekasmiṁ assāsavasena ekaṁ, passāsavasena ekanti dve dve ñāṇānīti",
  "atk-s0517a4:175_15": "catūsu vatthūsu aṭṭha ñāṇāni honti.",
  "atk-s0517a4:176_0": "Vimuttisukhañāṇaniddese pahīnattāti pahānaṁ dassetvā tassa pahānassa samucchedappahānattaṁ",
  "atk-s0517a4:176_1": "dassento samucchinnattāti āha. Vimuttisukhe ñāṇanti phalavimuttisukhasampayuttañāṇañca",
  "atk-s0517a4:176_2": "phalavimuttisukhārammaṇapaccavekkhaṇañāṇañca. Anusayavatthussa kilesassa pahānena",
  "atk-s0517a4:176_3": "pariyuṭṭhānaduccaritavatthuppahānaṁ hotīti dassanatthaṁ puna anusayānaṁ pahānaṁ vuttaṁ.",
  "atk-s0517a4:176_4": "Ekavīsatiphalañāṇaṁ sandhāya pahīnakilesagaṇanāyapi ñāṇagaṇanā katā hoti, paccavekkhaṇañāṇañca",
  "atk-s0517a4:176_5": "sandhāya pahīnakilesapaccavekkhaṇagaṇanāya phalapaccavekkhaṇañāṇagaṇanā katā hotīti.",
  "atk-s0517a4:177": "Ñāṇarāsichakkaniddesavaṇṇanā niṭṭhitā.",
  "atk-s0517a4:178": "Saddhammappakāsiniyā paṭisambhidāmaggaṭṭhakathāya",
  "atk-s0517a4:179": "Ānāpānassatikathāvaṇṇanā niṭṭhitā."
}