{
  "tika-s0402t4:0": "5. Parisavaggavaṇṇanā",
  "tika-s0402t4:1_0": "43. Pañcamassa paṭhame uddhaccena samannāgatāti akappiye kappiyasaññitāya, kappiye",
  "tika-s0402t4:1_1": "akappiyasaññitāya, avajje vajjasaññitāya, vajje avajjasaññitāya uddhaccappakatikā.",
  "tika-s0402t4:1_2": "Ye hi vinaye apakataññuno saṁkilesavodāniyesu dhammesu na kusalā sakiñcanakārino",
  "tika-s0402t4:1_3": "vippaṭisārabahulā, tesaṁ anuppannañca uddhaccaṁ uppajjati, uppannañca bhiyyobhāvaṁ",
  "tika-s0402t4:1_4": "vepullaṁ āpajjati. Sārābhāvena tucchattā naḷo viyāti naḷo, mānoti āha “unnaḷāti uggatanaḷā”ti.",
  "tika-s0402t4:1_5": "Tenāha “uṭṭhitatucchamānā”ti. Māno hi seyyassa seyyoti sadisoti ca pavattiyā visesato",
  "tika-s0402t4:1_6": "tuccho. Cāpallenāti capalabhāvena, taṇhāloluppenāti attho. Mukhakharāti mukhena pharusā,",
  "tika-s0402t4:1_7": "pharusavādinoti attho.",
  "tika-s0402t4:2_0": "Vikiṇṇavācāti vissaṭavacanā samphappalāpitāya apariyantavacanā. Tenāha “asaṁyatavacanā”tiādi.",
  "tika-s0402t4:2_1": "Vissaṭṭhasatinoti sativirahitā. Paccayavekallena vijjamānāyapi satiyā satikiccaṁ",
  "tika-s0402t4:2_2": "kātuṁ asamatthatāya evaṁ vuttā. Na sampajānantīti asampajānā, taṁyoganivattiyaṁ cāyaṁ",
  "tika-s0402t4:2_3": "akāro “ahetukā dhammā, abhikkhuko āvāso”tiādīsu viyāti āha “nippaññā”ti, paññārahitāti",
  "tika-s0402t4:2_4": "attho. Pāḷiyaṁ vibbhantacittāti ubbhantacittā. Samādhivirahena laddhokāsena uddhaccena",
  "tika-s0402t4:2_5": "tesaṁ samādhivirahānaṁ cittaṁ nānārammaṇesu paribbhamati vanamakkaṭo viya vanasākhāsu.",
  "tika-s0402t4:2_6": "Pākatindriyāti saṁvarābhāvena gihikāle viya vivaṭaindriyā. Tenāha “pakatiyā ṭhitehī”tiādi.",
  "tika-s0402t4:2_7": "Vivaṭehīti asaṁvutehi.",
  "tika-s0402t4:3_0": "44. Dutiye bhaṇḍanaṁ vuccati kalahassa pubbabhāgoti kalahassa hetubhūtā paribhāsā",
  "tika-s0402t4:3_1": "taṁsadisī ca aniṭṭhakiriyā bhaṇḍanaṁ nāma. Kalahajātāti hatthaparāmāsādivasena matthakappatto",
  "tika-s0402t4:3_2": "kalaho jāto etesanti kalahajātāti evamettha attho daṭṭhabbo. Viruddhavādanti “ayaṁ",
  "tika-s0402t4:3_3": "dhammo, nāyaṁ dhammo”tiādinā viruddhavādabhūtaṁ vivādaṁ. Mukhasannissitatāya vācā",
  "tika-s0402t4:3_4": "idha “mukha”nti adhippetāti āha “dubbhāsitā vācā mukhasattiyoti vuccantī”ti. Catubbidhampi",
  "tika-s0402t4:3_5": "saṅghakammaṁ sīmāparicchinnehi pakatattehi bhikkhūhi ekato kattabbattā ekakammaṁ",
  "tika-s0402t4:3_6": "nāma. Pañcavidhopi pātimokkhuddeso ekato uddisitabbattā ekuddeso nāma. Paññattaṁ",
  "tika-s0402t4:3_7": "pana sikkhāpadaṁ sabbehipi lajjīpuggalehi samaṁ sikkhitabbabhāvato samasikkhatā nāma.",
  "tika-s0402t4:3_8": "Pāḷiyaṁ khīrodakībhūtāti yathā khīrañca udakañca aññamaññaṁ saṁsandati, visuṁ na",
  "tika-s0402t4:3_9": "hoti, ekattaṁ viya upeti. Satipi hi ubhayesaṁ kalāpānaṁ paramatthato bhede pacurajanehi",
  "tika-s0402t4:3_10": "pana duviññeyyanānattaṁ khīrodakaṁ samoditaṁ accantameva saṁsaṭṭhaṁ viya hutvā tiṭṭhati,",
  "tika-s0402t4:3_11": "evaṁ sāmaggivasena ekattūpagatacittuppādā viyāti khīrodakībhūtāti evamettha attho",
  "tika-s0402t4:3_12": "daṭṭhabbo. Mettācakkhūhīti mettācittaṁ paccupaṭṭhapetvā olokanacakkhūhi. Tāni hi",
  "tika-s0402t4:3_13": "piyabhāvadīpanato “piyacakkhūnī”ti vuccanti.",
  "tika-s0402t4:4_0": "45. Tatiye aggavatīti ettha agga-saddo uttamapariyāyo, tena visiṭṭhassa puggalassa,",
  "tika-s0402t4:4_1": "visiṭṭhāya vā paṭipattiyā gahaṇaṁ idhādhippetanti āha “aggavatīti uttamapuggalavatī”tiādi.",
  "tika-s0402t4:4_2": "Avigatataṇhatāya taṁ taṁ parikkhārajātaṁ bahuṁ lanti ādiyantīti bahulā, bahulā eva",
  "tika-s0402t4:4_3": "bāhulikā yathā “venayiko”ti. Te pana yasmā paccayabahubhāvāya yuttappayuttā nāma",
  "tika-s0402t4:4_4": "honti, tasmā āha “cīvarādibāhullāya paṭipannā”ti. Sikkhāya ādaragāravābhāvato sithilaṁ",
  "tika-s0402t4:4_5": "adaḷhaṁ gaṇhantīti sāthalikāti vuttaṁ. Sithilanti ca bhāvanapuṁsakaniddeso, sithilasaddena",
  "tika-s0402t4:4_6": "vā samānatthassa sāthalasaddassa vasena sāthalikāti padasiddhi veditabbā. Avagamanaṭṭhenāti",
  "tika-s0402t4:4_7": "adhogamanaṭṭhena, orambhāgiyabhāvenāti attho. Upadhiviveketi sabbūpadhipaṭinissaggatāya",
  "tika-s0402t4:4_8": "upadhivivitte. Oropitadhurāti ujjhitussāhā. Duvidhampi vīriyanti kāyikaṁ cetasikañca vīriyaṁ.",
  "tika-s0402t4:5_0": "46. Catutthe idaṁ dukkhanti dukkhassa ariyasaccassa paccakkhato aggahitabhāvadassanatthaṁ",
  "tika-s0402t4:5_1": "vuttaṁ. Ettakameva dukkhanti tassa paricchijja aggahitabhāvadassanatthaṁ. Ito uddhaṁ",
  "tika-s0402t4:5_2": "dukkhaṁ natthīti anavasesetvā aggahitabhāvadassanatthaṁ. Yathāsabhāvato nappajānantīti",
  "tika-s0402t4:5_3": "sarasalakkhaṇappaṭivedhena asammohato nappaṭivijjhanti. Asammohapaṭivedho ca yathā",
  "tika-s0402t4:5_4": "tasmiṁ ñāṇe pavatte paccā dukkhassa rūpādiparicchede sammoho na hoti, tathā pavatti.",
  "tika-s0402t4:5_5": "Accantakkhayoti accantakkhayanimittaṁ nibbānaṁ. Asamuppattīti etthāpi eseva nayo.",
  "tika-s0402t4:5_6": "Yaṁ nibbānaṁ maggassa ārammaṇapaccayaṭṭhena kāraṇabhūtaṁ āgamma tadubhayampi nirujjhati,",
  "tika-s0402t4:5_7": "taṁ tesaṁ asamuppatti nibbānaṁ dukkhanirodhoti vuccati.",
  "tika-s0402t4:6_0": "47. Pañcame visesanassa paranipātena “parisākasaṭo”ti vuttanti āha “kasaṭaparisā”tiādi.",
  "tika-s0402t4:6_1": "“Kasaṭaparisā”ti hi vattabbe “parisākasaṭo”ti vuttaṁ. Parisāmaṇḍoti etthāpi eseva",
  "tika-s0402t4:6_2": "nayo. Sesamettha uttānameva.",
  "tika-s0402t4:7_0": "48. Chaṭṭhe gambhīrāti agādhā dukkhogāḷhā. Pāḷivasenāti iminā yo dhammapaṭisambhidāya",
  "tika-s0402t4:7_1": "visayo gambhīrabhāvo, tamāha. Dhammappaṭivedhassa hi dukkarabhāvato dhammassa pāḷiyā",
  "tika-s0402t4:7_2": "dukkhogāḷhatāya gambhīrabhāvo. “Pāḷivasena gambhīrā”ti vatvā “sallasuttasadisā”ti",
  "tika-s0402t4:7_3": "vuttaṁ tassa “animittamanaññāta”ntiādinā pāḷivasena gambhīratāya labbhanato. Tathā",
  "tika-s0402t4:7_4": "hi tattha tā gāthā duviññeyyarūpā tiṭṭhanti. Duviññeyyañhi ñāṇena dukkhogāḷhanti",
  "tika-s0402t4:7_5": "katvā “gambhīra”nti vuccati. Pubbāparampettha kāsañci gāthānaṁ duviññeyyatāya dukkhogāḷhameva,",
  "tika-s0402t4:7_6": "tasmā taṁ “pāḷivasena gambhīrā”ti vuttaṁ. Imināva nayena “atthavasena gambhīrā”ti",
  "tika-s0402t4:7_7": "etthāpi attho veditabbo. Mahāvedallasuttassa atthavasena gambhīratā suviññeyyāva.",
  "tika-s0402t4:7_8": "Lokaṁ uttaratīti lokuttaro, navavidho appamāṇadhammo. So atthabhūto etesaṁ atthīti",
  "tika-s0402t4:7_9": "lokuttarā. Tenāha “lokuttaraatthadīpakā”ti.",
  "tika-s0402t4:8_0": "Sattasuññaṁ dhammamattamevāti sattena attanā suññaṁ kevalaṁ dhammamattameva. Uggahetabbaṁ",
  "tika-s0402t4:8_1": "pariyāpuṇitabbanti liṅgavacanavipallāsena vuttanti āha “uggahetabbe ca pariyāpuṇitabbe",
  "tika-s0402t4:8_2": "cā”ti. Kavino kammaṁ kavitā. Yaṁ panassa kammaṁ, taṁ tena katanti vuccatīti āha “kavitāti",
  "tika-s0402t4:8_3": "kavīhi katā”ti. Itaranti kāveyyāti padaṁ, kābyanti vuttaṁ hoti. Kābyanti ca kavinā",
  "tika-s0402t4:8_4": "vuttanti attho. Tenāha “tasseva vevacana”nti. Vicitraakkharāti vicittākārakkharā",
  "tika-s0402t4:8_5": "viññāpanīyā. Sāsanato bahibhūtāti na sāsanāvacarā. Tesaṁ sāvakehīti buddhānaṁ sāvakāti",
  "tika-s0402t4:8_6": "apaññātānaṁ yesaṁ kesañci sāvakehi. Na ceva aññamaññaṁ paṭipucchantīti ye vācenti,",
  "tika-s0402t4:8_7": "ye ca suṇanti, te aññamaññaṁ atthādiṁ nappaṭipucchanti, kevalaṁ vācanasavanamatteneva",
  "tika-s0402t4:8_8": "parituṭṭhā honti. Cārikaṁ na vicarantīti asukasmiṁ ṭhāne atthādiṁ jānantā atthīti",
  "tika-s0402t4:8_9": "pucchanatthāya cārikaṁ na gacchanti tādisassa puggalassa abhāvato tassa ca pubbāparavirodhato.",
  "tika-s0402t4:8_10": "Kathaṁ ropetabbanti kena pakārena nikkhipitabbaṁ. Attho nāma sabhāvato anusandhito",
  "tika-s0402t4:8_11": "sambandhato pubbāparato ādipariyosānato ca ñāto sammāñāto hotīti āha “ko attho”tiādi.",
  "tika-s0402t4:8_12": "Anuttānīkatanti akkharasannivesādinā anuttānīkataṁ. Kaṅkhāyāti saṁsayassa.",
  "tika-s0402t4:9_0": "49. Sattame kilesehī āmasitabbato āmisaṁ, cattāro paccayā. Tadeva garu garukātabbaṁ",
  "tika-s0402t4:9_1": "etesaṁ, na dhammoti āmisagarū. Tenāha “lokuttaradhammaṁ lāmakato gahetvā ṭhitaparisā”ti.",
  "tika-s0402t4:9_2": "Ubhato bhāgato vimuttoti ubhatobhāgavimutto. Dvīhi bhāgehi dve vāre vimutto. Paññāya",
  "tika-s0402t4:9_3": "vimuttoti samathasannissayena vinā aggamaggapaññāya vimutto. Tenāha “sukkhavipassakakhīṇāsavo”ti.",
  "tika-s0402t4:9_4": "Kāyenāti nāmakāyena. Jhānaphassaṁ phusitvāti aṭṭhasamāpattisaññitaṁ jhānaphassaṁ",
  "tika-s0402t4:9_5": "adhigamavasena phusitvā. Pacchā nirodhaṁ nibbānaṁ yathā ālocitaṁ nāmakāyena sacchikarotīti",
  "tika-s0402t4:9_6": "kāyasakkhī. Na tu vimutto ekaccānaṁ āsavānaṁ aparikkhīṇattā. Diṭṭhantaṁ pattoti diṭṭhassa",
  "tika-s0402t4:9_7": "anto anantaro kālo diṭṭhanto, dassanasaṅkhātassa sotāpattimaggañāṇassa anantaraṁ",
  "tika-s0402t4:9_8": "pattoti attho. Paṭhamaphalato paṭṭhāya hi yāva aggamaggā diṭṭhippatto. Tenāha “ime",
  "tika-s0402t4:9_9": "dvepi chasu ṭhānesu labbhantī”ti.",
  "tika-s0402t4:10_0": "Saddahanto vimuttoti etena sabbathā avimuttassa saddhāmattena vimuttabhāvadassanena",
  "tika-s0402t4:10_1": "saddhāvimuttassa sekkhabhāvameva vibhāveti. Saddhāvimuttoti vā saddhāya avimuttoti",
  "tika-s0402t4:10_2": "attho. Chasu ṭhānesūti paṭhamaphalato paṭṭhāya chasu ṭhānesu. Dhammaṁ anussaratīti",
  "tika-s0402t4:10_3": "paṭhamamaggapaññāsaṅkhātaṁ dhammaṁ anussarati. Saddhaṁ anussaratīti etthāpi eseva",
  "tika-s0402t4:10_4": "nayo. Ubhopi hete sotāpattimaggaṭṭhāyeva. Imaṁ kasmā gaṇhantīti evaṁ ekantapāsaṁsesu",
  "tika-s0402t4:10_5": "ariyesu gayhamānesu imaṁ ekantaninditaṁ lāmakaṁ dussīlaṁ kasmā gaṇhanti. Sabbesu",
  "tika-s0402t4:10_6": "sabbatā sadisesu labbhamānopi viseso na paññāyati, visabhāge pana sati eva paññāyati",
  "tika-s0402t4:10_7": "paṭabhāvena viya cittapaṭassāti āha “ekaccesu panā”tiādi. Ganthitāti avabaddhā. Mucchitāti",
  "tika-s0402t4:10_8": "mucchaṁ sammohaṁ āpannā. Chandarāgaapakaḍḍhanāyāti chandarāgassa apanayanatthaṁ.",
  "tika-s0402t4:10_9": "Nissaraṇapaññāyāti tato nissaraṇāvahāya paññāya virahitā.",
  "tika-s0402t4:11_0": "Paññādhurenāti vipassanābhinivesena. Abhiniviṭṭhoti vipassanāmaggaṁ otiṇṇo. Tasmiṁ",
  "tika-s0402t4:11_1": "khaṇeti sotāpattimaggakkhaṇe. Dhammānusārī nāma paññāsaṅkhātena dhammena ariyamaggasotassa",
  "tika-s0402t4:11_2": "anussaraṇato. Kāyasakkhī nāma nāmakāyena sacchikātabbassa nibbānassa sacchikaraṇato.",
  "tika-s0402t4:11_3": "Vikkhambhanasamucchedānaṁ vasena dvikkhattuṁ. Arūpajjhānehi rūpakāyato, aggamaggena",
  "tika-s0402t4:11_4": "sesakāyatoti dvīhi bhāgehi nissakkavacanañcetaṁ. Diṭṭhantaṁ patto, diṭṭhattā vā pattoti",
  "tika-s0402t4:11_5": "diṭṭhippatto. Tattha diṭṭhantaṁ pattoti dassanasaṅkhātassa sotāpattimaggañāṇassa",
  "tika-s0402t4:11_6": "anantaraṁ pattoti attho. Diṭṭhattāti catusaccadassanasaṅkhātāya paññāya nirodhassa",
  "tika-s0402t4:11_7": "diṭṭhattā. Jhānaphassarahitāya sātisayāya paññāya eva vimuttoti paññāvimutto. Sesaṁ",
  "tika-s0402t4:11_8": "vuttanayattā suviññeyyameva.",
  "tika-s0402t4:12_0": "50. Aṭṭhame na samāti visamā. Kāyakammādīnaṁ visamattā tato eva tattha pakkhalanaṁ",
  "tika-s0402t4:12_1": "sulabhanti āha “sapakkhalanaṭṭhenā”ti. Nippakkhalanaṭṭhenāti pakkhalanābhāvena. Uddhammānīti",
  "tika-s0402t4:12_2": "dhammato apetāni. Ubbinayānīti etthāpi eseva nayo.",
  "tika-s0402t4:13": "51. Navame adhammikāti adhamme niyuttā. Tenāha “niddhammā”ti, dhammarahitāti attho.",
  "tika-s0402t4:14_0": "52. Dasame gaṇhantīti pavattenti. Na ceva aññamaññaṁ saññāpentīti mūlato paṭṭhāya",
  "tika-s0402t4:14_1": "taṁ adhikaraṇaṁ yathā vūpasammati, evaṁ aññamaññaṁ itarītare na sammā jānāpenti.",
  "tika-s0402t4:14_2": "Saññāpanatthaṁ sannipāte sati tattha yuttapattakaraṇena saññattiyā bhavitabbaṁ, te",
  "tika-s0402t4:14_3": "pana saññāpanatthaṁ na sannipatanti. Na pekkhāpentīti taṁ adhikaraṇaṁ mūlato paṭṭhāya",
  "tika-s0402t4:14_4": "aññamaññaṁ na pekkhāpenti. Asaññattiyeva attanā gahitapakkhassa balaṁ etesanti asaññattibalā.",
  "tika-s0402t4:14_5": "Na tathā mantentīti sandiṭṭhiparāmāsiādhānaggāhiduppaṭinissaggibhāvena tathā na mantenti.",
  "tika-s0402t4:14_6": "Tenāha “thāmasā”tiādi. Uttānatthoyeva kaṇhapakkhe vuttappaṭipakkhena gahetabbattā.",
  "tika-s0402t4:15": "Parisavaggavaṇṇanā niṭṭhitā.",
  "tika-s0402t4:16": "Paṭhamapaṇṇāsakaṁ niṭṭhitaṁ.",
  "tika-s0402t4:17": "2. Dutiyapaṇṇāsakaṁ"
}